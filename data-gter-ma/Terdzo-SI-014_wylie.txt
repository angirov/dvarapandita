@#//
rdzogs chen a ti zab don snying po'i rig pa'i rtsal dbang skur thabs lhan thabs kyi tshul du spros pa bzhugs so //
gter chen chos kyi rgyal po rig 'dzin 'gyur med rdo rje'i zhabs la phyag 'tshal zhing skyabs su mchi'o //
gdod ma'i mgon po kun tu bzang //
gang dang dbyer med gter bdag gling //
drin chen bla ma dam pa la //
snying nas 'dud do bka' drin stsol //
rdzogs chen man ngag kun gyi bcud //
tshe gcig grol ba'i dam pa'i chos //
a ti zab don snying po yi //
rig pa'i rtsal dbang skur thabs bshad //
de yang rten gyi gang zag 'khor ba las nges par 'byung zhing thar pa'i go 'phang don du gnyer ba dag la thun mong ma yin pa rig pa'i rtsal dbang bskur ba ni /
khrid gzhung gi lam stegs dang khregs chod /
bskyed rdzogs kyi smin byed dbang dang grol byed khrid kyi rim pa mthar chags su song ba'i rjes su /
gang du bya ba'i gnas su rdul tshon nam stegs bu khebs ldan gyi khar ras bris kyi 'od lnga thig le'i dkyil 'khor bkram /
de'i steng du many+dzi'i khar dbus su bum pa chu gtsang gis gang ba /
dri bzang dang rdzas so lngas sbags pa kha rgyan gzungs rdor dang bcas pa bkod pa'i /
shar du btags grol /
lhor man shel /
nub tu rigs lnga'i sku tsaka rnams so sor dar tshon gyi na bza' can /
byang du bur chang bdud rtsi'i phabs ldan gyis gang ba'i ka pA la rnams bkod pa'i mthar snal ma lnga sgril gyis bskor /
dkyil 'khor gyi 'das gtor dang chos srung spyi bye brag gi gtor ma /
de'i g.yas g.yon du sman raka rnams bsham /
chu gnyis sngon du 'gro ba'i mchod pa g.yas skor du bkod /
gzhan yang tshogs kyi yo byad sogs ci 'byor pas mdzes par byas rjes /
gsang chu sgrub pa nas gzung gzhi bgegs la gtor ma bsngo zhing srung 'khor bsgom /
de nas yan lag bdun pa sngon du 'gro bas phyi nang gi mchod pa rnams byin gyis brlab /
de nas rdor sems kyi las byang bdag bskyed kyi bzlas pa'i rjes kyi gsol btab kyi bar du gyer tshig gcig gi sgo nas bdag mdun dbyer med du bsgrubs pa'i bar song rjes /
bum pa logs su phye ste spro zhing nus na phyi bum pa la nang gzhal yas khang gi bkod pa'i rnam par gsal ba'i 'od lnga'i klong du rdo rje sems dpa' yab yum la rgyal ba zhi khro'i tshogs kyis bskor ba gsal btab cing /
gnas gsum brlabs te spyan 'dren bstim pa mchod bstod rgyas bsdus ci rigs bya ba ni gzhung du /
da la bum pa gzhal yas dbus :
zhi khro'i phrin las gzhung bsrangs la :
kun bzang rigs lnga rigs brgya bskyed pa dang :
bstim zhing rgyas gdab spro bsdu'i bzlas pa bya :
mchod bstod gsol gdab la sogs spyi ltar bya :
zhes pa'i dgongs pa ltar smros pa yin /
mi nus na gzhal yas khang gi dbus su rdo rje sems dpa' yab yum tsam bskyed pas 'thus te /
rdo rje sems dpa' ni dkyil 'khor rgya mtsho'i khyab bdag can du nges pas so //
de ltar rgyas bsdus gnyis gang gi tshe yang gzungs thag la 'jus te /
rang srog sngags kyi sogs brjod cing yig brgya ci nus bzlas mthar /
bum nang du mchod yon phul te lha 'od zhus bum pa'i chu dang dbyer med du gyur par bsam mo //
de rjes srung ma'i gtor bsngo dang /
tshogs mchod kyi tshogs tha ma bsgral stob kyi bar song rjes su /
bdag 'jug rdzogs par len pa'am rig pa'i me tog dor zhing slob ma 'jug par gnang ba nod pa rnams bya grub rjes su /
slob ma rnams la ji ltar bltams pa sogs kyis las bum gyi chus khrus byas te gral la 'khod de /
bgegs gtor byin zhing bskrad pa srung 'khor sgom pa rnams byas rjes /
'o /
nam mkha' dang mnyam pa'i sogs dbang bshad rgyas bsdus ci rigs pa sngon du 'gro bas /
bskyed rdzogs rdzogs chen rnam pa gsum du yod pa las rdzogs pa chen po ste /
rdzogs pa chen po la'ang sems klong man ngag gi sde gsum las 'dir man ngag zab mo'i sde'i yang rtse gter ma'i phyogs su gyur pa zab cing 'dril ba dbus gter zug pa rtsa ba lta bur gyur pa a ti zab don snying po'i skor te /
lo chen bai ro tsa na'i rnam par 'phrul pa sprul pa'i gter ston chen po 7'gro 'dul gter bdag gling pas ngam shod bying mda' o dkar brag nas me 'brug stag gi zla ba la zab mo'i gter nas spyan 'dren par mdzad pa'i gdams pa khyad par can 'di la yang /
smin byed dbang dang grol byed thod rgal gyi skor rnams su yod pa las /
'dir da res smin byed rig pa rtsal gyi dbang bskur ba skabs su babs pa yin pas /
de la yang slob dpon dang slob ma'i bgyid 'os gnyis su yod pa las slob dpon gyi bgyi bar 'os pa'i chos rnams sngon du song nas /
da khyed rang rnams kyi ngo skal du gyur pa yin pas maN+Dal phul mdzod ces brda sbyar la me tog bkram bsdu byas pa'i maN+Dal 'bul du bcug
/de nas gsol ba btab pa'i slad du dmigs pa 'di bzhin du mdzad par zhu /
sa phyogs 'di nyid dag pa rab 'byams ye shes kyi dkyil 'khor chen por gyur pa'i dbus su slob dpon dang dkyil 'khor gyi gtso bo dpal rdo rje sems dpa'i rnam par bzhugs pa la /
mi phyed dad pa'i gdung shugs drags po dang ldan pa'i sgo nas snyim pa me tog dang bcas pas thal mo sbyar te gsol ba 'debs pa 'di'i rjes zlos mdzod /
kye kye :
bla ma kun bzang bdag la dgongs su gsol :
sogs gsum gyis gsol ba btab /
khyed rang rnams la spro ba dri ba 'di la gsan pas khyab par gda'/
kye kye skal ldan rigs kyi bu :
sogs kyis spro ba dri /
de ltar dris pa la lan btab pa'i mos pa mdzad pas 'di'i rjes zlos mdzod /
bla ma kun bzang rdo rje 'chang :
sogs kyis lan btab /
de ltar na gnang ba sbyin pa 'di la gsan pas khyab par gda'/
skal ldan thar pa 'dod rnams nyon :
sogs gnang ba sbyin /
de nas skyabs su 'gro ba'i slad du dmigs pa 'di bzhin du mdzad par zhu /
khyed rang rnams kyi mdun gyi nam mkhar slob dpon nyid dpal rdo rje sems dpa'i rnam par bzhugs pa'i mtha' skor du bla ma yi dam dpa' bo DA ki thams cad sprin phung gtibs pa bzhin bzhugs pa'i spyan sngar /
rang gzhan sems can thams cad sa chen po'i dreg pa ltar 'khod de 'dun pa gcig dril gyi sgo nas tshig rjes su don bsam bzhin pa dang bcas skyabs su 'gro ba 'di'i rjes zlos mdzad pa zhu /
bla ma yi dam mkha' 'gro dang :
sogs kyis skyabs su 'gro /
de nas sems bskyed pa'i slad du dmigs pa 'di bzhin du mdzod /
med snang 'khor ba'i gnas su sdug bsngal gyi rgyu 'bras la rtag par spyod pa'i pha ma sems can 'di rnams sdug bsngal las bsgral nas /
rnam grol gtan gyi bde ba la 'god par bya ba'i ched du byang chub mchog tu sems bskyed par bgyi'o snyam pa'i sgo nas 'di'i rjes zlos mdzod /
ji ltar dus gsum bud+d+ha yis :
sogs kyis sems bskyed /
de nas sbyor ba dam la gzhag par bya ba'i slad du dam tshig bdud rtsi'i mna' chu 'di nyid khyod rang rnams kyi ljags thog tu sbyin pa yin te /
hU~M:
'di ni khyod kyi dam tshig chu :
sogs kyis nang mchod bdud rtsi dang las bum gyi chu bsres pa sbyin /
de ltar bdud rtsi'i chu de gzhag pa lce la bzhag kyang thim pa snying gi dkyil du thim pas /
dam tshig nyams na sdig pa mgo dgu par gyur nas snying khrag 'jibs pas mthong chos su'ang tshe thung zhing nad mang phyi ma na raka gi dmyal gnas su ltung nas sdug bsngal gyis nyam thag par 'gyur la /
dam tshig bsrungs na lha ye shes sems dpar gyur nas rtag tu byin gyis rlob cing 'di phyi'i phan bde ma lus pa ster bar 'gyur ba yin no //
zhes khe nyen gyi dam tshig bshad /
de nas dbang bskur dngos la drug yod pa las /
dang po dkyil 'khor bstan pa ni /
khyed rang rnams slob dpon gyi thugs ka nas phye ba'i las kyi rdo rje'i phyag gi rdo rje la 'jus te dkyil 'khor gyi nang du drangs pa'i mos pa mdzod /
dkyil 'khor la yol ba yod na 'dir bsal /
de yang 'di na bzhugs pa'i slob dpon gyi sku rang bzhin lhun grub kyi dkyil 'khor da res gzugs brnyan gyi dkyil 'khor 'dis mtshon par ngo sprad pa ni /
rten gzhal yas khang nyid 'od lnga'i thig ler gsal ba ni /
nyon mongs pa zhe sdang /
nga rgyal /
'dod chags /
phrag dog
/gti mug rnams dag cing /
dri ma mtha' dag dang bral bas 'od dkar po /
yon tan rdzogs pas ser po /
lhun gyis grub pas dmar po /
bya ba grub pas ljang gu /
'gyur ba med pas mthing khar snang ba'i brda'o //
de ltar 'od lnga 'bar zhing 'khrugs pa'i klong du dgos 'dod lhun gyis grub pa'i brdar rin po che'i khri /
nyes skyon gyis ma gos pa'i brdar pad+ma /
shes rab stong nyid kyi brdar nyi gdan /
thabs 'gag pa med pa'i brdar zla gdan gyi steng du /
rigs thams cad kyi khyab bdag bcom ldan 'das rdo rje sems dpa' nyid rnam 'gyur glo bur gyi dri ma mtha' dag las grol ba'i brdar sku mdog dkar po /
snang stong zung du 'jug pa'i brdar yum snyems ma dkar mo dang 'khril sbyor gyis bzhugs pa /
thabs shes gnyis kyi sgo nas 'gro don mdzad pa'i brdar yab phyag mtshan rdor dril dang yum gri thod 'dzin pa /
srid zhi'i mtha' la mi gnas pa'i brdar yab rdor skyil dang yum sems skyil /
'dod yon ma spangs pa rgyan du rol pa'i brdar dar dang rin po che'i rgyan gyis mdzes pa /
ye shes gcig nyid du mar snang ba'i brdar rigs lnga dang rigs brgya sogs rgyal ba zhi khro'i dkyil 'khor bsam gyis mi khyab par snang ba'o //
de ltar rten dang brten pa'i dkyil 'khor thams cad chos kyi dbyings mngon sum bzhin du mthong bar gyur snyam pa'i dga' ba dang spro ba yang dag par bskyed par zhu /
de ltar bshad cing mthong ba de yang rang gi phung khams skye mched thams cad lha'i rten dang brten pa'i dkyil 'khor du lhun gyis grub par bzhugs pa las gud na yod pa ma yin par shes par gyis shig
/ces rgyas bsdus ji ltar rigs pa bshad /
gnyis pa byin dbab pa ni /
khyed rang rnams lus gnad chos bdun gyis /
ngag gnad rlung kha sbyor du chings /
sems gnad slob dpon gyi thugs ka nas 'od zer bun zer gyis 'phros /
khyed rang rnams la phog pas rnam smin sha khrag gdos bcas kyi lus 'dis mtshon pa'i phung khams skye mched thams cad stong par sbyangs /
stong nyid spros bral gyi ngang las sna tshogs pad+ma dang zla ba'i gdan gyi steng du /
skad cig gis khyed rang rnams bcom ldan 'das dpal rdo rje sems dpa' sku mdog dkar po rdor dril 'dzin pa yum snyems ma dkar mo gri thod 'dzin pa dang mnyam par sbyor ba /
gnyis ka'ang dar dang rin po ches brgyan pa /
bde stong zung 'jug gi ngo bor 'od dang 'od zer 'bar ba'i klong na bzhugs par gsal 'debs par zhu /
de ltar gsal ba'i smin mtshams su 'od lnga'i thig le mtheb kor tsam pa'i dbus su thig le sran 'bru'i tshad tsam gsal zhing 'bar ba lnga tshoms su gnas pa /
bla ma dang mdun gyi rten dbyer med pa'i thugs ka nas mu med pa'i 'od zer mkha' khyab tu 'phros pas /
'og min chos kyi dbyings kyi pho brang sogs dag pa'i zhing khams dpag tu med pa nas /
bla ma yi dam dpa' bo mkha' 'gro thams cad sprin phung gtibs pa bzhin byon nas khyed rang rnams kyi spyi bo nas sib sib thim zhing /
gzhan yang phyogs bcu'i rgyal ba sras dang bcas pa thams cad kyi thugs rje'i byin rlabs thams cad thig le thig phran lu gu rgyud kyi rnam pa bsam gyis mi khyab par byung ba /
tshangs bug dang smin mtshams nas zhugs pa snying dbus su thim pa'i mos pa rtse gcig mdzad par zhu /
oM AHhU~M:
thog ma'i sangs rgyas kun bzang rigs lnga dang :
sogs kyis byin dbab rjes /
sku phebs pa'i rtags su 'phar zhing gar bsgyur ba sogs dang /
gsung phebs pa'i rtags su smra zhing dgod pa dang saMskr-ita'i skad rang rdol du smra ba /
thugs phebs pa'i rtags su bde gsal mi rtog pa'i nyams bzang po 'char bar 'gyur ba yin pas /
de'i ngang mdangs bskyangs te bzo med du lhod kyis glod la mnyam par 'jog pa zhu /
zhes cung zad mnyam par 'jog tu bcug
/gsum pa me tog dor ba ni /
'di na dpal rdo rje sems dpa' nyid dang slob dpon dbyer med pa rang bzhin lhun gyis grub pa'i dkyil 'khor du bzhugs pa nyid kyis /
bdag gi rig pa'i me tog 'di bzhes su gsol snyam du 'di'i rjes zlos mdzod /
ho :
rang byung rig pa'i lha tshogs la :
sogs kyis me tog dor du gzhug
/bzhi pa me tog gi phreng ba de khyed rang rnams kyi spyi bor dbang rtags cod pan gyi tshul du bcings par gyur pa'i mos pa mdzod /
de ring phyin chad bu khyod ni :
sogs kyis slob ma'i spyi bor me tog bzhag
/lnga pa rig pa ngo sprod pa yin pas ma yengs par gsan 'tshal /
ho :
rigs kyi bu rnams :
nyon cig
/rang gi rig pa sogs kyis ngo sprad /
drug pa ji ltar dbang bskur ba'i rim pa la /
de yang bum pa la sogs pa dbang rdzas lnga la brten nas don gyi ye shes bskyed cing ngo sprad pa yin te /
de la spyir dbang gi ngo bo ni 'thob bya'i 'bras bu mngon du bskyed pa'am skye nges kyi nus rung du smin par byed pa yin cing /
nges tshig ni mngon par gtor ba'am blug pa ste rig pa rtsal gyi dbang bskur bas mngon sum rang thog pa'i gnas lugs de nyid gtan la 'beb par byed pa ste /
dbye na bum pa la sogs pa'i dbang lnga yod pa las /
dang po bum pa'i dbang bskur ba ni /
bum pa rang byung chos kyi dbyings kyi gzhal yas su thugs rje rgyun chad med pa'i ye shes bdud rtsi'i chu rgyun gyis gang bas spyi bor dbang bskur zhing bum rdzas ljags thog tu bzhag pa yin te /
hU~M:
bum pa zlum po chos dbyings rnam dag klong :
zhes sogs kyis dbang bskur rjes /
ho :
rigs kyi bu khyod la kun tu bzang po rig pa'i rtsal dbang bskur pas :
zhes sogs kyis ngo sprad /
gnyis pa khyed rang rnams kyi rig pa'i rang ngo la ye nas bcos slad med pa mtshon byed man shel khyed rang rnams kyi mig lam du bstan cing ngo sprad pa ni /
ho :
dri med shel ltar dag pa kun gzhi'i gshis :
sogs kyis slob bu rnams kyi mig sgor bstan cing /
ho :
rigs kyi bu khyod nyon cig :
sngon tshe rgyal ba sogs kyis ngo sprad /
gsum pa bde bar gshegs pa rigs lnga'i sku 'di nyid me long gi nang du 'char ba /
phyi rol gyi nam mkhar rig pa sku ru smin pa mtshon byed du mig lam du bstan cing ngo sprad pa ni /
ho :
'di ltar me long nang gi gzugs brnyan bzhin :
sogs kyis mig la bstan cing /
ho :
rigs kyi bu khyod nyon cig :
'di ltar dpe sogs kyis ngo sprad /
bzhi pa bstan pa bu gcig pu'i glegs bam 'di nyid bde bar gshegs pa thams cad kyi sku gsung thugs yon phrin las lnga'i bdag nyid du bzhugs pa /
khyed rang rnams kyi rna bar sgrog pas 'gro ba gang dang gang 'dul ba rgyal ba rigs lnga de dang de'i skur bsgoms te /
'gro ba'i don rlabs po che mdzad pa'i thugs 'dun rnam par dag pa'i sgo nas tshig don yid la gzung la ma yengs par gsan pa zhu /
zhes brjod cing btags grol rgyud drug gsal dag dang ldan pas tshar gcig bklags pa'i rjes su /
ho :
phyogs dus sangs rgyas kun gyi sras gcig pu :
sogs brjod cing dbang rdzas kyi btags grol slob ma'i gnas bzhir dbang bskur /
slar yang lag tu gtad /
phyogs dus bla ma sangs rgyas rnams :
sogs brjod rjes /
khyed rang rnams kyi lus la gdags pa'i mos pa mdzod /
de ni de bzhin gshegs pa thams cad kyi sogs brjod /
lnga pa bdud rtsi'i dbang bskur ba ni /
bla ma yab yum snyoms par zhugs pa'i byang sems bdud rtsi'i rgyun yab yum gnyis kyi sbyor mtshams nas babs pa /
thod pa'i bdud rtsi dang 'dres par gyur pa de nyid khyed rang rnams kyi ljags thog tu sbyin pa'i mos pa mdzod /
hU~M:
bde chen gdal ba rang byung ka pA la :
sogs brjod cing A li kA li dang rten 'brel snying po brjod bzhin du bdud rtsi blud /
de ltar myangs pas 'khor lo bzhi'i dbus na sogs brjod pa'i mtha'i bdud rtsis gang bas bde stong gi ye shes skyes par mos te de'i ngang la mnyam par 'jog tu bcug
/rjes dam tshig bsgrag gzung /
gtang rag gi maN+Dal 'bul ba /
bsngo smon rnams spyi ltar byas rjes /
tshogs la rol zhing lhag ma gtang ba /
srung ma'i gtor ma gtsang sar 'bul ba /
dkyil 'khor gyi mchod pa rnams gso zhing mchod bstod yig brgyas lhag chad kha skong ba nongs bshags nyer bsdu bsngo smon shis brjod kyi rim pa rnams bya ba yin no //
dbang bshad dang so so'i mtshams sbyor rnams ma 'chol phyin dbye bsdu sogs kyi par bkab mtha' gcig tu rang ma nges so //
rdzogs pa chen po a ti zab don snying po'i rig pa'i rtsal dbang skur thabs lhan thabs kyi tshul du cung zad spros pa 'di ni /
dad stobs mnga' ba grub chen 'gyur med 'od gsal klong yangs kyis nan tan chen pos bskul ba'i ngo ma lcogs pa dang /
rdor sems kyi dbang de khas thod rgal smin byed kyi go gcod mi dang /
rtsal dbang 'ol tshod gang dran gyis bskur mi 'dra yod par shar na /
de 'dra gzhan la phan res mi 'gyur dpal gyi sgron mas bgyis par bla ma mkha' 'gros gnang ba bstsal zhing dbugs dbyung ste 'gro ba la phan bde rgya chen po 'byung zhing /
gter chen bla ma'i dgongs pa rdzogs shing bstan 'dzin gyi skyes bu rnams zhabs pad brtan pa dang /
bdag gi bsam pa chos bzhin 'grub par byin gyis brlab tu gsol /
lhan thabs kyi tshul 'di ltar las chu 'bab nag 'gros su 'bri bar mi nus so //
slar gzhan dag gis kyang bris na ma mo sngags kyi srung mas bka' chad 'byung bas hol spyod mi mdzad par zhu ///
/
