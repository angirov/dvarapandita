@#//
gtum po dregs pa kun 'dul las /
khyung sgrub gdug pa kun 'joms kyi dbang bskur gdon 'dul glog gi me lce zhes bya ba bzhugs so //
na mo gu ru badzra kro d+hA ya /
he ru ka dpal gdug can gyi //
gnyen po mkha' lding skur bzhengs pa //
mthu stobs zla med der btud nas //
byin rlabs snying po 'dir gsal bya //
'di nyid kyi dbang bskur gtor dbang byin rlabs char 'beb kyi chings sbyor ba brgyud pa'i phyag len ltar bsgrub par 'dod pas /
sngon 'gro stegs bu bzang por maN+Dal la 'bru'i tshom bu gcig bkod /
de steng rkang gsum khar thod pa'am zangs lcags kyi snod du dpal gtor sku tsaka dar gdugs kyis brgyan pa bkod /
g.yas su thod par chang la a mr-ita sbyar ba dang g.yon du gnam lcags rdo rje /
mdun du sman raka gtor gsum /
phyi mchod phreng tshar du bsham /
las bum /
sngon gtor sogs mkho ba'i yo byad rnams tshogs par byas la /
sngon 'gro'i rim pa rgyas pa dregs 'dul gyi las byang ltar la bsdu na skyabs sems tshogs gsag mchod pa byin rlabs tsam mdor bsdus te bya /
de nas khyung gi sgos sgrub gdug pa kun 'joms ltar bdag mdun dbyer med du bskyed chog kyang blo rtogs dman na tshig gcig gis bdag dang gtor ma cig char du so sor gsal btab /
spyan 'dren nas mchod bstod bar de nang ltar byed /
bdag mdun gnyis kar spro bsdu'i dmigs pa gsal btab la /
rtsa sngags ci nus dang drag sngags kyang cung zad bzlas mthar /
mchod bstod mdor bsdus byas la ting nge 'dzin gyi dbang blang /
las bum du bdud rtsi 'khyil pa'i bskyed bzlas bya'o //
dngos gzhi'i thog mar slob ma 'tshogs la /
rang gzhung ngam spyi 'gre mdor bsdus kyis dkar gtor dang bgegs gtor btang la bka' bsgo ba ni /
hU~M:
nga ni 'jigs byed drag po chen po'i sku :
skal ldan slob ma rnams la dbang bskur bar :
bar chad rtsom pa'i log 'dren 'dir ma 'dug :
gal te mi 'gro 'dug na khro tshogs kyis :
lus ngag rdul du brlag par gdon mi za :
de bas ma 'dug rang rang gnas su dengs :
khro rgyal 'bar ba chen po'i mtshams las ni :
bgegs dang bar chad su yang 'da' ma byed :
rtsa sngags sham du /
sarba big+h+nAM uts+tsha ta ya phaT phaT:
ces gtor ma phyir dor /
thun gyis brab /
gu gul bdug
/rol mo drag tu 'khrol zhing srung 'khor ni /
hU~M:
bdag nyid khro rgyal chen po'i thugs ka nas :
me dpung khro chung mtshon cha sna tshogs 'phros :
steng 'og phyogs mtshams go skabs med par gtams :
gzhom med rdo rje'i gur khang lhun gyis grub :
oM badzra kro d+ha sa ma ya badzra rak+Sha rak+Sha hU~M hU~M hU~M:
de nas las kyi rdo rjes slob bu rnams la /
ji ltar bltams pa sogs kyis khrus bya /
me tog bkram bsdu dang sems bskyed gsal btab nas /
de'ang dpal chen he ru ka nyid kyis ma rungs pa'i gdug pa can rnams gnyen po stobs kyi phyag rgyas 'dul ba'i ched du nam mkha' lding gi rgyal po'i tshul du rnam par 'phrul pa ye shes kyi bya khyung dang /
byang chub sems dpa' 'ga' zhig sngon gyi smon lam gyi mthu las 'gro la rnam par 'tshe ba'i klu gnyan rnams mgo gnon cing shin tu mi bsrun pa tshar gcod pa'i phyir brdzus skyes kyi tshul du byung ba las kyi bya khyung dang /
ri rab kyi rtse mo la sogs par sgong skyes kyi sems can las kyi rdzu 'phrul dang ldan pas gzhan gyis mi thub pa'i mthu rtsal can 'jig rten pa'i bya khyung rgyal ba'i bka' la sdod pa ste /
de dag so so'i rgyud dang sgrub thabs las tshogs kyi rim pa phyi nang ban bon thams cad la mang du mchis pa las /
'dir snga 'gyur gter ma'i bka' srol las byon pa khyung chen ye shes pa ltar sgrub pa'i thabs yin la /
de la'ang rigs so so dang /
rigs bsdus dang /
gtso rkyang dang /
dkyil 'khor tshom bu'i tshul du sgrub pa'i thabs ci rigs bzhugs pa las /
'dir gtum po dregs pa kun 'dul gyi sgos bka'/
rigs 'dus khyung khra gtso rkyang du sgrub pa zab cing shin tu gnyan pa'i dbang bskur bsgrub pa la sogs kyis mtshams sbyar nas maN+Dal 'bul du gzhug
/bla ma dang ye shes khyung chen tha mi dad pa la mi phyed pa'i dad gus drag pos thal mo me tog bcas gsol ba 'debs pa 'di'i rjes zlos mdzod /
ho :
rdo rje rgyal po sangs rgyas 'dus pa'i sku :
thugs rjes brtser dgongs bdag cag smin grol phyir :
khro rgyal chen po'i sku gsung thugs yon tan :
phrin las rnams kyi dbang mchog bskur du gsol :
lan gsum /
slob dpon gyis /
kye :
nyon cig skal ldan skyes bu rnams :
gsang sngags gnyan por 'jug pa la :
dam tshig tshul bzhin bsrung nus sam :
nus na dbang mchog bskur gyis smros :
zhes dris pa la lan gsol bar mos la 'di'i rjes zlos /
ho :
dpa' bo chen po dgongs su gsol :
bdag cag skal ldan bu rnams kyis :
gsang sngags dam tshig tshul bzhin bsrung :
de bas dngos grub mchog stsol mdzod :
yang slob dpon gyis /
kye :
skal ldan rigs kyi bu rnams nyon :
dngos grub mchog nyid thob 'dod na :
mchog gsum la ni skyabs 'gro zhing :
sdig sogs nyes kun bshags pa dang :
gsang sngags phyi nang gsang ba dang :
rtsa ba yan lag dam tshig kun :
tshul bzhin bsrung zhing byang chub mchog :
bla na med par sems skyed cig :
bla ma dang gnyis su med pa'i dkyil 'khor pa rtsa gsum rgyal ba rab 'byams kyis bskor nas mngon sum bzhin du bzhugs pa'i spyan sngar /
bdag gzhan nam mkha' dang mnyam pa'i sems can thams cad sgo gsum spyod lam mthun pa dang /
byang chub bar du skyabs su mchi ba dang /
nyes ltung sgrib pa'i tshogs bshags shing rdo rje theg pa'i dam tshig blangs nas tshul bzhin du bsrung zhing /
sems can kun gyi don du ye shes kyi mkha' lding khyung chen gyi go 'phang bsgrub par sems bskyed pa 'di'i rjes zlos /
ho :
mchog gsum rtsa gsum zhi khro la :
byang chub bar du skyabs su mchi :
sngon chad nyes pa ci mchis bshags :
gsang sngags rdo rje theg pa yi :
dam tshig tshul bzhin bsrung bar 'tshal :
khro rgyal chen po'i rnal 'byor gyis :
'gro kun srid pa'i mtsho bsgral phyir :
byang chub mchog tu sems bskyed do :
lan gsum /
de nas slob dpon gyis slob ma'i mgor rdo rje bzhag
/lce la bdud rtsi blud nas /
hU~M:
nga ni rdo rje 'dzin pa'i sku :
khyod rnams nga yis bsgos bzhin gyis :
bla med gsang ba'i byin rlabs 'di :
dam med mdun du ma smra la :
rdo rje theg pa'i dam tshig rnams :
bsrungs na dngos grub gzhi yin cing :
ma bsrung nyes pas dmyal bar ltung :
rdo rje 'dis ni mgo bo 'gems :
chu 'dis brgyal bar gdon mi za :
de bas ji ltar bsgos bzhin du :
gces pa'i srog la thug na yang :
'da' bar ma byed sa ma ya :
oM badzra sa ma ya i daM gr-ih+Na badzra u da Tha ka na ra kan si hU~M:
des ye shes pa dbab pa'i sngon 'gro dam la bzhag pa song nas /
dbang gi gzhi 'god cing ye shes pa dbab pa la sgo gsum gyi gnad legs par gcun te dmigs pa 'di ltar rtse gcig tu gsal thobs shig
/las chu 'thor /
bsang sbyang /
stong pa'i ngang las rdo rje'i brag ri'i steng :
sogs sgrub thabs ltar bskyed chog dang /
spyan 'dren gyi bar brjod /
spos rol dang rtsa sngags mjug tu /
badzra pra be sha ya a A:
zhes btags pa drag tu brjod la dbab /
ye shes pa'i byin rlabs kyi rgyun byang chub ma thob kyi bar du sgo gsum la brtan par byas par mos shig
/rdo rje spyi bor bzhag la /
dz+nyA na satwa tiSh+Tha badzra hU~M hU~M hU~M:
de dag gis dbang gi gzhi 'god pa song nas /
dngos gzhi gtor ma la brten te sku gsung thugs yon tan phrin las kyi dbang lnga rim par bskur ba'i dang po sku'i dbang bskur ba la dmigs pa 'di bzhin du mdzod /
gtor ma chos dbyings rang byung drag po'i gzhal yas khang du ye shes khyung chen 'bar ba'i lha tshogs dngos su gsal ba'i sku las ye shes kyi sku gnyis pa 'phros /
khyed rang gi lus la thim pas yi dam lha'i sku dang gnyis med du gyur par mos mdzod /
gtor ma sku gzugs bcas thogs la /
hU~M:
gtor ma chos dbyings lhun grub gzhal yas su :
ye shes khyung chen 'bar ba'i lha tshogs bzhugs :
sku las sku 'phros slob ma'i lus la thim :
lus sgrib dag nas bskyed rim bsgom la dbang :
snang stong rgyal ba'i sku mchog mngon du gyur :
'gyur med ye shes lnga yi yon tan rdzogs :
ye shes khyung chen sku dang gnyis su med :
mtshan dpe'i gzi byin 'bar ba'i dbang thob shog :
ces dang rtsa sngags mjug tu /
kA ya a b+hi Shiny+tsa oM:
zhes btags pa brjod la gtor ma spyi bor bzhag
/des sku'i dbang thob /
lus kyi sgrib pa dag nas gzi brjid 'bar /
lam bskyed pa'i rnal 'byor bsgom pa la dbang /
snang stong rgyal ba'i sku mngon du 'gyur ba'i skal pa can du byas pa yin no //
gnyis pa gsung gi dbang la thog mar bzlas lung gi slad du dmigs pa 'di bzhin du mdzod /
slob dpon gyi thugs ka nas sngags kyi phreng ba 'phros zhal nas thon /
khyed rang lhar gsal ba'i zhal du zhugs /
thugs ka'i sa bon gyi mthar 'khod par mos la sngags 'di rnams kyi rjes zlos /
phreng ba sbrel la rtsa sngags dang drag sngags bcas lan gsum gsum rjes zlos byar gzhug
/de nas gsung dbang dngos la 'dun pa 'di ltar du mdzod /
gtor ma khyung chen 'bar ba rang 'od kyi rig ma dang mnyam par sbyor ba'i byang chub sems kyi rgyun khyed rang gi spyi bo nas zhugs /
lus thams cad la khyab /
gsung las gsang sngags kyi yig 'bru'i tshogs 'phros /
khyed rang gi ngag la thim pas yi dam lha'i gsung dang gnyis med du gyur par mos shig
/gtor ma dang thod pa'i bdud rtsi thogs la /
hU~M:
gtor ma khyung chen 'bar bar gsal ba yi :
sbyor mtshams byang sems slob ma'i spyi bor babs :
gsung gi ngo bo yig 'bru rab 'phros pas :
slob ma'i lcer thim sgrib dag sngags bzlas dbang :
grags stong rgyal ba'i gsung mchog mngon du gyur :
'gag med tshangs dbyangs yan lag drug cur ldan :
khyung chen 'bar ba'i gsung dang gnyis su med :
chos sgo mtha' yas gzhan la ston nus shog :
rtsa sngags mjug tu /
bA ka a b+hi Shiny+tsa A:
zhes btags pa brjod la gtor ma mgrin pa'i thad du bzhag
/bdud rtsi blud do //
des gsung gi dbang thob /
ngag gi sgrib pa dag nas nus pa bskyed /
lam rlung sngags dbyer mi phyed pa'i bzlas brjod la dbang /
grags stong tshangs pa'i gsung mngon du 'gyur ba'i skal pa can du byas pa yin no //
gsum pa thugs kyi dbang la 'dun pa 'di bzhin du mdzod /
gtor ma khyung chen 'bar ba'i lha tshogs kyi thugs ka nas ye shes kyi rang bzhin phyag mtshan thig le'i tshogs 'phros /
khyed rang gi yid la thim pas yi dam lha'i thugs dgongs dang gnyis su med par gyur par mos la /
lus gnad bsam gtan gyi chos dang ldan pas chos thams cad bdag med stong pa spros pa'i mtha' thams cad dang bral ba'i ngang la mnyam par zhog cig
/slob dpon yang a ti rdzogs pa chen po'i dgongs pa las ma g.yos par /
gtor ma dang rdo rje thogs la /
hU~M:
gtor ma skye med chos dbyings pho brang du :
khyung chen 'bar ba 'gag med sku ru snang :
gnyis med rol pa'i 'od zer slob ma yi :
snying la rab thim sgrib dag don bsgom dbang :
bde stong rgyal ba'i thugs mchog mngon du gyur :
'khrul med ye shes chen por lhun gyis grub :
khyung chen 'bar ba'i thugs dang gnyis su med :
mkhyen brtse nus ldan chos nyid zad phyin shog :
rtsa sngags mjug tu /
tsit+ta a b+hi Shiny+tsa hU~M:
zhes btags pa brjod la snying gar gtor ma dang rdo rje bzhag go
/des thugs kyi dbang thob /
yid kyi sgrib pa dag nas ting 'dzin bskyed /
lam rnam par mi rtog pa bsgom pa la dbang /
bde stong ye shes kyi thugs mngon du 'gyur ba'i skal pa can du byas pa yin no //
bzhi pa yon tan gyi dbang la dmigs pa 'di ltar du mdzod /
gtor ma khyung chen 'bar ba'i lha tshogs kyi lte ba nas spangs rtogs kyi ngo bo 'od zer thig le ser po'i tshogs 'phros /
khyed rang gi lte bar thim pas yi dam lha'i yon tan rgyud la rdzogs par mos shig
/gtor ma thogs la /
hU~M:
gtor ma dngos grub kun 'byung gzhal yas su :
khyung chen 'bar ba yon tan lhun rdzogs bzhugs :
skal ldan rigs kyi bu la dbang bskur bas :
dus gsum rgyal ba'i dgongs don mthar phyin shog :
rtsa sngags mjug tu /
gu Na a b+hi Shiny+tsa hrI:
zhes lte ba'i thad du bzhag go
/des yon tan gyi dbang thob /
nyon sgrib dag nas yon tan rgyas /
lam zung 'jug gi rnal 'byor bsgom pa la dbang /
bral smin gyi yon tan yongs su rdzogs pa'i skal pa can du byas pa yin no //
lnga pa phrin las kyi dbang la dmigs pa 'di bzhin du 'tshal /
gtor ma khyung chen 'bar ba'i lha tshogs kyi gsang ba nas 'od zer thig le ljang gu'i tshogs 'phros /
khyed rang gi gsang gnas su thim pas yi dam lha'i phrin las lhun gyis grub par mos shig
/gtor ma thogs la /
hU~M:
gtor ma thabs mkhas sprul sku'i zhing khams su :
khyung chen 'bar ba zhi chags sgeg khros bzhugs :
skal ldan rigs kyi bu la dbang bskur bas :
phrin las rnam bzhi'i 'gro don mthar phyin shog :
rtsa sngags mjug tu /
oM karma a b+hi Shiny+tsa b+h+rU~M:
zhes gsang bar bskur tshul bya'o //
des phrin las kyi dbang thob /
shes bya'i sgrib pa dag nas mthu stobs rgyas /
las bzhi bsgrub pa la dbang /
rtag khyab phrin las la mnga' brnyes pa'i skal pa can du byas pa yin no //
zhes rtogs pa bskyed la me tog 'thor zhing shis brjod gang 'os bya /
des khyung gi sgos sgrub gdug pa kun 'joms kyi dbang bskur legs par grub pa yin pas 'di nyid yi dam gyi lhar gzung zhing dam tshig gi rim pa la tshul bzhin bslab par bgyi'o snyam pas 'di'i rjes zlos /
gtso bos ji ltar sogs /
gtang rag maN+Dal /
lus dbul /
dge bsngo bya /
spro na rtsa gsum spyi'i las byang lta bu'i tshogs skong bya /
rjes kyi rim pa mchod bstod nongs bshags /
mdun bskyed bsdu gshegs spyi dang mthun /
bdag bskyed 'od gsal du bsdu zhing thun mtshams kyi lhar ldang /
dge bsngo shis brjod bya'o //
ye shes mkha' lding rig sngags 'jigs dus me //
legs par grub nas ma rungs steng 'og gi
/don bgegs tshang tshing stong nyid dbyings su bcom //
rnam grol 'od gsal chen por byang chub shog
/tshul 'di nyer mkho don du gnyer ba mang yang smin byed tshul bzhin nod pa dkon pas gzhung las khol phyung bklag chog nyid du pad+ma gar dbang blo gros mtha' yas kyis tsa 'dra rin chen brag gi sgrub gnas su bgyis pa dge legs 'phel ///
/
