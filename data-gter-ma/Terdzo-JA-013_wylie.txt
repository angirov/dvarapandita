@#//
bla ma dgongs pa 'dus pa las /
yang gsang rtsa ba'i thugs sgrub gsal byed thugs kyi nor bu'i bsnyen sgrub mdor bsdus bya ba'i tshul
gnad kyi don gsal zhes bya ba bzhugs so //
na mo gu ru d+he ba d+hA ki nI yai /
ngo bo rang bzhin thugs rje dbyer med kyang //
byin rlabs dngos grub phrin las rnam 'gyur du //
rtsa gsum rgyal ba'i 'khor lor shar ba gang //
snying dbus bkod nas gnad kyi zin tig dbye //
de'ang snga 'gyur zab mo gter gyi dbus su nyi zla ltar grags pa rnam par gsal cing byin rlabs kyi gzi brjid dang zab mo'i phrin las rtag cing khyab pa bla ma dgongs pa 'dus pa la bskyed rim gyi phyogs su bsnyen sgrub kun gyi rtsa ba ni nor bu pad phreng nyid yin yang spros pa rgyas drag pa dang dus zla ba bcu        gsum 'gor ba sogs kyis deng sang 'grub mkhan dkon /
lugs 'di'i bsnyen sgrub thams cad la bar gcod bsal ba gong bsnyen gyi man ngag dpa' bo rkyang sgrub nyid sngon du 'gro dgos kyang 'dir spros pa nyer bsdu'i dbang du byas te ma bkod la /
zab bsdus gsang ba'i dkar chag las /
bsnyen pa kun gyi yang snying bsdus pa ni :
gsal byed thugs kyi nor bu gnad che bas :
yang gsang rtsa ba'i thugs sgrub sems la 'chang :
'di la mos shing brtson 'grus ldan par ni :
bsnyen rtags thon par sus 'bad dngos grub 'byung :
de phyir yengs med rtag tu 'di la 'bungs :
zhes rtsa gsum dril sgrub o rgyan srog phur dgongs 'dus mdo 'dzin rtsa ba'i man ngag tu bsngags pa 'di nyid rtsa ba gsum gyi rtsa ba'i thugs sgrub bskyed rim kun gyi mdo 'dzin yin pas 'di la bsnyen pa rtags rdzogs su thems na rtsa ba'i sgrub chen drug
/yan lag gi sgrub phran drug sogs sgrub pa dbang bskur las sbyor gyi rigs thams cad la rang dbang can du 'gyur ba yin pas /
de'i lag len bshad pa la gsum /
sngon 'gro
/dngos gzhi /
rjes kyi rim pa'o //
dang po la'ang spyi dang khyad par gnyis las /
spyir ni phyag bskor bka' bsgrag sAts+tsha chab gtor glud bsngo sogs gang 'grub bya /
bsnyen sgrub la bar du gcod pa'i gegs bzang ngan ci zhig byung yang de'i dbang du ma shor ba dang /
byang chub sems kyi 'phen pa kho na dang ldan pas sems bskyed kyi sna kha ma log pa gal che /
khyad par nyams chag skong ba'i phyir rdor sems sgom bzlas /
gzhan yang maN+Dal skong bshags tshogs mchod kyis mtshon sgrib sbyong tshogs gsog ci tsam nus pa byas na dngos gzhi 'grub sla zhing rtags myur bar 'gyur ro //
gnyis pa dngos gzhi la gnyis /
bsnyen pa tsha ba dmar thag
/sgrub pa thugs kyi nor bu'o //
dang po ni /
'di nyid kyi bsnyen sgrub gang la 'jug kyang ra ba bzhi'i tshes brgyad /
bcu /
bco lnga gang rung /
gza' skar bzang ba'i snga dro'i char 'jug par bya yi nam bde la 'jug mi rung bar gsungs pa ltar /
'og gi thugs nor sgrub pa dngos gzhi'i skabs su ci nas 'grigs par byas la snga dro'i char dbu gzug
/spros med kyi bdag bskyed yin pas mchod gtor bsham bkod kyi rim pa ci'ang mi dgos kyang dus gnyan rnams su tshogs skong dgos pa dang /
rgyun gyi tshogs gsag ched du /
'byor na bris sku sogs rten bkram pa'i mdun stegs kyi khar maN+Dal tshom bu dgu pa dang bdag bskyed kyi mchod gtor dpal gtor dmar po gtso 'khor dgu pa rgyan ldan bkod pa'i g.yas g.yon    du sman raka
/mdun du chu gnyis nyer spyod phreng tshar /
bka' srung gtor 'bul /
bgegs gtor /
tshogs chad brtan sogs 'du bya /
bsnyen sgrub la zhugs kar phyi nang gsang khrus /
phyi g.yen la dkar gtor bsngo zhing mtshams tho 'jog pa sogs spyi ltar byas kyang legs la skabs 'dir nges par ma byas ka med kyang ma gsungs so //
de la thog mar thun 'gor /
tshig bdun gsol 'debs /
maN+Dal gsol 'debs bsdus pa /
phur tshugs gsol 'debs /
las byang me phreng ltar bgegs gtor /
mtshams gcod /
yan lag bdun pa skyabs sems bcas grub nas /
rdor sems sgom bzlas sgrub thabs 'phrul gyi dum bu las 'byung ba ni /
rang nyid tha mal gnas pa yi :
spyi bor pad+ma zla ba'i steng :
hU~M las skyes pa'i rdo rje sems :
zhal gcig phyag gnyis sku mdog dkar :
phyag g.yas rdo rje thugs kar 'dzin :
g.yon pas dril bu dku la brten :
zhabs gnyis skyil krung phyed pa'i tshul :
longs spyod rdzogs pa'i cha lugs gsal :
gnas gsum 'bru gsum yi ges mtshan :
oM AHhU~M:
de las 'od 'phros ye shes pa :
spyan drangs lha dang dbyer med gyur :
rigs lnga la sogs spyan drangs la :
dbang bskur rigs bdag rgya yis gdab :
de yi thugs kar hU~M yig la :
oM badzra satwa sa ma ya /
sogs /
shel ltar g.yas su bskor ba yi :
hU~M dang yig brgya bcas pa las :
'od zer bdud rtsi'i rgyun byung nas :
rang gi tshangs pa'i bu gar bab :
tshe rabs las kyi sdig sgrib dang :
gnas skabs rkyen dang bar chad rnams :
mi gtsang rnag khrag 'bu srin tshul :
gshang gci lta bur bud nas kyang :
lus nyid shel sgong dri med ltar :
gsal stong rjen par gyur nas kyang :
lus ngag yid gsum nyes byas dag :
ces pa'i dmigs pa rtse gcig pas sngar byas kyi sdig pa la 'gyod cing phyin chad mi byed pa'i sdom sems dang bcas yig brgya dang yang snying ci 'grub bzlas la mthar /
rang lus 'od du zhu nas kyang :
rdo rje sems dpa'i thugs kar thim :
rdo rje sems dpa' yig 'brur bcas :
dmigs med 'ja' ltar yal bar gyur :
ces pa ste bzlas pa'ang thun re re'i 'gor nyer gcig re ma chag par bya ba gal che'o //
de nas rtsa bsnyen rang gzhung ltar /
skad cig dran pa'i ting 'dzin gsal ba las :sogs nas /
ha ri ni sa hU~M:
bzlas pa de nyid byas pa tsam gyis :nas /
khrugs kyis 'dres par bsam :
bar ngag tu brjod /
man chad dmigs pa rnams rim can du bsgom dgos pas thog ma nas 'don mi dgos /
gzhung gsal gyi dmigs pa rnams la yid rtse gcig pas bsnyen pa 'bru nyer gsum pa bzla /
khyad par snang ba la stong pa'i rgyas thebs pas gsal la 'dzin pa med pa nam mkha'i 'ja' tshon lta bu /
stong pa la snang ba'i rgyas thebs pas stong la 'gag pa med pa me long gi gzugs brnyan lta bu /
gsal stong 'dzin med du ye nas lhun gyis grub pas ma bsgribs rang gsal rjen pa chu nang gi zla ba lta bu /
mdor na lus snang stong /
ngag grags stong /
yid rig stong zung 'jug gi dgongs pa rnam pa gsum gyis bskyed rdzogs ya bral rtag chad kyi gol sa'i mtha' spangs pa'i dran shes brtan pos thun dang thun mtshams su'ang chu bo rgyun gyi rnal 'byor la bslab pa ni thams cad du gal che /
thun grol skabs chad lhag kha skong du dbyangs gsal yig brgya rten snying lan gsum gsum dang /
gzhung gsal ltar bdag bskyed bsdu zhing bsngo smon bya /
bgegs gtor nyin dang po de las mi dgos /
gzhan thun thams cad la 'don tshul de kho na las khyad par med la /
srod dgong gang rung gi rjes su chags med zhabs kyis bsdus pa'i bka' srung gsum po'i gtor 'bul re ma chag pa dang /
nub dang por tshogs skong bya dgos pas bdag bskyed bsdu ldang grub nas /
slar yang las byang me phreng gi mngon rtogs nas bzung ste mthar chags su btang ba'am /
mi 'grub na tshogs mchod rkyang pa khol 'don byas la lhag ma grub nas tshogs mgron nam mkhar bzhugs pa la mchod bstod mdor bsdus dang bzod gsol /
rten la brtan bzhugs shis brjod byas pas 'grub bo //
gzhan yang gnad gdams las /
bsnyen pa gtan la ma pheb kyi bar du lus ngag yid kyi sgrib pa sbyong ba dang :
rgyu bsod nams kyi tshogs gsag par bya ba'i ched du :
lus phyag dang bskor ba 'khrul 'khor :
ngag sngags dang bzlas brjod gsol 'debs :
yid ma yengs pa'i ngang nas :
bla ma yi dam mkha' 'gro'i mngon rtogs gsal gdab cing :
dad pa mos gus kyi shugs bskyed :
sAts+tsha gdab pa dang :
gtor ma'i las rim la 'bad :
des bsnyen pa'i bya ba mthar phyin par 'gyur ro :
zhes gsungs pa ltar thun mtshams rnams su ha cang mi g.yeng zhing tshogs gsag sgrib sbyong gi stobs che ba'i dge sbyor ci rigs dang /
khyad par yan lag bdun pa sgo 'byed 'phrul gyi lde'u mig dang /
maN+Dal rang gzhung ltar yang yang 'bul /
tshes bcu sogs dus bzang rnams su las byang me phreng ltar tshogs skong gtang /
mos pa'i gdung shugs chen pos gsol ba drag tu gdab /
rtsa ba dang yan lag gi dam tshig spyi rnams gzhir bzhag sgrub pa khyad par gyi dam tshig nyer lnga po dang /
lhag par 'di nyid las gsungs pa'i khyad par gyi dam tshig bcu drug po srog ltar bsrung /
'dir grangs bsnyen gyi nges pa dmigs gsal ma gsungs shing /
dus bsnyen rab zla ba gcig
/'bring gnyis /
tha ma zla ba gsum /
yang mthas zla ba bdun la 'grub par gsungs shing /
grub pa'i rtags thog mar spro ba bskyed pa'i ltas /
bar du sku gsung thugs rtags /
mthar dngos grub dang gtan la pheb pa'i mtshan ma bcas rab la gcig char /
'bring la ma nges pa /
tha ma la rim bzhin /
yang mtha' la'ang rtags drug po las tho re ba mi 'byung mi srid cing /
ma byung na rang nyid dam tshig la skyon yod pa'am sems yengs pas lan pa'i phyir skyon bcos nas 'bad pas bsgrub /
gzhung gsal grub pa'i rtags tshad ldan rdzogs na rab /
tha na'ang sna re tsam byung nas sgrub pa la 'jug par bya zhing /
spyir ni 'di nyid mchog sgrub kyi snying po kho na yin pas grangs la tshad gzung med par dung phyur sogs ji tsam 'grub par bzla bar bya ba nyid do //
skabs 'dir mtshams kyi bcad khrigs ha cang dam po mi dgos kyang bsgrub par 'jug pa la bsnyen pa'i rtags tshad rdzogs dgos /
rtags rdzogs par byed pa la dam tshig thub cing sems ma yengs pa dang ngag bzlas gzhan tshig gis bar ma chod pa dgos pas na gang zag mchog la tshad gzung med cing /
'bring dang tha ma rnams kyis so mtshams phyed pa zhig byas na bzang ngo //
de ltar grub nas bsnyen pa'i kha skong du sgrub pa'i bar chad sel ba'i ched du zhi ba'i sbyin sreg bsnyen pa'i bcu cha'am ci 'grub bya ste /
de'i tshul ni bya khyung pa sogs kyi yig cha ltar ram /
bsdus pa zhig logs su bris yod la gsang ba spyi ltar byas pas kyang rung zhing /
skabs der rdzas sngags kyi gong du sbrel dgos pa'i lha sngags ni 'di nyid kyi bsnyen sgrub las gsum /
sngags skabs so so dang bstun te sbrel dgos pas 'dir ni bsnyen sngags nyid la sbrel lo //
gnyis pa sgrub pa ni /
gong gsal bsnyen pa legs par thems nas rtsa ba yan lag gi sgrub pa gang la 'jug kyang chog mod /
'dir zab bsdus bcud dril gyi sgrub pa khyad par du bstan pa ni /
gsang ba'i dkar chag las /
gsal byed thugs kyi nor bu zhes bya ba :
rtsa ba gsum gyi sgrub pa'i yang snying yin :
de la gces pa'i yig chung lhan thabs ni :
las byang mdor bsdus me tog phreng mdzes te :
lha mchod sgrub sogs las rnams kun la gces :
lha tshogs dgyes shing dngos grub stsol bar 'gyur :
zhes gsungs pa ltar gud sbas gcig brgyud zab khyad mngon phyungs gsal byed thugs kyi nor bu'i sgrub pa bya ba la /
thog mar yo byad sta gon tu bya dgos pa /
sgrub cing rtag du bcang ba'i rten rdzas gal che ba /
gtso dgu'i sku tsaka
/bla ma yi dam mkha' 'gro gsum gyi tsakra bla rdo /
rang byung shel rdo /
de rnams gzhug snod zangs sogs rin po che'i gwa'u sor bzhi pa gru bzhi /
thod pa mtshan ldan /
kha khebs me long yang 'grub na mthar 'ja' ris sogs dpe'u+i ris ltar /
dngos grub kyi rdzas tshang ba ril bu dril la skam thag chod pa rnams sgrub gzhung nyid dang dpe'u ris las gsal ba ltar snga tshags su tshud par bya /
gzhan yang ras bris kyi dkyil 'khor /
bum pa /
rtsa gsum chos srung dang bcas pa'i gtor ma rnams dang /
tshogs dang mchod gtor sogs phrin las la nye bar mkho ba rnams kyang tshang bar gsag go
/de nas bsnyen pa kha skong bcas grub pa'i rjes de nyid du /
ka cha dang yi ge gtong len sogs dgos pa yod na skabs 'dir gang dgos rdzogs par bya zhing /
dngos gzhi'i skabs de dag zhud par 'gyur ba'i rgyu yin pas shin tu spangs te mtshams dam du bcad dgos /
dngos gzhi gong gsal gyi zla tshes zhig 'grigs par byas la dbu gzug ste /
sgrub khang byi dor bya /
sku gsung thugs rten /
bla re sogs rgyan dang yo byad ci 'byor bkram /
sgrub khang steng du'ang rigs kyi cod pan pad+ma dmar po'i dbyibs can dar ras dmar po las bcos pa gzug par gsungs pa ltar mtshon byed grub na legs /
rang nyid nub tu phyogs pa dang zhal sprod 'ong ba'i stegs bu khebs ldan la ras bris kyi dkyil 'khor bkram pa'i dbus su khri'u'i khar bum pa so lnga'i bcud ldan mgul chings dmar pos spras pa'i khar dngos grub rdzas kyi ril bus bkang ba'i  thod pa mtshan ldan g.yo 'gul mi 'byung bar bzhag la /
me long la sin+d+hu ra srab mthug snyoms shing yun tu ri mo zub par mi 'gyur bar brdal la thugs nor rang lugs dkyil 'khor dpe'u chung ltar bris pas bkab /
de steng sku tsaka 'khor lo shel rdo byin rlabs can gyi rten dang dam rdzas kyis bkang ba'i gwa'u dbu zhabs mdun rgyab ma nor bar bzhag la dar dmar gyi gur phub /
rten rnams gzungs thag gi sne rang gis lag par sleb nges bya /
dkyil 'khor mtha' skor du gtor ma rnams kyis bskor /
'dzoms na sgab skor brgyab /
ma 'dzom na'ang dar dkar dmar mthing gsum gyi yol gur bre ba ni gzhung gi dngos bstan yin la /
de'ang mi 'dzom na dar ras gang 'dzom gyi yol bas dkri
/de rgyab sman raka gtor gsum /
zhi drag mchod phreng sogs bag dro byin chags bkod legs su bsham mo /
'di nyin snga dro rgyun khyer gyi bdag bskyed bzlas pa bcas byas la /
phyi'i sa bdag lha klu la dkar gtor btang /
sde brgyad gser skyems kyis mtshon gser skyems dang yul lugs bsang mchod kyang byas la sgrub pa la bar gcod mi 'byung zhing sdong grogs byed pa'i phrin las bcol /
rgyal chen tho 'dzug sngar ma byas pa'am /
byas kyang gtor mchod gsar du bshams la bskyed bstim gtor 'bul phrin bcol byas la 'di phyin chad mtshams shin tu dam por bcad do //
de nas nyin dang por thun gnyis /
rjes ma rnams su bzhi re'i dbang du byas te /
thog mar phyi thun la /
gsol 'debs rnams dang /
bgegs gtor btang /
las byang me tog phreng mdzes kyi bgegs bskrad brjod la yungs thun gu gul dud pa sogs tsham rngam bya /
hU~M hrI:
ye shes rol pa sogs mtshams bcad /
rang gzhung las /
bdag nyid skad cig gi nas /
spung gis byon par gyur :
yan dang /
me phreng gi
kye kye :
phyogs bcu'i skyabs gnas sogs skyabs sems lan gsum /
rdor sems sgom bzlas 'phros /
las byang tshangs sgra'i maN+Dal lam spyi 'gro 'bul /
gsol 'debs de ltar ram /
dpe med na tshig bdun gsol 'debs dbang len bcas bya /
sngar 'phros phyi nang mchod pa byin brlab /
de nas rang gzhung ltar /
oM ma hA shU dz+nyA tA sogs nas /
bdag bskyed bzlas pa'i bar btang la thun bzhi re re bzhin /
spyi dril 'bring po sum brgya nyer lnga tsam re bzlas te nyin re stong phrag tsam re 'gro bar bya'o //
de nas mdun bskyed ni /
oM swa b+hA bas sbyang /
rang gzhung ltar /
rdzas kyi dkyil 'khor mi dmigs par stong par sbyangs pa'i ngang las :
bde bar gshegs pa thams cad kyi nas /
'od zer dmar po rab tu 'khrugs pa'i dbus su :
gdan pad+ma 'dab bzhi :
sogs nas /
rgyan cha lugs la sogs pa ma 'dres yongs rdzogs su gsal bar gyur :
las byang ltar /
b+h+rU~M:
'byung ba me rlung 'khrugags pa'i sogs nas /
spyan 'dren skabs sngon bskal ma bcas /
sa ma ya satwaM ra ho haM:
yan /
sgrub gzhung las /
de dag rnams la'ang sogs nas /
bzhugs par bsgom :
bar /
las byang nas /
e ma ho :
chos sku nam mkha' nas /
bstod pa rdzogs kyi bar btang /
dpe 'dzom na las byang che ba'i 'dzab bskul bya /
rang gzhung las /
lce zla gam dmar po sogs kyi dmigs gnad dang bcas sgrub pa'i snying po 'bru bzhi bcu pa nyid gong bas thos tsam gyi shub bur rtse gcig du bzla /
thun mthar dbyangs gsal yig brgya rten snying gsum gsum brjod /
hU~M hrI:
ye shes lha tshogs spyan 'dren gshegs su gsol :
phyi nang gsang ba'i dzapa? bsnyen mchod pa 'bul :
sku gsung thugs dang yon tan phrin las bstod :
nyams chag 'gal 'khrul ci mchis mthol lo bshags :
oM AHhU~M hrIHbadzra gu ru d+he wa d+hA ki nI sarba sid+d+hi pha la hU~M A:
zhes pas bsnyen pa phul /
mchod pa phyi nang bstod pa rnams rgyas par bya dgos kyang dpe gzhan mi 'dzom na slar yang me phreng ltar bya /
rta nag
/sha za /
btsan rgod gsum gyi gtor 'bul dang /
chos srung gtor 'bul chag med gzhan dgos na'ang skabs 'dir bya chog
/bdag bskyed /
hU~M hU~M hU~M gis stong par bsdu /
phaT phaT phaT kyis lha skur ldang /
mdun bskyed sgrub pa grol gyi bar mi bsdu /
bsngo smon spyi mthun bya'o //
spro na man ngag las 'byung ba ltar dzapa? bcol ni /
mdun bskyed la dmigs te /
dkyil 'khor lha tshogs 'khor dang bcas rnams kyis /
rnal 'byor bdag cag thun mtshams bya ba'i bar //
grags stong rdo rje'i sngags sgra 'u ru rur //
bzla ba'i phrin las g.yel med mdzad du gsol //
zhes gsol ba btab pas zhal gyis bzhes te dzapa? sgra di ri ri sgrog par bsam mo /
srod thun la gsol 'debs /
mtshams gcod nas bzung bdag mdun sgrub tshul sngar dang 'dra ba las /
mdun bskyed bzlas dmigs /
rang gzhan phyi nang gi sogs nas gzung la thun mgor dzapa? dbyangs kyi rnam pa dang bcas dkyil 'khor la bskor ba bdun la sogs pa gang nus bya zhing /
slar mal du zhugs nas skad gsang cung zad mtho bas dzapa? bzla zhing bskor ba'ang mos pas tsam bya'o //
thun mthar bsnyen bstod dang /
phyi nang gsang mchod sman raka gtor gsum sngags tsam gyis 'bul /
hU~M hrI:
phyi nang gzhan gsum lha dang lha mo'i tshogs :
byed pa kun ston rnam 'phrul yongs kyi mdzod :
'khor 'das rang grol bde chen g.yung drung sku :
dkyil 'khor rdzogs pa'i dpal la phyag 'tshal bstod :
ces sh+lo ka gcig gis bstod /
de nas las byang chen mo'i rjes chog skabs kyi /
hU~M hrI:
'dus pa yongs kyi gtso bo sogs kyis bstod /
de nas las byang me phreng ltar tshogs dang /
chags med rin po ches mdzad pa'i mdangs skong bsdus pa sogs mthar chags su gtang /
lhag ma btson 'dzin bya dgos pas dkyil 'khor lho nub kyi 'og tu snod gtsang mar blugs la kha bkab /
me phreng bsnyen pa /
bskul /
dngos grub len chog
/bsdu rim bcas mi dgos /
bdag bskyed bsdu ldang sngar ltar /
bkra shis bsngo smon rnams grub nas /
drag sngags me phung ma brjod la thun gtor te nyu le bskrad /
srung 'khor bsgom /
byin 'beb las byang chen mo sogs sam dpe med na /
bzhengs shig pad+ma sogs brjod la dzapa? dbyangs lan gsum byas pas 'grub bo //
nyin gnyis pa'i thor thun la gsol 'debs /
las byang me phreng ltar bgegs gtor /
mtshams gcod man chad /
bzlas dmigs bskor ba sogs sngar nyin dgong thun ji bzhin pa la /
nam langs thun grol skabs bsnyen bstod /
mchod bstod rnams dgong thun ltar la /
bdag bskyed bsdu ldang dang 'phros su nyu le bskrad pa /
byin 'beb /
dzapa? dbyangs bcas bya /
zhogs thun la gsol 'debs /
mtshams gcod /
skyabs sems phyin sngar ltar la /
mdun bskyed bzlas dmigs /
lce zla gam dmar po sogs bskyur /
thun mthar mchod bstod rgyas par bya /
dgong srod gnyis snga nyin ltar ro //
'dir yang sgrub pa'i grangs tshad dmigs bsal ma gsungs shing /
dus rab zla ba gcig
/'bring gnyis /
tha ma gsum dang rtags tshad kyis gtan la phab par gsungs kyang dbang po'i khyad par sogs kyis de la nges pa med pas yun ring na mi 'khyongs la /
thung na bsnyen grangs cung zad las mi 'gro bas sgrub pa zla gcig lhag tsam byed pa'i dbang du byas te de lta bu'i tshul gyis zhag grangs bdun gsum zhog thun zhigs la tshang ba'i snga nub dang /
'di'i dgong mor tshogs gtor ci 'byor bzang du bshams la tshogs skong dang /
bka' srung gsol skong rnams gang rgyas bya /
'di nyin rgyas pa'i sreg blugs ci 'grub 'bul /
phyir nang nas las sbyor la 'jug par bya'o //
de la gnyis te /
mchog gi las sbyor ni /
sgrub pa kha skong bcas grub pa'i rjes thog de nyid du mchod gtor kha gso /
thor thun la gsol 'debs nas brtsam /
bdag bskyed bzlas pa yan sgrub pa'i dus dang 'dra /
mdun bskyed /
swa b+hA bas sbyang /
rdzas kyi dkyil 'khor mi dmigs pa stong par sbyangs pa'i ngang las :
bde bar gshegs pa thams cad kyi thugs rje'i 'od zer las grub pa'i gzhal yas khang phyi nang med par gsal zhing 'od 'bar ba gru bzhi sgo bzhi rta babs bang rim char kheb nor bu dbang gi rgyal po'i tog dang bcas pa yangs shing rgya che ba :
chos kyi dbyings dang mnyam pa'i nang 'od zer dmar po rab tu 'khrugs pa'i dbus su :
rtsa ba gsum gyi dkyil 'khor tho brtsegs su gsal bar gyur /
rin chen gwa 'u'i dkyil 'khor dbus //
pad+ma nyi zla'i gdan steng du //
gu ru thod phreng rigs lnga'i sku
/rigs kyi kha dog gzi brjid 'bar //
phyag g.yas rang rtags phyag mtshan dang //
g.yon pas thod pa bdud rtsi'i steng //
bcud kyis gang ba'i bum pa 'dzin //
sku la zab ber snam sbyar dang //
dbu la sha ba'i snyen zhu gsol //
snyen zhur dar sna me long lnga //
rgod kyi the'u phran rnams kyis spras //
snyan yob gser gyi 'khor lo dang //
phyag zhabs dung gi gdu bu 'khrol //
gnyis med yum mchog sbas pa'i tshul //
mchan khung g.yon du kha T+wAM ga
/rgyan rdzogs gyen du bslang ba 'chang //
skyil krung 'gying bag tshul gyis bzhugs //
dgyes 'dzum 'gro la thugs rjes gzigs //
bla ma chos sku'i dkyil 'khor gsal //
'khor gyi bla ma rig 'dzin ni //
sku gsum bla ma brgyud pa dang //
phyogs dus rgyal ba'i tshogs kyis bskor //
kun kyang cha lugs sna tshogs pa //
gcig tu ma nges du ma'i tshul //
char sprin 'thib pa lta bur gsal //
rin chen me long dkyil 'khor dbus //
nyi zla pad+ma ro steng du //
rta mgrin dbang chen sku mdog dmar //
zhal gcig phyag gnyis spyi bo'i gtsug
/rta mgo dbang skad phyogs bcur sgrog
/g.yas g.yon gri gug thod khrag bsnams //
rus rgyan rin chen dur khrod chas //
brkyang bskum 'gying bag 'dor stabs tshul //
phyogs bzhir dpa' bo sde bzhi po //
sku mdog rigs kyi kha dog la //
rang rtags gri gug thod khrag 'dzin //
rgyan dang cha lugs gtso dang mthun //
kun kyang dur khrod me klong bzhugs //
yi dam longs sku'i dkyil 'khor gsal //
tshom bu dgu yi lha tshogs sogs //
zhi khro rab 'byams dpag med bskor //
bag dro gzi brjid 'od 'bar bzhugs //
rin chen bum pa'i dkyil 'khor dbus //
nyi zla pad+ma ro steng du //
bcom ldan rdo rje rnal 'byor ma //
zhal gcig phyag gnyis mthing nag mdog //
phyag g.yas zangs gri nam mkhar phyar //
g.yon pas thod khrag thugs kar 'dzin /
khro zhal spyan gsum sdang mig bgrad //
smin mtshams khro gnyer gru gsum bsdus //
dbu skra dmar ser gyen du 'khyil //
thur sil sku stod khyab par gtibs //
spyi gtsug rtog med phag zhal 'phyo //
gzhon tshul nu ma b+ha ga rgyas //
rin chen dur khrod rus pas brgyan //
dpa' bo yab mchog sbas pa'i tshul /
kha T+wAM ga la 'khyud mdzad de //
bde mnyen gar stabs rol pas gnas //
dbu la sangs rgyas rigs lngas mtshan //
nyams dang gzi brjid ldan pa yi //
phyogs bzhir rigs 'dus d+hA ki ma //
sku mdog rigs kyi kha dog la //
phyag mtshan phyag g.yas rang rtags dang //
g.yon pas khrag bkang ka pA la //
rgyan dang cha lugs gtso mor mtshungs //
me rlung 'od lnga 'khrigs pa'i dbus //
mkha' 'gro sprul sku'i dkyil 'khor gsal //
dpa' bo dpa' mo sgo mtshams sogs //
d+hA ki dam can srung mas bskor //
kun gyi gnas gsum 'bru gsum dang //
thugs ka'i hrIHlas 'od zer 'phros //
rtsa ba gsum gyi thugs rgyud bskul //
sprin phung gtibs pa ltar byon nas //
dam tshig pa la thim par gyur //
zhes lha bskyed nas /
spyan 'dren rtsa sgrub nor bu pad phreng las 'byung ba 'di ltar /
hU~M hrI:
lho nub srin po'i pho brang nas :
rig 'dzin pad+ma thod phreng rtsal :
khyod la mos pas bdag gdung zhing :
dad pa dang ni dam tshig gis :
ma thogs myur du spyan 'dren gyis :
thugs rjes dgongs nas gshegs su gsol :
bla ma'i tshogs dang gshegs su gsol :
yi dam tshogs dang gshegs su gsol :
mkha' 'gro'i tshogs dang gshegs su gsol :
dpa' bo'i tshogs dang gshegs su gsol :
dpa' mo'i tshogs dang gshegs su gsol :
ging gi tshogs dang gshegs su gsol :
dam can tshogs dang gshegs su gsol :
gshegs nas gnas 'dir bzhugs su gsol :
bzhugs nas byin gyis brlab tu gsol :
sgrub mchog bdag la dbang zhig skur :
gzhal yas khang la byin phob la :
bsgrub rdzas gnyan la nus pa skyed :
bdag cag mched dang lcam dral rnams :
khyed kyi rjes su da zhugs na :
phrin las rnam bzhi'i dngos grub stsol :
lus la bde ba bskyed du gsol :
ngag la nus pa spar du gsol :
sems kyi 'dod dgu bsgrub tu gsol :
bde chen lam sna drang du gsol :
'gro rnams bde la bkod du gsol :
log rtog 'khrul pa bzlog tu gsol :
yang dag rdo rje'i don rtogs mdzod :
oM AHhU~M badzra gu ru pad+ma thod phreng rtsal :
d+he ba d+hA ki nI:
sa ma ya dzaHdza :
dzaHhU~M baM ho :
pad+ma ka ma lA ya satwaM:
badzra gu ru d+he ba d+hA ki nI sarba sid+d+hi pha la sid+d+hi sid+d+hi ho :
zhes pa'i mtshams su me phreng gi bzhugs gsol /
dbang bskur rgyas gdab /
phyag 'tshal mchod pa rnams kyi bar mthar chags su gtang /
bstod pa me phreng de bor la /
mchod phreng las 'byung ba /
hU~M:
bstod 'os bsngags par bya ba'i mchog :
sangs rgyas chos tshogs byang chub sems :
phyogs bcu mtha' yas mu med na :
bzhugs pa rnams la phyag 'tshal bstod :
dus gsum mkhyen pa'i bla ma rje :
dran pa tsam gyis nyon mongs 'joms :
'gro ba'i dpal mgon rin po che :
bla ma rnams la phyag 'tshal bstod :
zhi dang khro tshul du ma'i bdag :
dngos grub kun gyi mdzod chen po :
dpa' gtum rngam pa'i cha lugs can :
dkyil 'khor lha la phyag 'tshal bstod :
mthu stobs mnga' bdag log 'dren 'dul :
khro bo gtum pa'i cha lugs can :
srin po'i gzugs can sprul pa 'gyed :
dam can tshogs la phyag 'tshal bstod :
gzhan yang bstod par 'os pa yi :
'jig rten 'das dang ma 'das pa'i :
lha dang sprul pa yang sprul bcas :
gtso 'khor rnams la gus pas bstod :
ces brjod /
bzlas dmigs rang gzhung ltar /
gwa'u me long bum par sogs nas /
dngos grub dam pa thob par bsam :bar /
thun mong ma yin pa'i bzlas pa ci 'grub mthar 'di sogs thun bzhi kar thun grol ba dang thun mtshams kyi bya ba snga ma ltar sgrub pa'i skabs ji lta bar bya /
thun mtshams su thun mong gi 'du bas mchog gi dngos grub la mi sgrib pa'i ched du rnam par mi rtog pa'i ngang nas mchog las kyi bzlas pa de nyid brgya rtsa re 'dren /de ltar mchog gi las sbyor zhag grangs bdun phrag gcig tshang ba'i dgong mo dbang gi dus shig nas 'go brtsam /
zhag grangs gsum la thun mong las sbyor bya ste /
gzhung tshang ma sngar ltar la /
mdun bskyed kyi bsnyen dmigs rang gzhung ltar /
mdun gyi bla ma yi dam sogs nas /
bcud rdzas chen por gyur :
bar dang /
thun las kyi bzlas pa nyid 'dren zhing /
thun bar du mi rtog pa'i ngang nas sngags bzla ba de mi dgos /
rdzas gcig la brten pa'i dbang gi sbyin sreg ci 'grub re bya /
de'i tshul ni yig cha logs su yod pa ltar ram /
shin tu bsdu na /
sngar nas brtsigs thab khyer bde rdo leb steng sogs bzos pa 'dzom na rab /
ma 'dzom na /
sa stegs dri chab kyis bsgos par 'bru'i tshom bu lnga bkod pa'i khar /
shug pa mdzo mo shing se ba stag tsher sogs zla gam du brtsig
/skad cig gis me thab tu me long la gzugs brnyan shar ba'i tshul gyis rtsa ba gsum gyi lha tshogs gnyis pa dbang gi cha lugs gsal /
me tog dmar po /
sin+d+hu ra /
zas sman 'bru sna /
dar zab /
rin chen /
mngar gsum /
chos sman dang ldan pa'i ma da na sogs myos byed kyi rdzas rnams bsang sbyang /
a kA ros byin brlab /
las sbyor sngags kyis grangs gang rung phul /
phyi nang gsang ba sman raka sogs sngags tsam gyis mchod /
phyi nang gsang gsum sogs sh+lo kas bstod /
me phreng ltar dngos grub bskul /
dbang gi 'dod gsol gang shes brjod la me tog dmar po thab tu 'bul mthar lha tshogs rnams dkyil 'khor pa dang dbyer med du gyur par mos /
de ltar zhag gsum grub mtshams thor thun dgong thun sngar ltar la nyin mo dbang gi sbyin sreg ci 'grub blugs /
skabs 'dir dam tshig nyams chag skong zhing dngos grub kyi rten 'brel du tshogs kyi 'khor lo rgyas par dgos pas ci tsam 'byor pa'i tshogs rdzas bungs bskyed la dgong thun sogs su tshogs dang skong ba rgyas par bya'o //
gsum pa rjes kyi las rim la dkyil 'khor dang 'brel ba dang /
rgyun spyod dang 'brel ba gnyis las /
dang po ni /
gza' skar dus tshes bzang ba zhig la sngar nas bsgrigs pa'i thor thun nyu le bskrad pa yan snga mgyogs su grub par byas /
bka' srung bsdus tsam btang /
phrin las bzhi'i 'brang rgyas sogs dngos grub dang tshogs kyi rdzas phyag len ltar bzang du bsham /
tshogs byin brlab nas brtsam skong bsdus yan rdzogs par bya /
slar mtshams gcod tshig gang rung brjod la yungs thun gtor /
hU~M hrI:
ye shes rol pa sogs kyis dngos grub la bar du gcod pa bskrad cing mtshams gcad /
byin 'beb gang 'os dang /
ye shes sku mchog dang yig brgyas nongs pa bshags /
mchog thun las sbyor gyi bzlas dmigs gsal btab /
bzlas pa gnyis kyang dzapa? dbyangs bcas ci lcogs byas la kha gso /
me 'phreng gi
/hU~M hrI:
bde chen yangs pa chen po'i sogs kyis dngos grub bskul /
sgrub rten rnams gnas gsum du gtugs la dbang blang /
bum chu dang ril bu myang la slar bzhugs /
brda'i 'bul len sngon du 'gro bas tshogs rdzas dang dngos grub kyi rdzas la longs spyod cing smon lam bkra shis kyi dga' ston gang 'os spel /
lhag chog skabs lhag ma thams cad phyi rol gom pa bdun cu'i sar me sgron bcas bskyal /
bskul dang /
chad brtan /
rta bro yan bya /
slar mchod kha gso /
gtong rag dang mchod bstod las byang me phreng ltar byin rlabs sngon du 'gro bas phyi mchod nas bstod pa'i bar rgyas par bya /
yig brgya mang du bzla zhing nyes bshags dang /
bkra shis me phreng ltar brjod /
brtan bzhugs spyi mtshams rjes ye d+har dang /
su pra tiSh+Tha ci 'grub bzlas /
mdun bskyed dam ye dbyer med ga'u'i rten dang /
dngos grub kyi rdzas rnams thod pa'i ril bu la bstim ste rang gis bcang lugs gzhung ltar bya /
bdag bskyed bsdu ldang /
bsngo smon bcas grub nas /
rgyal tho gtor 'bul bcas bkrol /
zhag shas gnas srung ba'i tshe tshogs gtor re 'bul ba dang /
theg pa chen po'i bsngo smon bkra shis gang rgyas su bya'o //
gnyis pa rgyun spyod rang gzhung du gsal ba ltar 'di nyid kyi bskyed rdzogs gang rung gi rnal 'byor mi chag pa dang /
dus bzhi'am lo bstar bzhin sgrub la brtson pa dang /
nangs re bzhin las sngags ci 'grub bzla bas ril bu la longs spyod /
rgyal po lta bu'i spyod pas snang sems rang dbang du byed cing longs spyod ci byung mchod sbyin la gtang /
rang rigs kyi rtags dang mi 'bral bar bya /
gzhan yang don bsdus thugs kyi snying po las /
de yi ngang las rgyun khyer chos :
rang lus pad+ma 'byung gnas bsgom :
bskyed rim kun gyi snying po yin :
'phags pa'i tshogs rnams bkug cing bstim :
dbang bskur kun gyi snying po yin :
sems nyid spros bral ngang la bzhag :
rdzogs rim kun gyi snying po yin :
grags stong snying po hrIHyig bzla :
bzlas brjod gsang sngags snying po yin :
rgyu yi thig le 'dzag med bsrung :
zung 'jug bsgom pa'i snying po yin :
gnong 'gyod med pa'i spyod pa spyad :
dam tshig kun gyi snying po yin :
zhes gsungs pa dang rtag tu ma bral bar bya'o //
bsnyen sgrub spyi'i spang blang dang /
yan lag gi rnal 'byor nyams su len pa'i tshul rnams ni sngar bris pa'i 'di nyid kyi bsnyen yig rgyas pa sogs las rtogs par bya dgos so //
'di'ang gzhung nas sgrub chen gyi sgrom du gzhug par bstan pa ltar na /
rab tshom bu tshogs sgrub /
'bring dpa' bo chig sgrub kyi lugs su byas te /
sgrub khog pra khrid chen mo sogs dang sbrel dgos kyang /
'byor brtson dman pas de tsam yang 'grub par dka' bas 'dir ni nyam chung chos 'dod la phan pa'i bsam pas sgrub mchod rkyang pa'i lugs su bkod cing gzhung dang yang mi 'gal te /
gang zag spros 'byor che chung dang bstun pas nyams len chog pa ni gzhung spyi dang bye brag 'di nyid kyi lag khrid sogs las kyang gsal bar gsungs pa'i phyir ro //
'dir spros pa bsdus te bshad pa'i sgrub rdzas tsam yang mi 'dzom pa dag gis bsnyen sgrub bshol ni mi dgos te gang zag mos pa brtan po can gyis ni /
bdag bskyed lus la bsten cing /
mdun bskyed tshom bu dang gtor ma tsam la bsten pa tsam gyis kyang 'grub pa gsang sngags rnying ma'i khyad chos yin te /
lag khrid gab pa mngon phyung las /
gzhi la thun mong ma yin pa'i dad pa 'gyur med dang :
brtson 'grus kyi lcag 'chi ba mi rtag rgyud la bskyed pa dang :
skyid sdug legs nyes mtho dman ci byung yang :
lha mchog thugs rje'i bdag nyid can khyed rang mkhyen :
snyam pa'i thag chod du rbad kyis bcad pa'i dbang por :
sku rten tsaka li la sogs pa 'du 'bral med par bcang :
rdzas de rnams kyis chog ste :
de la rdzas mchog dkar po gsum ldan bya ba yin :
rang bzhin gyis shugs 'byung du byung na :
gzhung so so nas bshad pa'i sgrub rten dkyil 'khor mchod gtor rnams kyang legs par bsham :
zhes gsungs pa ltar dad gus /
brtson 'grus /
yi dam gyi lha la thun mong min pa'i yid ches bcas gsum po de dag nam du'ang gal che /
tshom bu dang bum gtor tsam la brten nas 'di'i sgrub pa byed na las sbyor skabs /
ga'u me long gi tshig bor la dmigs pas de dag tho brtsegs su bsgom dgos pa'ang shes par bya'o //
chos 'di mthong thos dran reg 'gro ba kun //
bde can zhing las phyir mi ldog pa'i lung //
rdo rje bzhin du 'gyur ba mi srid pas //
skal pa can rnams yid ches dang len 'tshal //
gang 'di'i gsang ba'i rgya mtsho 'dzin pa la //
ngal med ngang pa'i rgyal por 'gran las rgyal //
thabs shes 'dab mas rim gnyis lha lam bgrod //
bde ldan pad mtsho mdzes pa'i rgyan gyur cig
/zab chos 'di nyid kyi dbang lung tsam ni snga 'gyur ba chabs cig grwa gshog gi 'chad nyan du dar yang bskyed rdzogs nyams len dkon zhing /
bsnyen sgrub lag len kha cig rang gzhung gi dgongs pa dang mi 'byor ba'ang mthong nas rang nyid kyis sngar byas pa'i bsnyen yig rgyas pa las 'phral mkho'i sne sel du /
pad+ma'i rig pa 'dzin pa pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang chen por bsdebs pa dge legs 'phel //

//
