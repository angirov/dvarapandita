@#//
gsang bdag bka' srung gi gtor 'bul chos skyong dgyes byed bzhugs so //

rol rdor brag gter la sbyor rgyu'o //
rdo rje 'dzin la phyag 'tshal lo //
'dir gsang bdag dregs pa kun 'dul gyi bka' srung la gtor ma 'bul bar spro na /
thod pa la sogs pa'i snod du so sor 'bul gtor bshams la /
oM AHhU~M ha ho hrIH
lan gsum gyis ye shes bdud rtsi 'dod yon lnga ldan du byin gyis brlab /
yang na dgra bgegs bkug la sha khrag ye shes kyi bdud rtsir bsgyur /
d+harma pA la sarba sa pa ri wA ra i dam ba liM ta kha kha khA hi khA hi /
zhes 'bul bar bya'o //
dang po seng gdong ma la gtor ma 'bul ba ni /
hU~M b+h+yoH
o rgyan yul sogs 'jigs rung pho brang nas //
dus gsum rgyal ba'i bstan srung seng gdong ma //
mthing nag seng gdong gri thod kha T+wAM bsnams //
dur khrod chas gsol brkyang bskum gar gyis 'gyings //
phyi nang gsang ba'i mkha' 'gro dpag med bcas //
'dir gshegs brgyan pa'i gtor ma 'di bzhes la //
rgyal ba'i bstan srungs bdag gi grogs mdzod cig
/zhi rgyas dbang drag phrin las myur 'grub gsol //
de nas sngags kyi srung ma la 'bul ba ni /
b+h+yoH
gsang sngags bka' yi srung ma mthu mo che //
smug nag ral gcig spyan tshems nu gcig ma //
tsit+ta spyang mo bsnams shing khro gtum rngams //
zhing lpags gsol zhing glo snying phreng bas brgyan //
zhabs gnyis 'dor stabs mo rgyud ma mos bskor //
'dir gshegs brgyan pa'i gtor ma 'di bzhes la //
rgyal ba'i bstan srungs bdag gi grogs mdzod cig
/zhi rgyas dbang drag phrin las myur 'grub gsol //
de nas mkha' 'gro don 'grub ma la 'bul ba ni /
trAMH
rin chen mkha' 'gro ro d+hi don 'grub ma //
ser mo zhi 'dzum lcags kyu bum thod 'dzin //
dar dang rin chen rgyan bklubs brkyang bskum bzhugs //
zas nor bcud dang gser sdud DA ki bzhi //
gzhan yang 'byor pa spel byed mkha' 'gros bskor //
'dir gshegs brgyan pa'i gtor ma 'di bzhes la //
rgyal ba'i bstan srungs bdag gi grogs mdzod cig
/zhi rgyas dbang drag phrin las myur 'grub gsol //
de nas gza' bdud la 'bul ba ni /
b+h+yoH
las kyi mgon po khyab 'jug rA hu la //
dud kha dbu dgu phyag gnyis bya gdong brgyan //
chu srin rgyal mtshan rwa yi mda' gzhu 'dzin //
sku lus mig gang lto zhal sbrul mjug g.yo //
yab yum gdong bzhi gza' brgyad rgyu skar sogs //
'dir gshegs brgyan pa'i gtor ma 'di bzhes la //
rgyal ba'i bstan srungs bdag gi grogs mdzod cig
/zhi rgyas dbang drag phrin las myur 'grub gsol //
de nas btsan rgod la gtor ma 'bul ba ni /
b+h+yoH
btsan rgod drag po srog len 'bar ba ni /
khrag mdog khros rngam 'jigs su rung ba'i sku
/bse rmog bse khrab dar dmar 'jol ber gsol //
stag ral gzig shubs dpa' ba'i chas kun brgyan //
mdung dmar mda' gzhu dgra bo'i glo snying 'dzin //
rta dmar zhon nas bya khyi mi dmar 'gyed //
lha klu btsan bdud za gsod 'gugs byed sogs //
mched po drug dang btsan dmar stong gis bskor //
kun kyang dmar chas rang rtags phyag mtshan 'dzin //
'dir gshegs brgyan pa'i gtor ma 'di bzhes la //
rgyal ba'i bstan srungs bdag gi grogs mdzod cig
/zhi rgyas dbang drag phrin las myur 'grub gsol //
de nas rmugs 'dzin dmar po chu yi dbang po la gtor ma 'bul ba ni /
bai /
byang phyogs lcang lo can gyi pho brang nas //
rmugs 'dzin dmar po khro chags 'dres pa'i sku //
lcags kyu nor bu ne'u le phyag na bsnams //
dar dang rin chen phreng ba'i rgyan tshogs mdzes //
'khor du gnod sbyin nor lha dpag med bskor //
snang srid dbang sdud zas nor longs spyod spel //
nyams pa cham la phab cing rnal 'byor skyong //
sprul dang yang sprul 'khor dang bcas pa rnams //
'dir gshegs brgyan pa'i gtor ma 'di bzhes la //
rgyal ba'i bstan srungs bdag gi grogs mdzod cig
/zhi rgyas dbang drag phrin las myur 'grub gsol //
de nas bram ze chu yi bdag po la gtor ma 'bul ba ni /
b+h+yoH
'og phyogs rgya mtsho chen po'i gting rum nas //
klu bdud chen po bram ze ba su ta //
dmar nag rab khros kha rlangs dug nad 'phro //
sbrul gyis brgyan cing sbrul zhags nad rkyal 'dzin //
lus po mig gang smad ni sbrul mjug 'khyil //
klu dang gnyan sde brgyad sogs 'khor gyis bskor //
nyams pa'i srog gcod rgyal ba'i bka' nyan pa //
gdug pa'i sems 'chang drag po'i las la myur //
ma lus 'khor dang bcas pa thams cad kyang //
'dir gshegs brgyan pa'i gtor ma 'di bzhes la //
rgyal ba'i bstan srungs bdag gi grogs mdzod cig
/zhi rgyas dbang drag phrin las myur 'grub gsol //
de nas las kyi mkha' 'gro spyang zhon ma la gtor ma 'bul ba ni /
b+h+yoH
'jig rten mkha' 'gro spyang zhon dmar mo ni //
rab khros ral pa dmar ser sprin ltar gtibs //
gri gug thod pa glo snying khrag bkang bsnams //
lcags kyi spyang mo mgo dgu rngam pa zhon //
ha ha ru lu'i sgra skad phyogs bcur sgrog
/mched dang 'khor tshogs sha za ma mo rnams //
grangs med bskor zhing nad kha dgra la 'debs //
dur khrod 'grim zhing rnal 'byor drod tshad nyul //
bka' 'das sgrol byed drag mo 'khor dang bcas //
'dir gshegs bka' yi gtor ma 'di bzhes la //
rgyal ba'i bstan srungs rnal 'byor grogs mdzod cig
/zhi rgyas dbang drag phrin las myur 'grub gsol //
de nas phyi yi gter srung chen po la gtor ma 'bul ba ni /
kye /
phyogs phyogs dag kyang pha ki na //
ri brag dkar po'i nang shed na //
rin chen gzhal yas khang dbus su //
gter srung chen po gnas 'dir byon //
'gro ba yongs kyis mtshan gsol ba //
rdo rje cong phug zhes su grags //
slob dpon pad+ma 'byung gnas kyis //
dam bzhag gsang ba'i mtshan yang btags //
rdo rje 'bar ba zhes bya 'o //
dge bsnyen chen po'i cha lugs ni //
sku mdog gangs la nyi shar 'dra //
zhi 'dzum dung gi khrab rmog mnabs //
stag ral gzig shubs dpa' chas rdzogs //
phyag g.yas dam tshig rdo rje la //
dbang rtags dar sna lnga yis brgyan //
g.yon pas mdung dar dkar po phyar //
rta dkar zhon nas stong gsum nyul //
rang gi 'khor tshogs du mar bcas //
'dir gshegs bka' yi gtor ma longs //
bstan pa srung zhing rnal 'byor skyongs //
phrin las rnam bzhi 'grub par mdzod //
ces lag na rdo rje gtum po dregs pa kun 'dul gyi bka' srung skor la gtor ma 'bul ba'i rim pa 'di nye bar mkhor 'dug kyang bri ba'i long skabs ma byung zhing /
bla ma o rgyan lhun grub /
mgron gnyer chos nyid /
zhabs phyi 'gyur med du sgrub pa karma nam mkha' gsum gyis dag pa'i me tog dang legs tshogs bcas nas bskul bar gter ston rol pa rdo rje che mchog 'dus pa rtsal gyis bris pas /
rgyal bstan rin po che dar zhing bstan 'dzin gyi skyes bu sku tshe brtan pa dang phrin las rnam bzhi 'grub pa dang lhan cig par bsam pa chos bzhin 'grub nas 'gro kun gtan bde'i go 'phang rin po che thob pa'i phyir bsngo'o //
dge'o //
dza yan+tu ///
/
