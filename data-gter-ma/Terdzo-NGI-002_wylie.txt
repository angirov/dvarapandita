@#//
phyag rdor gtum po drag sngags ma'i dbang gi cho ga drag sngags rdo rje'i zhun thigs zhes bya ba bzhugs so //
na mo gu ru badzra tsaN+DA ya /
rgyal kun stobs bcu gcig bsdus rdo rje'i mtshon //
gdengs pa tsam gyis dug lnga'i gdon bgegs 'joms //
drag sngags bdag po kun la mnga' mdzad pa //
stobs ldan nag por 'dud do byin gyis rlobs //
gsang bdag dmod pa drag sngags kyi //
dkyil 'khor tshul du sgrub pa'i thabs //
zab gnyan rdo rje'i tha ram sgo //
'byed byed dbang gi lde mig dgod //
'di'i smin byed lag len mdor bsdus 'god pa la gsum /
sbyor dngos rjes so //
dang po sbyor ba la /
dkyil 'khor pad+ma 'dab brgyad la tshom bu re re bkod pa'i dbus su zangs lcags kyi snod du dpal gtor stod zur gsum pa la khyung dang rdo rje nyi zlas brgyan pa /
pad 'dab brgyad kyi steng shar dang shar lhor zhi gtor gnyis kyis mtshon /
phyogs mtshams gzhan du rgyas pa dang /
dbang /
drag gtor gnyis re rgyan ldan snod so sor bkod /
de rgyab sde brgyad gtor ma spyi mthun nam thams cad dmar gtor zur gsum byas kyang rung ba la srog yig shog bur bris pa btsugs /
dbus su khri'u'i khar rnam bum bcud ldan steng thod chang bzhag la dar mthing nag gis bkab /
mdun phyogs su tha ra nag po la gza' gtor sbrul dkris gtso 'khor gsum pa ling+gas brgyan pa dang /
khyung lnga gcig bsdus /
rgyal chen sde bzhi'i tsakli so so ba /
rak+sha'i phreng ba rnams bkod /
sman raka gtor gsum /
phyi mchod spyi ltar bsham /
sngon gtor /
tshogs rdzas /
las bum sogs tshogs par bya'o //
de nas gsol 'debs sngon du 'gro bas /
skyabs sems /
tshogs gsag
/bgegs gtor spyi 'gro gtang ba /
bka' bsgo nas mchod bstod grub kyi bar song nas dzapa? khang phyes la dmigs pa'i 'phro 'du gsal bas zhi bzlas dang khro bzlas ci 'grub /
mthar las sbyor bzlas pa'ang khyug tsam bya /
bum bskyed zur du srol mi 'dug kyang spyi mthun gsal gdab dang bzlas pa grub na'ang legs /
gang ltar stong tshigs mchod bstod bya /
las bum 'khyil pa'i sngags kyis byin brlabs /
gter srung tha ra'i bskyed bzlas dbang chog gsham ltar byas la gtor ma 'bul /
tshogs bshags pa yan grub nas rig pa'i me tog dor la gnang ba nod do //
gnyis pa dngos gzhi dbang bskur ba la slob ma rnams la khrus dang bgegs bskrad srung 'khor /
sems bskyed gsal gdab bcas sngon du btang nas /
chos bshad khyad par /
de'ang gsang bdag phyag na rdo rje 'di nyid nges pa'i don du sangs rgyas thams cad kyi thugs gnyis su med pa'i ye shes gcig tu bsdus pa yin pas gsang sngags kyi ston pa kun bzang rdo rje 'chang dang ston 'khor dbyer med pa'i gsang sngags rig sngags gzungs sngags kun gyi bdag po /
rgyal ba kun gyi mi zad rgyan 'khor lnga'i gsang ba'i mdzod 'dzin pa /
gsang chen dkyil 'khor rab 'byams rgya mtsho'i 'khor lo'i dbang phyug tu bzhugs pa yin la /
rnam pa sa bcu pa la gnas pa'i byang chub sems dpa'i tshul gyis rnam 'phrul mtha' yas pas gzhan don mdzad cing /
khyad par shin tu gdul bar dka' ba'i dregs byed lha srin 'byung po ma rungs gdug cing gtum pa'i tshogs rnams 'dul ba'i gnyen po stobs kyi phyag rgyar bzhengs pa ste /
de nyid kyi rgyud dang sgrub thabs bsam gyis mi khyab pa bzhugs pa las dmod pa drag sngags kyi tshul du sgrub pa 'di nyid snyigs ma'i bstan pas sde brgyad gdug pa can kha dar ba'i skabs 'dir ched du bsngags par dgongs nas /
sngags dang rgyud thams cad kyi ston pa o rgyan rdo rje thod phreng rtsal gyis mnga' bdag khri srong lde'u btsan la gdams nas zab mo'i gter du sbas pa /
smon lam las 'phro'i dus la son pa'i tshe mnga' bdag chos rgyal nyid kyi rnam 'phrul /
mi 'gyur rdo rje drag po nus ldan rtsal gyi gter slob /
grub pa'i dbang phyug rig 'dzin ngag gi rdo rjes thugs rje chen po'i pho brang gnas mchog ja pa brag dkar nas rdo rje'i rgya rim pa du ma bkrol te spyan drangs nas /
nyams bzhes dang 'chad spel rnams gsang ba'i lung byang ltar 'khrul med mthar phyin du mdzad pas byin rlabs kyi tshan kha khyad par du 'phags pa dang ldan pa'i dbang bskur zab mo bsgrub pa la sogs mtshams sbyar nas maN+Dal 'bul du gzhug
/de nas thog mar snod brtag pa'i dri ba bgyi ba yin pas 'di la gsan 'tshal /
kye :
gsang sngags gnyan po'i thugs gter dkyil 'khor 'dir :
snod dang mi ldan g.yo sgyu log lta can :
gsang sngags khyad gsod dkon mchog dkor la rku :
bla ma'i bka' 'das gsang sngags bon du gyer :
gsang sngags 'chal spyod dam chos rgyab tu bor :
de 'drar thugs gter dkyil 'khor bcud bsdus 'di :
mi bstan dam tshig gnyan po 'dral zhing nyams :
zhes dris pa'i lan btab cing khas len pa 'di'i rjes zlos mdzod /
kye :
bdag ni gsang sngags gnyan por 'jug par 'tshal :
gsang sngags dam tshig bsrung zhing dge bar brtson :
smin grol dbang mchog dam pa bdag la stsol :
byang chub thar pa'i lam mchog bstan du gsol :
lan gsum /
slob dpon dang gsang ba'i bdag po'i dkyil 'khor rtsa gsum rgyal ba'i lha tshogs mkha' khyab tu bzhugs pa la /
bdag sogs sems can thams cad deng nas byang chub snying po la mchis kyi bar du rtse gcig gus pa chen pos skyabs su mchi ba'i blos rjes zlos /
hU~M:
rgyal ba rab 'byams 'dus pa'i sku :
rdo rje gtum po drag rtsal can :
bdag sogs byang chub thob kyi bar :
lus ngag yid gsum dang bas skyabs :
lan gsum /
pha mar gyur pa'i rigs drug gi 'gro ba mtha' dag dpal gsang ba'i bdag po'i go 'phang la 'god pa'i ched du rdo rje gtum po'i smin grol gyi sgor 'jug par bgyi'o snyam du byang chub mchog gi sems bskyed pa 'di'i rjes zlos /
hU~M:
bdag dang sems can thams cad kyis :
rdo rje gtum po bsgrubs nas ni :
dregs byed ru tra tshar bcad nas :
gzhan don lhun grub sems bskyed do :
lan gsum /
slob dpon gyi thugs ka nas ye shes kyi 'od zer kha dog lnga ldan 'phros /
khyed rang rnams lha'i dkyil 'khor mthong ba la sgrib pa'i las dang nyon mongs dug lnga'i rab rib thams cad bsal bar mos shig
/dar sna kha dog lngas phyi tshul byas la /
hU~M:
khyod nyid dkyil 'khor gnyan por 'jug pa la :
las nyon rab rib dri mas bsgribs pa na :
ye shes sgrib bral spyan ni dbye bar bya :
oM badzra tsak+ShuHpra be sha ya phaT:
dam chu sbyin la /
hU~M:
'di ni khyod kyi dam tshig rdo rje'i chu :
dam tshig bsrungs na dngos grub sna tshogs 'thob :
bla med theg pa'i 'bras bu tshe 'dir 'grub :
dam tshig nyams na dmyal bar skye bar nges :
dam tshig gnyan po srog la bab kyang srungs :
a mr-ita sa ma ya :
dam las ma 'da' zhig :
gsang ba'i dam tshig tshul bzhin bsrung snyam pas 'di'i rjes zlos /
sa ma ya i dan te na ra kan :
so phag shi :
de nas dbang gi gzhi dgod cing ye shes pa'i gzi byin dbab pa yin pas sgo gsum gyi gnad bcings te /
khyed rang rnams dam tshig pa'i lha'i dkyil 'khor gsal ba la /
gdod nas grub pa'i ye shes kyi 'khor lo spyan drangs te gnyis med du bstim pa'i dmigs pa rnams rtse gcig tu sgoms shig
/'dir spyi mthun ltar rdo rje gtum po gtso rkyang tsam bsgom /
'og gi byin 'beb kho na bton na ma 'thus pa mi 'dug kyang /
'di dag gi sger chos ltar /
las byang gi ting 'dzin rnam gsum nas brtsam lha bskyed mngon rtogs tshang ma dang spyan 'dren yongs rdzogs btang la /
spos dang dbyangs rol bcas /
hU~M hrI:
chos dbyings ka dag lhun grub pho brang nas :
kun bzang rdo rje 'chang gis byin phob cig :
byang phyogs lcang lo can gyi pho brang nas :
gsang bdag phyag na rdo rjes byin\u0f8e
zangs mdog dpal ri 'od kyi pho brang nas :
o rgyan rig 'dzin brgyud pas byin\u0f8e
mkha' spyod dag pa'i zhing khams so so nas :
dpa' bo dpa' mo rgya mtshos byin\u0f8e
dur khrod me rlung 'khrugs pa'i pho brang nas :
chos skyong gter bdag rnams kyis byin phob cig :
byin rlabs dngos grub char rgyun si li li :
nyams rtogs rig pa'i ye shes sa la la :
'dir tshogs bu slob rnams la byin phob cig :
oM gu ru tsit+ta badzra pA Ni g+ha ru Ta tsa le tsa le A be sha ya a A:
spyi bor rdo rje rgya gram bzhag la /
ye shes pa'i byin rlabs kyi rgyun khyed rang rnams kyi sgo gsum la byang chub ma thob kyi bar ro gcig tu brtan par byas par mos shig
/tiSh+Tha badzra :
des dbang gi sngon 'gro'i chos rnams grub nas dngos gzhi'i dbang rnams rim par bskur ba la /
phyi bum pa /
nang thod pa /
gsang ba lha sngags kyi dbang rnams 'byung bas dmigs 'dun 'di ltar du mdzod cig
/slob dpon dkyil 'khor pa'i lha dang lhan cig pas mtshan nyid yongs su rdzogs pa'i rin po che'i bum pa bdud rtsi'i bcud kyis bkang bas dbang bskur pa las dug lnga'i sgrib pa gtor cing bkrus /
sku lnga'i nus pa spyi blugs kyi cho ga rdzogs pa yin snyam du mos mdzod /
bum pas dbang bskur la /
hU~M:
chos sku spros bral brda ru lto ba zlum :
longs sku lnga ldan brda ru kha dog lnga :
thugs rjes sprul pa'i brda ru rma bya'i sgro :
rang rig 'gyur med brda ru rdo rje'i gdan :
kha dog lnga ldan mgul chings lhab ma lhub :
phyi ni bum pa nang ni bdud rtsi'i bcud :
skal ldan rigs kyi bu la dbang bskur bas :
dug lnga rnam dag sku lnga'i dbang thob shog :
oM gu ru tsit+ta badzra pA Ni sarba ta thA ga ta a b+hi Shiny+tsa hU~M:
thod pa thogs la /
rang byung pad+ma b+hany+dza dur khrod rol pa'i pho brang du dpal chen gsang ba'i bdag po dngos su gsal ba'i sku las ye shes rdo rje 'od zer bdud rtsi'i rgyun byung ste kun gzhi'i sgrib pa bsal /
rdo rje gtum po nyid dang dbyer med du byin gyis brlabs par mos shig
/hU~M:
thod pa dur khrod 'bar ba'i dkyil 'khor du :
me dpung mthing nag 'bar ba'i klong dkyil na :
dregs byed ru dra bsnol ba'i gdan steng du :
bcom ldan gsang ba'i bdag po gar dgur ldan :
skal ldan rigs kyi bu la dbang bskur bas :
kun gzhi'i bag chags sgrib pa dag gyur nas :
rdo rje 'dzin pa'i sa la rab gnas shog :
oM gu ru tsit+ta badzra pA Ni ka pA la a b+hi Shiny+tsa hU~M:
'dir gzhung tshig la brtags na thod sku yin pa 'dra zhig snang yang phyag rgyun la nges pa ma byung bas brtag dgos pa yod do //
dbus dang phyogs mtshams gtor ma rnams re re bzhin blangs te dbang bskur la /
gtor ma rnams rdo rje gtum po gtso 'khor rnams su gsal ba las ye shes kyi lha sku gnyis pa re 'phros khyed rang rnams la thim pas so so'i dbang dang dngos grub thob par mos shig
/hU~M:
dbus phyogs smug nag 'bar ba'i dkyil 'khor nas :
gti mug gnas gyur bud+d+ha rdo rje'i sku :
skal ldan rigs kyi bu la dbang bskur bas :
gti mug rnam dag ye shes dbang thob shog :
oM badzra pA Ni a b+hi Shiny+tsa hU~M:
hU~M:
shar phyogs mthing gsal 'bar ba'i dkyil 'khor nas :
zhe sdang gnas gyur lag na rdo rje'i sku :
skal ldan\u0f8e
zhe sdang rnam dag ye shes dbang\u0f8e
oM badzra pA Ni a b+hi Shiny+tsa hU~M:
hU~M:
lho phyogs ser gsal rgyas pa'i gzhal yas nas :
nga rgyal gnas gyur rat+na rdo rje'i sku :
skal ldan\u0f8e
nga rgyal rnam dag ye shes dbang\u0f8e
oM rat+na pA Ni a b+hi Shiny+tsa trAM:
hU~M:
nub phyogs zla gam dmar nag gzhal yas nas :
'dod chags gnas gyur pad+ma rdo rje'i sku :
skal ldan\u0f8e
'dod chags rnam dag ye shes dbang\u0f8e
oM pad+ma pA Ni a b+hi Shiny+tsa hrI:
hU~M:
byang phyogs ljang nag drag po'i gzhal yas nas :
phrag dog gnas gyur karma rdo rje'i sku :
skal ldan\u0f8e
phrag dog rnam dag ye shes dbang\u0f8e
oM karma pA Ni a b+hi Shiny+tsa A:
hU~M:
shar lho rab 'jigs 'bar ba'i gzhal yas nas :
rig pa'i sku la rang mdangs shar ba'i lha :
bcom ldan dregs 'dul gsang ba'i bdag po'i sku :
skal ldan\u0f8e
zhi ba'i phrin las 'grub pa'i dbang thob shog :
oM badzra pA Ni shAn+tiM ku ru hU~M:
hU~M:
lho nub gtum drag 'bar ba'i gzhal yas nas :
rig pa'i rang rtsal shar ba yon tan lha :
bcom ldan gsang bdag dregs 'dul rgyas pa'i sku :
skal ldan\u0f8e
rgyas pa'i phrin las 'grub pa'i dbang thob shog :
oM badzra pA Ni puSh+TiM ku ru b+h+rU~M:
hU~M:
nub byang rab gtum 'bar ba'i dkyil 'khor nas :
rig pa'i rang rtsal shar ba gsung gi lha :
bcom ldan dregs 'dul gsang bdag dbang sdud gsung :
skal ldan\u0f8e
snang srid dbang 'dus 'gugs pa'i dbang thob shog :
oM badzra pA Ni wa shaM ku ru hrI:
hU~M:
byang shar mthing nag drag po'i gzhal yas nas :
rig pa'i rang mdangs phrin las drag po'i lha :
dregs 'dul gsang bdag phrin las drag por bzhengs :
zhing bcu log 'dren 'dul ba'i dbang thob shog :
oM badzra pA Ni dgra bgegs mA ra ya phaT:
sprul pa'i khyung chen rigs lnga gnas lngar thim pas gdug pa 'dul ba'i mthu rtsal rdzogs par mos /
khyung lnga'i tsakli gnas lngar bzhag la /
hU~M:
bde gshegs sprul pa bya khyung ga ru Ta :
zhi rgyas dbang dang drag po'i phrin las 'bar :
sku mdog dkar ser dmar dang mthing nag sku :
gnam lcags rwa la sgro gshog spu gri 'bar :
gdug pa sa bdag klu gnyan zhal du gsol :
skal ldan\u0f8e
sa bdag klu gnyan nad las grol gyur cig :
oM bud+d+ha ga ru Ta tsa le tsa le a b+hi Shiny+tsa oM:
oM badzra ga ru Ta tsa le tsa le a b+hi Shiny+tsa hU~M:
oM rat+na ga ru Ta tsa le tsa le a b+hi Shiny+tsa trAM:
oM pad+ma ga ru Ta tsa le tsa le a b+hi Shiny+tsa hrI:
oM karma ga ru Ta tsa le tsa le a b+hi Shiny+tsa A:
rgyal chen bzhi'i dbang bskur bas phyogs bzhi'i gdon 'khor rnams la mnga' dbang sgyur ba'i nus pa brnyes par mos shig
/rgyal chen sde bzhi'i tsakli rim par gtad la /
hU~M:
shar phyogs skyong ba'i rgyal po yul 'khor srung :
sku mdog dkar la pi waM phyag na bsnams :
skal ldan\u0f8e
dri zar dbang sgyur dbang mchog thob par shog :
hU~M:
lho phyogs skyong ba'i rgyal po 'phags skyes po :
sku mdog sngo la ral gri phyag na bsnams :
skal ldan\u0f8e
gshin rjer dbang sgyur dbang mchog thob par shog :
hU~M:
nub phyogs skyong ba'i rgyal po spyan mi bzang :
sku mdog dmar la sbrul zhags phyag na bsnams :
skal ldan\u0f8e
klu bdud dbang sgyur dbang mchog thob par shog :
hU~M:
byang phyogs skyong ba'i rgyal po rnam thos sras :
sku mdog ser la phyag na rgyal mtshan bsnams :
skal ldan\u0f8e
gnod sbyin dbang sgyur dbang mchog thob par shog :
rjes 'brel du bzlas pa sngags kyi lung sbyin pa la 'dun pa 'di bzhin du mdzod /
hU~M:
slob dpon gsang bdag gsal ba'i thugs ka ru :
hU~M mthing tha mar sngags phreng 'od zer ni :
slob dpon zhal nas slob ma'i zhal du zhugs :
gzungs sngags rang sgra snying po sngags kyi dbang :
skal ldan rigs kyi bu la dbang bskur bas :
gzungs sngags gsung gi dbang mchog thob nas kyang :
gzungs sngags bzlas pa chu bo'i gzhung bzhin skyongs :
gsang sngags 'di rnams kyi rjes zlos /
phreng ba sbrel la las byang gi snying po gong 'og gsum re /
las sngags tshar gcig bzlar gzhug
/de rnams kyis gsang bdag dmod pa drag sngags kyi lha sku phyag rgya'i ting nge 'dzin gsal stong zung 'jug mtshan nyid gsum ldan bsgom pa dang /
bzlas pa sngags kyi 'phro 'dus bsnyen sgrub las sbyor byed pa la nus pa'i gzi brjid me ltar du 'bar ba'i byin rlabs rgyud la zhugs pa yin no //
shis pa brjod cing rol mo bsgrag
/brgyud 'dzin thun mong min pa la sde brgyad kyi bka' gtad byed na /
khyed rang gsang ba'i bdag por gsal ba la slob dpon gyis sde brgyad rnams bran dang 'bangs su gtad de bka' bsgos pas gus pa'i tshul gyis khas blangs par sgoms shig
/sde brgyad gtor ma snod gcig tu bsdus pa slob ma'i lag tu gtad la /
hU~M:
tshangs pa gshin rje klu bdud btsan ma mo :
gza' dang rgyal po la sogs sde brgyad tshogs :
dge bsnyen brtan ma skyong ma ma yam dang :
phyag rdor thugs gter gter srung dregs byed rnams :
sngon tshe dus gsum sangs rgyas bka' bzhin dang :
o rgyan rdo rje gling phug Ar+ya gling :
phyag rdor dkyil 'khor gnyan po'i drung nyid du :
khas blangs mna' bskyal dam tshig ci bzhin du :
skal ldan slob ma 'di la gtad pa yin :
gtad do ci bcol phrin las bsgrub par gyis :
gal te bcol bzhin phrin las ma bsgrub na :
dam tshig rdo rjes mgo bo 'big 'gyur zhing :
dmyal bar skye bar dam tshig ma mnos sam :
sngon gyi dam tshig de bzhin dran gyis la :
dgra la rbad na mthu rtsal ma chung la :
bgegs la rbad na dpa' rtsal hur phyungs shig :
ma 'khu ma ldog phrin las drag po sgrubs :
oM badzra tsaN+Da ma hA ro Sha Na g+ha ru Ta tsa le tsa le hU~M phaT:
hU~M phaT Sha Na ro ma hA tsaN+Da badzra g+ha ru Ta a ya ma du ru tsa sha na sa ma ya hU~M hU~M b+h+yoHb+h+yo :
dam las ma 'da' zhig :
sa ma ya :
rak+Sha rak+Sha ha na ha na i daM na ra kan :
zhes brjod la rak+ta thigs re dang bsnyen sgrub nus pa'i do gal can la srog yig mid du gzhug
/khyad par shin tu gnyan pa'i gter srung gi bka' gtad re re tsam la byed na /
rang nyid dpal gsang ba'i bdag por gsal ba'i mdun du :
me rlung thog ser 'khrugs pa'i dbus su :
gza' klu tha ra nag po :
sku mdog mthing nag zhal gcig chu srin gyi mgo bo can :
zhal drag tu khros pa :
spyan gsum rab tu bgrad pa :
mche ba gtsigs pa :
dug gi kha rlangs 'thul ba :
sbrul mjug mthing gas rgya mtsho'i gting nas dkrugs pa :
phyag bzhi g.yas dang pos thog chen 'bar ba nyes byas dgra bgegs kyi steng du 'beb pa :
de yi 'og mas spu gri me 'bar ba bsnams nas dam sri pho mo'i srog rtsa gcod pa :
g.yon dang pos thod pa nyams pa'i snying khrag gis bkang ba zhal du gsol ba :
'og mas bdud zhags kyis dgra bgegs rke nas bcings pa :
de'i g.yas su yab khyab 'jug chen po rA hu la lus po gcig la mgo dgu mig gis gang ba :
dbu gtsug bya rog gi mgo bo can :
rtsa ba gshin rje'i zhal gsum ljang nag dud kha drag tu khros pa :
spyan dgu thur du gzigs pa :
bar pa bdud kyi zhal gsum dmar dkar ljang ba :
spyan dgu dmar la zlum pa bar snang du gzigs pa :
steng ma lha'i zhal gsum ljang dmar dkar ba :
zhi ba'i spyan dgu nam mkha'i dbyings la gzigs pa :
zhal gdangs shing mche ba gtsigs pa :
smin ma dang sma ra dmar ser khro 'khrug bskal pa'i me dang me stag 'phro ba :
phyag g.yas chu srin gyi rgyal mtshan dang zhags pa thogs pa :
g.yon pas rwa yi mda' gzhu dgra bgegs la gzir ba :
sku stod nam mkha'i dbyings nas gzi brjid dang ldan pa :
sku smad sbrul mjug 'khyil ba :
sku mdog dud kha sbrul rigs lngas brgyan pa :
gang gis mthong yang sngangs skrag brgyal nus pa :
de'i g.yon phyogs su yum klu mo glog 'khyugs ma sbal pa'i mgo can khrag mig ma sku mdog nag mo :
dbu dgu phyag gnyis kyis klu shing dang khrag mtsho bsnams pa :
sku smad sbrul mjug 'khyil zhing gzi 'od 'bar ba :
gzhan yang sprul pa'i gza' brgyad :
rgyu skar nyer brgyad sgo ma bzhi :
lha srin sde brgyad kyis bskor ba :
thog ser me rlung dug mtsho khol ma'i nang du gsal bar gyur :
tha ra'i thugs kar hrI:
rA hu la'i thugs kar rA:
glog 'gyu ma'i thugs kar nA:
de dag las 'od zer 'phros pas nam mkha'i dbyings dang rgya mtsho'i steng nas gza' klu tha ra nag po 'khor dang bcas pa spyan drangs par gyur :
oM badzra pA Ni hU~M:
rak+Sha mi ke ta pak+Sha me ke tha ra nag po dzaHdza :
hrIHshag ru rag raM nA ge tsit+ta traM ma ma yong za 'gram ha hi ke sha la ke ta ke ta dzaHdza :
sha ka rak+sha ka ra hU~M:
b+h+yoHmi li phaT:
nA ga li haM baM tri dza :
sngags lan gsum brjod /
slob dpon dang khyed rang gnyis ka gsang bdag rdo rje gtum po dngos su gsal ba'i mdun du gter srung 'khor bcas gus pa'i tshul gyis 'khod pa nyid khyed rang la gtad de dam tshig bsgrags te bka' bsgos pa tsam gyis ji ltar bcol ba'i phrin las sgrub par zhal gyis bzhes par mos shig
/tha ra'i gtor ma gtad la /
hU~M hrI:
bsam yas Ar+Ya pa lo'i gling du ni :
dregs 'dul phyag rdor dkyil 'khor gnyan po'i drung :
dbang bskur dam bzhag tha tshig khas blangs bzhin :
skal ldan brgyud 'dzin slob ma 'di nyid la :
gtad pas gang bcol phrin las myur bar sgrubs :
gang bcol phrin las myur bar ma bsgrub na :
dus gsum sangs rgyas bka' dang pad 'byung bka':
gsang bdag bka' yi chad pas sdigs 'gyur zhing :
gnam lcags rdo rjes mgo bo 'gems par byed :
las mkhan gshin rje'i sprul pa gnam lcags sdig :
mgo dgu rwa ni bco brgyad me 'bar bas :
snying gi nang nas sreg cing za bar byed :
de bas ma 'khu gar rbad zhing bcu sgrol :
srog sngags gong ma gsum gyi mjug tu /
he pa gri la gza' tha ra pra ma ni pra ma rak+sha gza' klu tha ra nag po dgra bo'i srog la 'grig 'grig nA ga li haM shaM tri dzaHdza :
klu mo sbrul mgo khrag mig ma dgra la dun b+h+yo :
oM he pa tri la tha ra nag po dgra bo'i srog la hur hur du tri sa ma yA:
dgra la yaM yaM dgra bo'i srog la cho cho :
dgra la rgyug rgyug myos myos :
rA tsa dgra bo'i srog la rbad rbad mA ra ya sod sod myag myag rbad rbad thuM thuM ril ril ya ya b+h+yoHb+h+yo :
zhes brjod la dam bsre zhing srog gtad /
gtor ma rnams rang gnas su bzhag la bzod gsol ni /
hU~M hrI:
gza' klu tha ra nag por bzod par gsol :
drang srong gza' bdud chen por bzod par gsol :
klu mo glog 'od ma la bzod par gsol :
gza' brgyad rgyu skar tshogs la bzod par gsol :
sprul pa lha srin tshogs la bzod par gsol :
bzod par bzhes la mchog thun dngos grub stsol :
ces dang yig brgya lan gsum brjod /
de nas mtshams sbyor spyi ltar byas la /
dam tshig bsgrag gzung /
gtang rag maN+Dal /
lus 'bul /
dge bsngo rnams bya /
gsum pa rjes rim /
srog gtad byas na slar gtor ma gso bran byed /
gsol kha gtong ba'ang bya /
tshogs la rol /
lhag chog gtsang skyong rjes /
gtang rag mchod bstod dang nongs pa bshags /
mdun bskyed rten dang bstun pa'i gshegs bstim /
bkra shis bsdu ldang byas la bsngo smon spyi mthun gyis 'grub bo //
gsang ba 'chol sogs nongs pa rtsa gsum lhas //
bzod par bzhes nas dmod pa'i drag sngags kyis //
gegs byed bdud kyi sprin tshogs pha mthar bskrad //
snying po'i bstan pa'i nyi ma rab gsal shog
/'di'ang skyes chen phyogs su ma lhung ba'i ye shes spyan ldan rnams kyis tshad mar mdzad pa'i gter ston dang gter chos rnam dag tu snang yang rgyun dkon pa 'bad pas btsal nas rin po che gter gyi mdzod du cha shas tsam sdud pa'i skabs /
mtshams sbyor 'di'ang 'chi med bstan gnyis g.yung drung gling pas rdzong shod bde gshegs 'dus pa'i pho brang du bgyis pa dge legs 'phel ///
/
