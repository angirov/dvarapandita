bla ma'i thugs sgrub bar chad kun sel las /
bla ma drag po rak+sha thod phreng gi brgyud pa'i gsol 'debs rdo rje'i sprin phreng zhes bya ba /
na mo shrI badzra kro d+ha rA dzA ya /
kun bzang che mchog chos sku 'od mi 'gyur //
pad+ma dbang gi bdag nyid spyan ras gzigs //
rdo rje drag po pad+ma thod phreng rtsal //
sku gsum bla ma rnams la gsol ba 'debs //
bdud sde'i g.yul las rgyal ba'i dngos grub stsol //
gsang ba'i bdag mo ye shes mtsho rgyal zhabs //
rnam snang srung ba khri srong yab sras zung //
mchog gyur gling pa rnams la gsol ba 'debs //
bdud sde'i g.yul las rgyal ba'i dngos grub stsol //
bstan gnyis rgya mtsho'i mnga' bdag mkhyen brtse'i dbang //
lung zin 'gro ba'i mig gcig g.yung drung gling //
chos bdag brgyud par bcas la gsol ba 'debs //
bdud sde'i g.yul las rgyal ba'i dngos grub stsol //
chos kyi dbyings nyid zhi las ma g.yos kyang //
gdug pa 'dul phyir snying rje khros pa'i skur //
rol pa'i snang cha 'bar ba'i he ru ka
/rak+sha thod phreng rtsal la gsol ba 'debs //
bdud sde'i g.yul las rgyal ba'i dngos grub stsol //
phrin las dbyings kyi chos 'phrul mi bzad pa //
bdud 'dul zil gnon dpal gyi khro bo bcu //
sprul 'khor bka' sdod bcas la gsol ba 'debs //
bdud sde'i g.yul las rgyal ba'i dngos grub stsol /
khro rgyal rol pa'i phrin las la brten nas //
bsnyen sgrub srung zlog gsad pa'i 'phrul 'khor gyis //
sri skeg byad phur rbod gtong sbyor ba kun //
bskal pa'i me lces bya sgro bzhin du bcom //
srung ba'i 'khor lo 'bar ba'i rdo rje'i rdzong //
nam mkha'i gur khang cis kyang mi phyed brlings //
bdud bzhi las rgyal rnal 'byor mthu grub ste //
srid pa rdo rje'i phyag rgyar mnyam sbyor ba /
khrag 'thung dpa' bo'i go 'phang mchog grub shog
/ces brgyud 'debs nyung ngu 'di'ang 'og min mtshur mdo'i gan+d+ho lar bstan rim ched gzungs sgrub 'bum ther gyi sri zlog mchod rten sgrub pa'i skabs nyer mkho'i cha rkyen du gter chen bla ma'i bkas bskul ba bzhin /
sangs rgyas karma pa'i mtshan gyi cod pan 'chang ba kun bzang mkha' khyab bde ba'i rdo rjes bris pa dge //
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
