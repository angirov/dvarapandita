@#//
chos skyong rgyal chen pe ha ra'i phrin las dam ldan re skong zhes bya ba bzhugs so //
na mo pad+ma kro d+ha shrI he ru ka ye /
dkor bdag sprul pa'i rgyal chen pe ha ra'i phrin las la 'jug par 'dod pas /
dus gnyan khyad par can la 'di nyid kyi bris sku bkram pa'i mdun du stegs bu khebs ldan 'bru nag sil mar bkram pa'i khar many+dzi la /
zangs gzhong du ngar phye las bshos bu ri rab bang rim gsum pa'i steng du gsang phyi lnga sgrom ting lo mar me lnga dang bcas pa la mda' dar rgyal mtshan lnga dang bcas pas brgyan /
mthar g.yas su bdud bshos /
g.yon du 'brang rgyas /
mdun du btsan bshos /
rgyab tu phye las mkhar thab /
bum pa rnams dang /
bshos phran brgyad dang bcas pa /
bsdu na bshos phran brgyad mtheb kyus bskor bas kyang chog
/gang ltar na'ang ba glang gi sha sogs sha khrag mar thud bu ram la sogs kha zas bzang po sna tshogs kyis brgyan /
gzhan yang stegs mtho ba la gong gnon yi dam gyi gtor ma dang /
skong gtor gsang phyi lnga tshom /
sman phud /
rak+ta /
rgya phor la sogs par phye mar /
gser skyems /
dkar skyems /
mngar skyems /
nyer spyod /
lug dkar lag g.yas /
spos dkar /
sman shing gi bsang dud /
smyug rgod mda' dar sogs spyan gzigs sna tshogs pa mdzes shing brjid par bkram la /
dngos gzhi gong gnon gyi lha rta mgrin dang phyag rdor sogs bdag bskyed yi dam gyi bskyed bzlas sngon du 'gro bas mchod gtor rnams byin brlab /
mdun rten swa b+hA was stong par sbyang /
stong pa'i ngang las mdun du rang bzhin lhun gyis grub pa'i gzhal yas khang rin po che sna lnga las grub pa /
logs bzhi shel las byas pa /
zur bzhi mchong las byas pa /
rmang bzhi lcags las byas pa /
gyo 'dab rim gsum g.yu las byas pa /
kha bad bai DUr+Ya las grub pa /
mu tig gi zar ma 'dzag pa /
rtse mor rin po che'i tog dang chu shel 'od 'bar bas mdzes pa /
sgo bzhi dung la gser gyi re bzhi btsugs pa /
ya them dngul las grub pa'i logs su pa tra dang g.yas g.yon du 'brug seng 'phyo ba /
mthing gi rgya phibs la bye ru'i mda' yab dang /
man shel gyi char khebs la sprin dang na bun 'tshubs pa /
ma them zangs las grub pa rdo rjes btegs pa /
mu men gyi yag shing dang /
dung gi 'den bu brgyangs pa /
de'i nang du ma traM pho mo kha sbub gan rkyal byi chings su bsnol ba'i gdan gyi dbus su thugs kyi rgyal po brgya byin sku mdog mthing nag sku la dar nag gi ber dang dom gyi slog pa gsol zhing /
dbu la dar nag gi thibs zhu gsol ba /
phyag g.yas pas bdud kyi zhags pas dgra bo 'ching zhing /
g.yon pas spu gris dgra snying rtsad nas gcod pa /
zhal nas gdug pa'i ngan sngags sgrog pa /
chibs su ba glang sna ring la bcibs shing rol du glog dang me lce khrid nas pho nyar thog dang ser ba gtong ba /
g.yas su sprul pa dge bsnyen gzhon nu'i cha byad can /
sku la dar dmar gyi ber chen gsol ba /
shel gyi phreng bas mgul do byas pa /
g.yas pas sdigs mdzub nam mkhar sgreng zhing g.yon pas zangs gri 'debs tshul mdzad pa /
g.yon du yum gcig shAn+ti ro zan ma dmar mo khrag dang zhag gis brgyan pa lcags kyu dang zhags pa 'dzin pa /
shar du sku yi rgyal po mon bu pu tra sku mdog nag po mun ltar gtibs pa /
sku la man tri nag po'i na bza' dang dbu la dar nag gi thibs zhu gsol ba /
g.yas pas rdo rje gsor zhing g.yon pas sher shing gseg shang bsnams pa /
chibs su seng ge dkar mo la bcibs nas rol du dom nag smyon pa khrid cing pho nyar stag gzig dom dred gtong ba /
g.yas su sprul pa dge slong dgra bcom gzhon nu'i cha byad can chos gos ngur smrig gsol ba /
g.yas shel gyi gseg shang dang g.yon gser gyi spu gri 'dzin pa /
ka ba li rgyab tu khur zhing spyi blugs bum pa mdun na 'chang ba /
g.yon du yum gcig bdud mo ro langs ma dkar mo dar dkar gyi go zu gsol zhing /
dam shing dang b+hany+dza 'dzin pa /
lho ru yon tan gyi rgyal po gnod sbyin shing bya can sku mdog mthing nag sbrul dang stag gi gos can /
g.yas pas dgra satwas dgra bo'i mgo lus gshog cing /
g.yon pas bdud zhags dgra la 'debs pa /
dbu la thang thebs gos sham can gsol bas lha srin dbang du sdud pa /
chibs su bdud rta nag po la bcibs shing rol du srid pa'i g.yu 'brug khrid nas pho nyar spra spre byi la gtong ba /
g.yas su sprul pa sngo skya men tri dmar po'i ga sha can /
g.yas na sba gug mchu ring bsnams pa /
g.yon du yum gcig gser gyi spu gri nag mo zhal gcig phyag bzhi ma /
dbu la dar nag gi cod pan bcings pa /
snyan g.yas sbrul dang dril bus brgyan cing /
g.yon na seng ge ral pa gsig pa /
phyag g.yas gnyis na ral gri dang mdung dmar /
g.yon gnyis shak+ti dang tri shu la'i mgul nas ba dan 'phyar ba 'dzin pa /
glang chen ko rlon gyi stod g.yogs dang re lde ser po'i sham thabs sbrul gyi ska rags bcings pa /
mi mgo'i phreng bas do shal spras pa /
zhabs gnyis lcags sgrog gis brgyan te bong bu gwa pa la 'chib pa /
nub tu gsung gi rgyal po dgra bla skyes gcig po sku mdog dmar po 'od du 'bar ba /
sku la dar nag gi 'jol ber dang /
dbu la smyug zhu gsol ba /
g.yas sba'i 'gying mkhar bsnams nas dgra bgegs rdul du rlog cing /
g.yon pas tsan dan gyi beng chen bsnams nas srid gsum 'joms pa /
chibs su drel nag rkang dkar bcibs shing rol du spyang mo 'ur ba khrid nas pho nyar lcags kyi bya khra gtong ba /
g.yas su sprul pa mthing nag ral pa gyen du mdzes shing /
ag tshom ser nag me ltar 'bar ba /
sku la stag gi slog pa gsol ba /
phyag na zhing gi dbyug pa dang spyang ki'i rgyal mtshan 'phyar ba /
g.yon du yum gcig mdzes byed pad+ma skyes sku mdog dmar mo mdzes pa'i rgyan dang ldan pa /
phyag gnyis dam shing dang b+han+d+ha bsnams pa /
byang du phrin las kyi rgyal po pe har dgra bla chen po zhal gsum g.yas nag g.yon dmar dbus dkar ba /
thod chen gyi steng na sag zhu gdugs thabs su gsol ba /
phyag drug gi g.yas gsum lcags kyu mda' dang ral gri
/g.yon gsum spu gri gzhu dang ber ka bsnams pas rgyud drug rtsad nas gcod pa /
sku stod la dar dkar gyi ral ga dang /
sku smad la zhing pags stag pags kyis brgyan pa gsol ba /
chibs su seng ge dkar mo la bcibs shing rol du rlung nag 'tshubs ma khrid nas pho nyar bdud bya skyung ka gtong ba /
g.yas su sprul pa nag po sku la zhing pags kyi g.yang gzhi gsol zhing sbrul gyi chun pos brgyan pa /
phyag gnyis stag dang spyang ki'i rgyan mtshan 'phyar ba /
g.yon du yum bdud bza' smin dkar ma mthing nag bdud kyi slog pa gyon cing phyag na dam shing dang b+han+d+ha 'dzin pa /
de dag gi mdun nas g.yas skor gyis /
thugs kyi rgyal po'i blon po srog bdag bka'i bya ra ba dar nag gi ru mtshon 'phyar ba /
sku la ber smug gsol zhing seng ge dkar mo la 'chib pa /
sku'i rgyal po'i blon po shan pa bya khri mig gcig po sbrul nag thod du bcings pa /
phyag nas shel gyi rdo rje 'phen cing rta sngon po sgab nag la 'chib pa /
yon tan gyi rgyal po'i blon po bya rgod thang nag dge bsnyen gzhon nu'i cha byad can /
rdo rje dang tho ba thogs pa /
gsung gi rgyal po'i blon po rdo rje grags ldan sher shing gi gseg shang 'dzin pa /
dar gyi chos gos gsol zhing rnga mong grwa pa la 'chib pa /
phrin las kyi rgyal po'i blon po pu tra nag po gri gug 'dzin pa /
dar nag gi ral ga gsol zhing drel rta nag po la 'chib pa /
nang blon sha 'gros khyi 'gros /
khol po 'dzin po dang sdom po 'khor dang bcas pa /
de dag gi phyi rol gyi g.yas su skyes pa stag chas su zhugs pa brgya /
g.yon du dge slong khrims chas su zhugs pa brgya /
mdun du bud med bag chas su zhugs pa brgya /
rgyab tu sngags pa zor chas su zhugs pa brgya /
sngon du a tsa ra spos dud khyer ba brgya /
phyi'i blon po hags dang lang ka brgya /
nang gi blon po mon bu pu tra brgya /
sku'i skyo rogs 'bag dang seng+ge brgya /
sprul pa yang sprul spra dang spre'u brgya /
gzhan yang dge slong chos gos gyon pa /
gar mkhan phyag rgya bsgyur ba /
btsun pa ka li khur ba /
sngags pa rnga nag brdung ba /
mo btsun rgyang glu len pa /
nyan thos dung dkar 'bud pa /
byis pa 'ur rdo g.yug pa /
btsun chung bgro gleng 'phen pa /
gzhan yang dar 'phyar mkhan /
dung 'bud mkhan /
pheg brdab mkhan /
gshang 'khrol mkhan la sogs pa rang rang so so'i 'khor g.yog sprul pa yang sprul bsam gyis mi khyab pas bskor ba /
gtso bo rnams kyi dpral bar oM/
mgrin par AH
thugs kar hU~M gis mtshan pa dang /
bdag nyid dbang chen rta mgrin du gsal ba'i thugs ka'i hU~M las 'od zer dmar po lcags kyu'i dbyibs can glog zhags 'khyug pa ltar 'phros pas /
dgung sngon mthon po'i yang steng /
b+ha ta hor gyi sgom grwa
/bsam yas mi 'gyur lhun gyis grub pa'i gtsug lag khang chen po /
mtha' 'dul yang 'dul gyi lha khang sogs rang bzhin gar bzhugs kyi gnas nas rgyal chen 'khor bcas skad cig gis spyan drangs par bsam la /
rol mo dbyangs dang bcas pas /
hU~M/
rang bzhin lhun gyis grub pa'i gnas mchog nas //
ting nge 'dzin gyis bskyed pa'i dkyil 'khor 'dir //
spyan 'dren gshegs su gsol ba'i chos skyong ni //
gnod sbyin rgyal po sde lnga 'khor dang bcas //
dam tshig gzhung bzhin srung ba'i skyes mchog rnams //
thugs dam rgyud bskul gnas 'dir gshegs su gsol //
dzaHhU~M baM hoH
a la la hoH
e h+ye hi b+ha ga wAn aM ku sha sa ma ya dza dzaH
zhes spyan drang /
hU~M/
rin chen sna lnga'i ri rab gzhal yas 'dir //
nyi zla pad+ma gdan khri mdzes pa la //
sprul pa'i rgyal chen sku lnga 'khor dang bcas //
bstan pa bsrung phyir gnyis med brtan par bzhugs //
sa ma ya A be sha ya satwaM/
zhes bzhugs su gsol /
oM AHhU~M sarba pany+tsa a mr-ita hU~M hrIHThAH
zhes bdud rtsi la bzlas nas /
badzra tri du rak+sha yak+sha hU~M ma hA pany+tsa a mr-ita khA hi /
zhes rang gis myang zhing rgyal po la yang mchod pas dam bsre /
hU~M/
chos nyid zhi ba'i ngang las ma g.yos kyang //
bstan pa bsrung phyir 'bar ba'i skur sprul pa //
rgyud drug sgrol mdzad rig 'dzin sgrub mchog la //
rgya chen yid 'phrog mchod pa rgya mtshos mchod //
chos 'khor bka' dang bstan pa gnyan po srungs //
dgra bgegs tshar chod bdag don yongs rdzogs mdzod //
rA dza sid+d+hi sa ma ya ar+g+haM pra tIts+tsha swA hA nas shab+da'i bar dang /
ma hA a mr-ita pU dza khA hi /
ma hA rak+ta pU dza khA hi /
rA dza sid+d+hi sa ma ya dzaHba lin+ta kha kha khA hi /
zhes dang /
nam mkha' mdzod kyi sngags kyis kyang mchod par bya'o //
hU~M/
sgrub mchog bdud 'dul ye nas thugs dam can //
'gro ba'i don mdzad thugs rje nyi ma 'dra //
dam nyams gdug pa'i dgra bgegs kun sgrol ba'i //
thugs rje snyom mdzad khyod la bdag bstod do //
'gyur med dbyings las 'bar ba'i skur bzhengs pa //
skye med chos kyi don rtogs sgrub mchog khyod //
skye shi rtsad gcod legs nyes stangs 'dzin pa'i //
thogs med 'jigs byed khyod la bdag bstod do //
sku gsung thugs ni chos kyi dbyings dang mnyam //
phrin las mthar phyin khyung chen klu 'brug 'dul //
drag tu bskul na dgra bgegs dbang du sdud //
rgyal po sde lnga 'khor dang bcas la bstod //
ces pa tsam gyis bstod nas /
bdag gi thugs ka'i 'od kyis bskul bas rgyal po 'khor bcas sngon gyi dam tshig rjes su dran pas phrin las mdzad par mos te /
oM rA dza a ho b+h+rU~M rbad /
tsit+ta thibs thibs dzaH
sha ma ru tri ma ho dzaH
sarba rA dza sa ma ya thibs thibs dzaH
zhes ci nus bzla zhing /
'khu ldog bcing ba sogs gnad 'bor gyi sngags gzhan yang yod mod kyang dmigs bsal sgrub dus ma gtogs gnyan cha dang mi shis par 'gyur bas de tsam gyis chog go
/'di dag gsol la kho nas 'grub pas na phrin las don bcu ma gtso bor gyur pa'i rig 'dzin brgyud pa rnams kyi gsung thugs dam skong ba'i rim pa gang mos bzhin sbyar la /
mthar 'dod don phrin las bcol ba ni /
hU~M/
rnam dag 'gyur ba med pa'i ye shes sku
/sangs rgyas bstan pa gnyan po bsrung ba'i phyir //
rgyal po chen po sde lnga'i skur sprul pa //
'khor bcas bdag la gsan cing dgongs su gsol /
khyod ni thogs med mthu dang rdzu 'phrul bdag
/drag gtum mi bzad rab tu 'bar ba'i gzugs //
legs nyes stangs 'dzin bka' yi bya ra ba //
sngon gyi thugs dam gnyan po ma g.yel cig
/sngon tshe bcom ldan pad+ma dbang chen dang //
snang srid zil gnon rdo rje thod phreng gi
/spyan sngar ji ltar bka' bsgos dam nos ltar //
tha tshig gnyan po bdag gis deng 'dir bskul //
rgyal bstan spyi dang rdo rje snying po yi //
ring lugs rgyal mtshan srid pa'i rtse mor phyor //
bstan 'dzin skyes bu'i sku tshe mdzad phrin spel //
dge 'dun 'dus pa'i sde rnams dar rgyas mdzod //
rdo rje'i nye lam zhugs pa'i spong ba par //
byang chub sgrub pa'i thun rkyen 'tsho ba sbyor //
bslab sdom brtul zhugs legs 'chang klog pa'i grwa
/mkhas tshul dgu yi phrin las dar bar mdzod //
chos skyong rgyal po'i dbu 'phang dgung ltar mtho //
chos ldan chab srid dar rgyas brtan pa dang //
bstan la zhugs pa'i blon 'bangs khyim bdag rnams //
'gal rkyen kun zhi 'byor drug rgyas par mdzod //
rgyal khams kun tu nad mug 'khrug rtsod zhi //
lo phyugs legs shing bde dgas 'tsho ba dang //
sdig las zlog cing dge la gzhol ba yi //
blo gros yar zla bzhin du 'phel bar mdzod //
chos khrims bka' las 'gal ba bstan pa'i dgra
/sde rigs gang du 'dug kyang tshar chod la //
bstan 'gror phan pa'i mthu ldan skyes bu rnams //
lhag bsam mtha' ru phyin pa'i sdongs grogs mdzod //
sgrub pa'i rnal 'byor 'khor slob sbyin bdag la //
mngon mtho nges legs bar du gcod pa'i gegs //
gzugs can gzugs med sri keg rbod gtong sogs //
drag shul stobs kyi 'khor los phyir zlog mdzod //
nad gdon 'jigs brgyad rmis ltas mtshan ngan zhi //
tshe bsod dpal 'byor snyan grags mnga' thang rgyas //
lha 'dre mi gsum snang ba dbang du 'dus //
dgra bgegs log 'dren tshar gcod phrin las mdzod //
mdor na dam ldan rnal 'byor bdag cag la //
mi 'bral lus dang grib bzhin 'grogs nas kyang //
ji ltar bsam pa'i 'dod don ma lus pa //
thogs med yud kyis bsgrubs nas bsrung bar mdzod //
ces dang /
dmigs bsal du /
chos skyong rgyal po chen po 'khor dang bcas //
gta' ru btsugs pa'i rten dang sgrub rdzas la //
tsan dan shing dang dri ngad ji bzhin du //
mi 'bral brtan par bzhugs la bya ra mdzod //
chos 'khor 'di yi sde ris yo byad bcas /
khyod la gnyer du gtad do ma g.yel skyongs //
phyogs las rnam par rgyal ba'i phrin las kyis //
'dzam gling tha grur khyab pa'i bkra shis stsol //
ces phrin las bcol /
mthar gtor skyong gtang rag bzod gsol rten yod med dang bstun pa'i brtan bzhugs gshegs gsol sogs spyi dang 'dra 'o //
zhes pa'ang mon gyi sngags ston pad+ma dbang chen nas don du gnyer ba'i ngor /
mnga' bdag nyang gi gter byon smyos pa rig 'dzin yab sras sogs kyi gsung gi gnad bsdus te /
'jigs bral ye shes rdo rjes rang lo bdun cu rtsa gsum 'das pa dmar ser can gyi lo nag pa nya ba'i dmar phyogs kyi rgyal ba gsum par sbyar ba'i yi ge pa ni sngags 'chang bstan 'dzin kun legs so //
'dis kyang dregs pa rang shugs su 'khor nas gsang bstan snying po'i ring lugs mi nyams yun du bsrung ba'i cha rkyen du gyur cig
/dza yan+tu ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
