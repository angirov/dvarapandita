'u'u'u :
thugs rje chen po pad+ma'i dbang phyug gi sgrub thabs gsang ba gcig grub bzhugs so :
\u0f88\u0f88\u0f88
na ma Ar+ya lo ke shwa ra ya :
thugs rje chen po pad+ma dbang phyug gi :
gsang ba ye shes gcig grub nyams len gnad :
gtor glud dag gis bgegs rnams tshims byas te :
mtshams bcad bde ba'i gdan la rab tu gnas :
dal 'byor las 'bras 'khor ba'i nyes dmigs bsam :
mi rtag skul mas rang rgyud chos dang bsre :
khams gsum gnas kun gang du btsal na yang :
bde ba'i gnas ni gang gis sbyin mi nus :
gtan gyi bde ba dkon mchog gsum la yod :
bslab bya phan yon drug ldan skyabs 'gro la :
rtag tu rtse gcig gus pa'i yid kyis bsten :
de ni med thabs med pa'i lam gyi srog :
sa ma ya :
rgya rgya rgya :
hrI:
mdun gyi nam mkhar 'ja' 'od gur khang dbus :
dkyil 'khor dbang phyug kun bzang snang mtha' yas :
thugs rje chen po zhi khro'i lha tshogs rnams :
ma lus 'khor bcas gnas 'dir gshegs shing bzhugs :
dbang skur byin rlobs mchog gi dngos grub stsol :
hrI:
gsang sngags rdo rje theg pa'i 'bras bu'i chos :
smin grol thabs kyis 'gro ba 'dul mdzad pa'i :
snang ba mtha' yas mgon po spyan ras gzigs :
rgyal ba rgya mtsho'i tshogs la gus phyag 'tshal :
hrI:
phyi mchod 'dod yon rnam lnga gtsang zhing mdzes :
gzugs sgra dri ro reg bya yid du 'ong :
sman gtor rak+ta gser skyems dang re spro :
sgeg bzhad lha mo'i tshogs dang bcas rnams 'bul :
hrI:
bdag dang khams gsum sems can thams cad kyis :
mi dge bcu dang mtshams med chen po lnga :
nye ba lnga dang lci bzhi log pa brgyad :
rang bzhin bcas dang 'gal ba'i nyes kun bshags :
hrI:
so so skye bo 'phags pa'i tshogs rnams dang :
sangs rgyas byang sems bla ma rig 'dzin gyi :
dus gsum zag med dge tshogs thams cad la :
dad pas rjes su yi rang 'bul bar bgyi :
hrI:
bla ma bde gshegs rig 'dzin mkha' 'gro dgongs :
'gro rnams las dang ma rig rkyen dbang gis :
chos kyis phongs pa'i mun 'thoms 'khyams gyur na :
theg gsum sngags kyi 'khor lo bskor du gsol :
hrI:
gang zhig gdul bya'i spyod pas thugs chad cing :
dus las yol bas zhing khams gzhan rnams su :
gshegs par dgongs pa'i skyes chen thams cad kyang :
srid mtsho bsgral slad yun du bzhugs su gsol :
hrI:
bdag gzhan dge ba'i lo tog ji snyed kun :
yun gyi bde bas 'gro kun tshims byed phyir :
snying po mchog gi sa la gnas bya'i phyir :
'khor gsum mi dmigs kun bzang klong du bsngo :
oM AHhU~M:
oM ma Ni pad+me hU~M:
zhes pa'i bsnyen pa brgya stong dag tu bzla :
tshogs gsag maN+Dal bkod 'phags bshams byas la :
hrI:
dbang chen gzhal yas dbus kyi lte ba la :
ri rgyal lhun po brjid cing 'gying bag ldan :
gser gyi ri bdun rol pa'i mtsho bdun bcas :
mnyen lcugs sra brtan rin chen rtsig par ldan :
gling bzhi gling phran brgyad kyis phyogs mtshams bskor :
lha dang mi yi 'dod yon rgyan gyis brgyan :
nyi zla'i 'od kyis 'jig rten mun pa sel :
lcags ri mu khyud mtha' nas legs par bskor :
phyi ltar snod kyi 'jig rten snang ba 'di :
bla ma thugs rje chen po'i tshogs la 'bul :
bdag gi bsod nams ye shes tshogs rdzogs nas :
yang dag snying po myur du rtogs par shog :
hrI:
bdag gi yul 'khor longs spyod 'dod yon dang :
pha ma bu tsha mdza' ba'i grogs la sogs :
'dzin pa'i yid kyis gces par bzung ba rnams :
bla ma thugs rje chen po'i tshogs la 'bul :
bdag gi nyon mongs 'dzin pa'i yul dag nas :
dag pa'i ye shes chen po bstan du gsol :
hrI:
bdag lus 'byung bzhi 'dus pa'i pho brang nas :
sems kyi rten gnas tsit+ta 'bar ba la :
dbang po lnga yi rten gyis mtha' rten byas :
rnam shes tshogs brgyad 'khor gyis rab tu brgyan :
sha khrag rus pa nang khrol sna tshogs ldan :
mig gnyis dwangs ma'i 'od kyis mun pa sel :
bdag lus phung khams skye mched sgyu lus 'di :
bla ma thugs rje chen po'i tshogs la 'bul :
bdag gi yid yul 'khrul snang kun dag nas :
rang rig ye shes rtogs par mdzad du gsol :
tshogs zhing 'od zhu rang dang gnyis su med :
ma bcos khyab gdal zung 'jug ngang la bzhag :
de ni sgrub pa'i sngon 'gro'i gdams pa 'o :
sa ma ya :
dngos bzhi sbyor ba skyabs 'gro sems bskyed dang :
bskyed rdzogs lam gyi rim pa bstan pa ni :
hrI:
bdag dang mkha' mnyam 'gro ba ma lus pa :
yang dag don gyi snying po ma thob pas :
mtha' med 'khor ba'i rgya mtshor bying ba rnams :
dkon mchog gsum dang bla ma mchog khyod la :
snying nas dad pa'i shugs kyis skyabs su mchi :
hrI:
bdag gis smon 'jug sems bskyed la brten nas :
'gro rnams 'khor ba'i sdug bsngal thams cad las :
myur du thar nas byang chub thob par bya :
sa ma ya ma hA yo ga tsit+ta hU~M:
hrI:
sems can bde dang ldan zhing sdug bsngal bral :
mi 'bral bde thob btang snyoms la gnas shog :
oM shUn+ya tA dz+nyA na badzra swa b+hA ba At+ma ko\u0f85 haM:
hrI:
mkha' khyab gzhal yas khang gi bkod pa ni :
zhing khams chen po gser gyi sa gzhi'i dbus :
'byung ba yongs rdzogs dwangs pa'i rin chen mtsho :
yongs su rgyas pa'i dbus su skyes pa yi :
pad+ma'i sdong po khri 'phang gsum dang ldan :
yal ga me tog 'bras bu'i khur gyis lci :
chu bya sna tshogs theg gsum chos sgra sgrog :
phan tshun chos kyi rol tshims gar thabs sgyur :
yal 'dab re re'ang mchod pa'i lha mos brgyan :
snyan pa'i glu dbyangs mdzes pa'i gar gyis mchod :
rig 'dzin du ma gser g.yu byu ru yi :
mdog mtshungs bung ba'i tshul bzung theg chen chos :
brda dang stabs kyis skal ldan rnams la sgrog :
rin chen ne'u seng brag ri'i tshal gyis bskor :
de dag rnams la drang srong rig 'dzin gnas :
ma yengs bsam gtan ting 'dzin ros gang ba'i :
ye shes rgya mtsho lhun gyis grub par bzhugs :
phyogs mtshams ma lus ye shes 'od kyi gur :
rab mdzes mdangs bkra rim gsum rnam par gsal :
steng phyogs nam mkha' 'od kyi sprin phung na :
rig 'dzin lha dang mkha' 'gro dpag med kyis :
bdud rtsi'i khrus gsol me tog man+dA ra :
kha dog sna tshogs char 'beb rol mo sgrog :
ri bo chen po po ta la 'dra yi :
ji ltar rab 'byams dag pa'i zhing gi dbus :
'od snang dkyil 'khor chu skyes zla ba'i steng :
skad cig dran rdzogs chu la nya 'phar ltar :
rang rig hrIHdkar mdangs ldan 'od 'phro bas :
rgyal ba sras bcas spyan drangs hrIHla thim :
slar 'phros 'gro drug sdug bsngal sel byas nas :
de ltar 'phro 'dus yongs su gyur pa las :
bdag nyid thugs rje chen po spyan ras gzigs :
pad+ma'i dbang phyug zhal gcig phyag gnyis pa :
dkar gsal mdangs ldan zhal 'dzum bzhad pa'i tshul :
phyag g.yas mchog sbyin dgos 'dod re ba skong :
g.yon pa sta zur nas brkyang gdan 'ding mdzad :
pad dkar yu ba mtheb mdzub la gnas pa'i :
yal ga lo 'dab snyan shal phyogs kun mdzes :
srid zhir mi gnas zhabs gnyis brkyang bskum tshul :
yid 'ong mtshan dang dpe byad lhun gyis grub :
smin mtshams mdzod spu 'od lnga'i thig ler 'khyil :
zhi tshul dgu ldan rgyan cha bcu gsum 'chang :
dbu skra thor tshugs zur phud nor bus spras :
kun nas bkrag mdangs 'od dang gzi brjid 'bar :
thugs rje'i brtse bas 'gro la lhag ger gzigs :
'od phung stug po sprin ltar 'khrigs pa'i nang :
'gag med chos kyi sku dang dbyer med bzhugs :
hrI:
spyi bo bde chen 'khor lo'i lte ba la :
sku yi rdo rje rnam snang dkar ba'i zhal :
rang 'dra'i 'od kyi yum dang snyoms par zhugs :
phyag g.yas 'khor lo g.yon pas dril bu bsnams :
mgrin par longs spyod pad+ma dmar po'i dbus :
gsung gi rdo rje snang mtha' dmar ba'i zhal :
rang 'dra'i 'od kyi yum dang snyoms par zhugs :
phyag g.yas pad+ma g.yon pa dril bu bsnams :
thugs kar chos 'khor rdo rje'i lte bar ni :
thugs kyi rdo rje mi bskyod sngo ba'i zhal :
rang 'dra'i 'od kyi yum dang snyoms par zhugs :
phyag g.yas rdo rje g.yon pa dril bu bsnams :
kun kyang longs spyod rdzogs sku'i rnam par bzhugs :
hrI:
lte bar sprul pa'i 'khor lo'i chos 'byung dbus :
sna tshogs pad nyi bam gyi gdan steng du :
gsang ba ye shes DA ki sku mdog dmar :
zhal gcig khro 'dzum phyag bzhi'i dang po gnyis :
gri gug thod khrag thugs kar dkrug cing gsol :
lhag ma'i phyag gnyis ral gri kha T+wAM ga :
zhabs gnyis gar stabs phyag rgya lnga yis brgyan :
phyogs bzhir pad+ma 'dab bzhi nyi ma'i gdan :
rdo rje rin chen pad+ma las kyi rigs :
mthing ser dmar ljang phyag gnyis gri thod dang :
dar snas spras pa'i kha T+wAM g.yon na 'chang :
zhabs rnams 'dor stabs gyen gzigs tshul du bzhugs :
kun kyang phyag rgya lnga ldan gar nyams ldan :
gnas yul dur khrod drug cu rtsa bzhi yi :
dpa' bo rnal 'byor grangs med ldan pa rnams :
gcig tu ma nges sku mdog phyag mtshan bcas :
steng 'og phyogs mtshams 'khor gyi tshul du ste :
ma lus til gyi gang bu lta bur bzhugs :
hrI:
rdo rje lus kyi phung po bye brag lnga :
yang dag rdzogs pa'i sangs rgyas lnga ru grags :
de bzhin khams lnga rigs kyi yum chen lnga :
mig sogs dbang po'i skye mched sems dpa' yab :
yul du snang dus rtog pa sems ma 'o :
reg dang tshor ba'i rtog pa khro bo ste :
rtag dang chad pa mu bzhi khro mo 'o :
nyon mongs drug ni thub drug dbang phyug ma :
kun bzang ma bcos kun la khyab par gdal :
skye 'gag gnas dmigs 'gro 'ong smon dang 'jug :
mi gnas ye shes gsang ba thugs kyi ngang :
mnyam gzhag mi g.yo cho 'phrul rang byung shar :
snang ba snang byed zhi dang khro bor bzhugs :
hrIHbo d+hi tsit+ta ma hA su kha dz+nyA na d+hA tu A:
gtso 'khor lha rnams gsal ba'i gnas gsum du :
oM AHhU~M gsum dkar dmar mthing gas mtshan :
gtso bo'i thugs ka'i hrIHlas 'od 'phros bsam :
hrI:
gsal brtan ting 'dzin ye shes rol pa las :
sgyu 'phrul gar ldan dkyil 'khor lha yi tshogs :
dmigs med mkha' ltar dag pa'i pho brang nas :
thugs rje smon lam dbang gis gshegs su gsol :
e h+ye hi lo ke shwa ra b+ha ga bAn ma hA kA ru Ni kA dri sh+ya ho :
e A ral+li hriM hriM dzaHdza :
hrI:
gdod nas gnyis med mnyam pa'i ngang nyid las :
blo sbyong phyir du dam tshig ye shes sems :
chu la chu bzhag sgyu ma ji bzhin du :
du mar snang yang ro gcig brtan par bya :
kA ya wA ka tsit+ta tiSh+Tha badzra lhan :
a b+hi Shiny+tsa hU~M:
hrI:
kun 'dus thugs rje chen po lha yi tshogs :
rang shes 'khrul bral brda dang gar gyi phyag :
rnam dag ye shes chen po rtogs bya'i phyir :
sri zhu gus pas 'phrul dga'i tshul phyag 'tshal :
na mo pu ru sha ya ho :
a ti pU ho :
pra tIts+tsha ho :
hrI:
ye shes glu bro don gyi brdas mtshon nas :
dga' ba bcu drug glu dbyangs bro dang gar :
yang dag don rtogs rang byung rang la mchod :
rtogs pa'i ye shes rang gnas bstan du gsol :
ma hA dz+nyA na te te hU~M:
te te te na hU~M:
hrI:
ting 'dzin cho 'phrul ye shes rol pa las :
pha rol phyin pa drug rdzogs mchod pa'i sprin :
nam mkha'i khams kun legs par bkang nas kyang :
rang byung thugs rje chen po'i tshogs la 'bul :
hrIHbadzra A ha ra A ha ra puSh+pe d+hU pe A lo ke gan+d+he nai bid+ya shab+da pU dza ho :
hrI:
gsang ba yum gyi bde ba dam pa ni :
gzugs sgra dri ro reg bya chos rnams te :
'dod yon ma 'gags rang byung lha mo yi :
bde ba dam pa sems kyi rgyan du 'bul :
pany+tsa kA ma gu Na pU tsa ho :
hrI:
rang byung gdod nas grub pa rdzas kyi mchog :
sha lnga bdud rtsi rigs lnga ye shes lnga :
dag mnyam rtogs pas rang byung lnga la mchod :
sku gsung thugs kyi dngos grub bstsal du gsol :
sarba pany+tsa a mr-ita khA hi :
kA ya wA ka tsit+ta sarba sid+d+hi oM AHhU~M hrI:
hrI:
khyad par rmad byung 'dod yon rnam lnga dang :
'dod chags zhe sdang gti mug nga rgyal sogs :
sha khrag rus pa'i rdzas su lhun gyis grub :
sku gsung thugs kyi dam tshig mchog gi rten :
zag med bdud rtsi'i gtor ma longs spyod rgyan :
lha mchog thugs rje chen po'i tshogs la 'bul :
ma hA ba liM ta pU tsa khA hi :
hrI:
mnyam nyid dag pa rgyal ba'i ye shes sku :
rtsol med rang byung A li kA li'i sgra :
rtog med spros bral 'od gsal thig le'i thugs :
rtsol dang bral ba lhun grub yon tan gter :
rang bzhin ma nges phrin las lhun gyis grub :
khyab bdag mgon po spyan ras gzigs la bstod :
hrI:
skye med sku yi rol pa 'gag pa med :
thugs rje sprul skus 'jig rten khyab par 'gengs :
zhi rgyas dbang drag cir yang ston mdzad pa :
pad+ma dbang phyug nyid la phyag 'tshal bstod :
hrI:
gsang ba ye shes mkha' 'gro kun gyi gtso :
steng 'og phyogs bzhir rnam 'phrul sna tshogs kyis :
'khor du mkha' 'gro 'bum sde'i tshogs dang bcas :
dngos grub rnam gnyis stsol la phyag 'tshal bstod :
gtso bo'i thugs kar pad+ma 'dab drug dbus :
lte bar hrIHdang 'dab mar yig 'bru bkod :
oM ma Ni pad+me hU~M:
kun kyang dkar dmar mdangs ldan 'od 'phro gsal :
gsang bar DA ki'i thugs kar chos 'byung dbus :
baM las khug pa gsum por DA ki nI:
phyogs kyi rigs bzhi DA ki'i thugs ka ru :
dga' ba 'khyil pa g.yas su 'khyil ba re :
de yi lte bar so so'i sa bon bkod :
ha ri ni sa yig 'bru gsal zhing bskor :
oM ma Ni pad+me hU~M hrI:
baM DA ki nI ha ri ni sa hU~M:
gtso las 'od 'phros 'khor gyi sa bon g.yos :
kun las 'od 'phros rgyal ba'i thugs dam bskul :
kun kyang lha yi ngo bor bkug la bstim :
sngags kyi sgra sgrog dir dir stong khams khengs :
gang shar 'dzin med snying rje'i ngang nas bzlas :
bsnyen pa bye lnga sgrub pa bye gnyis kyis :
rtags dang mtshan ma ya mtshan brjod las 'das :
skye ba gcig gis bde ba can du 'khod :
the tshom med do snying du sa ma ya :
thun mtshams mchod gtor 'bul zhing bstod pa bya :
sa ma ya :
rgya rgya rgya :
hrIHsarba ta thA ga ta lo ke shwa ra maN+Dal ar+g+haM pra tIts+tsha AHhU~M:
pA d+yaM\u0f8e
puSh+pe\u0f8e
d+hU pe\u0f8e
A lo ke\u0f8e
gan+d+he\u0f8e
nai bid+ya\u0f8e
shab+da pra tIts+tsha AHhU~M:
oM AHhU~M sarba pany+tsa a mr-ita AHhU~M:
rin chen snod nang 'byor tshogs gtor ma bsham :
bsang sbyangs byin brlabs rgya chen mang du spel :
hrI:
skye med chos dbyings rol pa chen po'i gnas :
ma 'dres yongs rdzogs sprul pa'i zhing khams nas :
thugs rje che mnga' bla ma yi dam lha :
mkha' 'gro dam can ma lus gshegs su gsol :
hrIHlo ke shwa ra sa ma ya dzaHdza :
nyi zla pad+ma'i gdan steng dgyes par bzhugs :
gus pas phyag 'tshal phyi nang mchod pa'i tshogs :
ar+g+haM me tog spos me dri chab dang :
zhal zas rol mo gzugs sgra dri ro reg :
chos dang sman gtor rak+ta tshogs mchod kyis :
bla ma rig 'dzin yi dam mkha' 'gro dang :
dam can srung ma'i tshogs kyi thugs dam bskang :
oM AHhU~M hrIHgu ru lo ke shwa ra d+he ba DA ki nI d+harma pA la sa ma ya DA ki nI sarba pU tsa ga Na tsakra ba liM ta kha kha khA hi khA hi :
hrI:
tsan+dan gur gum ga pur gla rtsi dang :
gser dngul zangs lcags mu tig bai DUr bcas :
sha lnga bdud rtsi dpal gyi gtor ma dang :
gzhan yang spyan gzigs mchod sprin sna tshogs 'bul :
hrI:
yang dag rtogs pa'i ye shes rnam pa lnga :
zhi gnas lhag mthong ting 'dzin bsam mi khyab :
dge bcu rnam dag spyod pa'i dgyes mchod ni :
thugs rje chen po'i lha tshogs 'khor bcas bzhes :
oM AHhU~M sarba dz+nyA na ga Na tsakra pU dza ho :
hrI:
thugs rje chen po pad+ma dbang phyug sku :
sku mdog dkar gsal 'gro kun mun pa sel :
thugs rje'i spyan gyis 'gro la rnam par gzigs :
'gro ba 'dul mdzad nyid la phyag 'tshal bstod :
hrI:
thugs rje chen po 'jig rten dbang phyug sku :
gar gyi dbang phyug pad+ma gsung gi lha :
skyon bral dri med thugs kyi rdo rje nyid :
sku gsum mngon du gyur la phyag 'tshal bstod :
hrI:
spyi mgrin thugs dbus rdo rje gsum gyi lha :
yab yum 'khril sbyor bde ba'i nyams dang ldan :
lte bar gsang ba ye shes DA ki ma :
phrin las rnam bzhi'i mkha' 'gror bcas la 'dud :
phyogs bcu dus gsum rgyal ba sras bcas dang :
thugs rje chen po'i lha tshogs ma lus kun :
sgrub mchog bdag la dbang skur byin gyis rlobs :
gnyis med don gyi dngos grub bstsal du gsol :
oM lo ke shwa ra sa ma ya :
ma nu pA la ya :
lo ke shwa ra twe no pa tiSh+Tha dri D+ho me b+ha ba :
su to Sh+yo me b+ha ba :
su po Sh+yo me b+ha ba :
a nu rak+to me b+ha ba :
sarba sid+d+hi m+me pra yats+tsha :
sarba karmA su tsa me :
tsit+taM shri yaHku ru hU~M:
ha ha ha ha ho :
b+ha ga bAn sarba ta thA ga ta hri da ya :
lo ke shwa ra ma me muny+tsa badzrI b+ha ba :
ma hA sa ma ya satwa lo ke shwa ra A:
de rjes rnam pa gsal ba lha nyid la :
yid ni rtse gcig mnyam par bzhag par bya :
lus ni snang stong sgyu ma lha yi sku :
ngag ni grags stong gzhom med rdo rje'i sgra :
'pho chen bcu gnyis dbu mar rdzogs par byed :
sems ni gsal stong rang bzhin rnam thar gsum :
snying po rig pa sku dang ye shes lnga :
skye 'chi med pa'i g.yung drung nyid du gsal :
nyam dang ldang dus 'od gsal sgyu lus bsgom :
ma yengs dran pa'i lcags kyus rtag tu bzung :
nad gdon bgegs zhi tshe ring nad dang bral :
rmi lam nyi shar me tog thod du bcings :
rdo rje dril bu cang te'u dkrol ba dang :
zas nor tshogs 'du nyams dga' shes pa gsal :
kun la byams ldan mos gus dag snang 'char :
rjes la snod bcud snying ga'i hrIHla bsdu :
hrIHyang mi dmigs rdo rje gsang ba'i mkhar :
stong gsal rig pa ma bcos chos skur bdal :
ldang tshe thugs rje chen po nyid du gyur :
gnas gsum 'bru gsum sngags kyis srung ba ste :
snod bcud zhing dang 'gro ba lha ru blta :
dmigs med bsngo ba smon lam shis pa brjod :
sa ma ya :
rgya rgya rgya :
pad+ma drA ba can gyi rgyud nas bcud bsdus pa 'di 'dra'i gdams pa rnyed par dka':
rje 'bangs rnams kyis gsang ba'i nyams len mdzod :
mtsho rgyal yi ger bris shig sa ma ya :
blo ldan shes rab can dang 'di 'phrad nas :
phyi ma'i 'gro ba 'dren pa'i dpal du 'gyur bar shog :
sa ma ya :
rgya rgya rgya :
sprul sku shes rab 'od zer gyis bsam yas gtsug lag khang gi rang byon rnam par snang mdzad kyi seng khri'i logs nas spyan drangs pa'o //
rje de nyid kyis seng shog leb nas dag par phab pa'o ///
/
