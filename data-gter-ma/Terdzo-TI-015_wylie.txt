bod skyong brtan ma bcu gnyis kyi gsol mchod nyung ngur bsdus pa 'dod 'jo'i snye ma zhes bya ba /
rgyal kun ngo bo pad+ma thod phreng rtsal //
gang gi yon tan dran pas gus btud nas //
bod yul skyong ba brtan ma bcu gnyis kyi //
gsol mchod nyung ngu'i phrin las dbyangs su len //
gtsang ma'i stegs bur mchod gtor dam rdzas bkod //
gser skyems dkar phud spos sna'i bsang dud sbyar //
mda' dar ru mtshon lhab lhub spyan gzigs dang //
snyan pa'i rol mo dbyangs bcas 'di skad gyer //
ka dag chos sku'i dbyings las 'gag med rtsal //
pad+ma thod phreng dkar dmar gzhon tshul can //
mtshan dpe'i gzi 'bar rdo rje thod pa 'dzin //
mdzes brjid rgyan dang cha byad yongs su rdzogs //
dam ye gnyis med rgyal kun 'dus pa'i gzugs //
'khor 'das kun gyi spyi dpal chen por gyur //
oM AHhU~M badzra gu ru pad+ma sid+d+hi hU~M/
zhes pa ci nus bzlas la spyan 'dren pa /
rang gi thugs ka'i 'od kyis brtan ma rnams //
sngon gyi dam tshig rjes bskul sprin phung bzhin //
mdun gyi nam mkhar thogs med gshegs par bsam /
kye /
tshogs dang bka' yi tshogs bcas nyid /
khrag 'thung de bzhin nam mkha'i sku
/tshur gshegs tshur byon skyong ma rnams //
'dir byon dam skongs phrin las mdzod //
badzra sa mA dzaH
me tog tshal dang spos sprin gtibs //
mar me gzi 'bar dri chab klung //
ro ldan zhal zas snyan brjid sgra
/'chi med bdud rtsi dmar chen khrag
/ba liM 'dod yon gtor ma sogs //
phyi nang mchod sprin dam tshig rdzas //
thugs la dgyes dgur gang 'char ba //
dngos bshams yid las rnam sprul pas //
rab 'byams nam mkha' yongs bkang ste //
ma gcig kong btsun de mo sogs //
dam can brtan ma bcu gnyis po //
'khor dang bcas pa khyed rnams la //
'bul lo dgyes shing tshims par mdzod //
oM badzra puSh+pe sogs nas /
shab+da a mr-ita rak+ta ba liM ta ma hA pU dza hoH
zhes pas mchod nas bstod cing phrin bcol ni /
o rgyan slob dpon pad+ma 'byung gnas kyi //
bka' nyan bod khams skyong ba'i brtan ma rnams //
mdzes brjid sku la sna tshogs rgyan gyis spras //
mi zad cho 'phrul 'dod dgur sgyur ba yi //
phrin las thogs med dam tshig rjes gcod ma //
bka' sdod 'khor dang bcas pa rnams la bstod //
bdag nyid chen mo rdo rje kun grags ma //
dpal ldan ha ri rdo rje g.ya' ma skyong //
gangs kyi yum chen rdo rje kun tu bzang //
'brog chen 'khor 'dul rdo rje bgegs kyi gtso //
bdud mo bzhi yang 'dir gshegs gtor ma bzhes //
rnal 'byor bcol ba'i phrin las sgrub par mdzod //
sha med gangs dkar rdo rje g.yu sgron ma /
kha rag khyung btsun rdo rje dpal gyi yum //
gser chen mkha' lding rdo rje klu mo dang //
rma ri rab 'byams rdo rje drag mo rgyal //
gnod sbyin gzhi yang 'dir gshegs gtor ma bzhes //
rnal 'byor bcol ba'i phrin las sgrub par mdzod //
kong btsun de mo rdo rje bod khams skyong //
btsan la drag mo rdo rje sman gcig ma //
g.yu yi dril bu rdo rje zu le ma //
sman btsun khug chos rdo rje g.yar mo sil //
sman btsun bzhi yang 'dir gshegs gtor ma bzhes //
rnal 'byor bcol ba'i phrin las sgrub par mdzod //
brtan ma bcu gnyis sman phran 'bum dang bcas //
bran g.yog 'khor bcas gtor ma 'di longs la //
rnal 'byor bdag cag 'khor dang bcas pa yi //
bar chad dgra bgegs nad dang gnod pa'i tshogs //
mi mthun phyogs rnams zhi dang zlog pa dang //
rgyu sbyor rkyen ngan zlog pa'i phrin las mdzod /
khyad par pad+ma thod phreng bka' bsgos ltar //
so kha srungs la kla klo'i 'tshe ba zlog
/sangs rgyas bstan pa dar rgyas yun gnas shing //
bod khams mtha' dbus rtag tu bde bar mdzod //
ces pas dam bskul phrin las gnyer dam bya //
mchod bstod nongs bshags rang bzhin gnas su gshegs //
dge ba bsngo zhing shis brjod mtha' brgyan no //
de ltar bod skyong brtan ma bcu gnyis kyi //
phrin las tshig nyung dgos pa'i don tshang ba //
gang 'di sngags 'chang tshe bdag dpa' bo yis //
bskul ngor rig 'dzin 'gyur med rdo rje'i sdes //
sbyar ba'i yig mkhan blo gsal rgya mtsho 'o ///
/
