@#//
he ru ka 'dus pa'i thugs tig bde mchog sangs rgyas mnyam sbyor las /
phrin las chog bsgrigs rin chen 'od kyi snang ba zhes bya ba bzhugs so //
bde gshegs rgyal ba'i dkyil 'khor kun //
bde ba mchog gi dbyings chen por //
yongs bzlums phyag rgya che mchog tu //
sbyor mdzad bla ma bcas la 'dud //
rgyud dang man ngag byin rlabs babs //
gsum 'brel rgyal kun mnyam sbyor ba'i //
sgom bzlas 'di mtshungs rnyed dka' bas //
blo gros ldan rnams rtogs par 'os //
ngo mtshar byin rlabs kyi tshan kha khyad par du 'phags pa mnyam sbyor rigs bsdus pa'i phrin las byang bu la don gsum /
sngon 'gro
/dngos gzhi /
rjes so //
dang po la bya ba'i sngon 'gro dam tshig gi thod sku sogs rten ji ltar tshogs pa dang /
gtor mchod tshogs kyi yo byad rnams legs par 'du bya /
cho ga'i sngon 'gro la gsang ba spyi 'gro dang gter gzhung dngos bstan gnyis las /
dang po la /
brgyud 'debs ni /
srid zhi'i khyab bdag kun bzang rdo rje 'chang //
ye shes rang shar bde gshegs rigs mchog lnga //
rdor sems gsang ba'i bdag por gsol ba 'debs //
bde mchog sangs rgyas mnyam sbyor dngos grub stsol //
dri med kun tu grags pa lits+tsha bI//
tan+t+ra'i mdzod 'dzin lung bstan rdo rje dang //
rA dza rnam gnyis sogs la gsol ba 'debs //
bde mchog sangs rgyas mnyam sbyor dngos grub stsol //
sangs rgyas spyod zhugs gsang ba'i mdzod chen 'dzin //
bde ba chen po pad+ma saM b+ha ba //
dri med bshes gnyen zhabs la gsol ba 'debs //
bde mchog sangs rgyas mnyam sbyor dngos grub stsol //
bka' yi sdud po dbyings phyug mtsho rgyal ma //
'jam mgon tshangs pa lha yi me tog rtsal //
dam 'dzin chos kyi blo gros gsol ba 'debs //
bde mchog sangs rgyas mnyam sbyor dngos grub stsol //
gsang chen shing rta mchog gyur bde chen gling //
snyigs 'gro'i skyabs gcig rdo rje gzi brjid rtsal //
chos bdag brgyud par bcas la gsol ba 'debs //
bde mchog sangs rgyas mnyam sbyor dngos grub stsol //
rgyal ba rtag pa rdor sems pad+ma dbang //
nyi ma khrag 'thung rta mchog dkyil 'khor lha //
mkha' 'gro chos skyong bcas la gsol ba 'debs //
bde mchog sangs rgyas mnyam sbyor dngos grub stsol //
zab mo'i lam zhugs rtse gcig sgrub la brtson //
bskyed pa'i nyams lngas gsal snang shin sbyangs thob //
thig le rab brtan rtsa rlung dbang du 'dus //
pho nya'i lam gyis 'gyur med bde thob shog
/'od gsal rab 'byams sku dang ye shes 'char //
rmi lam rtsal 'byongs nyin mtshan snang ba 'dres //
rim pa lnga yi rig 'dzin rnam pa bdun //
mthar phyin mi slob sa drug mngon byed shog
/gnas skabs thun mong mthar thug mchog dngos grub //
bde mchog sangs rgyas drug gi 'khor lo cher //
bdag gzhan sems can thams cad mnyam sbyor te //
mi zad rgyan 'khor mkha' khyab brdal gyur cig
/dung phor du bsang chu ku sha'i 'thor g.yab bcas 'du byas la byin rlabs ni /
badzra ma hA shrI he ru ko\u0f85 haM/
rang nyid skad cig gis rdo rje he ru ka sku mdog sngon po khro bo'i chas can rdo rje dang dung khrag 'dzin pa'i skur gyur par bsams la /
de'i thugs ka nas raM yaM khaM 'phros pas ma dag pa'i dngos 'dzin thams cad bsregs gtor sbyangs /
stong pa'i ngang las bsang chu'i steng du /
ma sUr+Ya maN+Da la /
nyi ma la gnas pa'i hU~M yig dmar po /
s+pha ra Na phaT/
saM ha ra Na hU~M/
'phro 'dus yongs su gyur pa las /
oM badzra ma hA kro d+hI shwa rI hU~M phaT/
khro mo dbyings phyug ma dmar mo dril bu dang b+han dmar 'dzin pa'i skur gyur par bsam zhing /
rdo rje rtse gcig pa'i phyag rgyas reg la /
oM ma hA kro d+hI shwa rI sarba dra byaM sho d+ha ya oM AHhU~M hrIHThAH
zhes brgya rtsa brgyad kyi byin gyis brlabs pas /
khro mo dbyings phyug ma'i rang bzhin gyi chu'i rdul phra rab tu gyur par bsam /
oM ma hA kro d+hI shwa rI sarba dra byaM sho d+hA ya hU~M phaT/
ces bdag gnas yo byad thams cad la bsang gtor bya'o //
sngon 'gro dkar gtor bsang chus bran la /
raM yaM khaM/
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM A:hU~M gis byin gyis brlab /
b+hU mi pa ti sa pa ri pA ra badzra sa mA dzaHsa spyan drang /
b+hU mi pa ti sa pa ri pA ra a kA ro sogs gsum gyis gtor ma bsngos la /
gang dag 'dir gnas lha dang klu
/gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
zhes lan gsum gsol bas gshegs par bsams la gtor ma phyi rol du 'bul /
skyabs sems tshogs gsag ni /
rang nyid rdo rje sems dpar gsal ba'i snying ga'i hU~M gi 'od zer gyis bla ma dang dkyil 'khor gyi 'khor lo mdun gyi nam mkhar spyan drangs par gyur /
bla ma sangs rgyas chos dge 'dun //
byang chub sems dpa' rnams la yang //
rnam kun btud de skyabs mchi zhing //
mchod 'os gzhan la'ang phyag 'tshal lo //
sdig pa las ni ldog bgyi zhing //
bsod nams thams cad yongs su bzung //
lus can rnams kyi bsod nams dag
/kun la rjes su yi rang ngo //
bdag ni lus btud thal sbyar nas //
gsang ba'i theg chen bshad pa dang //
'gro gnas bar du bzhugs slad du //
rdzogs pa'i sangs rgyas rnams la gsol //
de ltar bgyis pa'i bsod nams gang //
bdag gis bgyis dang ma bgyis gang //
des ni sems can thams cad kyang //
bla med byang chub gnas thob shog
/lan gsum /
badzra muH
tshogs zhing rang bzhin gyi gnas su gshegs par gyur /
sems can bde dang sogs tshad med bzhi bsgom /
gnyis pa gter gzhung dngos bstan gyi sngon 'gro dang po bka' bsgo ba ni /
bdag nyid rigs 'dus he ru ka'i skur gyur pa'i thugs ka nas khro bo'i sprin spros pas bgegs thams cad bskrad cing mtshams bcad par gyur /
hU~M:
rgyal ba rtag pa rdo rje 'dzin :
he ru ka dang gar dbang che :
nyi ma rta mchog snang mdzad pa'i :
khro bo'i rgyal po nga yin gyi :
nga yi bka' las 'da' ma byed :
dngos grub chu la rdul 'jug pa'i :
log 'dren bdud rnams phyir dengs shig :
hU~M hU~M hU~M bI shwa badzra tsakra dz+wa la maN+Da la ha la ha la ha la hU~M/
zhes dang yungs thun rol mo sogs kyis bskrad /
srung 'khor ni /
hU~M:
yang dag gsang ba'i dkyil 'khor du :
dpal chen dpal 'bar khro bo'i rgyal :
gnyis med yum dang rol pa yi :
rdo rje'i zhugs ni phyogs bcur 'phro :
mtshon cha me phung gur du 'khrigs :
las kyi khro bo'i dmag dpung gis :
phyogs bcu'i 'byung po rdul du rlog :
hU~M hU~M badzra tIk+Sh+Na dz+wa la raM rak+Sha rak+Sha :
bshags pa ni /
bshags yul sngar ltar gsal btab pa'i spyan sngar nyes byas bshags sdom gyi bsam pa drag pos thal mo sbyar la /
hU~M:
mi gnas ye shes thugs kyi dkyil 'khor du :
ma rig dbang gis rmongs pa'i las bgyis pa :
gnyis med mnyam pa'i ngang du bshags par bgyi :
dag cing tshangs pa mchog gi dngos grub stsol :
ces dang yig brgya brjod /
dam bca' ba ni /
bsgrub bya la lhag bsam brtan pos rdo rje rtse gcig pa'i rgya bcas te /
hU~M:
deng bzung byang chub snying por mchis kyi bar :
bla ma mchog dang he ru ka dpal yum :
byang chub sems mchog sangs rgyas mnyam sbyor ba :
rnam pa kun tu mi 'bral bsgrub par bgyi :
byin dbab pa ni /
spos dang rol mos gzi byin bskyed la /
snying ga'i 'od kyis ye shes dkyil 'khor lo nam mkha' gang bar spyan drangs bdag gnas yo byad thams cad la thim par bsams la /
hU~M:
phyogs bcu'i zhing na bzhugs pa'i rgyal ba sras :
'gro ba'i mgon po gang na su bzhugs pa :
gsang ba'i dkyil 'khor chen por spyan 'dren na :
sku gsung thugs kyis byin gyis brlab tu gsol :
gnyis med mnyam par rol pa'i sku gsung thugs :
lus ngag yid la rab tu brtan par mdzod :
dz+nyA na A be sha ya a :
mchod rdzas byin gyis brlab pa ni /
bsang chu bran la /
hU~M:
mkha' dbyings rnam dag yum gyi zhing khams su :
ye shes rol pa'i mchod sprin bsam mi khyab :
thabs dang shes rab mnyam sbyor b+han+d+ha ru :
bde chen byang chub sems mchog mkha' la 'phro :
sman dang rak+ta gtor ma 'dod yon tshogs :
kun bzang mchod pa'i sprin du mkha' khyab brdal :
oM AHhU~M sarba pany+tsa a mr-ita hU~M hrIHThA:
oM AHhU~M ma hA rak+ta dz+wa la maN+Da la hU~M hrIHThA:
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHThA:
oM sarba pU dza me g+ha AHhU~M:
sngags rnams lan gsum gsum brjod la rol mo'i sgra bya'o //
gnyis pa dngos gzhi la gnyis /
rnal 'byor dngos dang de'i yan lag go
/dang po la dam tshig gi dkyil 'khor bskyed pa ni /
hU~M:
ma bcos spros med de bzhin nyid :
yongs la khyab pa nyi ma'i 'od :
bde chen oM gyi cho 'phrul 'bar :
snod bcud kun sbyangs dwangs ma las :
rnam dag nam mkha' yum gyi mkha':
sgrol byed stobs chen rlung gis btegs :
mA ma ki ni zlum por 'khyil :
spyan ma'i mkha' dbyings ri rab rtser :
pad+ma'i sdong po chen po brdal :
ye shes me 'od kun tu 'phro :
dur khrod chen po'i sa gzhi'i dbus :
'khor lo rtsibs bzhi'i lte ba ru :
b+ha ga gsang ba'i gzhal yas khang :
gru bzhi sgo bzhi mtshan nyid rdzogs :
phun sum tshogs pa'i rgyan gyis spras :
gru chad 'khor lo 'bar ba'i dbus :
phyogs bzhir byol song bteg pa'i khri :
pad+ma nyi ma zla ba'i gdan :
oM las rgyal ba rtag pa'i sku :
dkar po 'khor lo dril bu 'dzin :
dbyings phyug yum dang gnyis med sbyor :
dar dang rin chen rus rgyan spras :
ye shes lnga yi dbang dang ldan :
gsang ba rdo rje'i sku gsung thugs :
oM AHhU~M:
oM AHhU~M swA hA:
yab yum gnyis med rol pa las :
hU~M swA AHhU~M hA yig 'phros :
shar du hU~M yig yongs gyur las :
rdo rje sems dpa' sku mdog dkar :
rang 'od yum 'khyud rdor dril 'dzin :
byang du swA yig yongs gyur las :
rdo rje nyi ma sku mdog ser :
rin chen dril 'dzin yum dang 'khril :
nub tu AHyig yongs gyur las :
pad+ma gar dbang sku mdog dmar :
pad+ma dang ni dril bu 'dzin :
gsang ba'i yum mchog bde chen 'khril :
lho ru hU~M yig yongs gyur las :
rdo rje khrag 'thung sku mdog mthing :
rdo rje dang ni dung khrag 'dzin :
kro d+hI shwa rI gnyis med 'khril :
zhi ma khro yi cha lugs rdzogs :
sgo bzhir pad+ma nyi gdan la :
hA las phrin las rta mchog ljang :
rta gdong rab bzhad me phung 'bar :
rgya gram ral gri dril bu 'dzin :
las byed gsang ba'i yum dang 'khril :
sprul pa yang sprul bsam mi khyab :
zhi ba'i tshul ldan 'bar ba'i gar :
bde chen phyag rgya'i sku ru gsal :
spyi bo'i gnas lngar ye shes lnga :
oM hU~M swA AMHhA yis mtshan :
gnas gsum sku gsung thugs rdo rje :
oM dkar AHdmar hU~M mthing ga :
'od 'phros sangs rgyas zhing kun khyab :
ye shes 'khor lo spyan drangs gyur :
ye shes kyi 'khor lo gzhug pa ni /
oM:
rnam dag yum gyi mkha' dbyings su :
snyoms par zhugs pa'i rgyal ba rnams :
thugs rje'i smon lam dgongs mdzad de :
ye shes 'khor lo gshegs su gsol :
e h+ye hi ma hA kA ru Ni kA dr-i sh+ya ho :
sa ma ya ho :
sa ma ya satwaM:
dzaHhU~M baM ho :
bde gshegs pho brang dam pa 'dir //
'gro ba ma lus bsgral ba'i phyir //
don gyi dbang gis dgongs nas kyang //
'khor bcas gshegs shing bzhugs su gsol //
kA ya wA ka tsit+ta tiSh+Tha :
gnyis pa rnal 'byor gyi yan lag la mchod bstod bzlas pa gsum gyi dang po mchod pa las /
phyag rgya'i mchod pa ni /
rnam lnga'i 'dod skor dang gar rgya byas la /
hU~M:
rdo rje pad+ma mnyam sbyor ba'i :
byang chub sems ni 'phel ba'i rgya :
de bzhin gshegs pa'i thugs la gnas :
'di ni zhing khams kun tu grags :
oM AHhU~M swA hA:
ma hA mu dra pU dza ho :
sgeg sogs kyi glu gar ni /
bde chen bde ba'i gar la rab tu rol :
de bzhin gshegs pa'i btsun mo rnam pa bzhi :
rdo rje sgeg mo phreng thogs glu gar ma :
rgyal ba rigs drug sku la 'bul bar bgyi :
oM ma hA su kha su ra ta badzra lA s+ye rat+na mA l+ye pad+ma gIrti karma nIrti pU dza me g+ha sa mu dra s+pha ra Na sa ma ye hU~M:
me tog sogs bzhi bsnol ni /
hU~M:
bde mchog bde ba'i gnas la rol :
rgyal ba kun gyi sras mo mchog :
me tog char 'bebs bdug pa ma :
chos kyi sgron me sems ma che :
rgyal ba rigs drug rdo rje yi :
dbang po mchog la dgyes rgur rol :
gnyis med mnyam pa'i ngang du bzhes :
oM ma hA su kha su ra ta badzra puSh+pe rat+na d+hU pe pad+ma A lo ke karma g+han+d+he pU dza me g+ha sa mu dra s+pha ra Na sa ma ye hU~M:
sman mchod ni /
hU~M:
de bzhin gshegs pa'i sman mchog 'dis :
'khor ba dug gi ri bo 'joms :
rdo rje'i zil pa 'bar ba'i sprin :
rgyal ba'i gdung 'tshob chen po dang :
dkyil 'khor lha rnams dgyes phyir 'bul :
badzra pany+tsa a mr-ita khA hi :
chos sku kun bzang longs sku rigs lnga'i rgyal //
sprul sku gsang bdag rigs can lits+tsha bI//
rgyal po dzaHsogs bka' brgyud bla ma la //
sman mchod 'bul lo bde mchog bde ba stsol //
badzra pany+tsa a mr-ita khA hi /
sangs rgyas gsang ba pad+ma saM b+ha ba //
dri med bshes gnyen ye shes mtsho rgyal ma //
mnga' bdag yab sras mchog gyur gling pa la //
sman mchod 'bul lo bde mchog bde ba stsol /
badzra pany+tsa a mr-ita khA hi /
mdo sngags gling sogs rtsa brgyud bla ma dang //
rigs 'dus mnyam sbyor rgyal ba'i dkyil 'khor pa //
mkha' 'gro chos skyong gter srung gzhi bdag la //
sman mchod 'bul lo bde mchog bde ba stsol /
badzra pany+tsa a mr-ita khA hi /
rak+ta'i mchod pa ni /
hU~M:
snying rje 'bar ba'i mtshon chen gyis :
'khor ba'i tshogs rnams rab bsgral pa'i :
bde chen rak+ta'i rba klong 'khrugs :
dkyil 'khor lha rnams bzhes su gsol :
ma hA rak+ta khA hi :
gtor ma'i mchod pa ni /
hU~M:
gzugs sgra dri ro reg bya chos :
'dod yon rnam pa thams cad pa :
kun tu bzang po'i rgyan yin te :
dkyil 'khor lha rnams bzhes su gsol :
ma hA ba liM ta khA hi :
sbyor sgrol ni /
hU~M:
'khor 'das dbyings kyi rang bzhin la :
snying rje ye shes mnyam par sbyor :
dbyings ye gnyis med ma rig sgrol :
dus gsum rgyal kun mnyes gyur cig :
ma hA sta na g+ha Na pU dza ho :
gnyis pa bstod pa ni /
oM:
mtshan dang dpe byad 'bar ba'i skur snang ba :
rgyal ba rtag pa'i sku la phyag 'tshal lo :
tshangs dbyangs drug cur ldan pa'i gsung dang ldan :
pad+ma gar dbang sku la phyag 'tshal lo :
ye shes lnga dang ldan pa'i thugs mnga' ba :
rdo rje sems dpa'i sku la phyag 'tshal lo :
kun tu bzang po'i yon tan bsam mi khyab :
rin chen nyi ma'i sku la phyag 'tshal lo :
phrin las thogs med gdug pa thabs kyis sgrol :
badzra he ru ka la phyag 'tshal lo :
rnam bzhi'i las kyis 'gro don lhun gyis grub :
rta mchog 'bar ba'i sku la phyag 'tshal lo :
zhes dril stabs bcas glur blang /
gsum pa dzapa? bzlas kyi thog mar 'khor 'das ye shes rang gsal gyi dkyil 'khor du gsal gdab pa ni /
hU~M:
'byung ba lnga ni yum lnga'i rang bzhin la :
khams drug rang bzhin rgyal ba drug gi sku :
gnyis med mnyam par rol pas snang srid kun :
sangs rgyas mnyam par sbyor ba'i zhing du brdal :
hU~M:
'khor ba'i sems can ma lus kun :
thams cad rgyal ba'i phyag rgya che :
sgra skad rgyal ba'i dbyangs su grub :
sems nyid ye shes lnga ldan pa :
'di ni sangs rgyas mnyam par sbyor :
oM:
gzhi ni skye ba med pa'i dbyings :
lam ni snang ba 'gag pa med :
'bras bu sangs rgyas mnyam par sbyor :
kun kyang de bzhin gshegs pa'i ngang :
ting 'dzin 'di dang ldan pa yis :
rnal 'byor dngos grub las kun byed :
ces pa'i dgongs pa srog tu bzung la /
oM AHhU~M swA hA:
zhes rlung dang sbyar la rdor bzlas dang /
mi nus na yid bzlas dang ngag bzlas kyang bya'o //
gter gzhung gi dngos bstan de tsam yin pas chog shes par byas kyang legs la /
bsnyen sgrub sgrub mchod sogs la cung zad spro na bka' ma las 'byung ba ltar /
snying po'i mthar phaT dzaHbtags pas ye shes dkyil 'khor mdun du dbye /
bdag mdun gyi dkyil 'khor sems dpa' sum brtsegs kyi sku gsung thugs sa bon gsum gyis mtshan pa thabs dang shes rab kyi phreng ba gnyis dang ldan par gyur pa la /
sngags zlos pa'i tshe /
bdag gi thugs ka nas sngags kyi 'od zer mchod pa'i tshul du spros pas /
ye shes kyi lha tshogs rnams dgyes pa bskyed /
thugs dam gyi rgyud bskul /
sku gsung thugs kyi byin rlabs dang dngos grub thams cad 'od dang 'od zer gyi rnam pas bdag la bstsal zhing thim par dmigs te /
thun mong gi yi ge bcu bzhi pa ni /
oM badzra satwa ma hA sa ma ya AHhU~M swA hA/
zhes gtso bor bzla /
bye brag tu /
oM ma hA su kha badzra satwa AHdzaHhU~M baM hoH
su ra ta satwaM/
rdor sems kyi'o //
oM b+hu khaM/
rtag pa'i 'o /
oM he ru ka badzra sa ma ya hrIH
sarba duSh+TAn sa ma ya mu dra pra b+hany+dza ka hU~M phaT/
he ru ka'i 'o //
oM swa b+hA shud+d+ha sarba d+harma nIrte shwa ra hrIHdzaH
gar dbang gi'o //
oM sid+d+han+tu /
sa ma ya /
sid+d+ha ma hA badzra rat+na ba ba Ta Ta traM/
rdo rje nyi ma'i 'o //
oM sum+b+ha ni sum+b+ha hU~M/
rta mchog gi snying po ste cha mnyam par bzla'o //
bzlas pa'i thun mthar /
oM shrI badzra rA ga puSh+pe pu /
d+hU pe d+hU/
A lo ke hrIH
gan+d+he gan /
badzra lA s+ye hU~M/
badzra mA le trAM/
badzra gIrti hrIH
badzra nIrti AH
a la la hoH
zhes mchod nas /
bstod pa ni /
sangs rgyas thams cad mnyam sbyor ba //
mkha' 'gro sgyu ma bde ba'i mchog
/'di ni rang byung bcom ldan 'das //
che ba'i lha la phyag 'tshal bstod //
ces dang /
ye nas gnyis med chos skur dag pa las //
ma rig dbang gis sgro dang skur btab ste //
bde dang sdug bsngal sna tshogs ngo bor smin //
de ldog don phyir rgyal ba'i dam mnos te //
bdag cag ma rig lus dang ngag sems kyis //
bag med tshul gyis dam las 'gal gyur pas //
rgyal ba 'khor bcas thugs dang ci 'gal ba //
thugs rje che mnga' khyod la bzod par gsol //
zhes bshags pa bya /
hU~M:
zhes brjod pas dkyil 'khor gyi 'khor lo chu la chu bzhag pa ltar dbyer med du gyur par bsams la yig brgya brjod pas brtan par bya'o //
gsum pa rjes kyi cho ga la /
thog mar tshogs mchod ni /
dam tshig gi rdzas su 'os pa thams cad 'du byas la 'du ba bsgrag pa ni /
ho :
skal ldan rnal 'byor tshogs la 'dus :
sngon gyi rgyal ba'i dam tshig yin :
'du bar 'os min gang yin pa :
rta mchog 'bar bas brlag par gyis :
zhes dang drag sngags brjod la bgegs bskrad /
byin rlabs ni /
hU~M:
dbyings kyi b+han+d+ha yum gyi mkha':
ye shes dam rdzas thabs kyi mchog :
bde ba chen por 'od zhu nas :
'dod yon mkha' khyab yid bzhin 'bar :
oM AHhU~M ha hoHhrI:
lan gsum /
tshogs zhing spyan 'dren pa ni /
hU~M:
chos dbyings rnam dag rgyal ba'i dkyil 'khor nas :
tshogs rje tshogs bdag rig 'dzin srung ma'i tshogs :
bde chen dur khrod tshogs kyi longs spyod la :
sprin ltar gtibs shing bu yug bzhin du 'tshubs :
rnal 'byor longs spyod che la spyan 'dren na :
'bar ba'i gdan mchog rnams la bzhugs su gsol :
badzra sa ma ya dzaH
A sa na tiSh+Than+tu :
tshogs rdzas cha bzhir bgos la dang po 'dod yon gyi sprin du 'bul ba ni /
hU~M:
ye shes rin chen 'dod rgu'i dbyig :
dpag bsam shing chen rgyas pa dang :
ma rmos lo tog ji bzhin du :
tshogs kyi longs spyod bsam mi khyab :
bzhes shig dkyil 'khor lha tshogs rnams :
rol cig dpa' bo rnal 'byor ma :
dgyes par mdzod cig srung ma'i tshogs :
pho nya'i tshogs rnams bzhes su gsol :
ga Na tsakra pU dza ho :
bar pa bdud rtsir sbar la bshags pa ni /
hU~M:
dang por ma rig 'khrul pa'i rgyu las byung :
bar du mi shes nyon mongs dbang du gyur :
tha ma las ngan dbang gis nongs bgyis pa :
bkram pa'i lha tshogs rnams la bshags par bgyi :
zhes dang yig brgya brjod /
rjes 'brel sbyor mchod kyi ting 'dzin gsal btab la /
hU~M:
rnal 'byor dbang phyug chen po rnams :
'dus shig mi mo'i tshogs la rol :
bde ba'i longs spyod 'di na mchis :
gnyis med mnyam rol phyag rgya 'bar :
pad+mar nor bu ldan byas pa :
bde chen phyag rgya 'di brten pas :
rnal 'byor zhing khams kun tu nyul :
sangs rgyas rnams dang thabs cig 'dug :
oM ma hA su kha su ra ta satwaM a haM:
tha ma bsgral mchod ni tshogs rdzas cha gsum pa la rten byas te /
karma ma hA shrI he ru ko\u0f85 haM/
bdag nyid rta mchog he ru ka'i skur gyur /
na mo dkon mchog gsum la phyag 'tshal lo /
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
dpal bde mchog sangs rgyas thams cad mnyam par sbyor ba'i lha tshogs rnams kyi bden pa dang /
sprul pa yang sprul phyag brnyan dang bcas pa rnams kyi bden pa dang /
bden pa chen po'i byin gyi rlabs kyis ma rungs pa'i sems can bsgral ba'i zhing du gyur pa thams cad mtshan ma rdzas kyi rten 'di la mchis par gyur cig
/nr-i tri badzra aM ku sha dzaHdzaH
dzaHhU~M baM ho :
'gug bcing sdom myos bya /
tshe khrus kyi dgongs pas bsgral zhing sha khrag bdud rtsir bsgyur ba stob la /
hU~M:
dug lnga 'dus pa'i phung po la :
ye shes 'bar ba'i mtshon gyis bsnun :
sgrol ba las kyi mchod pa che :
dug gsum sku gsung thugs su bzhes :
ma traM ru dra kha kha khA hi khA hi :
cha bzhi pa brda dang brda'i 'bul len bcas nang gi tshogs su rol zhing bde chen gyi nyams bskyang /
lhag ma bdud rtsi'i kha phru btab ste /
pany+tsa a mr-ita hU~M ha hoHhrIH
lhag ma'i dam tshig 'dod yon gyi phung po zad mi shes pas nam mkha' gang bar gyur /
e A ral+li hriM hriM dzaH
oM badzra puSh+pe sogs kyis mchod la /
hU~M:
nam mkha'i dbyings la dbang sgyur ba'i :
mkha' 'gro mi zad sprin 'phro ma :
sa gzhi'i khams la dbang sgyur ba'i :
pho nya lhag sdud ma mo'i tshogs :
bar snang khams la 'phro ba yi :
sgrol byed ging chen ging lcam dang :
las kyi mngags gzhug chen mo rnams :
tshogs rje tshogs bdag bka' byung gis :
ma lus 'khor bcas 'dir 'dus shig :
lhag ma'i longs spyod 'di gsol la :
sngon tshe dpal gyi bka' bsgos ltar :
bcol pa'i phrin las 'grub par mdzod :
ma hA pany+tsa a mr-ita rak+ta ba liM ta khA hi :
zhes phyi rol du skyel lo //
gtor skyong chad mdo ni /
gtor ma 'bru gsum gyi byin gyis brlabs la /
hU~M:
sngon tshe gsang ba'i gnas mchog tu :
bcom ldan rgyal ba snang mdzad kyis :
rigs drug bdag nyid 'khor lo yi :
dam tshig chen po rnam bkod tshe :
rnal 'byor rig 'dzin srung ma yis :
ji ltar zhal gyis 'ches pa bzhin :
dam rdzas pha 'bab 'di longs la :
rnal 'byor gsang ba'i grogs mdzod cig :
brtan ma skyong ba ni /
byin rlabs sngar ltar /
hU~M
rdo rje'i gnas yul skyong mdzad pa'i :
rnal 'byor ma mo bcu gnyis ni :
sngags 'chang rnams kyi bran du mdzad :
tshogs dang bka' yi tshogs su 'dus :
rnam lnga'i mchod pa 'di bzhes la :
gsang ba'i bstan pa rgyas par mdzod :
ma ma hrIM hrIM ba liM ta khA hi :
gzir mnan bro yi las ni /
gtor snod sbubs pa'i 'og tu dmigs bya bkugs la /
hU~M:
'di ltar snang yod thams cad ni :
snang mdzad rtag pa sku yi bro :
sgra skad rnam pa sna tshogs ni :
gar dbang rdo rje chos kyi glu :
rnam par shes pa'i tshogs rnams ni :
rdor sems ye shes lnga yi bro :
'dod pa'i yon tan cir snang ba :
thams cad rin chen nyi ma'i glu :
bsgul bskyod 'gro zhing rgyu ba kun :
badzra he ru ka yi gar :
las dang bya ba ma lus kun :
rdo rje rta mchog phrin las kyi :
rol pa chen po'i bro brdungs pas :
'khor ba'i gnas rnams ma lus pa :
sangs rgyas mnyam par sbyor ba'i bro :
oM AHhU~M swA hA:
e waM mA yA b+h+rU~M:
tshogs zhing mdun rten dang 'brel ba'i tshe gtang rag mchod bstod mdor bsdus bya /
ma rnyed yongs su sogs dang yig brgya brjod la nongs pa bshags /
tshogs rten sogs rten la dmigs te brtan bzhugs bya /
bdag bskyed bsdu ldang ni /
skye med dbyings las 'gag med shar ba'i lha :
yab yum mnyam sbyor bde chen 'od gsal gyi :
snang ba thams cad dbu ma'i dbyings su thim :
bde chen phyag rgya'i sku ru cir yang gsal :
ye shes rol pa'i 'khor los kun la khyab :
rgyal ba drug gi phrin las yongs su rdzogs :
bsngo smon ni /
hU~M:
dus gsum bde gshegs rgyal ba thams cad kyi :
thugs kyi dgongs pa yongs su rdzogs pa'i phyir :
bde ba chen po'i ye shes mkha' la khyab :
'gro kun rgyal ba drug gi sku thob shog :
shis brjod ni /
oM:
mi 'gyur sku la 'gag med gsung :
ye shes lnga ldan 'khrul med thugs :
yon tan phrin las bsam mi khyab :
bde chen kun gyis 'grub par shog :
ces dang gzhan yang smon lam shis brjod 'brel chags rgyas par brjod do //
ring brgyud cho ga gyer tsam la //
mkhas rnams ngo mtshar mdzad gyur na //
nye brgyud smin grol kha tshang zhing //
rtog ges ma bslad 'di bsgrun min //
sngon med nor bu rin chen phreng //
rig 'dzin bye bas dbyig tu bcang //
bde mchog 'khor los sgyur drug klong //
bdag gzhan mnyam par sbyor gyur cig
/gter gzhung gi phrin las zhal gsal bas bcos sgrig ma dgos kyang /
thos chung phal cher gyis chad lhag tu 'gyur nye bas /
'brel chags nas zhal skong 'os pa 'ga' zhig bcas chos 'di'i  zhabs tog tu dmigs te /
pad+ma gar dbang 'chi med bstan gnyis gling pas shrI de bI ko Ti'i snying po tsa 'dra rin chen brag tu sbyar ba dge legs 'phel ///
/
