thugs sgrub bar chad kun sel las bla ma nor lha'i skong ba 'dod 'byung nor bu'i gter 'byed ces bya ba bzhugs so //
hU~M hrIH
snod bcud rnam dag ye shes rgyan gyi zhing //
bkod pa phun tshogs nam mkha' mdzod kyi gter //
kun bzang sgyu 'phrul rgyan gyi rol mo che'i //
dpag yas mchod pa'i sprin phung 'khrigs pa las //
rin chen sa gzhir nor bu'i khang bzang brtsegs //
rdo rje nor bu'i tog 'od chos dbyings brdal //
gser gyi snying po'i sprin las lha yi g.yang //
bstod bsngags 'brug ldir 'dod dgu'i char bzang 'beb //
phyogs kun rin chen ri bo gter gyi khungs //
zas gos dbyig dang rta nor gnod gnas dbang //
'bru sna mi yi phywa g.yang sprin gyi phreng //
'dod 'byung gter bum ma rmos snye mas khengs //
bkod legs skyed tshal bdud rtsi'i chu gter mtsho //
klu dbang 'khor bcas rtse zhing gtsug nor dang //
gdengs ka klu g.yang sna tshogs nor bu'i dpal //
zad mi shes pa'i 'ja' 'od bar snang khyab //
dge legs dpal spel bkra shis rdzas rtags brgyad //
rgyal srid rin chen bdun dang grub pa'i rdzas //
tshe nor bsod nams dpal gyi mdzes pa ste //
phan tshun 'gran pa bzhin du 'char ba 'dis //
rtsa gsum kun 'dus rat+na thod phreng rtsal //
rgyas pa'i las mdzad skyes mchog tshul bzang zhes //
rab 'byams mkha' 'gro nor lha'i khyab bdag rje //
gu ru yid bzhin nor bu'i thugs dam bskang //
sku dang yon tan gsung dang phrin las 'phrul //
'khor gyi dzam lha rigs bzhi'i thugs dam bskang //
bde gshegs rin chen pad+ma las rigs kyi //
'khor 'das brtan g.yo'i phywa g.yang 'dod rgu stsol //
lha chen tshogs bdag sems ma nor gyi rgyun //
rig byed ngal bsos bu yi thugs dam bskang //
lha klu mi dang gnod sbyin 'dod rgu'i g.yang //
phywa g.yang dpal 'byor thams cad bstsal du gsol //
nor bu bzang po Ar+Ya re man+ta //
gnod sbyin ku bai ra yi thugs dam bskang //
nor dbyig cang shes zas gos nor phyugs g.yang //
'phel rgyas mi zad brtan pa'i dngos grub stsol //
'jig rten skyong ba'i rgyal po chen po bzhi //
dpal mgon dkar phyogs dpung bcas thugs dam bskang //
phyogs bzhi'i dpal dang legs pa kun sdus la //
las bzhi lhun gyis grub pa'i dngos grub stsol //
bka' gter srung ma bkra shis tshe ring mchog
/brtan ma khyung btsun chos srung thugs dam bskang //
zab gter bstan pa'i mnga' thang rgyas pa dang //
rnal 'byor 'khor skyongs 'dod rgu'i phrin las mdzod //
snod bcud ye shes rol pa rgyan gyi sprin //
tshogs gnyis yongs rdzogs rdo rje nyi ma'i dal //
lhun gyis grub pa rab 'byams dkyil 'khor lha //
bde chen 'pho med dbyings su dgyes bskangs mthus //
ser sna'i las kyis byas bsags 'khrul pa'i nongs //
chos kyi dbyings su mthol bshags bzod par bzhes //
tshe dpal ye shes tshogs gnyis dpal 'byor gyis //
'gro kun rjes skyongs don gnyis lhun grub mdzod //
rgyal ba'i bstan dang de 'dzin sbyin bdag bcas //
dge legs dpal 'byor dbyar mtsho ltar 'phel zhing //
bstan 'gro'i mnga' thang rgyas pa'i bkra shis kyi //
snang ba dam pas srid zhir khyab gyur cig
/ces pa'ang kun mkhyen brtse ba chen po 'jam mgon bla ma yongs rdzogs bstan 'gro'i dpung gnyen mchog nas rin chen sman gyi nor bu 'jig rten gsum gyi grangs ldan bcas te /
dpal na len+d+ra gnyis pa rdzong gsar bkra shis lha rtse'i gzims spyil bkra shis 'chi med grub pa'i dga' tshal du phywa g.yang chos kyi 'byor pa spel ba'i zhabs rim skabs /
'di ltar bri bar 'os pa'i bka' bstsal pa bzhin bkra shis dpal 'byor rin chen myu gu rtsal gyis bris pa 'dis kyang bstan 'gro'i dge mtshan 'phel rgyas brtan pa'i rten 'byung du gyur cig //
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
