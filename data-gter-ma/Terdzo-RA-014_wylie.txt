@#//
thugs rje chen po yid bzhin 'khor lo las /
'gro don las tshogs bum pa lnga'i dbang gi cho ga phan bde'i 'byung gnas zhes bya ba bzhugs so //
dri med nor bu'i rgyal po bzhin //
gsol btab tsam gyis 'dod pa 'jo //
bla ma yid bzhin 'khor lo la //
gus btud las sbyor dbang chog 'god //
'di la rang don man ngag don tig las kyi rim pa'i ting nge 'dzin dang bcas pa /
gzhan don ngo mtshar bum pa'i las tshogs gnyis su bzhugs pa'i phyi ma la smin byed kyi dbang sngon du 'gro dgos pas de nyid rtsa ba'i dbang dang rjes gnang gis rgyud smin pa dgos shing /
ji ltar byed pa'i tshul ni /
stegs gtsang khebs ldan gyi dbus dang phyogs bzhir many+dzi re re'i steng du dbus su chos kyi bum pa mgul chings dkar po /
nang bcud po ta la'i sa myang grol gyi ril bu gtso bor gyur pa'i skye bdun myang grol gyi rigs dang /
dri lnga /
rtag ngu rigs gsum /
shar du mthun pa'i bum pa mgul chings ljang dmar /
nang bcud 'bru lnga /
rgun 'brum /
mon lug gla sgang /
sin+d+hu ra /
lhor longs spyod kyi bum pa mgul chings ser /
nang bcud rin chen lnga /
yungs dkar /
gi waM/
ma rmos lo tog gi 'bras bu /
nub tu tshe'i bum pa mgul chings dmar /
nang bcud snying po lnga /
cong zhi /
brag zhun /
dur+Wa /
byang du nad sel gyi bum pa mgul chings mthing skya /
nang bcud sman lnga /
'bras bu gsum rnams gzhug
/kha rgyan dung chos gzungs rdor sogs spyi ltar la /
bum pa lnga ka zhal mdun ngos su bstan te bkod /
mchod pa nyer spyod lnga dang /
'bul gtor dkar zlum bcas 'dzom na phyogs bzhi mdun dang lngar cha lnga bsham /
ma 'byor na mdun ngos cha gcig bsham /
las bum /
'thor nas sogs 'du bya /
sgrub tshul rgyas par spro na /
'di nyid kyi gter bum sgrub pa'i phrin las ltar /
las bum byin rlabs /
skyabs sems /
tshogs gsag
/bdag bskyed rgyun gyi rnal 'byor gtso rkyang gi sgom bzlas bya /
mchod pa byin rlabs nas mdun bskyed chos kyi bum pa nas brtsam re re bzhin bskyed bstim mchod bstod bzlas pa'i bar du bya /
bzlas dmigs /
bum lha'i sku las bdud rtsi babs :
bum pa yongs su gang bar gyur :
ces gsal btab cing gzungs thag blangs la bzlas pa ci 'grub bya /
bsdu na skyabs sems nas mchod brlab bar sngar ltar la /
chos kyi bum pa bsang sbyang /
stong pa'i ngang las skad cig gis :
rdzas bcud chas ldan bum pa'i nang :
pad+ma zla ba'i gdan steng du :
hrIHyig yongs gyur thugs rje can :
yid bzhin 'khor lo sku mdog dkar :
zhal gsum phyag brgyad 'dzum pa'i mdangs :
rgyan cha phyag mtshan yongs rdzogs pa :
gang la gang 'dul 'dod rgur 'char :
zhabs gnyis mnyam pa'i stabs kyis bzhengs :
yum sras sems dpa' sangs rgyas stong :
sgo ba thub drug khrom tshogs ltar :
gsal ba'i sku las bdud rtsi babs :
bum pa yongs su gang bar bsam :
oM pad+ma tsin+tA ma Ni dz+wa la hU~M phaT:
sarba duHkha shAn+tiM ku ru hU~M:
zhes bzla /
des 'gres sbyar te /
mthun bum bsang sbyang sogs nas /
yid bzhin 'khor lo ljang dmar mdog :
ces bsgyur ba dang /
bzlas pa snying po'i sham du /
sarba kA ya wA ka tsit+ta e ka hU~M hU~M d+harma lo ki sa ma ya swasti swA hA:
he ka sa ma ya satwaM:
zhes btags pa bzla /
nor bum la /
yid bzhin 'khor lo gser gyi mdog :
ces dang /
sngags sham /
ma Ni rat+na pany+tsa kA ma gu Na puSh+TIM ku ru swA hA:
tshe bum la /
yid bzhin 'khor lo sku mdog dmar :
ces dang /
sngags sham A yur+dz+nyA na tshe b+h+rU~M:
sman bum la /
yid bzhin 'khor lo mthing dkar mdangs :
zhes dang /
sngags sham /
sarba ro ga shAn+tiM ku ru swA hA:
zhes btags pa bzla /
mthar thun mong du dmigs te mchod bstod bya /
oM AHhU~M/
gis dung chos phul la /
lha 'od du zhu bas so so'i las sgrub pa la thogs pa med pa'i bdud rtsi las mthun gyi kha dog can du gyur par mos /
de nas slob ma rnams las bum gyi chus khrus bya /
bgegs bskrad srung 'khor spyi mtshams dang /
maN+Dal bkye bsdu /
sems bskyed gsal gdab sogs kyi rjes /
gang gsan par bya ba'i chos mdo rgyud gsar rnying gi ring srol du ma zhig mchis pa las skabs su babs pa 'di ni /
kun bzang pad+ma saM b+ha ba'i bka' las /
bdag 'dra pad+ma 'byung gnas kyis :
ma 'ongs bod la phan pa'i phyir :
po ta la yi gnas su phyin :
'phags pa thugs rje chen po la :
zhi mthun tshe nor chos rnams ni :
sgrub thabs zhus pas gdams pa dang :
po ta la yi sa rdo la :
thugs rjes byin brlabs bdag la gnang :
mchims phur bsgrubs te bod khams su :
dam rdzas sdug bsngal zhi byed 'gyed :
bod khams bde zhing skyid pa byung :
rgyal khams ma Nir bdag gis bskul :
phyi rabs rjes 'jug de bzhin mdzod :
gdams pa dam rdzas 'di lta bu :
gter kha gcig las sbas pa med :
lha sras skye bar 'phrod par shog :
ces gdams par mdzad pa gangs can mgon po 'phags pa spyan ras gzigs yid bzhin 'khor lo'i gdams skor /
myang grol dam rdzas sdug bsngal zhi byed dang bcas pa ma 'ongs snyigs dus kyi gdul bya la dgongs te /
mdo khams lho rgyud kyi gnas chen mdzod lnga sgrom gsum gyi gter mdzod chen po dang ldan pa'i nam mkha' mdzod du sbas pa /
snyigs ma'i 'gro bar phan bde 'byung ba'i dus la babs pa'i tshe lha sras skye ba sprul pa'i gter chen o rgyan mchog gyur gling pas spyan 'dren par mdzad pa'i zab mo'i chos sde la /
rang don bskyed rdzogs kyi rnal 'byor /
gzhan don bum pa'i las sbyor gnyis su mchis pa las 'dir gzhan don bum pa'i phrin las rnam pa lnga dang 'brel ba'i smin byed bgyi ba la thog mar phan tshun mdza' zhing mthun par byed pa'i bum pa'i dbang bskur zhu ba'i yon du dmigs te maN+Dal 'bul bar zhu /
zhes mtshams sbyar la maN+Dal 'bul gzhug
/snyim pa me tog dang bcas pa'i thal mo sbyor la gsol ba 'debs pa 'di'i rjes zlos /
'dren pa'i gtso bo bla ma rje :
bdag nyid smin par mdzad pa dang :
thams cad mthun pa'i dbang gi rgyal :
mgon pos myur bar bstsal du gsol :
lan gsum /
gnang ba stsal ba 'di la snyan gtod 'tshal /
bu rnams tshur shog dad pa dang :
dga' dang spro ba rgya cher skyed :
sdig pa bcu rnams spang ba dang :
dge ba bcu rnams legs spyad de :
thugs rje'i lha 'di gzung bar gyis :
bla ma 'phags pa spyan ras gzigs yid bzhin 'khor lo la rgyal ba sras dang bcas pas bskor te bzhugs pa la /
skyabs su 'gro zhing byang chub mchog tu sems bskyed pa'i 'dun pas 'di'i rjes zlos mdzod /
na mo :
mchog gsum ngo bo sogs las byang ltar skyabs sems lan gsum /
tshogs gsag yan lag bdun ldan gyi ting nge 'dzin gsal 'debs bzhin pas 'di'i rjes zlos /
sras bcas rgyal ba sogs lan gsum /
dbang gi gzhi dgod pa'i phyir ye shes pa dbab pa la khyed rang dam tshig pa'i lha sku 'di bzhin du gsal thobs shig
/las chu 'thor /
las sngags kyis bsang /
swa b+hA bas sbyang /
stong pa'i ngang las slob ma nyid //
gang du gnas pa'i go sa ru //
pad+ma nyi zla'i gdan gyi steng :
hrIHlas 'phags mchog thugs rje can :
yid bzhin 'khor lo ljang dmar mdog :
g.yas mthing g.yon dmar spyan dgu ldan :
dbu skra thor tshugs rin chen brgyan :
dang po'i phyag gnyis chos dbyings rgya :
rdo rje rtse lnga 'od 'bar 'dzin :
gnyis pa'i phyag gnyis rin po che :
bum pa byams pa'i bdud rtsis gang :
gsum pa'i phyag gnyis pad sdong dang :
kha T+wAM rtse gsum 'bar ba 'dzin :
bzhi pa gnyis kyis lcags kyu dang :
rin chen phreng ba zhags pa 'dzin :
dar dang rin chen rgyan gyis brgyan :
zhabs gnyis bzhengs stabs 'od 'bar bzhugs :
gnas gsum 'bru gsum mtshan pa dang //
slob dpon lhar gsal thugs ka nas //
'od zer dpag tu med pa 'phros //
mkha' khyab sangs rgyas zhing kun dang //
po ta la nas spyan ras gzigs //
yid bzhin 'khor lo grangs med pa //
spyan drangs gnyis med thim par gyur //
spos dang rol mo bcas /
snying po'i gsham du /
badzra A be sha ya a AH
dzaHhU~M baM hoH
zhes lan mang du brjod la byin dbab /
de ltar phab pa'i ye shes pa de nyid byang chub ma thob kyi bar du rgyun brtan par byas par mos mdzod /
rgya gram mgor bzhag la /
tiSh+Tha badzra /
slob dpon gyi thugs ka'i 'od zer gyis sras dang bcas pa'i rgyal ba nam mkha' gang bar sad pa rnams kyis bkra shis pa'i rnam pa du ma dang ldan pas bum pa'i bdud rtsis spyi bo nas dbang bskur bar mos shig
/shar gyi mthun bum thogs la /
hrI:
bde gshegs rnams kyi bden pa dang :
thugs rje chen po'i byin rlabs kyis :
mdza' zhing gnyen du 'os rnams dang :
gzugs can gzugs med thams cad kun :
phan tshun lus ngag yid gsum mthun :
'jig rten 'jig rten 'das pa yi :
g.yar dam thams cad legs pa dang :
brtan pa mi 'gyur dbang bskur bas :
phan tshun 'khrugs pa med pa ru :
mdza' zhing mthun la de brtan shog :
sgrub thabs ltar mthun pa'i sngags brjod la dbang bskur zhing bum chu sbyin /
de ltar dbang bskur pas gzugs can gzugs med thams cad kyi sgo gsum nam yang khong khros mi 'khrugs shing ma bu bzhin du mdza' zhing mthun par nus pa'i dbang thob pa la dbang lha rnams kyis shis pa brjod pas kyang mnga' gsol bar mos shig
/'thab rtsod khro 'khrug gnod 'tshe'i bsam sbyor sogs //
sdang ba'i sems zhi byams pa'i yid dang ldan //
thams cad gnyen bshes bzhin du mdza' zhing mthun //
dam chos longs spyod rgyas pa'i bkra shis shog
/ces pa lta bu 'os shing 'thad pa'i shis pa brjod la me tog 'thor /
gnyis pa dpal 'byor bsod nams longs spyod rgyas par byed pa nor gyi bum pa'i dbang bskur zhu ba'i yon du sogs brjod la maN+Dal dang /
gsol 'debs sngar ltar /
tshig rkang gsum pa'i mal du /
longs spyod rgyas pa'i dbang gi rgyal :
zhes bsgyur la gnang ba sbyin /
skyabs sems /
tshogs gsag
/lha bskyed skabs /
yid bzhin 'khor lo sku mdog ser :
zhes dang /
bum pa 'dod 'byung bdud rtsis gang :
zhes bsgyur ba ma gtogs sngar ltar la /
lho'i bum pa thogs /
bum dbang gi cho ga
/hrI:
rgyal ba rnams kyi bsod nams dang :
yid bzhin 'khor lo'i dngos grub kyis :
dug lnga'i sgrib pa phyir sbyangs te :
bsod nams tshogs chen rdzogs gyur nas :
'bru nor dar gos rin po che :
yid la 'dod pa'i yon tan lnga :
phun sum tshogs pa'i dbang bskur bas :
yid la bsam pa'i don 'grub shog :
nor bum gyi sngags brjod la dbang bskur la bum chu sbyin /
de ltar dbang bskur pas dpal dang 'byor pa bsod nams longs spyod snyan grags mnga' thang sogs 'dod rgu'i yon tan rgyas pa'i dbang thob pa la shis pa brjod pas kyang mnga' gsol bar mos shig
/tshe dang bsod nams dpal 'byor snyan grags dang //
nor dang longs spyod 'dod rgus phongs med par //
gong nas gong du 'dzad med gter la spyod //
sbyin pa'i phar phyin rdzogs pa'i bkra shis shog
/ces sogs shis pa brjod /
gsum pa dus ma yin pa'i 'chi ba 'joms shing 'chi med rdo rje'i tshe sgrub par byed pa tshe'i bum pa'i dbang bskur zhu ba'i yon du zhes maN+Dal /
gsol 'debs tshig rkang gsum par /
'chi med tshe yi dbang gi rgyal :
zhes bsgyur la gnang ba sbyin /
skyabs sems /
tshogs gsag rnams dang /
lha bskyed skabs /
yid bzhin 'khor lo sku mdog dmar :
g.yas mthing g.yon dkar spyan dgur ldan :
zhes dang /
bum pa 'chi med bdud rtsis gang :
zhes bsgyur /
gzhan sngar ltar la /
nub kyi bum pa thogs nas bskur tshig
/hrI:
gar gyi dbang phyug spyan ras gzigs :
thugs rje'i thugs dam dus la babs :
bkra shis tshe yi bum pa nas :
snying po tshe yi dbang bskur stsol :
lo brgya thub pa'i tshe dbang skur :
mi shigs mi 'gyur tshe thob shog :
bde gshegs tshe yi dbang mchog 'di :
skal ldan rnams kyis thob par shog :
tshe bum sgrub sngags brjod cing dbang bskur /
bum chu sbyin /
de ltar dbang bskur pas dus ma yin par 'chi ba'i 'jigs pa zhi /
tshe srog rdo rje'i brag ltar sra zhing brtan /
sku tshe nyi zla dang mnyam pa'i dbang thob pa la shis pa brjod pas kyang mnga' gsol bar mos shig
/lo brgya 'tsho zhing ston brgya mthong ba sogs shis pa brjod /
bzhi pa rnam grol gtan gyi bde ba thob par byed pa grol ba bzhi ldan chos kyi bum pa'i dbang bskur zhu ba'i yon du zhes maN+Dal /
gsol 'debs tshig rkang gsum par /
gtan du bde ba'i dbang gi rgyal :
zhes bsgyur la gnang ba sbyin /
skyabs sems /
tshogs gsag
/lha bskyed skabs /
yid bzhin 'khor lo sku mdog dkar :
zhes dang /
bum pa myong grol bdud rtsis gang :
zhes bsgyur /
gzhan sngar ltar la /
dbus kyi bum pa thogs nas dbang tshig
/hU~M:
bkra shis rnam par rgyal pa'i bum pa nas :
yid bzhin 'khor lo'i dbang bskur bla na med :
bum pa rin chen gzhal yas pho brang nas :
bum chu lha yi skur gsal grangs med pa :
skal ldan rnams la gnyis su med par thim :
'phral dang yun du sdug bsngal gyis gzir ba'i :
gzhi rgyu rkyen dang 'bras bu thams cad sbyangs :
bde ba'i rgyu rkyen 'bras bu gong 'phel zhing :
lus ngag yid gsum sku gsung thugs su rdzogs :
phyogs bcu dus bzhi'i rgyal ba thams cad kyi :
gsang gsum dbang gi chu bo 'bab pa yang :
bkra shis dge mtshan du mar ldan pa yis :
de ring skal ldan rnams kyi gdung sel shog :
chos bum gyi sngags brjod la dbang bskur /
bum chu sbyin /
de ltar dbang bskur pas mthong thos dran reg gis 'brel ba'i gzugs can gzugs med thams cad rnam grol gtan gyi bde ba la dbugs 'byin chen po'i dga' ston sbyin nus pa'i dbang thob pa la shis pa brjod pas kyang mnga' gsol bar mos shig
/sangs rgyas bstan pa dar zhing rgyas pa dang //
sems can thams cad bde zhing skyid pa dang //
'gro rnams theg chen chos la spyod pa dang //
kun bzang klong du grol ba'i bkra shis shog
/ces sogs shis pa brjod /
lnga pa 'phral rkyen lus srog gi 'tsho ba la bar du gcod pa'i nad gdon zhi bar byed pa sman gyi bum pa'i dbang bskur zhu ba'i yon du maN+Dal /
gsol 'debs tshig rkang gsum par /
nad kun zhi ba'i dbang gi rgyal :
zhes bsgyur la gnang ba sbyin /
skyabs sems /
tshogs gsag
/lha skyed skabs /
yid bzhin 'khor lo mthing dkar mdangs :
g.yas dkar g.yon dmar spyan dgur ldan :
zhes dang /
bum pa sman gyi bdud rtsis gang :
zhes bsgyur /
byang gi bum pa thogs la dbang tshig
/hrI:
ye shes klong yangs 'khyil pa'i nang :
sku dang ye shes sman gyis bkang :
thugs rje'i 'od zer phyogs bcur 'phros :
phyi yi nad gdon thams cad sol :
nang gi nyon mongs dug lnga sbyongs :
gsang ba'i gnyis 'dzin rnam rtog sbyongs :
glo bur rkyen gyi 'khrul snang kun :
rang sangs ka dag ngang la dengs :
lhun grub bde chen rtogs par shog :
sman bum sngags brjod la dbang bskur /
bum chu sbyin /
de ltar dbang bskur pas rgyu dug gsum gyis bskyed pa'i 'bras bu nyes pa gsum gyi nad dang pho mo ma ning las gyur pa'i gdon gyi nyer 'tshe thams cad zhi zhing 'joms pa'i dbang thob par gyur pa la shis pa brjod pas kyang mnga' gsol bar mos shig
/bgegs rigs stong phrag brgyad cu zhi ba sogs ji ltar 'os pa'i shis pa brjod /
de dag gis thugs rje chen po yid bzhin 'khor lo'i gzhan don bum pa'i las tshogs dang 'brel bar 'phral yun gyi 'dod rgu ma lus pa 'jo bar byed pa'i dbang rnams legs par grub pa yin pas dam tshig dang sdom pa mdor bsdus te 'dzin pa 'di'i rjes zlos /
gtso bos ji ltar sogs /
gtang rag maN+Dal phyin chad spyi ltar bya /
bum lha 'od du zhu zin cing mdun bskyed med pas mchod bstod mi dgos /
nongs bshags dang yig brgya brjod /
bdag bskyed 'od gsal du bsdus nas thun mtshams kyi lhar ldangs la gnas gsum bsrung /
dge bsngo shis brjod bya'o //
gang 'dir 'brel tshad 'gro ba kun //
gnas skabs yid mthun tshe nor 'phel //
gegs zhi mthar thug 'jig rten gyi //
mgon dang dbyer med byang chub shog
/ces pa'ang sprul pa'i gter ston rig 'dzin chen po zung gis byin gyis brlabs shing rjes su gnang ba thob pa /
'chi med bstan gnyis g.yung drung gling pa'am pad+ma gar dbang rtsal gyis tsa 'dra rin chen brag gi mgul yang khrod kun bzang bde chen 'od gsal gling du gter chen rnam pa gnyis kyi phyag bzhes gsal bar bsdebs pa dge legs 'phel //

//
