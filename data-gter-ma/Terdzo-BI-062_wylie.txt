@#//
zhi byed skor bdun gyi las tshogs sbyin sreg
/byab khrus /
byad bkrol /
'chi bslu rnams gsal bar bkod pa mu tig chun po zhes bya ba bzhugs so //
thugs rje zla ba'i 'dzum zer gyis //
'jigs dang sdug bsngal kun bcom zhing //
bde legs dpal ster bla ma dang //
rig pa'i lha mor gus pas 'dud //
zhi byed lha mo bdun gyi bsnyen sgrub sngon du song ba'i rnal 'byor pas rang gzhan la phan gdags pa'i ched du las kyi sbyor ba lag tu blang ba la /
lha mo bdun spyir 'jug pa /
srung 'khor /
khrus chog
/sbyin sreg
/rlung 'khor /
sAts+tsha bcas rnam grangs lnga dang /
so so'i sgos kyi las tshogs re re bzhin gsungs pa rnams kyi nang nas /
'dir nye bar mkho ba spyi la gces pa'i sbyin sreg dang byab khrus /
bye brag byad bkrol dang 'chi bslu bcas rnam grangs bzhi po bklag chog tu 'god pa las /
dang po sbyin sreg ni /
bsnyen sgrub kyi kha skong dang nad gdon sogs zhi ba la ched du bsngags shing las myur du 'grub par byed pa ste /
de la me thab kyi stegs bu gru bzhi pa'i steng du rdul tshon dkar pos thab khung ji tsam 'tsham pa'i zlum por bskor ba la pad+ma 'dab brgyad lte bar rdo rjes mtshan pa /
de rgyab mchu dang kha khyer la sor gnyis pa'am bzhi pa'i zlum skor rim pa gnyis rdo rje'i phreng ba dang bcas pa /
de rgyab grwa bzhir zla phyed rdo rje re re mgo phyir bstan du bris la me tog dkar po bsham /
tsher ma dang srog chags med pa'i shing kha khyer steng nas zlum por brtsig
/'phral mgyogs lta bur bris thab mi 'grub na thab stegs dkar po zlum po'i dbus su tshom bu dkar po gcig bkod /
de steng shing brtseg pa'i phyag len yang snang /
slob dpon gyi g.yon phyogs su mchod rdzas chu gnyis nyer spyod /
'bul gtor dkar zlum rgyan ldan /
g.yas phyogs su bsreg rdzas yam shing ba lu sogs 'o ma can gyi shing mthe'u chung gi tshad sor bcu gnyis pa sbrang 'o ma mar khus nyug pa /
mar dkar gyi khu ba /
til dkar po bcas bkod /
mdun du me yol dang /
bsang chu rdor dril dgang blug rnams bzhag
/slob dpon chas gos dkar pos 'jam pa'i stan la kha shar du phyogs pas 'khod /
cho ga dngos la /
bdag bskyed lha'i rnal 'byor bzlas pa bcas grub nas /
bsang chu 'khyil pa'i sngags kyis byin brlab /
sngags dang phyag rgyas dam tshig gsum dran par byas la rdor dril gzung /
mchod rdzas rnams las byang ltar byin brlab /
bsreg rdzas la bsang chu bran /
rdo rje rtse gcig pa'i phyag rgyas reg la /
oM swA hAs rdzas bkru /
yam shing la /
oM AHswA hA/
mar khu la /
oM shriM swA hA/
til la /
oM dzriM swA hA/
spyi la /
oM ku ru ku ru swA hA/
lan gsum re /
stong pa'i ngang las rdzas rnams rang rang gi ming yig dang po thig les brgyan pa las byung ba'i ye shes kyi bdud rtsi'i rang bzhin bsreg rdzas so so'i rnam par gsal bar gyur /
'og nas 'byung ba'i yam shing sogs kyi sngags lan gsum gsum brjod la byin brlab /
oM ag+ne dz+wa la raM/
zhes me du ba med pas g.yas su bskor nas sbar /
hU~M brjod cing rlung g.yab kyis me sbar /
oM ag+na ye swA hA/
zhes blug gzar gyis mar khu'i thigs pa blugs la gso //
thab la bsang chu bran /
a mr-itas bsang /
swa b+hA bas sbyang /
stong pa'i ngang las rang gi mdun //
hU~M las zhi ba'i thab khung ni //
tshad dang mtshan nyid yongs su rdzogs //
me phung dkar gsal 'bar ba'i dbus /
pad+ma zla ba'i gdan gyi steng :
(sangs rgyas spyan ma sku mdog dkar :
phyag g.yas mchog sbyin g.yon pa ni :
skyabs sbyin phyag rgyas ut+pa la :
'khor lo spyan gyis mtshan pa bsnams :
dar dang rin chen rgyan gyis mdzes :
shin tu zhi zhing sgeg pa'i nyams :
zhabs zung sems ma'i skyil krung bzhugs :
nad kyi gdung ba kun sel ba'i :
zla ba bdud rtsi'i 'od zer 'phro :)
gnas gsum oM AHhU~M gis mtshan :
rdo rje gsum du byin gyis brlabs :
thugs nas 'phros pa'i 'od zer gyis :
ye shes sems dpa' spyan drangs gyur :
oM:
ye shes dbyings las sogs nas /
mchod bstod rdzogs pa'i bar las byang ltar byas la /
lha mo cung zad 'dzum pa'i ljags dang gzar bu gnyis kyi kha la raM yig gis mtshan par gyur /
oM ru ru s+phu ru sogs bsnyen sngags lan bdun dang /
mar khu blug gzar bdun gyis bkang ba'i dgang gzar gyi zag mchu las babs pa'i mar khu bdud rtsi'i dwangs mar drangs te gsol bas dgyes shing tshims par bsam la /
sgrub sngags lan gsum gyis 'bul /
bdag cag dpon slob 'khor dang bcas pa'i sdig sgrib bar chad mi mthun pa'i phyogs thams cad zhi ba'i phrin las mdzad du gsol /
ces gsol la me pra brtag
/dmigs bsal nad gdon zhi ba lta bu la /
sdig sgrib ces pa'i mal du nad gdon bar chad ces bsgyur ba sogs 'gre
/de nas bsreg rdzas yam shing /
lha sngags dang /
oM bo d+hi br-ik+Sha ya swA hA/
gzi brjid phun sum tshogs pa la bar du gcod pa thams cad shAn+tiM ku ru swA hA/
des 'gres te /
mar khu /
oM ag+na ye swA hA/
'byor pa phun sum tshogs pa la bar du gcod pa thams cad shAn+tiM ku ru swA hA/
til /
oM sarba pA paM da ha na badzrA ya swA hA/
sdig sgrib bar chad mi mthun pa'i phyogs thams cad sogs /
brgya rtsa re'i grangs sam khyad par til la grangs gzung ste bzlas pa 'bum phrag la kha skong sbyin sreg khri 'gro ba dgos shing /
de'ang bsnyen pa'i kha skong la bsnyen sngags /
sgrub pa'i kha skong dang dmigs bsal nad zhi ba sogs la sgrub sngags sbyor dgos so //
'di tsam gzhung gi dngos bstan yin la bgegs zhi ba la yungs dkar sogs zhi ba'i rdzas gzhan yang so so'i sngags sam sgrub sngags la las bcol btags pas 'bul rung bar mngon /
mthar yungs dkar la sgrub sngags bzlas pa thab tu 'thor la dgang blug skabs ltar phrin las gsol /
de nas gong du smros pa ltar dgang blug 'bul la phrin las gsol /
de ltar bsreg rdzas bdud rtsi'i dwangs ma dgyes pa chen pos bzhes te mnyes shing tshims nas 'bar ba'i 'od zer dkar po zla ba lta bus bdag gzhan gyi sdig sgrib nad gdon bar chad thams cad sangs kyis bsal bar mos /
de nas las byang ltar gtang rag gi mchod bstod /
gtor 'bul 'dod gsol /
nongs bshags yig brgya brjod /
oM/
khyed kyis sems can don kun mdzad //
sogs kyis ye shes pa gshegs /
dam tshig pa 'bar ba'i rnam par gyur par mos la me rang zhir bzhag pa'i thal ba chu klung chen por dor /
de nas bdag bskyed la dmigs te mchod bstod nongs bshags bsdu ldang bsngo smon shis pa brjod pa'i bar las byang ltar bya'o //
'dir lha sngags rnams sangs rgyas spyan ma la mtshon pa yin gyi /
lha mo gzhan rnams la spyi khog 'di nyid la lha sngags kyi 'byin 'jug byas pas 'grub /
spyan ma'i sbyin sreg 'di rmi lam ngan pa sel ba la'ang dmigs su bsngags pas de ltar byed na 'dod gsol kha sgyur ba tsam gyis chog pa yin no //
!
//gnyis pa byab khrus ni /
bum pa mchod gtor sogs las byang dbur smros pa ltar bkod /
'di nyid nad pa sogs la sger du byed na zhi drag gi sbyong chas sogs kyang bsdogs /
phrin las ltar bdag bskyed bzlas pa dang bcas pa byas la bum pa bsgrub /
bzlas pa ci mang dang /
mchod bstod nongs bshags 'od zhu bya /
de nas bsgrub bya mdun du bos la /
zhi ba dang /
zhi drag phyed ma dang /
drag po'i sbyang ba rnams kyi mthar bden stobs brjod la bka' bsgo
/drag sngags yungs thun sogs kyis bgegs bskrad /
dbang gi mtha' rten du sbyor skabs ni de dag mi dgos so //
de nas bkru byab srung gsum gyi sgo nas mi mthun pa'i phyogs thams cad zhi zhing bde legs kyi yon tan spel ba'i cho ga bsgrub pa yin pas dmigs pa 'di ltar du sgoms shig
/slob dpon rig pa'i lha mo che ge mor   so sor kha bsgyur /gsal ba'i phyag na rin po che'i bum pa ye shes bdud rtsi'i chu rgyun gyis gang ba bsnams te spyi bo nas blugs pas /
khyed rang rnams kyi tshe 'khor ba thog ma med pa nas bsags pa'i rgyu sdig sgrib nyes ltung /
'bras bu nad gdon bar chad mi mthun pa'i phyogs thams cad phu chu drag pos thal ba bdas pa bzhin bkrus te /
lus shel dkar bum pa rdul med pa ltar dag cing gtsang la 'od gsal bar gyur pa'i mos pa mdzod /
rnam bum gyis khrus byed bzhin pas /
hU~M:
bum pa bzang po che ba'i mchog :
phyi ni rgyan ldan mtshan nyid rdzogs :
nang bcud lha sngags dbyer med pa'i :
ye shes bdud rtsis yongs gang bas :
skal ldan khyod la khrus bgyis pas :
nyon mongs shes bya snyoms 'jug gi :
sgrib pa'i dri ma kun dag nas :
sgo gsum mi mthun 'gal rkyen gyi :
sdug bsngal rgyu 'bras zhi bar shog :
so so'i bsnyen sgrub kyi sngags sham du /
rgyas par spro na /
sarba pA paM sdig pa dang sgrib pa thams cad shAn+tiM ku ru swA hA:
des 'gres te /
sarba big+h+nAn bgegs thams cad shAn+tiM\u0f8e
sarba ro ga nad thams cad shAn+tiM\u0f8e
sarba duSh+TAM gdug pa can thams cad shAn+tiM\u0f8e
sarba dz+wa ra rims thams cad shAn+tiM\u0f8e
sarba u pa dra be nye bar 'tshe ba thams cad shAn+tiM\u0f8e
sarba gra he gdon thams cad shAn+tiM\u0f8e
sarba a kA la mr-i t+yu dus ma yin par 'chi ba thams cad shAn+tiM\u0f8e
sarba duHswap+naM rmi lam ngan pa thams cad shAn+tiM\u0f8e
sarba durni mit+ta mtshan ma ngan pa thams cad shAn+tiM\u0f8e
sarba tsit+ta byA ku le sems kyi g.yeng ba ngan pa thams cad shAn+tiM\u0f8e
gzhan yang byad kha rbod gtong /
chag che nyam nga /
bkra mi shis pa dang skal ba ngan pa /
sgo gsum la gnod cing 'tshe ba'i bar chad mi mthun pa'i phyogs thams cad shAn+tiM ku ru swA hA/
zhes sbyar /
bsdu na sngags sham du /
sdig sgrib nyes ltung nad gdon bar chad mi mthun pa'i phyogs thams cad shAn+tiM ku ru swA hA:
sogs sbyar /
grangs gsog na gong gi tshigs gcad dang sngags sham bsdus pa 'di nyid bdun nas brgya rtsa'i bar gsog
/mthar bum chu khong du blud /
de nas byab pa ni /
lag g.yas rdo rje dang bcas ku sha sgro mdongs can thogs la /
slob dpon rig pa'i lha mo che ge mor gsal ba'i phyag g.yas dag byed bkra shis pa'i rtsa mchog rma bya'i mdongs thig dang bcas pa'i dbus su zla ba'i dkyil 'khor la /
oM sogs sa bon so sor kha bsgyur /yig dkar po sngags phreng dang bcas pa las ye shes kyi rlung byung /
khyed rang rnams la phog pas khrus kyis ma dag pa'i lhag ma sdig sgrib nad gdon grib dang mi gtsang ba ci mchis pa thams cad nag 'ub kyis ded nas khrus chu'i nang du gzugs brnyan shar ba la sib sib thim pas /
lus ngag yid gsum bde sangs kyis song bar mos shig
/ho :
dkon mchog rtsa gsum bden stobs dang :
rig pa'i rgyal mo'i byin rlabs kyis :
skal ldan slob ma'i sgo gsum gyi :
mi mthun phyogs kun byang gyur cig :
bsnyen sgrub sngags sham du /
sarba pA paM sdig pa dang sgrib pa thams cad a pa na ye swA hA:
zhes sogs gong smros khrus kyi skabs su smros pa'i sngags rnams mtha' bsgyur la brjod cing rgyas bsdus dang grangs gang byed kyang de dang mtshungs /
sngags re re bzhin sgro mdongs kyis khrus chu'i nang du byab cing sprug pa'i tshul bya /
gdugs dkar dang rma bya chen mo la glud bsngo dgos pa skabs 'dir sbyar /
dkyus su /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka'\u0f8e
chos kyi bka'\u0f8e
dge 'dun gyi bka'\u0f8e
gsang sngags rig sngags gzungs sngags snying po phyag rgya ting nge 'dzin gyi bka'\u0f8e
chos nyid gdod nas stongs kyang chos can rgyu 'bras bslu ba med pa'i bka' bden pa dang /
khyad par rig pa'i rgyal mo che ge mo'i lha tshogs 'khor dang bcas pa'i bka' bden\u0f8e
bden pa chen po'i byin rlabs kyis rdo rje'i slob ma'am /
sbyin pa'i bdag po'i lus ngag yid gsum la gnod cing 'tshe bar byed pa'i gdon bgegs 'byung po log par 'dren pa thams cad sa'i phyogs 'dir ma gnas par gzhan du dengs shig
/gal te mi 'gro na khro bo ye shes kyi rdo rje me rab tu 'bar bas khyed rnams kyi mgo bo tshal pa brgyar 'gas par 'gyur ta re /
zhes bden stobs brjod /
sum+b+ha ni sogs drag sngags rol mo yungs thun gu gul dud pas bskrad la /
khrus chu 'dor du gzhug
/srung ba ni /
slob dpon rig pa'i lha mo che ge mor gsal ba'i phyag gi rdo rje las rdo rje phra mo dpag tu med pa 'phros /
khyed rang rnams kyi lus la rdo rje'i go khrab zhu lugs su g.yogs pas sgo gsum rdo rje'i rang bzhin du byin gyis brlabs te /
phyin chad sdig sgrib nad gdon bgegs dang bar gcod gang gis kyang tshugs pa'i skabs med par gyur par mos shig
/hU~M:
sangs rgyas kun gyi dam tshig mchog :
ye shes rdo rje'i phyag rgya yis :
lus ngag yid la rgyas btab pas :
mi mthun tshogs kun srung gyur cig :
gnas bdun du rdo rje rgya gram gyi tshul du reg la /
sngags mthar /
sarba pA paM sdig pa dang sgrib pa thams cad las rak+Sha rak+Sha swA hA:
de bzhin du sbyar te bsrung /
me tog 'thor zhing shis pa brjod /
byab khrus rkyang pa'i skabs bdag bskyed mchod bstod nongs bshags bsdu ldang sogs bya'o //
!
//gsum pa gtsug tor gyi las sbyor byad gdon 'grol ba'i cho ga ni /
stegs bur rin po che'i bum par spos chus bkang /
gur gum /
gi waM/
tsan+dan dkar po /
yungs dkar /
shu dag rnams sbyar ba blugs la dar dkar gyi mgul chings kha rgyan gzungs rdor bcas pa bkod /
mchod gtor /
chu gnyis nyer spyod rnams bsham /
las byang gi skyabs sems nas brtsam bdag bskyed bzlas pa yan song ba dang /
bum bskyed mchod bstod rgyas par bya /
sgrub pa'i sngags kyis thun gyi dngos gzhir bya /
mthar gtor ma 'bul zhing mchod bstod 'dod don gsol /
nongs pa bshags /
bum lha 'od zhu bya /
'di kho na ched du sgrub na /
thun bzhi la sogs pa bcad de zhag gsum mam bdun sogs sngags grangs 'bum phrag gcig 'gro nges par bsgrub /
de'i skabs su gong gi rdzas rnams dang bum chu ril bur dril ba dang /
gu gul sogs dri ldan gyi rdzas rnams kyang 'du byas la sngags btab ste bsgrubs nas sker gdags pa dang /
khong du btang ba dang /
bdug pa bya ste /
gzhung las /
gzhan yang bum chu 'thor 'thung dang :
ril bur bgyis te gtang ba dang :
dri rdzas la btab bdug pas kyang :
byad khrol gdon byer rbod gtong zlog :
nad dang gnod pa kun zhir 'gyur :
zhes gsungs so /
de nas byad bkrol dngos la /
tshon skud sna lnga 'dom gang las mi thung ba bsgrub bya'i grangs mnyam /
gri gsar pa las ma song ba /
drag po'i shing gi me hom zur gsum /
bsreg rdzas spos dang 'bru sna yungs dkar nag
/glud gtor changs bu khrus gzhong rnams 'du bya /
bsgrub bya mdun du tsog pur bkod /
yan lag lnga po tshon skud sna lngas rgya gram du bsdams la /
'o khyed rang rnams la sngon gyi las dang 'phral gyi rkyen las gyur pa'ang rung ste gzugs can mi dang gzugs med lha 'dre rnams kyis gdug cing rtsub pa'i bsam sbyor ngan pas byad kha phur kha rbod gtong rbad 'dre gtong ba dang /
rig sngags dmod mo mnan sreg 'phang ba'i sbyor ba la sogs pas lus ngag yid gsum bcing ba rnam pa lngas bcings pa thams cad rnam pa sbrul rigs lnga'i zhags pas bcings te g.yo 'gul mi nus par bsdams pa la /
slob dpon rig pa'i lha mo gtsug tor gdugs dkar mo cung zad khros pa'i nyams can du gsal ba'i thugs ka nas sprul pa'i khro mo lcags kyu dang zhags pa thogs pa nyi zer gyi rdul lta bu 'phros /

khyed rang rnams kyi sgo gsum la gnod cing 'tshe bar byed pa'i byad phur rbod gtong rig sngags kyi sbyor ba ngan pa thams cad skad cig gis bkug ste tshon skud la thim par mos shig
/lcags kyu'i phyag rgya byas la /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi bka' bden pa dang /
dge 'dun gyi bka'\u0f8e
gsang sngags rig sngags gzungs sngags snying po phyag rgya ting nge 'dzin gyi bka' bden pa dang /
chos nyid gdod nas stongs kyang chos can rgyu 'bras bslu ba med pa'i bka'\u0f8e
khyad par rig pa'i rgyal mo gtsug tor gdug dkar mo can gyi lha tshogs 'khor dang bcas pa'i bka' bden pa dang /
bden pa chen po'i byin rlabs kyis /
bsrung bya 'di rnams kyi lus ngag yid gsum la gnod cing 'tshe bar byed pa'i gzugs can mi dang gzugs med lha 'dre'i byad phur rbod gtong chag che nyam nga rig sngags dmod pa'i sbyor ba ngan pa ci mchis pa thams cad tshon skud sna lnga'i bcing ba 'di la khug nas thim par gyur cig
/sgrub sngags sham du /
badzra aM ku sha dzaH
badzra pA sha hU~M/
badzra s+pho Ta baM/
badzra g+han+De ho /
lan gsum gyis bkug
/gri me dang chur gshur pa thogs la /
gtsug tor gdugs dkar mo'i rig pa dang phyag rgya'i mthu dang /
sangs rgyas sras dang bcas pa'i byin rlabs nus stobs gcig tu bsdus pa ye shes kyi ral gri me 'bar bas /
khyed rang rnams kyi sgo gsum bya byed dang bcas pa la /
phas rgol byad ma'i rig sngags dmod pa rdzas dang 'phrul 'khor la sogs pas byad du bcug pa'i 'ching ba thams cad lhag ma med par dum bur bcad cing gtubs pas lus ngag yid gsum bde 'bol gyis song bar sgoms shig
/hU~M:
ye shes ral gri me 'bar ba :
phyir zlog chen mo'i rig sngags dang :
sangs rgyas kun gyi nus stobs rdzogs :
phrin las rtsal shugs 'chang ba dang :
dkon mchog gsum gyi bden pa dang :
rtsa gsum srung ma'i byin rlabs stobs :
sngags dang phyag rgya ting 'dzin mthus :
phas rgol rig sngags byad stems dang :
rdzas dang 'phrul 'khor dmod pa'i dbal :
lha klu gnod sbyin sha za'i gdon :
sde brgyad gdug pa'i tshogs rnams kyis :
lha yi phyag rgyas lus bcings pa'i :
'ching ba thams cad gcad par bgyi :
sngags kyi nus pas ngag bcings pa'i :
'ching ba thams cad gcad par bgyi :
ting 'dzin sbyor bas yid bcings pa'i :
'ching ba thams cad gcad par bgyi :
dmod pas bya ba bcings pa yi :
'ching ba thams cad gcad par bgyi :
rdzas kyis byed pa bcings pa yi :
'ching ba thams cad gcad par bgyi :
sgrub sngags kyi mthar /
sarba ban+d+ha ka ko d+ha b+hin+d+ha b+hin+d+ha ts+tshin+d+ha ts+tshin+d+ha da ha da ha hU~M hU~M phaT phaT:
ces bzla bzhin pas byad thag tshon skud dum bu mang du bcad /
de nas me hom sbar la /
stong pa'i ngang las ye shes kyi :
me phung drag tu 'bar ba'i klong :
pad+ma zla ba'i gdan gyi steng :
gtsug tor chen mo sku mdog dkar :
phyag g.yas mchog sbyin g.yon pa ni :
skyabs sbyin phyag rgyas gdugs dkar sgreng :
rngams brjid khros pa'i chas ldan gsal :
ye shes nyi zla'i 'od zer gyis :
byad phur rbod gtong 'jigs pa 'phrog :
gnas gsum oM AHhU~M gis mtshan :
rdo rje gsum du byin gyis brlabs :
thugs nas 'phros pa'i 'od zer gyis :
ye shes spyan drangs gnyis med thim :
rgyas par spro na las byang ltar spyan 'dren bzhugs gsol dbang bskur rgyas gdab mchod bstod bcas bya /
bsdu na gong gi 'phros su /
dbang lhas dbang bskur rigs kyi bdag :
rnam par snang mdzad dbur brgyan gyur :
ces pa tsam gyi 'phros su bsreg rdzas dang byad thag dum bur gtubs pa rnams bsres te rim bzhin phul la /
hU~M 
'bar ba me yi dkyil 'khor du :
rdo rje gtsug tor phyir zlog che :
sangs rgyas rnams ni thams cad kyis :
byin brlabs dbang bskur nus stobs rdzogs :
phas rgol rig sngags tshar gcod pa'i :
thugs rje thugs dam dus la babs :
ye shes rngams pa'i mthu rtsal skyed :
byad ma rbod gtong 'byung po yis :
bsgrub bya'i sgo gsum bya byed la :
bcings pa rnam lnga'i 'ching ba kun :
rjes shul lhag ma med par bzhes :
rdo rje ye shes me yis sregs :
stobs rtsal phrin las yongs rdzogs mdzod :
sgrub sngags kyi sham du /
sarba ban+d+ha ka ko d+ha kha kha khA hi khA hi :
ha na ha na da ha da ha dz+wa la raM b+hasmiM ku ru hU~M hU~M phaT phaT:
ces pa'i sngags re dang rdzas re sprad la lan grangs ci mang bsreg
/de ltar phul pas byad phur rbod gtong gi gnod pa dang de las gyur pa'i nad gdon bar chad thams cad rjes shul lhag med du bsregs par gyur /
ces mos /
badzra mu /
me lha ye shes pa rang bzhin chos kyi dbyings su gshegs /
dam tshig pa rab tu 'bar ba'i me lce dang 'od zer rnon pos /
khyed rang rnams la nye bar 'tshe ba'i byad phur rbod gtong la sogs pa'i bag chags phra mo rnams kyang sbyangs par byas pa'i mos pas me thab kyi khar lan bdun 'gom mdzod /
ces lan bdun me thab khar mchongs su gzhug
/de nas rnam rgyal bum pa'i chus bkru byab gong smros ltar tshar grangs skabs bstun bya /
glud gtor changs bu khrus chu rnams lhan cig tu bran la /
a kA ro'i sngags rgya lan gsum gyis byin brlab /
gtor ma khrus chu rnams bdud rtsi'i rgya mtsho 'dod pa'i yon tan lnga dang ldan pa bgegs rigs lan chags thams cad tshim par byed pa'i nus ldan du gyur par mos /
sarba big+h+nAn A kar Sha ya dzaH
ces mgron 'gugs /
sarba big+h+nAn na maHsarba ta thA ga te b+h+yo bi shwa mu She b+h+yaHsarba thA khaM ut+ga te s+pha ra Na i maM ga ga na khaM gr-ih+Na daM ba l+yA di swA hA/
zhes pa lan gsum gyis bsngo /
bden stobs bka' bsgo de yi nang ltar la /
thams cad lan chags glud kyi gtor ma 'dis tshims par gyis la sa'i phyogs 'dir ma gnas par sogs brjod la phyir bskrad /
glud gtor khrus chu rgyang ring du bskyal /
de nas srung ba byas la /
bden stobs brjod pa ni /
nam mkha' med par gyur na yang :
sngags kyi dngos grub med mi srid :
lha dang drang srong gis bshad pa'i :
rig sngags bslu ba mi srid na :
'dod chags bral bas byas pa yi :
gsang sngags sbyor bas bslus pa ni :
ma byung 'byung bar mi 'gyur ro :
sngags dang rten 'brel mi bslu zhing :
ting 'dzin nus pa bsam mi khyab :
dkon mchog gsum dang rtsa gsum gyi :
bden pa chen po'i mthu stobs kyis :
byad phur dmod pa'i sbyor ba las :
deng nas rtag tu rgyal gyur cig :
dza ya dza ya su dza ya :
zhes dang /
shis brjod rgyas par spel /
'di nyid sger du byed skabs /
bdag bskyed la dmigs pa'i mchod bstod nas bkra shis kyi bar rjes chog las byang ltar bya'o //
!
//bzhi pa rma bya chen mo'i las sbyor gsum du gsungs pa'i thog mar 'chi bslu ni /
gsham du byab khrus sbrel skabs de'i chas bum pa sogs bkod /
bdag bskyed bum sgrub gong du bshad pa ltar bya dgos la /
'chi bslu rkyang pa byed skabs bdag bskyed kho na la brten kyang chog mod /
cung zad rgyas par spro na mdun bskyed dang 'brel na legs pas de ltar na /
gzhi steng maN+Dal la 'bru'i tshom bu gcig bkod pa'i steng du tshe 'brang /
g.yas su tshe ril /
g.yon du tshe chang /
rgyab tu mda' dar /
mdun du 'bul gtor dkar zlum /
phyi mchod phreng tshar du bkod /
'chi bslu'i chas ngar glud /
changs bu lo grangs sam brgya rtsa sogs tshar gang byed kyi grangs /
'bru sna sogs glud chas spyi ltar ci 'dzom 'du bya /
de nas las byang gi brgyud 'debs nas brtsam /
bdag bskyed bzlas pa'i bar gtang /
slar mdun bskyed la dmigs pa'i phrin las mngon rtogs nas brtsam mchod bstod yan grub pa dang sgrub pa'i bzlas pa ci nus /
mtshan brgya rtsa brgyad pa'i gzungs kyang nyer gcig las mi nyung ba bzla /
mthar gtor 'bul mchod bstod tshe 'gugs /
srung ma'i gtor 'bul skabs bstun grub nas /
glud yas byin gyis brlab pa ni /
chab bran la /
thal mo khong stong snying gar bzhag la /
shAka thub thugs kar zla steng a dkar po'i //
'od kyis dngos 'dzin nyes skyon stong par sbyangs //
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
lan gsum la phyag rgya re re bkrol nas se gol gtog pa 'gre
/b+h+rU~M las rin chen snod mchog rgya che ba //
stong gsum tsam gyi nang du khaM yig las //
ngar gyi mi chen phung khams skye mched rdzogs //
gcig las brgya stong bye ba dung phyur 'phro //
mi bas glud bzang lha yi bu pho 'dra //
lan chags bgegs rigs so so'i yid mthun pa'i //
mkho rgu'i longs spyod 'byor pa bsam mi khyab //
rin chen sgrom bu'i rgya dpral bar bskor la /
rnam snang phyag rgya'i oM dkar 'od zer gyis //
zad med nam mkha'i mdzod kyi sprin du gyur //
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
bdud rtsi thab sbyor phyag rgya kha'i thad du bskor la /
bdud rtsi 'khyil pa'i hrIHdmar 'od zer gyis //
dug lnga'i nad 'joms ye shes bdud rtsir gyur //
oM badzra a mr-ita kuN+Da lI ha na ha na hU~M phaT/
rgya chen shugs ldan gyi phyag rgya snying gar bcas la /
rin 'byung phyag rgya'i trAM ser 'od zer gyis //
'dod yon rnam lnga'i 'od dang char 'beb gyur //
na maHsarba ta thA ga ta a wa lo ki te oM sam+b+ha ra sam+b+ha ra hU~M/
ye shes skar mda'i phyag rgya byas la /
don grub phyag rgya'i hA ljang 'od zer gyis //
'thab rtsod pham rgyal med par thob par gyur //
oM dz+nyA na a ba lo ki te sa man+ta s+pha ra Na rasmi b+ha ba sa ma ya ma hA ma Ni du ru du ru hri da ya dz+wa la ni hU~M/
dbang bsgyur 'khor lo'i phyag rgya spyi bor bskor la /
phyag na rdo rje'i dzaHdmar 'od zer gyis //
mgron rnams bdag gi dbang 'dus las sgrub gyur //
na maHsa man+ta bud+d+ha naM gra he shwa ri pra b+ha dz+yo ti ni ma hA sa ma ya swA hA/
lan gsum gsum mo //
spro na /
bdag gi bsam pa'i sogs bden stobs kha sgyur can brjod /
mdun du bgegs chen sde bzhi la //
'chi bdag 'byung po phyogs bcu'i gdon //
sha za yi dwags rgyal bsen sogs //
tshe rabs 'khor ba thog med nas //
tshe srog bar du gcod byed pa'i //
lan chags glud kyi bdag po rnams //
dpag med khrom tshogs bzhin du gsal //
ces mgron gsal btab nas bsngo ba la 'jug kyang chog
/spyi mthun ltar cung zad spro na /
hU~M/
'jigs pa'i hU~M sgra nges sgrog cing //
bgegs rnams ma lus 'joms byed pa //
dngos grub ma lus stsol ba'i lha //
bgegs kyi dgra la phyag 'tshal bstod //
nam mkha' stong pa 'gugs byed na //
gzugs can rnams la smros ci dgos //
sems med pa yang 'gugs byed na //
sems dang ldan pa smros ci dgos //
'di ru gnod byed dgug tu gsol //
na mo /
sangs rgyas kyi bka' bden pa dang /
chos kyi bka'\u0f8e
dge 'dun gyi bka'\u0f8e
rtsa gsum zhi khro rab 'byams kyi bka'\u0f8e
lha sngags ting 'dzin rten 'brel bslu ba med pa'i bden pa dang /
khyad par rig sngags kyi rgyal mo rma bya chen mo'i lha tshogs 'khor dang bcas pa'i bka' bden pa dang /
bden pa chen po'i mthus bsrung bya'i tshe srog la bar du gcod pa'i gdon bgegs kyi rigs su gyur pa thams cad glud kyi gtor ma len pa'i slad du 'dir mchis par gyur cig
/dzaHhU~M baM ho /
zhes lan gsum gyis bgegs 'gugs /
bde gshegs rin chen mang dang gzugs mdzes dang //
'byams klas 'jigs kun bral la phyag 'tshal lo //
na maHsarba ta thA ga ta a ba lo ki te oM saM b+ha ra sam+b+ha ra hU~M/
lan gsum mam bdun gyis bsngos la /
hU~M:
nga ni rig pa'i rgyal mo ste :
'khor 'das thams cad bskyed cing sprul :
nyon cig bgegs dang log par 'dren :
tshe la rku ba'i 'byung po dang :
srog la rngams pa'i 'chi bdag bdud :
bla la gdung ba'i phyogs bcu'i gdon :
dpal la chags pa'i yi dwags dang :
ma mo the'u brang la sogs pa :
dus min 'chi byed bar chad kun :
mi las dga' ba'i glud gtor khyer :
nor las lhag pa'i 'dod yon longs :
lan chags bu lon byang bar gyis :
dga' zhing byams pa'i sems skyed la :
phyin chad 'khor 'dir gnod ma byed :
zhi dang bkra shis bde legs stsol :
ces lo grangs sam brgya rtsa la sogs grangs du dgos gsag
/mthar /
hU~M:
nyon cig log 'dren bgegs kyi tshogs :
tshe dang srog la bar gcod kun :
gnas 'dir ma 'dug gzhan du dengs :
'das na rdul bzhin brlag par 'gyur :
ces dang /
na mo /
sangs rgyas kyi bka' bden pa dang /
chos kyi bka'\u0f8e
dge 'dun gyi bka'\u0f8e
rtsa gsum zhi khro rab 'byams kyi bka'\u0f8e
lha sngags ting 'dzin rten 'brel bslu ba med pa'i bden pa dang /
khyad par rig sngags kyi rgyal mo rma bya chen mo'i lha tshogs 'khor dang bcas pa'i bka' bden pa dang /
bden pa chen po'i byin rlabs kyis /
bsrung bya'i tshe srog la bar du gcod pa'i gdon bgegs 'byung po'i rigs su gyur pa thams cad bsngos pa'i glud gtor gyis tshims par gyis la so so rang rang gi gnas su dengs shig
/ces dang drag sngags rol mo sogs kyis bskrad /
glud gtor chu bo chen po'i gzhung ngam lho phyogs kyi grong zad pa'i mthar bskyal /
las byang ltar /
hU~M:
steng 'og phyogs mtshams sogs brjod la srung 'khor brtan por bsgom /
bsrung bya mdun du 'khod pa'am dmigs pas khyab par byas la tshe 'gugs gyer /
sgrub sngags brjod la tshe ril chang sbyin zhing rgyas gdab /
shis brjod bya /
de nas rjes chog las byang ltar tshang bar gtang ngo //
'di'i sgo nas bkru byab byed na /
gong du smros pa'i cho ga ltar la /
glud gtor changs bu rnams kyang nye bar bsdogs /
bkru byab gnyis song ba'i glud dang changs bu khrus chu rnams sngags drug phyag drug tshigs gcad bor ba'i sngags rgya tsam gyis byin brlab /
bden stobs kyis mgron 'gugs /
bsngo ba tshigs gcad tshar gcig gam gsum tsam gyis mthar bden brjod bcas phyir bskrad /
srung ba dang shis brjod bya /
'di'i dbang gi mtha' rten du bkru byab 'chi bslu sbrel ba'i skabs la'ang 'di ltar bya dgos so //
yang 'di la bsten nas sbyin sreg byed na /
thab dang bud shing bsreg rdzas /
cho ga spyi'i lag len gong du las spyir bshad pa nyid lha sngags kha bsgyur ba tsam gyis 'grub la /
dgang blug phrin bcol skabs /
rang don yin na /
rnal 'byor pa bdag gi dang /
gzhan yin na /
bsrung bya'am /
sbyin pa'i bdag po'i   zhes kha bsgyur la /tshe srog la bar du gcod pa'i dus ma yin pa'i 'chi ba'i 'jigs pa thams cad zhi ba'i phrin las mdzad du gsol /
ces sbyar /
bsreg rdzas mar khu /
yams shing /
til rnams la /
oM ag+ne de ba ma hA mA yU ri sarba mr-i taM shAn+tiM ku ru swA hA:
zhes sngags kho nas brgya rtsa sogs 'bul zhing phrin bcol yang bshad ma thag pa'i gsham /
'jigs pa thams cad shAn+tiM ku ru swA hA:
zhes btags pa dang /
dmigs pa'i skabs /
'od zer zla shel bdud rtsi'i rang bzhin gyis dus ma yin par 'chi ba'i 'jigs pa bag chags dang bcas pa mun pa la nyi ma shar ba bzhin sangs kyis bsal bar mos pa rnams khyad par ro //
zug rngus nyen pa'i lus can mtha' yas pa //
'di dang gtan tu bde ba sbyin pa'i mthu //
rgyal kun phrin las gcig bsdoms ci 'dra ba //
de 'drar gyur nas kun phan btsas su shog
/ces pa 'di'ang khyab bdag 'khor lo'i mgon po 7kun mkhyen bla ma rin po che'i gsung gis rjes su gnang ba ltar /
pad+ma gar dbang phrin las 'gro 'dul rtsal gyis rdzong shod bde gshegs 'dus pa'i sgrub gnas su bgyis pa dge legs 'phel ///
/
