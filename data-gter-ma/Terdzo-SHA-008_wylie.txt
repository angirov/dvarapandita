@#//
dam chos shog sde drug pa las /
rdor sems thugs kyi snying po'i dbang gi cho ga 'od gsal snying po zhes bya ba bzhugs so //
na mo gu ru badzra satwa ya /
rdo rje sems dpa' rigs kun bdag
/sku dang zhing khams 'du 'phro'i dbyings //
'khor ba dong nas sprugs mdzad la //
gus pas phyag 'tshal byin gyis rlobs //
de nyid rigs lnga'i dkyil 'khor du //
sgrub thabs gsang lam bye ba'i bcud //
nyams su myong 'dod skal bzang rgyud //
smin byed sgo 'phar 'dir dbye 'o //
rgyal ba zhi khro rab 'byams kun gyi gsang gsum yon tan phrin las dang bcas pa gcig tu bsdus pa'i dkyil 'khor 'dir smin par 'dod pa'i skal ba can rjes su gzung ba la gsum /
sbyor ba /
dngos gzhi /
rjes kyi rim pa'o //
dang po ni /
stegs bu'i steng dkyil 'khor gzhung mthun ras bris bkram pa'am maN+Dal la tshom bu gtso 'khor lnga lha mdog dang mthun par bkod /
de steng khri'ur bum pa so lnga'i bcud dang mgul chings sngon po kha rgyan gyis spras pa bkod //
mdun phyogs rdor sems rigs lnga'i tsakli /
shel phreng /
g.yas su dbu rgyan /
rgyab tu rdo rje /
g.yon du dril bu /
mdun rgyab gang bder gsang thod bdud rtsi /
rig tsaka
/shel rdo rnams bzhag
/sman raka gtor ma /
bzhi bsnol lha grangs phyogs bzhi dang mdun du bkod /
las bum /
mig dar me tog
/sngon gtor tshogs mchod sogs dgos pa'i yo byad rnams 'du byas la /
dbang don dkyil 'khor sgrub pa ni /
gter gzhung skyabs sems tshogs gsag
/bgegs gtor spyi ltar btang la bka' bsgo zhing mtshams bcad /
bshags pa byin 'beb mchod brlab song nas /
dngos gzhi bdag mdun dbyer med du bskyed bstim mchod bstod kyi bar du btang /
mdun dkyil go sar dzapa? khang dbye /
so sor spro bsdu'i dmigs pa dang rigs lnga'i yig brgya dang yang snying ci 'grub bzla /
bum bskyed spyi 'gre mdor bsdus gsal btab la bum bzlas khyugs tsam byas mthar /
mchod bstod phul la bshags pa bya /
dung chu phul la bum lha 'od zhu dang /
las bum du dbyings phyug ma'i bskyed bzlas 'od zhu bcas grub nas rig pa'i me tog dor la gnang ba nod do //
gnyis pa dngos gzhi ni /
slob ma la khrus bya /
bgegs gtor btang /
las byang ltar bka' bsgo zhing mtshams bcad /
sems bskyed gsal btab la /
mtshams sbyor khyad par /
de la dus gsum gyi rgyal ba sras dang bcas pa thams cad kyi 'byung gnas /
zhi ba dang khro bo'i dkyil 'khor ma lus pa rnams kyi khyab bdag
/sku dang zhing khams rab 'byams rgya mtsho'i rdul snyed kyi 'phro gzhi /
mtshan thos pa tsam gyis kyang rtog sgrib bag chags ma lus pa sbyong zhing srid pa'i sa bon rtsad nas gcod pa'i mthu mnga' ba bcom ldan 'das dpal rdo rje sems dpa' la /
gsang ba sngags kyi rgyud lung man ngag thams cad nas sgrub pa'i thabs dang de'i phan yon bsam gyis mi khyab pa gsungs shing /
rgya bod kun tu rdo rje theg pa'i lam las dngos grub rnam pa gnyis brnyes pa ji snyed cig byon pa thams cad kyang /
dngos dang brgyud nas lha 'di nyid kyi byin rlabs dang thugs rje'i rol rtsal kho nas sngags kyi 'bras bu mngon du gyur pa ste /
yi dam zhi khro ji snyed pa'ang rigs lngar ma 'dus pa med cing de'i gzhi'am rtsa bar gyur pa gsang chen rigs gcig ni dpal rdo rje sems dpa' kho nar nges pa ste /
ji skad du /
rdo rje stong pa nyid kyi dngos //
sems dpa' srid pa gsum gyi bdag
/ces gsungs pa ltar dkyil 'khor rab 'byams rgya mtsho de las 'phros pa kho na yin pa'i phyir /
'di nyid sgrub pa'i bka' srol rang rkang tshugs pa dang gzhan gyi rgyas gdab kyi tshul du bstan pa /
dpa' bo gcig pa nas dkyil 'khor tshom bu du ma'i bar gyi dbye bsdu'i rim pa mtha' yas pa gsang sngags gsar rnying rnams su byon pa las /
de nyid rigs lnga gtso bsdus su sgrub pa'i thabs rdor sems thugs kyi snying po zhes bya ba 'di ni /
rgyal dbang pad+ma 'byung gnas kyis dpal g.yo ru khra 'brug gi gtsug lag khang du rje 'bangs 'dus pa phyi ma rnams la bka' 'dus chos kyi rgya mtsho'i chos 'khor bskor ba'i skabs su /
lha sras mu rub btsad po la dam chos shog sde drug pa'i skor rnams ched du bstsal /
ma 'ongs pa'i gdul bya la dgongs te zab mo'i gter du sbas pa /
dam 'dzin chos kyi blo gros kyi rnam 'phrul o rgyan mchog gyur gling pas mdo khams gnas chen nyer lnga'i nang tshan yon tan phrin las kyi gnas mchog seng chen gnam brag nas /
khyad par 'phags pa'i rten mchog dam rdzas rnams dang lhan cig spyan drangs pa'i chos sde las byon pa ste /
de lta bu'i zab chos byin rlabs kyi ngad pa ma yal ba'i dkyil 'khor gnyan por smin byed kyi rim pa bsgrub pa la sogs brjod nas maN+Dal 'bul du gzhug
/brda sprod spyi ltar byas la /
oM AHhU~M gis mig dar bcing /
A khaM bI ra hU~M gis me tog bzung /
sa phyogs 'di nyid 'og min stug po bkod dag pa rab 'byams kyi zhing khams su /
slob dpon rigs thams cad kyi khyab bdag dpal rdo rje sems dpa' dngos su gsal ba la /
mi phyed dad pa'i gdung shugs drag pos thal mo me tog dang bcas te gsol ba 'debs pa 'di'i rjes zlos mdzod /
rdor sems gtso bo khyod la 'dud :
thar pa chen po bdag 'dod kyis :
de nyid dbang dang dam tshig rnams :
mgon po dpa' bos bstsal du gsol :
lan gsum /
bla ma dang gnyis su med pa'i dpal rdo rje sems dpa' rigs lnga'i dkyil 'khor rtsa gsum rgyal ba sras dang bcas pa'i sprin phung nam mkha'i mtha' mnyam 'phro bzhin bzhugs pa la /
bdag sogs sems can thams cad byang chub snying po'i bar du 'bral ba med par skyabs su 'gro ba'i 'dun pa rtse gcig pas 'di'i rjes zlos /
bdag dang mkha' mnyam sogs las byang ltar lan gsum /
phyogs bcu'i rgyal ba sras dang bcas pa rnams kyis sdug bsngal srid pa'i rgya mtsho las 'gro ba rnams yang dag par bsgral ba'i slad du /
thugs ji ltar bskyed pa de bzhin du byang chub mchog tu sems bskyed cing byang chub kyi spyod pa mtha' dag spyad par bgyi'o snyam pas 'di'i rjes zlos /
sngon gyi rgyal ba sogs gsum /
tshogs kyi zhing khyad par can de dag gi spyan sngar bdag gzhan sems can thams cad kyi lus zhing gi rdul snyed sprul nas phyag 'tshal zhing dngos 'byor yid sprul gyi mchod pa 'bul ba dang /
sdig pa thams cad gnong 'gyod drag pos bshags shing bsod nams la rjes su yi rang ba dang /
'khor ba ji srid de srid du bzhugs su gsol ba dang yang gsang bla na med pa'i 'khor lo bskor bar bskul ba dang /
dge rtsa mi gnas pa'i byang chub chen por bsngo ba sogs tshig gi don gsal thob la 'di'i rjes zlos /
phyogs bcu dus bzhi'i sogs /
so byang sngags gsum gyis bsdus pa'i sdom pa dang dam tshig gi bslab pa'i gnas mtha' dag legs par blangs la tshul bzhin du bsrungs te rgyud rnam par dag par bgyi ba'i blos 'di'i rjes zlos /
bla ma rdo rje sems dpa' dgongs :
bdag gis sangs rgyas don gnyer phyir :
so so thar dang byang chub sems :
rig 'dzin nang gi sdom pa bzung :
lan gsum /
dam chu bdud rtsi sbyin la /
'di ni dam tshig rdo rje'i chu :
nyams na pham byed ma nyams na :
dngos grub thams cad 'dis thob phyir :
dam tshig thams cad thub par gyis :
deng nas brtsam ste spyi dang khyad par lhag pa'i dam tshig las mi 'da' bar slob dpon gyi bka' bzhin rjes su bsgrub par bya'o snyam pas rdo rje'i bro bor ba 'di'i rjes zlos /
i dan na ra kan :
ces brjod du gzhug
/dbang gi gzhi rten ye shes pa'i byin rlabs dbab pa yin pas khyed rang rnams lus ngag yid gsum gyi gnad legs par gcun la dmigs pa 'di bzhin rtse gcig tu sgoms shig
/chos thams cad mi dmigs pa 'od gsal stong pa nyid kyi ngang las /
ye shes rol pa'i gzhal med khang rgyan dang bkod pa tshad med pa'i dbus su pad+ma dang nyi zla'i gdan gyi steng du /
khyed rang rnams kyi rig pa'i ngo bo hU~M yig mthing nag 'bar ba /
de las 'od zer 'phro 'dus yongs su gyur pa las khyed rang skad cig gis dkyil 'khor gyi gtso bo rdor sems mi bskyod pa sku mdog mthing nag rdo rje dang dril bu 'dzin cing yum dbyings phyug ma dang mnyam par sbyor ba /
zhi ba'i nyams dgu dang ldan cing longs spyod rdzogs pa'i chas bcu gsum gyis spras pa /
zhabs skyil mo krung gis 'ja' zer thig le'i klong na bzhugs pa'i gnas gsum 'bru gsum gyis mtshan pa dang /
slob dpon gyi thugs ka nas kyang 'od zer gyi drwa ba nam mkha' khyab par 'phros /
chos kyi dbyings rgyas par 'gengs pa'i bla ma rgyal ba sras dang bcas pa thams cad dpal rdo rje sems dpa'i sku gsung thugs kyi phyag rgya yi ge phyag mtshan gyi rnam par bzhengs te /
nyi zer gyi rdul 'tshubs pa ltar skad cig gis byon nas khyed rang rnams kyi sgo gsum la dbyer med du thim par mos shig
/spos dang rol mo dbyangs kyi 'gyur ba dang bcas las byang gi byin 'beb bya /
sngags drag tu brjod la dbab /
ye shes pa'i byin rlabs byang chub ma thob kyi bar brtan par byas pa'i mos pa mdzod /
tiSh+Tha badzra zhes pa'i sngags dang rdo rje mgor bzhag la brtan par bya /
sngar byin pa'i me tog de nyid khyed rang rnams kyi tshe rabs sngon nas las dang skal pas 'brel pa'i rigs kyi lha gang yin pa la phog par shog cig snyam pas 'di'i rjes zlos kyi mthar dkyil 'khor du 'dor bar zhu /
hU~M:
ye shes rigs lnga'i dkyil 'khor du :
rin chen me tog 'di dor bas :
rnam par dag pa'i las gang gis :
thugs rjes mnyes par bgyid mdzad lha :
gang yin de la 'bab par shog :
oM pra ti gr-ih+Na hU~M:
pra ti sa ma ya satwaM:
bo d+hi tsit+ta sa ma ya satwaM:
zhes tshom bu'i dkyil 'khor du 'dor gzhug
/de ltar phul pa'i me tog lhag pa'i lhas bzhes nas slar yang dbang rtags kyi cod pan du spyi bor bcings nas byin gyis brlabs par mos shig
/hU~M:
dam tshig bden pa chen po'i mthu :
sngon sbyangs las kyis 'brel pa dang :
gnyis su med pa'i mthu stobs kyis :
mnyam par byin rlabs mdzad du gsol :
hU~M badzra satwa A be sha ya a A:
zhes me tog gi phreng ba mgor bcing /
slob dpon gyi thugs ka nas 'phros pa'i 'od zer gser gyi thur ma lta bus ma rig pa'i sgrib pa mig dar dang lhan cig tu bsal bar mos /
hU~M:
ji ltar mig mkhan rgyal po yis :
ma rig ldongs pa bsal ba ltar :
rdo rje sems dpa' rigs kyi lhas :
skal ldan bu khyod mig dbye 'o :
badzra tsak+ShuHpra be sha ya phaT:
ces gdong g.yogs bsal la mthong ba bstan pa ni /
dkyil 'khor bzang po 'di la ltos :
da ni dad pa rab tu skyed :
khyod ni sangs rgyas rigs su skyes :
sngags dang phyag rgyas byin gyis brlabs :
dngos grub thams cad phun sum tshogs :
dam tshig mchog tu khyod 'gyur ro :
zhes bstan pas /
bcom ldan 'das rdo rje sems dpa' rigs lnga'i dkyil 'khor chen po rten dang brten par bcas pa mngon sum bzhin du mthong bar gyur pa'i mos pa mdzod cig
/de rnams kyis sngon 'gro 'jug pa'i chos rnams grub /
dngos gzhi'i dbang rnams rim par zhu ba'i yon du maN+Dal phul /
gsol ba 'debs pa 'di'i rjes zlos /
oM:
ye shes rgyal po sku gsung thugs :
yon tan phrin las rmad po che :
'di nyid du ni mnyam sbyor pas :
phyag rgya chen por bdag sbyor cig :
de ltar gsol ba btab pas slob dpon gyi thugs ka nas 'od zer 'phros /
gdan gsum tshang ba'i dbang gi lha nam mkha' gang ba spyan drangs pa rnams kyis thog mar mi bskyod pa'i rang bzhin bum pa'i chus mngon par dbang bskur ba'i mos pa mdzod /
bum pa spyi bor bzhag cing bum chu gtigs la /
hU~M:
sku gsum dam tshig las byung ba :
nyon mongs zhe sdang 'joms pa yi :
lha yi bdud rtsi dag pa 'dis :
mi bskyod pa ru dbang bskur ro :
oM ma hA shUn+ya tA dz+nyA na a b+hi Shiny+tsA mi :
rin chen 'byung ldan gyi ngo bo rin po che'i dbu rgyan spyi bor bcings par mos shig
/dbu rgyan mgor bzhag la /
trAM:
sangs rgyas kun gyi rgyal srid che :
ser sna'i rtog pa rnam par 'joms :
rtag tu chags med sbyin pa 'dis :
rdzogs sangs rgyas su dbang bskur ro :
oM ma hA sa ma tA dz+nyA na a b+hi Shiny+tsA mi :
snang ba mtha' yas kyi ngo bo rdo rje lag g.yas su gtad par mos shig
/rdo rje gtad la /
hrI:
sangs rgyas kun gyi rdo rje'i dbang :
mi phyed rdo rje gsang ba las :
'dod chags rtog pa rnam par 'joms :
rdo rje chos su dbang bskur ro :
oM ma hA pra t+ya bek+Sha Na dz+nyA na a b+hi Shiny+tsA mi :
don yod grub pa'i rang bzhin can gyi dril bu lag g.yon du byin par mos shig
/dril bu gtad la /
hA:
thabs dang shes rab ldan pa yi :
'gro don mnyam med dril bu 'dis :
phrag dog rtog pa rnam par 'joms :
gnyis su med pa'i dbang bskur ro :
oM ma hA kr-i t+yA nuSh+ThA na dz+nyA na a b+hi Shiny+tsA mi :
rnam par snang mdzad kyi ngo bo rdo rje ming gis dbang bskur bar mos shig
/rdor dril lhan cig par spyi bor dkrol la /
oM:
rdo rje ming gi dbang bskur bas :
gti mug rtog pa rnam par 'joms :
cis kyang mi chod mi shigs pa'i :
rdo rje'i ming du rab tu grags :
oM ma hA A dar+sha dz+nyA na a b+hi Shiny+tsA mi :
de ltar rigs lnga'i rang bzhin can gyi rig pa'i dbang lnga bskur pas /
nyon mongs pa lnga dag
/phung po lnga gnas gyur /
ye shes lnga mngon du byas pa yin no //
dbang gi lha rnams dang slob dpon lhan cig pas rnam rgyal bum pa rdo rje bde ba chen po bdud rtsi'i chus gang ba'i rgyun gyis khyed rang rnams kyi spyi bo nas gtor zhing blug pa'i cho ga byin par mos shig
/slar yang bum pas dbang bskur la /
oM:
bum pa rang byung gzhal yas khang :
nang du rdor sems 'od zhu ba'i :
byang chub sems kyi bdud rtsi'i rgyun :
lha dbang lus la yongs rdzogs shog
/yig brgya'i mthar /
ka lA sha a b+hi Shiny+tsa hU~M:
bum chu sbyin /
de ltar dbang bskur pas bdud rtsi'i chu rgyun gyis lus thams cad gang /
rtog sgrib bag chags dag
/chu'i lhag ma spyi bor 'khyil pa las bde gshegs rigs lngas dbur brgyan par gyur /
de'i rjes 'brel du sku gsung thugs kyi dbang bskur ba la /
thog mar sku phyag rgya'i dbang gi slad du /
dkyil 'khor pa las ye shes rigs lnga'i phyag rgya mar me gcig las gnyis mched kyi tshul du byon /
khyed rang rnams la thim pas phung khams skye mched lha'i 'khor lor dag par mos shig
/rdor sems rigs lnga'i tsaklis rim par dbang bskur /
hU~M:
me long ye shes mi bskyod rdo rje sems :
nam mkha' rnam dag yum mchog dbyings phyug ma :
gnyis med rdo rje rgyal po'i dbang bskur bas :
zhe sdang rnam dag thugs su byang chub shog :
oM badzra satwa hU~M a b+hi Shiny+tsa hU~M:
oM:
chos dbyings ye shes rnam snang rdo rje sems :
sa khams rnam dag yum mchog sangs rgyas spyan :
gnyis med bde gshegs rgyal po'i dbang bskur bas :
gti mug rnam dag sku ru byang chub shog :
oM bud+d+ha satwa oM a b+hi Shiny+tsa hU~M:
trAM:
mnyam nyid ye shes rin 'byung rdo rje sems :
chu khams rnam dag yum mchog mA ma kI:
gnyis med rin chen rgyal po'i dbang bskur bas :
nga rgyal rnam dag yon tan dbyings chub shog :
oM rat+na satwa trAM a b+hi Shiny+tsa hU~M:
hrI:
sor rtog ye shes mtha' yas rdo rje sems :
me khams rnam dag yum mchog na bza' dkar :
gnyis med pad+ma rgyal po'i dbang bskur bas :
'dod chags rnam dag gsung du byang chub shog :
oM pad+ma satwa hrIHa b+hi Shiny+tsa hU~M:
A:
bya grub ye shes don yod rdo rje sems :
rlung khams rnam dag yum mchog dam tshig sgrol :
gnyis med las kyi rgyal po'i dbang bskur bas :
phrag dog rnam dag phrin las dbyings chub shog :
oM karma satwa AHa b+hi Shiny+tsa hU~M:
deng phyin chad snod bcud rdor sems rigs lnga'i rten dang brten par gsal bas tha mal gyi snang zhen la lha sku phyag rgya'i gzer thebs par gyis shig
/gnyis pa gsung sngags dbang gi slad du /
dkyil 'khor pa rigs lnga so so'i thugs kar sa bon sngags phreng dang bcas pa gsal ba las sngags phreng gnyis pa 'phros /
zhal nas thon /
khyed rang rnams lhar gsal ba'i zhal du zhugs /
thugs kar zla steng sa bon gyi mthar g.yas skor du 'khod /
bzlas pa'i rkyen gyis 'od zer dpag tu med pa 'phros /
rgyal ba sras bcas mchod /
bdag gzhan thams cad kyi rtog sgrib bag chags dang bcas pa sbyangs nas rdo rje sems dpa'i go 'phang la bkod /
'od zer tshur 'dus te rang la thim pas byin rlabs dngos grub thams cad thob par mos la sngags rnams kyi rjes zlos mdzod /
phreng ba sbrel la rigs lnga'i yig brgya dang snying po rnams lan gsum gsum bzlar gzhug
/mthar phreng ba mgrin par bzhag la /
hU~M:
thig le stong pa yi ge brgya :
mthong thos dran reg grol ba yi :
gsang sngags rgyal po'i dbang bskur bas :
rdo rje'i gsung du 'grub par shog :
wA ka a b+hi Shiny+tsa hU~M:
deng phyin chad srog rtsol gyi rgyu ba dang sgra grags thams cad rang byung rdo rje'i gsang sngags yi ge brgya pa'i rang sgrar shes pa'i bzlas brjod 'phro 'du'i ting nge 'dzin dang ma bral bas /
sgra skad la sngags dang rtog tshogs la ting nge 'dzin gyi gzer thebs par gyis shig
/gsum pa thugs rig rtsal dbang gi slad du /
slob dpon dkyil 'khor gyi gtso bor gsal ba'i thugs ka nas ye shes lnga'i rang bzhin rdo rje mthing nag rtse lnga pa 'od zer mchog tu 'bar ba byung /
khyed rang gi snying gar thim ma thag sems rnam rtog ma spangs rang sar grol nas rtog med 'od gsal bar gyur /
rdo rje snying gar bzhag la /
a :
snang stong dbyer med chos sku la :
rig stong bde ba chen po shar :
zung 'jug spros dang bral ba de :
rdo rje sems dpa'i ngo bo 'o :
oM badzra satwa A:
zhes mnyam par 'jog
/de'ang rang sems yod med spros pa'i mtha' thams cad dang bral ba bla mas bstan du med /
slob mas bsgom du med /
gzhi dmigs su med /
lam bgrod du med /
'bras bu thob tu med pa 'di ka dag don dam pa'i 'od gsal chen po yin no //
deng phyin chad chos thams cad rang sems gdod nas ma skyes pa'i dbyings dang dbyer med pa'i rang byung gi ye shes rtsol sgrub bral bar rtogs pas /
'khor 'das thams cad la dgongs pa mi 'gyur ba'i gzer gyis thebs par gyis shig
/de rnams kyis bum pa'i dbang thob /
lus kyi dri ma dag
/lam bskyed rim bsgom pa la dbang /
'bras bu sprul pa'i sku thob pa'i skal pa can du byas pa yin no //
bla ma bcom ldan 'das rdo rje sems dpa' yab yum mnyam par sbyor ba'i byang chub sems kyi rgyun sangs rgyas thams cad 'dus pa'i ngo bo /
khyed rang rnams kyi mgrin par myang bas rtsa khams thams cad la khyab nas las rlung gi 'ching ba dbu ma'i dbyings su grol bar mos shig
/thod pa'i bdud rtsi sbyin la /
A:
dbang bskur kun gyi rmad byung ba :
rdor sems yab yum mnyam sbyor ba'i :
byang chub sems kyi dbang bskur bas :
gsang dbang ngag la yongs rdzogs shog :
yig brgya'i mthar /
gu h+ya a b+hi Shiny+tsa hU~M:
des gsang ba'i dbang thob /
ngag gi dri ma dag
/lam rtsa rlung bsgom pa la dbang /
'bras bu longs spyod rdzogs pa'i sku thob pa'i skal pa can du byas pa yin no /
rigs kyi mtshan nyid yongs su tshang zhing gzugs dang lang tsho'i mdzes pa phul du byung ba'i phyag rgya mo rdo rje snyems ma'i ngo bor byin gyis brlabs te gtad par mos shig
/rig tsaka sbyin la /
hU~M:
rgyal ba kun gyi bgrod bya'i lam :
'di las rmad byung yod ma yin :
lhan skyes bde ba nyams su myongs :
dpe dbang sems la yongs rdzogs shog :
yig brgya'i mthar /
ma hA su kha a b+hi Shiny+tsa hU~M:
de dang 'du shes gsum gyi sgo nas snyoms par zhugs shing thig le 'pho med du bcings pas /
yas babs dang mas brtan gyi rim pa las skyes pa'i thabs shes dga' ba bcu drug gi mthar zag med lhan skyes kyi dga' ba nyams su myong bar mos shig
/des shes rab ye shes kyi dbang thob /
yid kyi dri ma dag
/lam thig le'i rnal 'byor bsgom pa la dbang /
'bras bu chos kyi sku thob pa'i skal pa can du byas pa yin //
rang rig ka dag gting gsal gyi dbyings shel 'od nang du bsdus pa lta bu /
rig rtsal lhun grub ye shes kyi snang ba shel 'od rkyen gyis phyi rol du shar ba lta bu /
de gnyis ya bral tha dad ma yin par gdod nas snang rig stong pa zung 'jug sku gsum rang chas su rdzogs pa'i brda don go bar gyis la /
rdzogs pa chen po dbyings rig zung 'jug gi ngang du 'khor 'das kyi chos thams cad la zlo bar gyis shig
/shel rdo snying gar bzhag la /
hU~M:
sems nyid ka dag shel ltar dwangs :
lhun grub ye shes gzugs brnyan gsal :
gnyis med snang la bya rtsol bral :
rdzogs pa chen po'i dbang thob shog :
yig brgya'i mthar /
d+harma d+hA tu a :
a b+hi Shiny+tsa hU~M:
des dbang bzhi pa thob /
ye shes kyi dri ma dag
/lam rdzogs pa chen po bsgom pa la dbang /
'bras bu ngo bo nyid sku thob pa'i skal pa can du byas pa yin no //
mtshams sbyor spyi mthun bcas me tog 'thor zhing shis pa brjod /
gsum pa rjes kyi rim pa /
dam tshig khas blang /
gtang rag maN+Dal /
lus 'bul /
dge bsngo byas la slob ma grol /
slob dpon gyis gter srung gtor 'bul bya /
phrin las snga 'phros tshogs mchod lhag ma'i bar song nas /
gtang rag mchod bstod nongs bshags /
mdun dkyil rten yod med dang mthun pa'i bstim gshegs rnams spyi mthun dang /
gzhung gi bsngo smon shis brjod bya /
bdag bskyed 'od gsal du bsdu /
zung 'jug gi skur ldangs spyod lam dag pa'i 'khor lor spyad par bya'o //
phung po lngas bsdus srid pa'i lus can kun //
rdor sems sku lngar ma spangs lhun gyis rdzogs //
nyon mongs ye shes stobs su rab 'bar bas //
'khrul pa'i mun khang rtsad nas bcom par shog
/ces gter chen rin po che mchog gyur gling pas seng chen gnam brag nas spyan drangs pa'i dam chos shog sde drug pa dang gu ru'i rnam thar nor bu'i phreng ba sogs gnas dus rten 'brel dbang gis gtan la ma pheb kyang /
rdor sems 'di nyid ched bskul zhus pa la brten rtsa ba tsam phab nas rjes su gnang ba bstsal pa dang /
nying 'khrul gyi snang bar yang brda don legs par gsal ba la brten /
sgrub thabs dang 'brel ba'i smin byed med du mi rung bar mthong nas 'chi med bstan gnyis g.yung drung gling pas gter gsar rigs mthun gyi gzhung gung bsdebs te rdzong shod bde gshegs 'dus pa'i pho brang las /
rdo rje thugs kyi rdzong chen du bkod pa dge legs 'phel //

//
