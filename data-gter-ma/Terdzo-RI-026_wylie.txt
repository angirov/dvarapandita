@#//
lung lugs mi g.yo ba rdo rje zam pa'i dbang bskur bklag chog tu bsdebs pa bde chen myu gu zhes bya ba bzhugs so //
na mo gu ru shrI ma hA su kha ya /
rgyal kun thugs gsang thig le ni //
mkha' 'gro sgyu ma bde ba'i mchog
/mchog sbyin de la gus btud nas //
zab mo'i dbang bskur khrigs su bsdeb //
'di la gnyis /
nang sgrub ral gri zhags pa can lha bco lnga pa'i dkyil 'khor du phyi dbang dang nang dbang bskur ba dang /
gsang sgrub gri thod can lha bcu gsum pa'i dkyil 'khor du sgrub dbang dang gsang dbang bskur ba'o //
dang po la sbyor ba dang dngos gzhi gnyis las /
thog mar stegs bu'i steng nang sgrub dkyil 'khor bkram /
ras bris ma 'dzom na tshom bu lha grangs bkod pa'i khar khri'u'i steng bum pa mgul chings sngon po so lnga'i bcud ldan kha rgyan dang bcas pa bkod /
g.yas g.yon du rigs lnga'i sku'am sa bon yod pa'i dbu rgyan /
rigs lnga'i phyag mtshan /
dril bu /
lha tsaka bco lnga po rnams bkod /
zhabs bsil /
bzhi bsnol /
sman gtor rak+ta rnams dang /
mchod gtor tshogs kyi yo byad nye bar mkho ba rnams kyang 'du bya ba'o //
de nas phrin las kyi sems bskyed nas bzlas pa'i bar btang la bdag mdun dbyer med du bzla /
bum bzlas kyang zur du spro na spyi ltar dmigs pa'i 'phro 'du bcas bya /
gzhi bstod nongs bshags yig brgya bar song nas /
las bum 'khyil pa'i sgom bzlas kyis bsgrub /
rig pa'i me tog dor la gnang ba nod do //
gnyis pa dngos gzhi dbang bskur ba la gnyis /
'jug pa dang dbang dngos so //
dang po ni /
slob ma la khrus bya /
bgegs bskrad cing mtshams bcad /
sems bskyed gsal btab la /
de'ang rtsa ba rdo rje'i gsung las /
gsang ba rmad byung ches gsang ba :
he ru ka yi rgyud bsam yas :
kun 'dus rig pa snying po'i bcud :
yang dag grub pa gcig pu nyid :
mkha' 'gro sgyu ma bde mchog bde :
'dir ston 'dis ston 'di phyir ston :
grub pa thams cad 'di la brten :
zab mo thugs kyi sgrub pa 'o :
zhes gsungs pa ltar khyab bdag gdod ma'i mgon po kun bzang he ru ka'i thugs gsang ye shes thig le phyag rgya'i gzugs su snang ba zhi ba ltar na rigs thams cad kyi 'khor los sgyur ba dpal rdo rje sems dpa' 'am rdo rje mi bskyod pa /
bla med yo ga'i rgyud sde rnams su dpal yang dag he ru ka mkha' 'gro sgyu ma bde mchog
/sngags phyi pa'i skabs su gtum chen khro bo'i dbang po mi g.yo ba'i dkyil 'khor gyi tshom bu gcig dang du ma'i bkod pa mkha' khyab tu snang zhing /
gsang ba'i rgyud sde mtha' yas pa sngar byon pa thams cad zab mo'i rgyud sde 'dir bstan /
da lta'i thams cad 'di nyid kyis ston /
slad nas 'byung ba rnams kyang 'di'i phyir du bstan par 'gyur zhing /
dus gsum mchog gi grub pa rig 'dzin ma lus pa rnams kyang mthar thug lam zab 'di nyid la brten pa ste /
de nyid kyi rgyud lung man ngag zab cing rgya che ba gsang sngags gsar rnying gnyis kar byung zhing de las mchog gi dngos grub brnyes pa bsam gyis mi khyab pa byon pa rnams kyi nang nas 'gran zla dang bral ba ni /
ji skad du /
gzhung las /
mchog gi grub pa thob pa las :
ngo mtshar pad+ma badzra bdag :
rgyal ba rab 'byams thams cad 'grub :
yi dam dpag tu med na yang :
thugs dam he ru ka kun las :
snying po nyams len rnams kyi mthil :
shin tu zab pa'i mthar thug pa :
zhes gsungs pa ltar sangs rgyas gnyis pa pad+ma 'byung gnas kyi thugs dam snying por gyur pa yang dag mi g.yo ba bde mchog he ru ka rdo rje zam pa 'di nyid /
lha sras dam 'dzin rnam 'phrul gter 'byin kun gyi 'khor los sgyur ba o rgyan 7mchog gyur bde chen gling pa de nyid kyis /
ye rgyal nam mkha' mdzod kyi lho ngos g.yu sgo 'bar ba'i brag nas spyan drangs pa ste /
zab chos 'di nyid la nang gsang gi dkyil 'khor gnyis su dbang gi chu bo bzhi so sor bskur ba'i tshul gsungs pa las /
thog mar nang sgrub lha bco lnga pa'i dkyil 'khor du phyi nang gi dbang gnyis bskur bar bgyi ba la sogs kyis mtshams sbyar nas maN+Dal 'bul du gzhug
/mtshams sbyor sngags spyi 'gres mig dar me tog sbyin /
thog mar kun rdzob byang chub mchog tu sems bskyed pa 'di'i rjes zlos /
bdag dang mtha' yas sogs gsum /
don dam mchog gi sems lnga bskyed pa 'di'i rjes zlos /
e ma ho ngo mtshar sogs gsum /
slob dpon dkyil 'khor gyi gtso bo tha mi dad pa la mos gus drag pos gsol ba 'debs pa 'di'i rjes zlos /
khyab bdag dkyil 'khor kun gyi gtso :
he ru ka dpal dgongs su gsol :
thar pa chen po'i grong mchog tu :
mgon pos bdag ni 'dren par mdzod :
lan gsum /
lan sbyin pa /
yang gsang he ru ka dpal gyi :
dkyil 'khor 'di la zhugs phyin chad :
spyi dang bye brag dam tshig rnams :
srog gi phyir yang 'da' mi bya :
ji ltar bka' bsgos pa'i dam tshig rnams legs par blangs nas tshul bzhin gzung ba'i mos pas 'di'i rjes zlos /
bla med gsang ba'i sgor zhugs nas :
byang chub snying por mchis kyi bar :
so so thar dang byang chub sems :
rig pa 'dzin pa'i sdom pa rnams :
yang dag nyid du gzung bar bgyi :
lan gsum /
sku gsung thugs rdo rje'i dam tshig gi byin rlabs chags pa'i rtags su spyi bor oM dkar po /
mgrin par AHdmar po /
snying gar hU~M sngon po'i rgyas btab par sgoms shig
/bdud rtsi'i thig le gnas gsum du bkod /
lhag ma hU~M brjod pas byin brlabs la /
bla na med pa'i bdud rtsi 'di :
btung nas dam tshig bsrungs gyur na :
ye shes sems dpa' dngos grub rgyu :
'das na rang gi gshed du 'gyur :
hU~M:
zhes brjod cing bdud rtsi blud /
rdo rje slob dpon brnyas pa dang :
rdo rje'i mched la snying ring na :
thar pa'i srog rtsa 'chad par 'gyur :
de bas khyod kyis bro bor cig :
rdo rje mgor bzhag la /
'da' dka' rdo rje'i tha tshig gi bro bor ba 'di'i rjes zlos /
badzra sa ma ya i dan+te na ra kan :
sngar byin pa'i me tog de nyid lhag pa'i lha la 'bul ba'i 'dun pas 'di'i rjes zlos dang bcas te 'dor bar zhu /
sngon tshe gong nas 'brel pa yi :
bdag gi nye gnas gang lags pa :
las 'phro dang ni thugs rje yis :
da lta nyid du 'bab par shog :
oM pra tIts+tsha badzra ho :
zhes 'grim dkyil du 'dor du gzhug la re zhig bzhag
/dbang gi gzhi bsgrub pa'i ched du ye shes pa dbab pa yin pas khyed rang rnams sgo gsum gyi gnad legs par bcings te 'di bzhin du gsal thobs /
skad cig gis khro bo'i rgyal po mi g.yo ba mthing nag ral gri dang zhags pa 'dzin cing rang 'dra'i yum dang 'khril pa /
zhabs g.yas brkyang ba'i stabs kyis pad nyi ru dra'i gdan la 'gying bar gyur /
thugs kar nyi mar hU~M yig 'bar :
de bzhin gshegs pa thams cad kyi :
gnyis med ye shes thugs rdo rje :
hU~M gi rang bzhin char ltar babs :
ba spu'i khung bu nas zhugs shing :
snying ga'i hU~M la thim pa yis :
bde chen ye shes bskyed par bsam :
hU~M hU~M hU~M hU~M:
zhes dmigs pa phog
/rdzas dud rol mo sbyar /
bzlas sngags kyi mthar /
A be sha ya a A:
zhes btags pa bzlas la dbab /
me tog phog pa'i rigs kyi lha dkyil 'khor gyi gtso bos me tog slar yang dbang rtags cod pan gyi tshul du bcing bar mos shig
/oM pra ti gr-ih+Na twaM i maM satwa ma hA ba la tiSh+Tha :
zhes sngar dor ba'i me tog spyi bor bzhag
/ma rig pa'i sgrib g.yogs ye shes 'od kyi thur mas bsal bar mos /
badzra tsak+ShuHpra be sha ya phaT:
de ring dad pa'i shugs skyed la :
dkyil 'khor dam pa blta bar gyis :
sngags dang phyag rgya'i rigs su 'khrungs :
gsang ba bstan pa'i snod du rung :
oM gyis rang bzhin lhun gyis grub :
muM gyis stong pa ye ji bzhin :
hU~M gis byang chub sems su zhugs :
haM gis mthong ba dag pa 'o :
mtshon byed lhag pa'i dkyil 'khor gyis :
mtshon bya dkyil 'khor gsum nyid ni :
rang rig byang chub sems su rdzogs :
mthong ba dkyil 'khor kun mthong ngo :
de ltar sgrib med ye shes kyi mig dang rdo rje'i sngags kyi byin rlabs kyis mtshon bya mtshon byed kyi dkyil 'khor rnams mthong zhing rtogs pas snod ldan du gyur pa la /
slob dpon dkyil 'khor gyi lha tshogs mgrin gcig pas rdo rje'i ming gi dbang bskur byin par mos shig
/khyod ni rdo rje myu gu zhes :
rgyal ba'i sras po gdung rgyud 'dzin :
gsang ba mchog gi ming sbyin gyis :
zhing khams kun tu grags par 'gyur :
de dag gis 'jug pa'i chos 'khor dang bcas pa grub /
zhugs nas mngon par dbang bskur ba zhu ba'i yon du maN+Dal phul /
gnyis pa dbang dngos la'ang gnyis /
phyi dbang dang nang dbang ngo //
dang po ni /
de la thog mar phyi phan pa'i dbang zhu ba'i slad du gsol ba 'debs pa 'di'i rjes zlos /
sangs rgyas dag ni thams cad kyi :
gsang ba rdo rje gsum las byung :
khams gsum kun gyis phyag byas pa :
dbang bskur gnang ba chen po stsol :
ces gsol ba btab pas /
bla ma dkyil 'khor gyi lha tshogs sangs rgyas nam mkha' gang bar bzhugs pa rnams kyis dbang gi phrin las mdzad par gyur /
cod pan sangs rgyas rigs lngar gyur pa gnas lngar thim pas phung po lnga rigs lnga'i rang bzhin du dag par gyur /
dbu rgyan nam sku tsaka gnas lnga dang mgor bzhag la /
kun gyis 'da' bar dka' ba yi :
tshig btsan yul la dbang bsgyur ba :
rgyal po'i bka' rtags phyag rgya'i dbang :
sku lnga yongs su rdzogs par 'gyur :
oM hU~M swA hrIHhA a b+hi Shiny+tsa hU~M:
phyag mtshan snying rtsa brgyad la thim pas rnam shes tshogs brgyad ye shes su dag par mos /
phyag mtshan lnga snying gar bzhag la /
rigs rnams so so'i rgyud 'dzin cing :
rtags kyi mtshan ma chen po ni :
sbyor ba chen po'i phyag mtshan te :
dam tshig phyag rgyas dbang bskur ro :
hU~M oM trAM hrIHA:
dril bu yum lnga'i ngo bo dbu ma'i thig ler thim pas khams lnga sgrib bral du dag par gyur /
dril bu gtad la /
dril bu khams lnga dag pa'i yum :
dbu ma'i thig le nyid la bstim :
shes rab gzungs kyi dbang mchog ni :
don dang ldan par gyur pa yi :
mtha' gnyis dag tu mi gtong ba'i :
gzungs ma'i rgyal mo chen po yin :
gnyis med yongs su rdzogs pa na :
thams cad bde ba chen po'i ngang :
byang chub sems dang don du 'brel :
shes rab chen po'i rdzogs dbang sbyin :
oM ma hA mu dra a b+hi Shiny+tsa hU~M:
bum pa gzhal yas khang du dkyil 'khor lha tshogs mngon sum bzhugs pa dbang gi lha rnams kyis bzung nas dbang bskur bas /
lha tshogs snyoms par zhugs pa'i byang sems ye shes kyi chu bos dri ma thams cad gtor zhing ye shes rgyud la blugs par gyur /
rnam bum spyi bor bzhag
/bum chu sbyin la /
bkra shis chen po'i bum pa ni :
bde gshegs bzhugs pa'i pho brang ste :
dkyil 'khor rdzogs par gyur pa yi :
dbang mchog de yang sbyin par bya :
oM badzra bud+d+ha rat+na pad+ma karma ka la shaHa b+hi Shiny+tsa hU~M oM swA hrIHhA:
de ltar na phyi thar pa chen po'i dkyil 'khor du phyi phan pa'i dbang thob /
gtso bor las sgrib dang lus kyi dri ma rags pa 'khrud /
rnal 'byor phyi pa man chad kyi theg pa mtha' dag bshad cing sgrub pa la dbang /
sgom lam lung chen thob pa'i rnal 'byor mngon du byed pa'i skal pa can du byas so //
gnyis pa nang nus pa 'jug pa'i dbang la dmigs pa 'di bzhin du mdzod /
dkyil 'khor lha tshogs rnams kyi sku las ye shes kyi sku mar me gcig las gnyis mched kyi tshul du 'phros /
gtso bo'i phyag rgya spyi bo nas zhugs lus la thim par mos shig
/tsakli rnams re re bzhin spyi bo sogs gnas so sor bzhag la /
hU~M:
rdo rje khrag 'thung khro bo'i rgyal :
gtum mo yum dang gnyis med 'khril :
nyon mongs rnam par dag nas kyang :
ye shes chen po'i dbang bskur ro :
oM badzra kro d+ha Ar+Ya a tsa lA hU~M b+han+d+ha b+han+d+ha hU~M phaT:
kro d+hI shwa rI mu ha la hU~M:
sarba sa ma ya a b+hi Shiny+tsa hU~M:
rigs lnga'i khro rgyal yab yum rnams spyi mgrin snying lte gsang gnas rnams su thim par gyur /
hU~M:
gti mug rdo rje yum dang bcas :
sangs rgyas rigs mchog gtum chen po :
nyon mongs rnam par dag nas kyang :
ye shes chen po'i dbang bskur ro :
oM bud+d+ha tsaN+Da ma hA ro Sha Na hU~M phaT:
kro d+hI shwa rI mu ha la hU~M:
sarba sa ma ya a b+hi Shiny+tsa hU~M:
hU~M:
nga rgyal rdo rje yum dang bcas :
rin chen rigs mchog gtum po che :
nyon mongs rnam par dag nas kyang :
ye shes chen po'i dbang bskur ro :
oM rat+na tsaN+Da ma hA ro Sha Na hU~M phaT:
kro d+hI shwa rI mu ha la hU~M:
sarba sa ma ya a b+hi Shiny+tsa hU~M:
hU~M:
'dod chags rdo rje yum dang bcas :
pad+ma'i rigs mchog gtum chen po :
nyon mongs rnam par dag nas kyang :
ye shes chen po'i dbang bskur ro :
oM pad+ma tsaN+Da ma hA ro Sha Na hU~M phaT:
kro d+hI shwa rI mu ha la hU~M:
sarba sa ma ya a b+hi Shiny+tsa hU~M:
hU~M:
phrag dog rdo rje yum dang bcas :
las kyi rigs mchog gtum chen po :
nyon mongs rnam par dag nas kyang :
ye shes chen po'i dbang bskur ro :
oM karma tsaN+Da ma hA ro Sha Na hU~M phaT:
kro d+hI shwa rI mu ha la hU~M:
sarba sa ma ya a b+hi Shiny+tsa hU~M:
thabs shes sprul pa ro rkyang gnyis su thim par gyur /
hU~M:
thabs dang shes rab sprul pa las :
gzig dang khwa ta'i gdong pa can :
pho nya las la mngag pa'i phyir :
sprul pa'i dbang mchog sbyin par bya :
badzra byA la mu kha hU~M:
badzra pre ti mu khI hU~M:
sarba sa ma ya a b+hi Shiny+tsa hU~M:
gsang ba'i yum bzhi gtum mo yum gyi phyag gnyis dang zhal dang b+ha ga rnams su thim par mos /
dkar mo mig gcig rgyas 'debs ma :
shar phyogs mdun nas 'khril ba yis :
sangs rgyas kun gyi gzungs ma mdzad :
gsang ba'i yum 'dis dbang bskur ro :
oM shrI badzra mung+ga ra mu kha shwa ra yA ya na ma :
a b+hi Shiny+tsa hU~M:
ser mo las mkhan tshe 'phel ma :
lho phyogs g.yas nas 'khril ba yis :
sangs rgyas kun gyi gzungs ma mdzad :
gsang ba'i yum 'dis dbang bskur ro :
oM shrI badzra rA ga ma shwa ra yA ya na ma :
a b+hi Shiny+tsa hU~M:
dmar mo za byed dbang sdud ma :
nub phyogs rgyab nas 'khril ba yis :
sangs rgyas kun gyi gzungs ma mdzad :
gsang ba'i yum 'dis dbang bskur ro :
oM shrI badzra kha T+wAM ka pra dz+wa la yA ya na ma :
a b+hi Shiny+tsa hU~M:
nag mo ral gcig rmongs byed ma :
byang phyogs g.yon nas 'khril ba yis :
sangs rgyas kun gyi gzungs ma mdzad :
gsang ba'i yum 'dis dbang bskur ro :
oM shrI badzra gaN+De pra dz+wa la yA ya na ma :
a b+hi Shiny+tsa hU~M:
sgo ma bzhi yab kyi phyag zhabs bzhi la thim par gyur /
byams pa tshad med lcags kyu ma :
rdo rje khrag 'thung pho nya che :
ma lus bde ba'i gnas su 'dren :
sgo ma chen mo'i dbang bskur ro :
oM badzra Ar+Ya te dza te nga dza :
a b+hi Shiny+tsa hU~M:
snying rje tshad med zhags pa ma :
rin chen khrag 'thung pho nya che :
ma lus bde ba'i gnas su bcings :
sgo ma chen mo'i dbang bskur ro :
oM badzra a mu khe hU~M:
a b+hi Shiny+tsa hU~M:
dga' ba tshad med lcags sgrog ma :
pad+ma rigs kyi pho nya che :
ma lus bde ba'i gnas su sdom :
sgo ma chen mo'i dbang bskur ro :
oM badzra lo ka baM:
a b+hi Shiny+tsa hU~M:
btang snyoms tshad med dril bu ma :
karma khrag 'thung pho nya che :
ma lus bde bas myos par byed :
sgo ma chen mo'i dbang bskur ro :
oM badzra b+hasmi pa la ya wa tu ho :
a b+hi Shiny+tsa hU~M:
de ltar na nang ye shes lha'i dkyil 'khor du nang dbang 'byung ba'i chu bo thob /
gtso bor las sgrib dang lus kyi dri ma 'bring po 'khrud /
ma hA yo ga man chad kyi theg pa mtha' dag bshad cing sgrub pa la dbang /
mthar lam dang po rtsal chen rdzogs pa'i rnal 'byor mngon du byed pa'i skal pa can du byas so //
de rnams kyi nang sgrub lha bco lnga pa'i dkyil 'khor du phan nus kyi dbang bskur legs par bgyis grub /
ces pa tsam gyis dbang phyi ma la mtshams sbyar ba'am /
so sor phye ba'i skabs rjes rim spyi ltar bya zhing /
tshogs mchod man chad las byang gi mjug bsdu 'o //

//gnyis pa gsang sgrub la brten nas sgrub gsang gi dbang bskur ba ni /
dkyil 'khor ram tshom bu lha grangs /
mchod gtor sogs gong smros ltar la /
sgrub dbang chas 'khor lo /
nyi zla /
rgyal srid /
rtags kyi rdzas brgyad /
rdo rje /
gdugs /
dur khrod dang dpal chas /
tshe 'brang dang sman thod rnams dang /
gsang dbang thod pa'i bdud rtsi dang /
rig tsaka rnams bkod /
phrin las mngon rtogs gsang sgrub ltar sgom bzlas yig brgya'i bar grub nas /
slob ma la khrus bya /
gsang sgrub lha bcu gsum pa'i dkyil 'khor du sgrub gsang gnyis kyi dbang bskur zhu ba'i yon du maN+Dal phul /
gsol ba gdab pa 'di'i rjes zlos /
sangs rgyas dag ni thams cad kyi :
gsang ba rdo rje gsum las byung :
khams gsum kun gyis phyag byas pa :
dbang bskur gnang ba chen po stsol :
lan gsum /
rim pa gsum pa sgrub pa'i dbang sbyin pa lags pas dmigs pa 'di ltar du mdzod /
khyed rang rnams dpal he ru ka gtum chen khro bo'i rgyal po mi g.yo ba mthing nag gri gug dang thod khrag 'dzin cing yum dang mnyam par sbyor ba'i skur gyur pa la /
chos kyi 'khor lo byin pas tshogs lam 'dun pa sems pa'i rnal 'byor du smin par mos shig
/dbang rdzas rnams tshig mthun sbyin la /
a :
yan lag bcu gnyis dang ldan pa :
rdzu 'phrul rkang pa bzhi la sogs :
'dun pa sems pa'i skyes bu la :
rtags kyi dbang mchog sbyin par bya :
d+har+m+ma tsakra a b+hi Shiny+tsa hU~M:
thabs shes nyi zla byin pas sbyor lam rigs chen 'byed pa'i rnal 'byor du smin par mos /
a dang ma las byung ba yi :
snang stong dbyer med brtse ba che :
thabs dang shes rab rang bzhin nyid :
sbyor ba'i rigs chen 'byed pa la :
stobs lnga dbang po rdzogs pa'i phyir :
dbang thob de la sbyin par bya :
b+ho d+hi tsit+ta a b+hi Shiny+tsa hU~M:
rgyal srid rin po che sna bdun byin pas mthong lam dbugs chen 'byin pa'i rnal 'byor du smin par mos /
sangs rgyas kun gyi rgyal sras yin :
'khor los sgyur rgyal mnga' gsol phyir :
yang dag mthong bas dbugs chen 'byin :
yan lag bdun gyi yo byad rnams :
dbang thob de la sbyin par bya :
rat+na a b+hi Shiny+tsa hU~M:
bkra shis pa'i rtags rdzas brgyad byin pas sgom lam rim pa brgyad kyi rnal 'byor du smin par mos /
'phags lam yan lag brgyad ldan phyir :
mthong ba goms pa'i rnal 'byor la :
rgyal bas bkra shis lung yang ston :
de ltar 'di la'ang sbyin par bya :
mang+ga laM a b+hi Shiny+tsa hU~M:
rdo rje lag tu gsor bas sgom lam mthar thug sa bcu rtsal chen rdzogs pa'i rnal 'byor du smin par mos /
stobs bcu rdzogs pa'i rdo rje nyid :
rtsal chen thob pas gsor bar mdzad :
sa bcu mtha' ru phyin pa'i phyir :
rgyal sras de la sbyin par bya :
badzra a b+hi Shiny+tsa hU~M:
rin chen gdugs bzang phub pas mi slob pa'i sa mthar lung chen thob pa'i rnal 'byor du smin par mos /
kun gyi bla mar gyur pa'i phyir :
rgyal ba sems dpa' thams cad kyis :
rgyal sras de la dbang bskur bas :
mi slob rgyal srid chen po ru :
rin chen tog stong rab 'bar ba :
dkyil 'khor gtso bor mnga' gsol lo :
rat+na mu kuT a b+hi Shiny+tsa hU~M:
dur khrod kyi chas brgyad dpal gyi chas bcu rnams kyis mnga' gsol bas dkyil 'khor bdag po dpal he ru ka dang dbyer med du gyur par mos pas /
he ru ka dpal chen po ru :
yongs su rdzogs par bya ba'i phyir :
dur khrod chas dang dpal gyi chas :
dbang mchog rgyal po de la sbyin :
he ru ka a b+hi Shiny+tsa hU~M:
tshe'i 'brang rgyas dang sman gyi pho brang sogs sgrub rdzas rnams byin pas thun mong dang khyad par gyi dngos grub sgrub pa'i phrin las la dbang 'byor pas don gnyis lhun gyis grub par mos /
dngos grub chen po thob pa'i phyir :
rdo rje tshe dang bdud rtsi sman :
rang bzhin don gnyis lhun grub phyir :
sgrub rdzas rnams kyi dbang mchog sbyin :
sid+d+hi a b+hi Shiny+tsa hU~M:
de ltar na sgrub pa khyad par can gyi dkyil 'khor du sgrub dbang grags pa'i chu bo thob /
gtso bor las sgrib dang lus kyi dri ma phra ba 'khrud /
a nu rang lugs kyi zab mo'i bskyed rim dang thun mong gi rdzogs rim rnams nyan bshad sgrub pa la dbang /
mthar lam gnyis pa bde ba chen po'i rnal 'byor dang /
mi slob lam sku rdo rje mngon du byed pa'i skal pa can du byas so ///
/bzhi pa gsang ba'i dbang la rnam pa gsum yod pa las /
dang po rdzas gsang ba byang chub sems kyi dbang gi slad du /
bla ma dkyil 'khor gyi gtso bo yab yum rjes su chags pa'i sbyor bas dkar dmar byang chub sems kyi bde rgyun thod pa'i bdud rtsi dang ro gcig tu 'dres pa /
khyed rang rnams kyi mgrin par myangs pas rtsa khams bde ba chen por byin gyis brlabs /
phung khams skye mched sku dang ye shes su dag par mos shig
/byang chub sems ni bla na med :
phung khams skye mched dag pa'i phyir :
bla ma yab yum snyoms zhugs pa'i :
bdud rtsi dkar dmar sbyin par bya :
a mr-ita ma hA su kha a b+hi Shiny+tsa hU~M:
zhes thod pa'i bdud rtsi sbyin /
gnyis pa las gsang ba shes rab ye shes kyi dbang gi slad du mtshan nyid thams cad yongs su rdzogs pa'i phyag rgya gtad pa dang 'du shes sum ldan gyis snyoms par zhugs pas dga' ba bcu drug gi mthar son pa'i lhan skyes kyi ye shes nyams su myong /
snang rtog gi chos thams cad gdod nas dbyings dang ye shes mnyam sbyor chen po'i rang bzhin du rtogs par mos shig
/snang srid thabs dang shes rab dbyings :
kun kyang las kyi phyag rgyar rol :
thabs kyis zin pa'i skad cig la :
rdo rje pad+ma'i dkyil 'khor du :
bde chen byang chub sems rtogs pa :
bla med dbang mchog sbyin par bya :
ma hA mu dra b+hany+dza mok+Sha a b+hi Shiny+tsa ho+o :
zhes rig tsaka gtad pa'am pad+ma rdo rje'i brdas mtshon /
gsum pa don gsang ba tshig dbang ni /
phyag rgya'i bde ba'i mtshon dpe las skyes pa'i rang rig don dam pa'i ngo bor mnyam par bzhag pas /
dkyil 'khor rnam gsum 'du 'bral med pa'i dbyings su chos thams cad gdod nas mngon par byang chub pa'i dgongs pa lhag ger 'char ba nyid bsal bzhag dang bral bar skyongs 'tshal /
e ma ho :
chos rnams rang rig dbyings su rdzogs :
ye nas ma skyes kun bzang mo :
ma 'gags snang ba kun tu bzang :
dbyings dang ye shes dbyer med pa :
bde ba chen po sras kyi mchog :
mi rtog ye shes 'od gsal ba :
rnal 'byor thabs la brten nas rtogs :
lta ba spyi 'byams dbang 'di la :
rgyal thabs spyi blugs zhes su grags :
rdzas kyi dbang de ma thob kyang :
chos la sems kyi dbang thob na :
rgyal ba sems dpa' thams cad kyis :
de la dbang ni bskur bar 'gyur :
d+harma d+hA tu ma hA su kha bo d+hi tsit+ta a b+hi Shiny+tsa ho :
de ltar na kun rdzob dang don dam byang sems kyi dkyil 'khor du gsang dbang rdzogs pa'i chu bo gsum thob /
nyon shes bag chags kyi sgrib pa dang /
ngag yid 'pho ba'i thig le'i dri ma 'khrud /
a nu rang lugs kyi zab mo'i sgrub pa rnams nyan bshad sgrub pa la dbang /
mthar lam gsum pa lhun gyis grub pa'i rnal 'byor dang /
mi slob lam gsung thugs ye shes rdo rje mngon du byed pa'i skal pa can du byas so //
shis brjod ci rigs bya /
de dag rnams kyis mi g.yo bla med lung lugs rdo rje zam pa'i dbang gi chu bo legs par grub pa lags pas rjes kyi bya ba'ang /
gzhung las /
dam tshig ma lus khas blang ba :
srog la bsdos te bsrung bar bya :
mtshan nyid ldan pa'i bla ma de :
sangs rgyas nyid du rtag par blta :
bka' yi zur yang ma nyams bgyi :
gal te ma brtags bla mar bgyis :
skyon gyi phung por gyur na yang :
brnyas par bgyis pa gang yin pa :
de ni dmyal bar ltung zhes pa :
rdo rje'i rgyud rnams kun la grags :
de phyir bla ma shin tu bkur :
ji ltar nus pa de bzhin du :
dngos grub dag kyang myur bar 'gyur :
'bras bu dbang gis smin byed kyang :
sa bon dam tshig dag gis 'dzin :
lam rnams kun gyi rtsa ba la :
sdom pa dam tshig ldan pa gces :
zhes gsungs pa'i don thugs la nges pas 'di'i rjes zlos /
gtso bos ji ltar sogs dang gtang rag maN+Dal phyin chad spyi ltar bya /
rjes rim tshogs mchod nas shis brjod kyi bar yang las byang du gsal ba ltar ro //
'dir ni dkyil 'khor gnyis la brten nas dbang rim can du bskur ba'i tshul yin la /
mgyogs dbang sla thabs byed na mdun dkyil gnyis g.yas g.yon lhan cig tu bkod /
lha bskyed gnas 'gyur tshul gyis /
cho ga'i thog mtha' tshar gcig
/bskyed bzlas dngos gzhi so so byas pa'ang da lta'i phyag len spyi lugs te /
de'i tshe dbang nyid kyang nang dbang gi rjes de ma thag par sgrub dbang sbrel ba las bar gyi maN+Dal gsol gdab sogs mi dgos so //
gzung 'dzin bdud bzhi'i 'ching las grol //
mnyam nyid dgongs pa mi g.yo bar //
bde chen sdom pa'i dkyil 'khor du //
yang dag grub pa mngon byed shog
/ces pa'ang sprul pa'i gter chen nyid kyis bkas rjes su gnang zhing /
gang de'i sras yum lhan rgyas kyi bzhed pa skong ba'i slad du 'chi med bstan gnyis g.yung drung gling pas shrI de bI ko Ta'i dben khrod du bgyis pa dge legs 'phel //

//
