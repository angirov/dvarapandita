@#//
phrin las phur pa'i gnad tig las /
sngon 'gro'i rnal 'byor snying po bzhugs //
na mo gu ru badzra kI la ya ya /
'dir slob dpon pra b+ha hasti'i dgongs pa /
gu ru shAkya seng ges snyan brgyud zab mor gdams pa'i chos sde dpal chen phur pa'i gnad tig las /
sngon 'gro'i rnal 'byor snying por dril te nyams su blang ba'i tshul ni /
gzhung rtsa ba las /
de la thog mar dben gnas su :
bde ba'i yo byad tshogs par bya :
nges 'byung drag pos rgyud sbyangs nas :
byang chub sems mchog rab tu bskyed :
bla ma'i byin rlabs snying la dbab :
ces gsungs te /
'di la gnyis /
thun gyi sngon 'gro dang /
khrid kyi sngon 'gro'o //
dang po ni /
dbang dang man ngag thob cing dam tshig dang sdom pa rnam par dag pas gnas dben par stan bde ba la 'dug
lus gnad bsrang /
rlung ro bsal /
byang chub kyi sems yid la byas te /
bla ma spyi bor bsgom zhing 'dod pa'i don la gsol ba gdab /
mthar rang la bstims nas thugs yid bsres la dran pa mngon du bzhag ste khrid kyi sngon 'gro'i dmigs rim la 'jug par bya'o //
gnyis pa khrid kyi sngon 'gro la gnyis /
thun mong gi sngon 'gro dang /
thun mong ma yin pa'i sngon 'gro'o //
dang po ni /
dpal chen yang dag zab tig las /
dal 'byor rnyed dka' don che dang :
mi rtag myur du 'jig par bsam :
las 'bras blang dor tshul bzhin bya :
'khor bar yid dbyung drag tu bskyed :
ces gsungs pa ltar re re nas zhib tu dpyad cing sems bzung la myong ba thon par bya'o //
gnyis pa thun min la'ang gsum /
theg pa spyi'i 'jug sgo skyabs 'gro
/theg chen gyi rtsa ba sems bskyed /
rdo rje theg pa'i lam gyi snying po bla ma'i rnal 'byor ro //
dang po ni /
tha mal gyi snang ba dbyings su thim pas snod bcud thams cad dag pa'i zhing khams chen po gyur pa'i rang gi mdun gyi nam mkhar mchod sprin rgya mtsho 'khrigs pa'i dbus su /
dregs pa khyo shug nyi zla'i gdan la bla ma dang gnyis su med pa'i dpal chen po rdo rje gzhon nu skyabs gnas kun 'dus kyi ngo bor mngon sum bzhin du bzhugs pa'i spyan sngar /
rang gzhan sems can thams cad sgo gsum 'jug pa gcig pas skyabs su 'gro bar mos la /
a :
skye ba med pa'i dbyings nyid las :
'gag med snang ba'i phyag rgyar bzhengs :
dpal chen rdo rje gzhon nu la :
rang ngo shes pas skyabs su mchi :
zhes ci nus su bya /
gnyis pa sems skyed ni /
skyabs yul dpang por bzhugs pa'i tshul gyis smon 'jug gi don yid la dran bzhin pas /
hU~M:
de bzhin nyid dbyings ma rtogs pa'i :
'gro la snying rje chen po'i blos :
rim gnyis zab mo'i rnal 'byor gyis :
khams gsum sgrol bar sems mchog bskyed :
ces ji ltar rigs pa brjod pa'i sgo nas gsal gdab /
mthar skyabs yul rang la stims te don dam byang sems kyi ngang du mnyam par bzhag
/gsum pa bla ma'i rnal 'byor la drug
/rten bskyed pa /
tshogs gsag pa /
sdig sgrib sbyang ba /
gsol ba gdab pa /
dbang blang ba /
de kho na nyid la blo gzhag pa'o //
dang po ni /
a :
snod bcud 'dzin zhen dbyings su thim :
snang srid zhing khams chen po'i dbus :
rang mdun nam mkhar 'od lnga'i klong :
seng khri pad+ma nyi zla'i steng :
rtsa ba'i bla ma rdo rje sems :
dkar gsal rdo rje dril bu 'dzin :
rang 'od snyems ma'i bde bas dgyes :
dar dang rin chen rus pas brgyan :
thugs kar ye shes snying po'i srog :
dpal chen badzra ku mA ra :
mthing nag phyag gnyis phur bu 'dril :
yab yum mnyam sbyor dur khrod chas :
bde drod me phung 'bar ba'i klong :
dregs pa pad nyi'i gdan la 'gying :
'od zer gzi brjid dpal du 'bar :
skyabs kun 'dus pa'i ngo bor gyur :
gnyis pa tshogs gsag pa la gnyis /
yan lag bdun pa bya ba dang /
maN+Dal 'bul ba'o //
dang po ni /
oM AHhU~MH
dbyings las rig pa rang shar ba :
bla ma dpal chen zhi khro'i lhar :
phyag 'tshal mchod sprin rgya mtshos mchod :
sdig sgrib nyes ltung snying nas bshags :
dge la yi rang chos 'khor bskul :
rtag par bzhugs gsol dge rtsa kun :
yang dag byang chub snying por bsngo :
rdo rje'i ye shes myur 'grub shog :
gnyis pa maN+Dal ni /
oM AHhU~M:
'khor 'das snod bcud dpal 'byor dang :
bdag lus phung khams skye mched bcas :
gzung 'dzin rnam dag maN+Da las :
bla ma rgyal ba sras bcas mchod :
oM sarba rat+na maN+Da la pU dza AHhU~M:
gsum pa sgrib sbyong ni /
thugs kar zla steng hU~M yig mthar :
sngags kyi phreng bas bskor ba las :
bdud rtsi byang chub sems kyi rgyun :
char ltar babs te rang la thim :
nad gdon sdig sgrib nyams chag sbyangs :
bde chen ye shes rgyas par gyur :
oM badzra satwa kI li kI la ya hU~M hU~M:
zhes dpal rdo rje sems pa dang bcom ldan 'das rdo rje gzhon nu zhi khro'i sngags sbrel pa ci nus su bzla /
bzhi pa gsol ba 'debs pa ni /
hU~M hU~M hU~M:
chos dbyings skye ba med pa las :
rig pa ye shes gzugs kyi sku :
bla ma dpal chen zhi khro'i lha :
skyabs kun 'dus pa'i bdag nyid la :
snying nas gus pas gsol 'debs shing :
thugs dam zab mo'i rgyud bskul na :
byin gyis rlobs shig bla ma rje :
dngos grub stsol cig yi dam lha :
bde chen dbang skur mkha' 'gro'i tshogs :
sgo gsum smin cing grol ba dang :
'ja' lus 'grub par byin gyis rlobs :
zhes mos gus gdung shugs drag pos yang nas yang du gsol ba gdab /
lnga pa dbang len ni /
rigs kun khyab bdag zhi khro'i lha :
snyoms zhugs byang chub sems kyi rgyun :
spyi bo nas brgyud gnas bzhir babs :
dbang bzhi'i ye shes 'phel bar gyur :
ces brjod cing bsam la sems bzung /
drug pa de kho na nyid la blo gzhag pa ni /
thun bsdu ba'i tshe /
bla ma zhi khro yab yum dgyes pa chen pos 'od du zhu nas rang la thim /
rang gi lus ngag yid gsum dang /
bla ma'i sku gsung thugs dbyer med du gyur par mos te thugs yid bsres /
rig pa'i gshis dmigs med du rjen ne /
gdangs brjod bral du lam me /
de gnyis dbyer mi phyed pa zung 'jug gnyug ma'i ngang bskyang zhing lam du khyer ba la bslab par bya'o //
zhes pa'ang gzhung rtsa ba dang /
dpal chen yang dag zab tig las ji ltar 'byung ba bzhin ngag 'don snying por dril ba'i tshul gyis mtsho skyes bla ma dgyes pa'i 'bangs pad+ma 'od gsal mdo sngags gling pa'i sdes sbyar ba'i dge bas mtha' yas pa'i sems can thams cad bla ma rdo rje gzhon nu'i go 'phang tshe 'di nyid la mngon du byed pa'i rgyur gyur cig
/sarba dA shrI yo b+ha ba tu ///
/
