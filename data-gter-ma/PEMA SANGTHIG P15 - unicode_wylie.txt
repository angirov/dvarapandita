@#//
pad+ma gsang ba'i thig le'i rtsa rgyud pad+ma zab pa'i bsdus 'grel pad+mo'i drwa ba bzhugs so //
bcom ldan 'das bde ba chen po ye shes rdo rje tshe dpag tu med pa la phyag 'tshal lo //
rtsa rgyud pad+ma zab pa'i bsdus don rnam par 'grel ba la /
spyir rgyud 'di snga 'gyur rnying ma yin la de la yang theg pa rim pa dgu'i rnam par gzhag pa las 'di ni nang gi rgyud sde a ti'i ma hA ltar du bshad pa yin /
de yang gsang snying las /
rab la mtshan bstan 'bring la dbye //
tha mar 'bru gnyer bkral ba 'o //
zhes gsungs pa ltar dbang po rab 'bring tha gsum dang /
'khor la gdams shing bstan pa gtad pa bzhi las /
rtsa ba'i dang po dbang po rab la mtshan bstan pa'i sgo nas bshad na /
o rgyan mkha' 'gro'i skad du dang bod skad gnyis las /
dang po o rgyan mkha' 'gro'i skad du :
DAk+ki dz+yiSh+Tha badzra ka ri na ma :
gnyis pa bod skad du :
pad+ma zab pa rtsa ba'i rgyud zhes pa ste /
de yang pad+ma ni ma chags dri ma bral ba ste 'khor 'das kyi spyi gzhi rang gi rig pa grol 'khrul gyi mtshan ma las 'das pa /
gzhi yi gnas skabs de ltar yin yang lam dus su sgrib pa rnam pa gsum gyis bsgribs pa rnams lam rim pa gnyis la brten nas sbyong bas zab pa ste /
de kho na nyid kyi gnas lugs rang gis mngon sum du rtogs par 'gyur ba'i thabs khyad du 'phags pa ni 'dir bshad bya yin zhing /
rtsa ba'i rgyud 'di las rim pa gnyis sogs gsang sngags kyi rgyud sde rnams 'phro bar 'gyur la /
'dir de dag gi don tshang la ma nor ba ston pa yin pas na de skad do //

//rtsa ba'i gnyis pa dbang po 'bring la spyi don rnam par dbye ba'i sgo nas bshad na /
de la yang rgyud 'byung ba'i rgyu gleng gzhi dang /
rkyen gleng bslang ba gnyis las /
dang po gleng gzhi la yang phyag 'tshal ba dang /
gleng gzhi dngos so //
dang po ni /
bcom ldan 'das sogs nas /
phyag 'tshal lo :
rang gis rang rig mjal ba'i phyir phyag 'tshal ba /
de yang rtag chad sogs mu bzhi'i mtha' ma lus pa dang bral zhing nyon mongs 'chi bdag lha bu phung po'i bdud bzhi dang skye rga na 'chi sogs bcom pa /
stobs bcu mi 'jigs bzhi sogs dang sku lnga gsung lnga thugs lnga yon tan lnga phrin las lnga ste 'bras bu'i chos /
longs spyod rdzogs dang kha sbyor bde chen rang bzhin med /
snying rjes yongs gang rgyun mi chad dang 'gog med pa sogs sangs rgyas kyi yon tan dang ldan zhing /
zag bcas nye bar len pa'i phung po'i rgyun dang rnam par rtog pa'i mtshan ma las ring du 'das pa /
de lta bu'i rang byung gi rig pa de la 'khor 'das kyi chos su brtags pa'i dri ma dang bral bas pad+ma /
rig pa lha yi phyag rgyar shar pa la sku mdun dang rgyab med pas na kun tu zhal te /
de yi rang ngo rang gis shes pa la phyag 'tshal lo zhes ming du btags pa'o //
gnyis pa gleng gzhi dngos la phun sum tshogs pa bzhi las /
'di skad bdag gis sogs nas /
tshogs thams cad kyis :
dus gsum gyi mtshan ma las 'das pa'i dus phun sum tshogs par /
rgya gar yang ma chad phyogs gang du yang ma lhung yangs dog mtho dman gyi 'dzin pa dang bral ba dbyings stong pa nyid rdo rje btsun mo'i b+ha gar /
dus gsum gyi rgyal ba thams cad gsang ba chen po'i rol pas snyoms par zhugs pa'i gnas phun sum tshogs par /
gong du bshad pa lta bu'i bcom ldan 'das de nyid 'pho 'gyur gyi mtshan ma dang bral ba'i bde ba'i ye shes te de ni rdo rje'i chos bdun gyi sgras mtshon du rung ba /
skye 'chi bgres rgud dang bral zhing sangs rgyas dang sems can rgyun gcig pa'i bdag nyid yin pas na tshe dpag tu med pa ste de nyid dbyings dang ye shes gnyis med kyi tshul gyis rang gi rig ma dang snyoms par zhugs pa'i dga' ba chen po rgyun chad pa med pas rtag tu mnyes bzhin bzhugs so zhes pas ston pa phun sum tshogs pa /
de yi 'khor ni gtso bo dang dbye ba med kyang rtsal las shar pa'i dga' ba bzhi'i rang mdangs sgeg mo ma sogs dang /
dga' ba'i ngo bo stong pa bzhi'i rang bzhin can gyi me tog ma sogs te /
de dag kyang rang rang gi ngo bo bde ba dang stong pa gnyis su med pa'i ye shes kyis lus sems yongs su myos bzhin pa'i 'khor gyi tshogs te /
de dag gis kyang bcom ldan 'das kyi sku la zag med bde ba chen po'i mchod pa rgyun mi chad par 'bul ba ni 'khor phun sum tshogs pa /
chos phun sum tshogs pa ni de lta bu'i 'khor gyi tshogs rnams kyis rkyen gleng bslangs pa la brten nas rgyud gsung ba ste /
gnyis pa rkyen gleng bslang ba chos phun tshogs de la yang gzung 'dzin rang bzhin med par bstan pa'i phyir gleng bslang ba ni /
bcom ldan 'das kyi sogs nas /
glu blangs pa ni :
e ma ho :
zhes ngo mtshar ba'i ched du brjod pa sngon du 'gro bas /
sangs rgyas thams cad kun gyi sku gsung thugs kyi gsang ba rmad du byung ba'i mchog
/mtshan rtog gis mi phyed pas rdo rje nyon mongs gzung 'dzin gyi nad 'joms pas bdud rtsi rtag chad la sogs blo yi dri ma dang bral ba ste med pa /
de kho na nyid sangs rgyas kyi dgongs nyams yang dag pa'i ye shes kyi ngo bo stong pa nyid la /
mchog tu mi 'gyur ba'i bde ba chen po rig pa'i ye shes rang gi nang nas sam stong pa'i dbyings las rang shar pa ste skyes pa /
de lta bu'i bde stong gnyis su med pa'i ye shes kyis /
'pho 'gyur gyi dri ma dang bral ba'i chos kyi bdud rtsi ma rtogs pa'i 'gro ba lam rgyud lngar 'khyams pa'i sems can thams cad kyi rgyud yongs su gang ba'i dngos grub stsol cig pa'o //
zhes 'khor gyis zhus pas brtse ba'i thugs rje skyes te chos gsung ba'i phyir lan du bka' bstsal ba la yang 'dzin sems rang bzhin med par bstan pa dang /
gzung yul lha yi 'khor lor bstan pa gnyis las /
dang po ni /
e ma ho :
ye nas sogs nas /
thabs kyis chod :
e ma ho :
zhes dgyes pa'i dbug dbyung ba sngon du 'gro bas /
ye nas gsang ba ste lhan cig skyes pa'i ma rig pas bsgribs te don dam pa'i bden pa ma mthong /
kun brtags kyi ma rig pas bsgribs te kun rdzob kyi bden pa ma mthong /
snang stong dbyer med ma shes pa ngo bo nyid kyis gsang ba /
yul dang yul can tha dad du bzung bas don dam yid dpyod dang bral bar ma rtogs pas shin tu gsang ba ste /
de ltar sus kyang ma mthong ba'i sangs rgyas kyi de kho na nyid mngon sum du rtogs par byed pa'i thabs chos kyi sgo bstan pa la yang /
ming tshig sogs brjod pa'i yul las 'das shing rang gi rang bzhin 'di lta bu'o zhes sus kyang mtshon du med pa'i bdag nyid can /
so so rang rig pa'i ye shes kyi rtsal sna tshogs su spros pa rnams kyang 'gag pa'i mtha' dang bral zhing /
rtsal sna tshogs su spros pa de dag kyang mtshan rtog gi cha las yang dag par 'das pa /
spro bar bya ba dang spro bar byed po so sor dbye ba'i chos ye nas dben pa ste med pa /
'phros pa'i rang bzhin nam snang cha de la yang brda' 'am tha snyad du btags pa'i chos 'di 'o zhes dus gsum gyi rgyal bas kyang mtshon pa'i yul las 'das pa ste med /
rtsal sna tshogs 'phros pa de dag kyang 'dir gnas so zhes sam 'di nyid yin no zhes brtag tu med cing /
de bzhin du mthar 'gag pa dang 'gags pa'i yul 'di na'o zhes ye nas dben pa ste med la /
de lta bu'i sems kyi rang bzhin de med pa phyal bar chad pa yang ma yin te sangs rgyas nas sems can gyi bar rgyu gcig pa rdo rje lta bu'i rgyud dngos po'i gshis la mtshan mas gzhom par mi nus pa mchog tu mi 'gyur ba'i bde ba chen po rdo rje'i ye shes che ni /
sangs rgyas nyid kyis kyang nyid las gzhan du gyur pa'i chos rdul tsam yang mi brnyes pa ste ma gzigs shing /
rang gi rang rig dri ma med pa 'di nyid chos kyi sku zhes sgras brjod pa tsam yin la /
rig pa skad cig ma gcig la 'khor 'das kyi chos thams cad rdzogs pa la e ma ho zhes ngo mtshar ba'i bdag nyid can de ltar yin yang /
sems can thams cad glo bur gyi dri mas bsgribs te gong du bshad pa ltar ngo bo nyid kyis gsang bar gyur pa ste /
skye 'gag gnas pa gsum dang bral ba'i gnyug ma'i de kho na nyid kyi gnas lugs ma rtogs pas rang gsang thabs kyis chod pa'i bdag nyid can yin no zhes bstan pa'o //
don gnyis pa gzung yul lha yi 'khor lor bstan pa le rjes dang bcas pa ni /
sangs rgyas chos khams sogs nas /
dang po rdzogs so :
de ltar nang 'dzin pa'i sems gzhi med rtsa bral de ltar yin yang /
phyi gzung ba'i yul dang phung po lngas bsdus pa'i chos thams cad bden grub zhig go snyam na ma yin te /
'di ltar snang ba thams cad rab rib can gyi mig la skra shad mthong ba ltar log snang kho na las /
don du sangs rgyas thams cad kyi snang ngor gzung yul phyi nang chos khams thams cad ye nas rnam par dag pa'i bdag nyid can te /
'byung lngas bsdus pa'i snod kyi 'jig rten 'di dag kyang /
sa sangs rgyas spyan ma /
chu mA ma kI
/me gos dkar mo /
rlung dam tshig sgrol ma /
nam mkha' dbyings kyi dbang phyug ma'i yum chen gyi rang bzhin du gnas su dag pas snang yul thams cad mkha' 'gro ma lnga yi rang bzhin yin la /
nang phung khams lnga yi tshogs 'di yang sangs rgyas lnga'i bdag nyid gzugs phung mi bskyod pa /
tshor ba rin 'byung /
'du shes snang mtha'/
'du byed don grub /
rnam shes rnam par snang mdzad /
mig gi shes pa gnas su dag pa sems dpa' sa snying /
rna ba'i shes pa nam mkha'i snying po /
sna yi shes pa spyan ras gzigs /
lce'i rnam shes phyag na rdo rje /
mig gi dbang po byams pa /
rna dbang sgrib sel /
sna dbang kun bzang /
lce dbang 'jam dpal /
mig gi yul gzugs su snang ba gnas su dag pa sems ma rdo rje sgeg mo /
dri gnas dag rdo rje phreng ba ma /
sgra gnas dag glu ma /
ro gnas dag gar ma /
dus 'das pa'i rtog pa gnas su dag pa me tog ma /
da lta'i rtog pa gnas dag bdug spos ma /
ma 'ongs pa gnas dag mar me ma /
ma nges pa gnas dag dri chab ma dang /
yid byed pa po gnas su dag pa kun tu bzang po /
chos bya ba mo gnas su rnam par dag pa kun tu bzang mo ste /
mdor na gser gyi gling du phyin na sa rdo phal pa mi rnyed pa bzhin /
ye nas rnam par dag pa'i bdag nyid can yin la /
sgrib pa gsum gyis bsgribs pa'i gang zag ma dag 'khrul pa'i snang ngor ri ra ba khang khyim sogs dang bde sdug kun brtags sna tshogs pa snang na yang /
don rang gi ngo bo'i cha nas zhib tu dpyad cing brtags na bden grub tu gyur pa rdul tsam yang ma mchis te gtan tshigs chen po rnam pa bzhis dpyad pas rdzun phugs rang sar rdib nas stong nyid du thag chod cing /
stong pa'i dbyings las rang byung lha yi snang cha rang shar ba 'di dag spros pa med pa 'od gsal ba'i bdag nyid do //
zhes gsungs te le'u 'og ma dkyil 'khor gyi 'khor lo rnam par spro ba'i ting nge 'dzin la zhugs so //
'di yan gyis dbang po 'bring gi ngor spyi don rnam par gtan la dbab pa le'u dang po'i don 'grel song ngo //

//rtsa ba'i gsum pa dbang po tha mar 'bru gnyer bkral ba'i sgo nas /
'bras bu yongs shes kyi rgyud don dngos bshad pa la dbang bzhi'i lam dang 'brel ba'i rnal 'byor bstan pa las /
dang po bum dbang dang 'brel ba'i bskyed pa'i rnal 'byor bshad pa la /
bskyed rim gyi rnam gzhag spyir bstan pa /
lha yi 'khor lo rten dang brten pa'i rnal 'byor bshad pa /
bsnyen sgrub yan lag bzhi'i chings bstan pa /
mthar phyin pas thun mong gi dngos grub sgrub pa'i tshul rjes 'brel bcas so //
dang po la mdor bstan dang rgyas bshad do //
dang po ni /
slar yang dgyes pa sogs nas /
rnal 'byor bsgom :
e ma ho :
zhes pas dgyes pa'i dbugs dbyung nas /
le'u gong mar 'khor 'das snod bcud kyis bsdus pa'i chos thams cad dag pa lha yi rol par bstan na yang /
blo dman pa'i gang zag tha mal pa rnams kyi ngor log pa'i zhen snang 'di dag sbyang ba'i phyir rim pa gnyis las dang po bskyed pa'i rnal 'byor bsgom par bya'o //
zhes pas bstan /
gnyis pa rgyas bshad la /
mngal skyes la sogs sogs nas /
rnam grol pa :
de yang spyir mngal skyes kyi 'dzin pa sbyang ba'i phyir cho ga gsum bskyed de sa bon dang phyag mtshan de las sku bskyed pa dang /
drod gsher skyes kyi 'dzin pa sbyang phyir sa bon las 'od zer 'phro 'du byed de bskyed pa /
sgong skyes sbyang phyir dang po rgyu yi he ru ka de yongs su gyur pa las 'bras bu'i he ru ka bskyed pa /
brdzus skyes sbyang phyir skad cig dran rdzogs su sgom pa ste ting nge 'dzin rnam pa bzhi'am /
de nyid bzhir phye ba dag yod cing /
gang ltar yang kun rdzob dang don dam pa'i bden pas bsdus pa'i chos thams cad ye nas rnam par dag pa lhag pa'i chos sku chen po'i rang bzhin stong pa chen po'i rnal 'byor la gnas pa de bzhin nyid kyi ting nge 'dzin te /
'di la gnas pas mar 'chi ba'i srid pa sbyong /
yar chos sku'i yon tan rdzogs par byed /
bar stong nyid snying rje sgom pa'i lam smin par byed /
stong pa nyid de lta bu'i don ma rtogs pa'i nam mkha' mnyam pa'i 'gro ba la dmigs pa med pa'i snying rje chen po sgyu ma lta bu'i tshul can kun tu snang ba'i ting nge 'dzin bsgoms pas mar bar do'i srid pa sbyong /
yar longs sku'i yon tan rdzogs /
bar snying rje sgyu ma lta bu'i lam smin par byed /
stong nyid dang snying rje zung du 'jug pa'i ngang las sa bon sgom pa rgyu yi ting nge 'dzin te /
'dis mar skye ba'i srid pa sbyong /
yar sangs rgyas sprul sku'i yon tan rdzogs /
bar stong nyid snying rje zung 'jug sgyu ma lta bu'i lam sgom pa smin par byed /
des na skye 'chi bar do la sogs pa'i 'dzin pa sbyang phyir cho ga gsum gyi ting 'dzin bsgom par bya zhing /
mdor na bskyed rim gyi grub mtha' snod dang bcud kyis bsdus pa'i chos 'di dag thams cad /
snod 'byung ba lnga yum lnga /
bcud phung po lnga rgyal ba yab lnga /
rgyud rnam shes tshogs brgyad ye shes lngar dag pa gsum gyi rang bzhin te /
spros pa phyogs re ba chod pa rnam grangs pa'i don dam dang spros pa thams cad chod pa rnam grangs ma yin pa'i don dam gnyis skye med du mnyam /
yang dag dang log pa'i kun rdzob gnyis ka sgyu ma lta bu'i ngang du mnyam /
rtag chad kyi mtha' gnyis ka stong nyid du mnyam /
dag ma dag gi snang ba gnyis ka lha yi 'khor lor mnyam pa ste /
mnyam gnyis lhag pa'i mnyam gnyis kyis 'khor 'das kyi chos rnams dag pa lha yi dkyil 'khor kun tu bzang po'i zhing khams te phyogs bcu dang stong khams 'jig rten gyi tshogs thams cad ye nas bden grub tu gyur pa rdul tsam yang dben pa yin la /
de lta bu'i dag pa gsum dang mnyam pa bzhi'i rang bzhin du rnam par dag pa'i chos nyid la rang gi ngo bo ye nas ngang gis rnam par grol pa yin no //
gnyis pa lha yi 'khor lo rten dang brten pa'i rnal 'byor bshad pa ni /
yum lnga dag pa'i sogs nas /
cir yang snang :
rgyu yi sa bon hrIHyig las 'od zer 'phros /
'phags pa rnams la phyi nang gsang ba'i mchod pa phul /
sems can thams cad dus ma yin par 'chi ba'i 'jigs pa bsal /
'od zer tshur 'dus yongs su gyur pa las /
nam mkha' rlung me chu sa ste yum lnga dag pa'i 'byung ba rim brtsegs kyi steng du ri rab phyogs kyi kha dog can /
de yi steng sna tshogs rdo rje'i dbus su nor bu chu shel las grub pa'i gzhal yas khang gru bzhi sgo bzhi rta babs bzhi pa /
rtsig pa lnga sbrags steng pha gu ser po la rin po che du ma'i phra tshom mdzes pa /
mun khang la mu tig gtso bor gyur pa'i rin po che du ma'i drwa ba dang drwa ba phyed pa 'phyang ba /
nor bu chu shel las grub pa'i shar bu spyi blugs thur du 'phyang ba lta bu /
dzam bu chu bo'i gser las grub pa'i mda' yab pad+ma'i dbyibs can /
nang ka ba bzhi bzhis btegs pa'i thog gi dbus phyur bur phub pa'i rtser gser sbyangs las grub pa'i gany+dzi ra rtse mor lha yi nor bu rin po che 'od zer mtha' yas pa 'phro bas brgyan pa /
rta babs kyi g.yas g.yon du bum bzang las thon pa'i dpag bsam gyi shing lo 'bras me tog g.yur du za ba /
rta babs kyi rtser chos 'khor gdugs dang ri dwags pho mos brgyan pa /
sgo dang sgo khyud kyi mtshams su zla phyed rdo rjes spras pa /
rtsig pa'i rtsa bar 'dod yon gyi snam bu dmar por rig ma bcu drug mchod rdzas du ma thogs te gnas pa /
nang gi khyams phyogs kyi kha dog can /
gzhan yang bkra shis rtags rdzas rgyal srid sna bdun sogs mchod sprin bsam mi khyab pas bskor ba ste /
de dag gis kyang mar sems can 'khrul pa'i las snang snod kyi 'jig rten gnas khang nyer spyod 'dod yon la sogs pa'i 'dzin pa sbyong /
yar sangs rgyas kyi sar lam byang chub kyi chos so bdun stobs bcu mi 'jigs bzhi ma 'dres pa'i chos bco brgyad sogs sangs rgyas kyi yon tan rnams lhun grub tu yongs su rdzogs /
bar du de lta bu'i lam sgom pa rnams gong nas gong du smin par byed pa ste /
ye shes chen po'i rtsal yongs su rdzogs pa'i maN+Da la 'am dkyil 'khor gyi 'khor lo rnam par bsgom par bya'o //
de lta bu'i gzhal yas khang gi nang bcud rnam par dag pa lha yi 'khor lo sgom pa'i tshul yang /
rtog tshogs brgyad khri bzhi stong ye nas lha yi rol par dag pa'i rigs kyi phyag rgya'am lha yi sku cir yang snang ba ste sna tshogs sgom pa yin la /
'di la yang /
dang po rgyu /
de las phyag rgya gcig pa /
de las gtso 'khor yongs rdzogs te /
dang po ni /
dang po rgyu yi sogs nas /
rgyan du shar :
rgyu yi sa bon hrIHyig dkar po gsal zhing 'bar ba sgoms /
de la drod thob nas rim bzhin shin tu phra ba'i hrIHyig grangs med pa nam mkha' gang bar spro zhing slar de dag sa bon la bsdu bar bslab cing /
'phel 'grib bral ba gsal brtan gyi nyams dang ldan pa'i rgyan du ma shar bar du sbyangs pas ting nge 'dzin gyi gzhi 'ding /
gnyis pa de las phyag rgya gcig pa ni /
de las phyag rgya sogs nas /
mngon du bya :
de las phyag rgya gcig pa yi gtso bo yab rkyang bsgom zhing /
de yang dang po shin tu mkhas pas bris pa'i gzugs brnyan la legs par sems gtad de /
yid yul du lam mer shar ba dang de 'dra ba'i gzugs su bsgom /
spyi bo nas gdan khri'i bar dang /
gdan khri nas spyi bo'i bar sogs su rim bzhin gsal gdab ste myong ba thon nges byas la /
de yang rang bzhin gnyug ma'i ye shes lha yi phyag rgyar shar ba ste bskyed rdzogs zung 'jug gi don mngon du bya ba la bslab /
gsum pa de las gtso 'khor yongs rdzogs ni /
phyag rgya rgya cher sogs nas /
rnam par rdzogs :
de nas gtso 'khor yongs rdzogs sgom pa la /
gong du bshad pa'i gzhal yas khang gi dbus su kha dog sna tshogs pa'i pad+ma 'dab ma brgyad pa'i lte ba ge sar gyi snying por 'og nyi ma steng zla ba ste gwa'u kha sbyor gyi steng du /
rang gi rig pa'i ngo bo hrIHyig dkar po gnas pa yongs su gyur pa las bcom ldan 'das bde ba chen po 'chi med pad+ma 'byung gnas gzhung bzhin bsgoms pa'i /
phyogs mtshams kyi pad+ma'i 'dab mar sgeg sogs mchod pa'i lha mo dang sgo bzhir mgyogs ma bzhi bcas lha yi phyag rgya rgya cher spros pa ma 'dres yongs su rdzogs pa nam mkha' la 'ja' shar pa ltar snang la rang bzhin med pa'i rnal 'byor la bslab cing /
gdod nas dug lnga ye shes lnga'i rang bzhin du dag cing /
phung khams las dbang thams cad gdan gsum tshang ba'i lha yi rol par rang shar ba la dbang bskur ba dang spyan 'dren pa sogs kyi spros mtshan las 'das kyang /
rnam pa'i cha la tha mal gyi zhen pa sbyang ba'i phyir ye shes pa dgug cing bstim /
rang las sprul pa'i lha mo mtha' yas pas phyi nang gsang ba'i mchod pa phul zhing /
gsang gsum yon tan dran pas bstod pa'i rol mo 'khrol /
dgongs rgyud rtogs pa'i byin rlabs 'pho med rdo rje tshe yi dngos grub bskul ba bcas song nas sprul pa'i lha mo rnams rang la bstim mo //
'di dag gis kyang mar 'dod pa'i chos lnga la longs spyod pa sogs khams gsum gyi zhen snang rags pa sbyong /
yar bsod nams dang ye shes kyi tshogs gnyis yongs su rdzogs shing chos gzugs kyi sku gnyis thob ste zhing gi bkod pa bsam las 'das pa thob pa'i yon tan rdzogs /
bar du de dag gi mthu sgrub pa rnams gong nas gong du smin par byed do //
'di dag gi skabs su dag pa dran pa'i rnal 'byor la yang bslab ste /
zag pa med pa'i bde ba chen po'i lang tshos gang bas sku mdog dkar la dmar mdangs chags pa /
chos sku mtshon pa'i zhal gcig pa 'gro la rjes su chags pas 'dzum pa'i mdangs can /
phyag gnyis snang stong zung 'jug
/g.yas rdo rjes skye 'chi'i rtog pa 'joms /
g.yon tshe bum gyis 'pho med gzhon nu bum skur khams gsum po 'ubs chub pa /
bden gnyis zung du 'jug pa'i zhabs rdo rje'i skyil krung /
shes rab stong pa nyid kyi rang mdangs yum dang 'khril ba /
chos kyi dbyings spros mtshan las 'das pas yum rgyan med gcer bu /
g.yas mda' dar gyis srid zhi'i dwangs bcud sdud pa /
g.yon tshe bum gyis sgrub la 'chi med stsol ba /
yab kyi sku la rin po che'i rgyan brgyad dar gyi chas gos lnga sogs kyis brgyan pa ni sangs rgyas kyi spangs dang rtogs pa'i yon tan thams cad yongs su rdzogs pa /
ye shes kyi rtsal las sprul pa'i cha shas mtha' klas pas 'gro ba sgrol bas 'od zer bsam yas 'phro ba sogs gzhi 'bras sbrel ba'i dag pa dran pa la rtse gcig tu bslab pa'i mthus snod bcud tha mal snang zhen sbyang /
e ma zhes ngo mtshar ba ste /
tha mal gyi zhen pa sbyong ba'i rmad du byung ba'i chos ni 'di yin te /
de dag thams cad kyang med pa la yod pa'i sgro btags pa ma rig 'khrul pa'i gang zag rnams kyi snang ngor /
bdag gzhan gnyis su 'dzin pa'i rtog pa shin tu 'thas pas sgyu ma lta bu'i chos nyid kyi don 'di ma rtogs par /
bde sdug dgra gnyen sogs su 'khrul te de kho na nyid kyi gnas lugs ma shes pa'i byis pa thams cad a thang chad /
rnal 'byor pa thams cad la ni sna tshogs rang gi rig pa spros pa dang bral ba'i klong /
'das ma 'ongs da lta ste dus gsum gyi cha dang bral ba'i bzhi pa'i cha ni dus kyi 'dzin pa med pa'am spang ba'i rig pa'i ngo bo 'di zhes mtshon du med pa nam mkha' lta bu'i ngang la 'khor 'das kyi chos thams cad kun rnam par yongs su rdzogs pa ste /
de lta bu'i lha dang rang sems ro mnyam gyi ngang la mnyam par gzhag
/mdor na rang gi phung khams skye mched snod bcud gzung 'dzin gyis bsdus pa'i chos thams cad lha yi 'khor lo dngos yin snyam pa'i nga rgyal brtan pa la yang nas yang du bslab bo //
don gsum pa bsnyen sgrub yan lag bzhi'i chings bstan pa la /
mdor bstan /
rgyas bshad do //
dang po ni /
rnam pa'i cha las sogs nas /
yang dag bsgrub :
nges don du 'khor 'das thams cad rig pa'i ngang du ro mnyam na'ang /
rnam pa'i cha la sangs rgyas kyi mdzad pa bsgrub pa'i phyir spro bsdu'i ting nge 'dzin gyi chos phrul yang dag par bsgrub par bya'o //
gnyis pa rgyas bshad ni /
bsnyen pa zla ba sogs nas /
gzer bzhi gces :
bsnyen pa'i skabs su zla ba skar phreng lta bu ste /
ye shes sems dpa'i thugs kar nyi zla'i gwa'u kha sbyor gyi dbus su /
ting 'dzin sems dpa' hrIHyig gi mthar bzla bya'i sngags phreng g.yas su bskor ba la rtse gcig tu sems gtad /
g.yo ba'i nyams mi brtan pa /
thob pa'i nyams cung zad brtan pa /
goms pa'i nyams rab tu brtan pa /
brtan pa'i nyams mi g.yo ba /
mthar phyin pa'i nyams yeng du med pa ste /
de ltar ma byung gi bar du sa mA d+hi'i ting nge 'dzin la rtse gcig tu dus rtag par brtson pas bslab bo //
nye bar bsnyen pa'i skabs su rgyal po yi phrin las 'bangs kyis sgrub pa bzhin sngags phreng mi g.yo bar 'od zer dpag med 'phros te sems can tha ma khams gsum rgyud lnga'i 'gro ba thams cad sdug bsngal las bsgral te gnas skabs mthar thug gi bde ba la bzhag
/sems can bar pa nyan thos rang rgyal thams cad 'gogs pa las bslangs te byang chub sems dpa'i sa la bzhag
/sems can dang po byang chub sems dpa' thams cad sa nas sar spar te rdzogs pa'i sangs rgyas kyi sa la sbyor zhing bkod pa sogs dmigs pa'i 'phro 'du la bslab /
sgrub pa'i skabs sngags phreng rnams g.yas su mgal me klad la bskor ba 'khor ba ltar 'khor ba'i 'od zer 'phros 'dus tha mal gyi zhen snang rags pa sbyangs te /
dwangs bcud thams cad 'od zer 'ja' tshon gyi rnam par bsdu ba'i dmigs pa bya /
sgrub chen skabs sngags re re las kyang de 'dra ba bsam las 'das pa bung ba tshang zhig ltar 'phros te ma dag pa'i snang ba sbyang /
'khor 'das thams cad dag pa gsum dang mnyam pa bzhi'i bdag nyid chen por sbyangs par byas par bsam /
de lta bu'i bskyed rim dus kyi gnas skabs kun tu srog sdom gzer bzhi dang ma bral bar bya ste /
gong du bshad pa'i bskyed rim gyi ting nge 'dzin dang ma bral ba /
lhag chad myur bul gyi skyon dang bral ba'i sngags bzla ba /
lha dang rang sems ro mnyam gyi ngang du mnyam par gzhag pa /
'od zer spro bsdu sogs sgom pa ste de lta bu'i gzer bzhi dang ma bral ba shin tu nas kyang gces pa yin no //
bzhi pa bskyed rim mthar phyin pa'i rnal 'byor pas thun mong gi dngos grub sgrub pa'i tshul rnams dang lam la bsngags pa le rjes bcas ni /
shin tu sbyangs pa'i sogs nas /
gnyis pa rdzogs so :
gzhung du bshad pa bzhin rtogs sla bas 'dir zhib tu brir ma langs shing /
rdo rje sa 'og tu 'gro ba'i man ngag rigs zhib par rdo rje sa 'og gi rgyud sogs las rtogs dgos shing /
bla ma'i man ngag yid la 'chang zhing sems rtse gcig pas las rab 'byams 'grub par 'gyur ro //
de ltar ya mtshan rmad du byung ba'i chos tha mal gyi mtshan rtog sbyong ba'i thabs kyi cho 'phrul bsam las 'das pa /
rgyu rkyen med par rang byung lhun gyis grub pa'i ye shes kyi sku pad+ma sam+b+ha ba'i dgongs pa'i rtsal las shar pa'i chos rmad du byung ba lha sku phyag rgya sgom pa'i sngags 'dis ni snod bcud tha mal gyi zhen pa sbyong /
rnam smin rig 'dzin gyi sa bon thebs /
gsang ba sngags kyi tshogs lam mthar phyin par 'gyur ba sogs /
sangs rgyas kyis 'gro ba 'dul ba'i phrin las kyi mdzad pa'i cho 'phrul zab mo kho na'o //

//gnyis pa gsang dbang dang 'brel ba'i rtsa rlung thig le'i rnal 'byor bshad pa la /
go don spyir bshad pa dang /
man ngag zhib tu dbye ba /
'bras bu mthar phyin pa'i tshul dang gsum mo //
dang po ni /
slar yang byang chub sogs nas /
mngon du 'gyur :
gong du bskyed rim gyi chos bshad pa'i de ma thag slar yang gtso bo yab yum bde ba chen po byang chub sems kyi rang bzhin nam mkha'i sprin ltar 'gro 'ong med pa'i tshul gyis rnam par 'phro bas /
gsang ba gsum bde ba chen po'i ye shes shin tu rgyas par mdzad de rdo rje'i glu blangs pa'i tshul gyis bka' bstsal pa ni /
yab kyis e ma ho zhes bde ba chen po ngo mtshar ba'i sgra yis dbugs dbyung ba la /
yum gyis a la la la la ho zhes chos nyid stong pa nyid kyi ngang du dbyer mi phyed pa'i lan gdab pa dang /
rang gi rig pa mi 'gyur ba bde ba'i thabs chen po dang /
rig pa'i ngo bo rnam pa kun gyi mchog dang ldan pa'i shes rab stong pa nyid de /
de gnyis kyi dbyings su zung du 'jug pa'am snyoms par zhugs pa las 'od gsal ba'i ye shes mngon sum du mthong bar 'gyur ba'i phyir ro //
gnyis pa man ngag zhib tu dbye ba rgyas bshad la /
drod kyi gtum mo dang /
bde ba'i gtum mo gnyis so //
dang po ni /
rnam pa lam du sogs nas /
rnam bzhi bya :
bde stong zung 'jug gi ye shes de nyid rnam pa lam du bya bas rtogs par bya ba'i phyir /
thog mar rang gi lus bde chen chos sku tshe dpag med pad+ma sam b+ha wa'i sku dngos po'i 'dzin pa dang bral ba stong nyid nam mkha'i dbyings su 'ja' shar pa ltar snang la rang bzhin med pa'i bdag nyid du gsal ba'i /
lus dbus drang por rtsa dbu ma sbom phra srin lag tsam mar sna rdo rje phyed pa'i rnam pas gsang gnas su sleb pa /
yar sna spyi bor zug pa /
de yi g.yas g.yon du ro rkyang gnyis mthe'u chung gi tshad tsam /
mar sna lte 'og nas dbu mar 'dus pa /
yar sna sna bug gnyis su zug pa /
rtsa gsum ka phyi dkar la nang cung zad dmar mdangs yod pa gsal btab la /
spyi bo bde ba chen po'i rtsa 'dab so gnyis ni thabs kyi rnam pa thur du lta ba /
mgrin pa ro 'dus kyi 'khor lo'i rtsa 'dab bcu drug ni shes rab rang bzhin gyen du phyogs pa /
snying kha chos kyi 'khor lo'i rtsa 'dab brgyad ni gdugs kyi rnam par thur du dbub pa'i 'og
/lte ba sprul pa'i 'khor lo'i rtsa 'dab bcu gnyis ni 'degs pa'i tshul gyis gyen du gyes pa /
gsang gnas bde skyong 'khor lo'i bde ba skyed pa'i rtsa 'dab bzhi thad drang las cung thur du lta ba khyim gyi tshul du mnyam par 'khyil ba bcas /
de dag kyang ro rkyang las cung phra ba /
'ja' ltar bkra ba /
me ltar gsal ba /
chu shing ltar drang ba /
shog bu ltar khong stong ste mtshan nyid bzhi ldan du gsal gdab la /
khong du yod pa'i 'byung ba'i dug lnga dang 'dres pa'i rlung thams cad lag len ltar sangs kyis bus te rnam par bsal /
dag pa ye shes lnga yi rang mdangs phyi snod nang bcud kyi dwangs ma bsdu ba'i dmigs pa dang sbrags steng 'og gi rlung kha sbyor du gzung /
mi thub pa na g.yas g.yon du gnan /
phyi nang du gzhil /
cis kyang mi thub pa na mda' ltar 'phen pa ste yan lag bzhi ldan gyi bum can rab 'bring tha ma'i 'byongs tshad ma byung bar 'di kho na la bslab /
de la goms pas ro rkyang lam las bus pa'i rlung lte 'og tu me yi gong bu shes rab yum gyi ngo bo gsal btab ste de la ro rkyang gi rlung reg par byas ma thag tu me lce tal gyis 'bar ba yis /
de las cher 'bar te rtsa gnas thams cad nyug nyug tu khyab par bsam la steng 'og gi rlung bsdam /
gsus pa rgya mtsho ltar dgang ste bskyil zhing steng 'og gi sgo gnyis bsdams la bum pa can gyi rlung sbyor bya /
'di skabs lte 'og 'phur brdab sogs drag tu bya /
dmigs rtsol ma byas kyang lte 'og tsha 'ur gyis byung ba na /
rim bzhin me lces lte ba snying kha gang bar bsam la sbar /
gong ltar 'phur brdab sogs gang dmigs su bya /
snga mar drod thob rim bzhin phyi ma la 'jug
/de nas mgrin pa nas brtsams spyi bo'i bar du me sbar la gong bzhin bya /
rkang pa g.yas g.yon lag pa gnyis sogs me yis bkang ba phur shad brkyang ste drag tu brdab par byas la g.yas shad g.yon shad bya zhing pus mo brdab /
rdo rje skyil krung du thogs 'beb dang rkang gnyis brkyang ste 'beb bya /
rim bzhin nang lus phyi rol gnas khang dang mthar ni dpag tshad tsam du me sbar dmigs pa bya zhing de yis bde ba'i ngo bo can gyi drod me ltar 'bar bar 'gyur ro //
dbang po shin tu rgud pa'i gang zag yin na lte 'og gi phyogs bzhir me yi gong bu 'bar ba bzhi sgrom 'ur sgra dang bcas te 'bar bar bsam la drod kyi 'beb chen rnam bzhi bya'o //
gnyis pa bde ba'i gtum mo la /
dmigs pa sngar ltar sogs nas /
rnam par rol :
dmigs pa rtsa 'dab sogs dang me dmigs sngar ltar la spyi bo yi bde chen 'khor lo'i dbus su thig le byang chub sems kyi rang bzhin dngos /
zla ba zhun ma lta bu'i mdog can gyi byang sems kyi thig le yi ge haM yig mgo thur du lta ba /
mtha' skor du dga' ba bcu drug gi ngo bo thig le bcu drug zil pa khrom me skar ltar 'phro ba gsal btab la rlung sbyor gyis bskul ba'i lte 'og gi me 'bar ba'i me lce spyi bo'i haM la reg pas byang chub sems kyi rgyun babs /
'khor lo rnam pa bzhir me dang thig le 'bros 'ded kyi tshul du bab par yang yang bsgoms /
de la goms par bslab pas bde drod me ltar 'bar bar 'gyur zhing /
de yang thig le spyi bo nas mgrin par babs pas dga' ba /
snying khar babs pas mchog tu dga' ba /
lte bar babs pas khyad par dga' ba /
gsang gnas su babs pas lhan skyes kyi dga' ba ste mas brtan gyi dga' ba ngos gzung /
khru gang gi tshad tsam gyi khri'u'i khar sogs thabs lam 'og sgo'i sngon 'gro lus sbyang yin la /
rgyal po sgyu ma'i longs spyod 'bebs pa thig le gsang gnas su 'dzin pa khron chu'am rdzing bur bskyil pa ltar bzung la bde stong gi rang mdangs bskyang la sems 'dzin /
de nas gsus pa sgal par sbyar la 'dren pa hU~M ring hU~M thung dang stag mo'i khong 'dren sogs 'dren tshul dag gis gyen du drangs la yas bab kyi ye shes ngos gzung /
bkram pa rgyu skar khyim du 'dzud pa ltar bya ste /
'phar ba dang 'khrab pa dang seng+ge rnam par rol pa'i 'phrul 'khor la sogs pas thig le rtsa 'dab rnams su khyab par dgram mo //
gsum pa 'bras bu mthar phyin pa'i tshul le rjes bcas ni /
rtse gcig bsgoms pas sogs nas /
gsum pa rdzogs so :
de ltar rtse gcig tu bsgoms pas 'khor lo lnga'i rtsa mdud grol /
sgo gsum shin tu sbyangs pa thob /
dag pa'i rten 'brel mngon du 'gyur /
tshe la dbang ba'i rig 'dzin 'grub /
gsang ba sngags kyi sbyor lam mthar phyin /
mthar thug longs spyod rdzogs sku thob pa'i rten 'brel 'grigs /
bcu drug lon pa'i na tshod /
'dzer bag dig lkug med pa'i ngag
/gsal stong g.yo med kyi sems sogs 'grub /
shin tu rnam par dag cing spros pa med pa'i ye shes rgyud la 'char ba'i rten 'brel 'grigs par gyur cing /
'di dag kyang gsang ba byang chub sems kyi dbang thob pa las dam tshig ma nyams pa dag gis yang dag dngos grub 'di dag thob pa 'byung bar 'gyur zhing /
'pho ba dang bcas pa'i rtsa rlung gi dri ma rang sar dag
/'od gsal ba'i ye shes rang bzhin gyis 'char bar 'gyur ba'i rmad du byung ba'i gsang ba'i lam mchog yang gsang mchog tu gyur pa'o //

//gsum pa sher dbang dang 'brel ba bde stong thugs rdo rje pho nya'i lam bshad pa la /
go don spyir bshad pa dang /
man ngag rgyas par bstan pa /
mthar phyin 'bras bu'i tshul dang gsum /
dang po ni /
slar yang zung 'jug sogs nas /
man ngag bstan :
gong ltar gsang dbang gi lam bshad pa'i de ma thag slar yang yab yum snang stong zung 'jug bde ba chen por shin tu dgyes pa'i rdo rje'i nA da'i dbyangs glu'i tshul du blangs pa ni /
e ma ho :zhes pa rang rig gi ye shes la ngam zhing ngo mtshar dang /
e waM ma ya :gnyis chos zung du 'jug pa /
e sa ma ya zhes gsang ba chos kyi dbyings dang nam yang mi 'bral ba'i bde ba la sangs rgyas kun kyang rtag tu dgyes pa'i tshul a la la la la ho :
phyag rgya'i lam mkha' 'gro sgyu ma bde mchog sgyu ma'i tshul ni /
sangs rgyas kun gyis mnyam par sbyor zhing /
lam 'di la ma brten par snang gsum 'pho ba'i bag chags cha phra ba sbyang dka' bas na rmad du byung ba'i thabs 'di e ma shin tu ngo mtshar ya mtshan che ba'i chos bde ba chen po gzhan lus pho nya'i man ngag bstan par bya'o zhes pas bstan /
gnyis pa man ngag rgyas par bstan pa la rang lus dang gzhan lus so //
dang po ni /
rtsa dang rlung lam sogs nas /
brtan thob na :
gsang dbang skabs bshad pa bzhin rtsa rlung gi rnal 'byor la legs par goms pas /
yan lag yum lngar gsal ba dang snyoms par zhugs par mos pa sogs thabs lam kun dang mtshungs /
'dren bkram ldog pa la dbang thob pas thig le 'pho med du gyur na /
gnyis pa gzhan lus ni /
lha mo klu mo sogs nas /
nges par 'grub :
rigs can gsum gyi mu dra rgyud sbyangs dbang bskur /
'du shes gsum gyis snyoms par zhugs /
mkhas pa bzhis dga' ba ngos gzung /
yas babs kyi ye shes la mnyam par gzhag
/slar dud 'gro'i 'gyur bzhis ldog pa spyi bor son pa'i mas brtan gyi ye shes mngon du byas la yang mnyam par gzhag
/yang na yum mkha' nas srid zhi'i dwangs bcud drangs tshul thun min tshe sgrub shin tu sbyangs pa'i gang zag gis bya /
gsum pa mthar phyin 'bras bu'i tshul le rjes bcas ni /
mchog mtha' dga' bral sogs nas /
bzhi pa rdzogs so :
de ltar bsgoms pas bde ba chen po mchog tu mi 'gyur ba dga' bral gyi ye shes de nyid kyis mtshon /
bde stong gnyis med kyi rang bzhin la rtag tu brtson pas rtsa rlung thig le'i dri ma cha phra ba thams cad dag nas phyag chen rig 'dzin grub /
gsang ba sngags kyi sbyor lam mthar phyin /
chos sku thob par 'gyur bas na lam 'di ni sangs rgyas kun gyi thugs kyi brnag pa kho na'o //

//bzhi pa tshig dbang dang 'brel ba ka dag ye shes rdo rje'i rnal 'byor gyi rim pa la /
spyir bshad pa /
man ngag rgyas par bshad pa /
mthar phyin 'bras bu'i tshul gsum las /
dang po ni /
slar yang 'khor 'das sogs nas /
snang ba'i phyir :
gong du sher dbang gi lam bshad pa'i de ma thag
/slar yang gtso mchog pad+ma tshe dpag med yab yum gnyis su med pa'i bde stong gi ye shes mthar phyin pas /
'khor 'das gnyis su btags pa'i chos thams cad rang ngor ka nas dag pa'i dbyings las brjod pa med pa'i rdo rje gsang ba'i sgra rang shar ba'i tshul gyis bstan cing skal ldan dbang rnon gyi ngor mngon par snang ba /
ho :zhes rang byung gi ye shes sangs rgyas kho na'i spyod yul la shin tu dgyes pa'i glu sngon du 'gro bas /
'khor 'das kyi spros pa thams cad ma dag glo bur ba'i dri ma ste 'khrul med sangs rgyas kyi gzigs ngor 'khor ba zhes ye nas grub pa med cing ka nas dag pa'i bdag nyid can te /
de nyid rig pa dang ma rig pa'i dbye ba las /
sems can kun la rtag tu khyab par gnas pas rang rig pa bzhi cha gsum bral gyi gnyug ma'i shes pa ste /
de nyid mngon du byed pa'am mngon par snang ba'i thabs zab mo /
gzhan nas sgrub tu med cing yod 'ong ma mchis pa ste 'gro 'ong dang bral la /
rang gi rang rig pa 'od gsal ba'i bdag nyid can 'di nyid /
nye drags pas yid ma ches /
zab drags pas blor ma shong bas rang bzhin ye nas gsang ba'i don dbul po'i khyim gyi gter lta bu 'di ni rang la mngon sum par snang ba'i phyir gang bshad bya'i don no //
gnyis pa rgyas par bshad pa la /
bsten bya slob dpon dang /
des bstan pa'i chos gnyis /
dang po ni /
man ngag ldan pa'i sogs nas /
gtan la dbab :
rdzogs pa chen po'i man ngag gi don 'di legs par nyams su blangs shing gdul bya rjes 'dzin nus pa'i thugs rje dang ldan pa'i slob dpon mnyes pa gsum gyis tshul bzhin bsten te /
rim pa ltar gong ma la myong ba thon rim bzhin 'og ma lag khrid kyi tshul du gtan la dbab ste bshad par bya'o //
gnyis pa des bstan pa'i chos la sngon 'gro dngos gzhi rjes so //
dang po ni /
lus sbyang rdo rje'i sogs nas /
shin sbyangs 'grub :
thun gyi sngon 'gro bla ma la gsol ba drag tu gdab cing nyams rtogs mthar phyin pa'i ched du gdung shugs kyis 'bod pas rang la thim par bsam ste mnyam par gzhag
/dben par stan 'bol zhing yangs la rgya che ba'i khar lus gcer bur ang rag tsam gyon la rdo rje'i 'dug stangs bya /
dmigs pa rang lus rdo rje sngon po rtse gsum pa me 'bar bar bsam la mi nus pa na gang dgar 'gyel du bcug
/ci yang mi dmigs pa'i ngang du cung zad 'dug
/yang gong bzhin sgom pa bcas zhag gsum tsam 'bad /
yang rang tha mal du gnas pa'i snying gar hU~M mthing ga tshad dang ldan pa khru gang ba zhig bsgom /
de las hU~M me yi rang bzhin dpag tu med pa byung /
rang lus gang bas gdos bcas sha khrag gi tshogs bag chags dang bcas pa thams cad rtswa sbur me yis 'tshig pa ltar dngos med du sbyangs /
de bzhin phyi rol sa rdo ri brag dngos 'dzin snang ba thams cad bsregs te /
nam mkha' stong par rang sems hU~M yig tu gsal ba la sems gzung /
yang hU~M las hU~M gi tshogs dpag med 'phros te phyi snod nang lus khrol mar phug
/yang de thams cad rang sems hU~M la thim /
yang hU~M gis yul la 'ching 'grol bya ba dang lam du gzhug pa sogs bya /
'di dag thun re re bzhin bsgom /
yang dmyal ba yi dwags sogs ngan 'gro'i gnas su skyes par bsam la sdug bsngal bya byed spyod lam sems thog tu blang /
lus ngag tu bya /
sdug bsngal myong ba'i ngo bo la lta /
yang lha mi sogs bde 'gror skyes par bsam la de dag gi bde sdug nyams su 'dres nges bya /
yang zhing khams su skyes te sangs rgyas mjal zhing chos nyan mchod pa phul lung bstan dbug dbyung ba sogs bsam /
gzhan yang lha zhi ba khro bo'i cha lugs sngags kyi tshogs dang bcas pa thams cad lus ngag sems su blang /
de dag thams cad nyams su myong mkhan sems su thag chod /
lus ngag yid kyi mngon zhen chung ba na /
sems de la gzugs kha dog dngos por grub pa 'dug gam mi 'dug
/dang po byung ba'i khungs /
bar du gnas pa'i sa /
tha mar 'gro ba'i yul sogs kho thag ma chod bar rtsad gcod de rtsa bral du nges pa ma rnyed bar du bsgoms pas lus ngag yid kyi shin sbyangs 'grub ste ting nge 'dzin khyad par can gyi gzhi 'ding bar 'gyur ro //
gnyis pa dngos gzhi la /
shin tu spros med ka dag gi lam dang le rjes /
rab tu spros med lhun grub kyi rnal 'byor gnyis /
dang po la dngos ni /
dngos gzhi rig rtsal sogs nas /
lnga pa rdzogs so :
thugs rje ldan pa'i slob dpon las rig pa rtsal gyi dbang thob nas dbang gi skabs su ngo sprad pa'i bzhi cha gsum bral gyi ye shes /
smra brjod kyi yul las 'das pa /
bya rtsol blo yi spyod yul du mi btub pa /
stong gsal rig pa'i snying po can /
'khor 'das kyi chos kun gyi spro gzhi /
'dus ma byas pa gnyug ma gshis kyi ngang du spro bsdu bral bar bzhag pa ste /
ngo bo'i gnas lugs de nyid rang gi rang bzhin ye nas rnam par grol ba ka nas dag pa'i dbyings kyi gnas lugs 'pho 'gyur dang bral ba rang grol rig pa'i gshis lugs las /
rnam par rtog pa 'phros kyang rang thog las mi g.yo bas rang sar phan gnod med par grol bas gnyen po'i rnam rtog gis bskyar mi dgos /
rnam rtog snga phyi med par /
shar ba dang grol ba dus mnyam pa /
ngo bo'i gshis sam gnas lugs stong pa chen po las rang snang 'od gsal ba /
de yi rtsal thugs rje'i rnam rol rgyun mi 'chad cing 'gag pa med pa /
stong pa chos sku /
gsal ba longs sku /
thugs rje sprul sku'i bdag nyid du thag bcad de bsgom par bya'o //
de ltar nyams su blangs pas 'khor 'das su grags pa'i chos thams cad ma dag 'khrul pa'i ngor brtags pa tsam las /
don la rang rig so ma gnyug ma'i gshis kyi gnas lugs gcig pu'i ngang du rdzogs pa ste /
de ltar mnyam pa'i tshul yang /
tha mal gyi shes pa de nyid bzo bcos /
spro bsdu /
dgag sgrub /
spang blang /
zhen 'dzin /
nges gzung med par brjod bral gyi klong du mnyam par bzhag la /
de yi tshe bzang ngan gyi rnam par rtog pa ji lta bu zhig 'phros kyang rig pa'i rang ngo la mnyam par bzhag pas /
phan gnod med pa khang stong du rkun ma phyin pa bzhin rang sar grol ba la bslab par bya'o //
gnyis pa bogs 'don 'bras bu la /
dpe phyi yi nam mkha' stong dwangs dang /
nang rang sems dri med /
dpe can gsang ba 'od gsal spros bral gyi dbyings gsum phrugs gcig tu bsres te sgom la mnyam par gzhag par bya'o //
nangs par tho rangs rlung rig dwangs pa'i skabs rlung sems rang babs su gzhag
/rig pa rjen pa'i ngang nyid las ma g.yos bzhin du /
skye med a yig mthing ga nam mkhar bsgoms pa la rig pa gtad de ha zhes rlung phyir bus la ci la yang mi 'dzin par rig pa ha re spro bsdu med par gzhag go
/mdor bsdu na /
rig pa 'di stong dang mi stong sogs der 'dzin yod na lta ba rnam dag ma yin pas /
'di yin gyi rtsis gdab med par rig pa had de ba la gsal rig gi snying po can de'i klong du yengs med du gnas par bya ba las /
bcos shing bslad pas 'khor bar 'ching bas ma bcos pa bdun dang ldan pa'i ngo bor rtag tu gnas par bya'o //
e ma zhes ngo mtshar ba /
sangs rgyas thams cad kyi dgongs pa'i mthil snying phyung ste lag mthil du legs par bkram pa'i man ngag 'di /
sangs rgyas nyid kyis dgongs pa'i rang bzhin ji lta ba nyid gsal bar yang dag par bstan pa 'o ste yin no //
des shin tu spros med kyi lam bshad pa song nas /
gnyis pa rab tu spros med lhun grub kyi rnal 'byor bshad pa la /
mdor bstan /
rgyas bshad /
mthar phyin 'bras bu'o //
dang po ni /
slar yang 'od gsal sogs nas /
khyad 'phags pa :
e ma ho :zhes rmad du byung ba'i rdo rje'i gnas la ngo mtshar ba'i glu sngon du 'gro bas /
ka dag 'dus ma byas pa'i dbyings spros pa dang bral ba'i lta ba khyad par 'phags pa gong du bshad pa de nyid la drod thob pas /
lhun grub kyi ye shes nyi ma ltar shar zhing thugs rje 'gag pa med pa snang ba bzhi'i 'od zer 'phro bas /
'pho bcas kyi rtsa rlung thig le'i khams 'pho med gzhon nu bum pa sku'i dbyings su 'ubs chub pa'i myur lam /
brtson 'grus can lo zla tsam gyis mchog gi dngos grub la sbyor bas zab cing rmad du byung ba /
theg pa 'og ma gzhan la ma grags shing theg pa'i rtse mo 'od gsal rdo rje snying po yi lam /
kun tu bzang po'i dgongs pa'i ti ka khyad par 'phags pa ni bshad par bya ba'i chos yin no //
gnyis pa rgyas par bshad pa la /
nyams blang thog mar sogs nas /
mngon du bya :
de lta bu'i lam nyams su blang ba la /
thog mar lus ngag yid gsum gyis dge mi dge'i bya byed spyod lam g.yeng ba sogs phyi nang bya ba dgu phrugs thams cad spangs te btang la lam 'di kho na nyams su len par bya'o //
de yang lus gnad sku gsum gyi bzhugs stangs seng+ge glang chen drang srong gsum dang mi 'bral ba bya /
rlung gnad 'gro 'ong dal bar sna nas mi gtang bar mchu so ma reg tsam gyis kha nas cung phyir 'dzin ring tsam bya ba la bslab /
yul gnad nam mkhar zer gnyis dang sbrags pa'am chos longs sprul sku'i rten nyi zla mar me sogs la brten /
sgo gnad mig phyed btsum zim bus bzhugs stangs gsum dang sbrags la ldog phab bam gyen thur g.yas g.yon zur gyis blta /
sems gnad snang ba la zhen pa dang 'dzin pa'i spu ris bral bas rig pa dbyings snang la thim 'gro ba lta bur gtad /
de yang rang gi snying tsit+ta sha yi sgron me'i dbus su snying nas mig tu 'brel ba'i rtsa dkar 'jam shel gyi sbu gu can /
rgyang zhags chu yi sgron ma mig dang 'brel bas /
skyon bral zer gyis go phyes te /
dbyings rnam dag gi sgron ma za 'og kha phyes pa lta bu'i klong du /
thig le stong pa'i sgron ma rdzing bur rdo bor ba lta bu mu khyud can gyi dbyings rum nas /
rig pa rdo rje lu gu rgyud gser gyi skud pa lta bu bdag po'i sems shes rab rang byung gi sgron ma'i rjes su 'gro ba sgyu ma lta bu'i rol gar mkhan /
mngon sum tsak+Shu ste mig lam du snang ba la /
'dzin pa bral bar rtse gcig tu nyams su blang ste goms par byas pas /
dbyings snang re lde nas brtsam ste smin mtshams dang bral zhing /
thig le 'od lnga tshom bu'i tshul du 'char ba dang /
rig pa rim gyis dal bas dbyings rig snyoms par zhugs te rig pa sku ru smin pa las /
phyed sku dang sku yang dag gam yongs su rdzogs kyi bar /
de yang rigs gcig nas rigs lnga dang rigs brgya rigs bsam gyis mi khyab par snang zhing /
mthar ni phyi nang gi snang ba thams cad kun sku dang zhing khams kyi rang bzhin du 'ong bar 'gyur ba 'di la the tshom med do //
snang ba'i rim pa ji ltar 'phel kha che yang /
byis pas lha khang blta ba ltar zhen 'dzin med par ngang du cham mer gzhag la /
phyi dbyings nam mkha'/
nang dbyings 'od dang 'od khyim /
gsang dbyings rig pa ka dag ste dbyings de gsum gcig tu bsre ba gnad dam pa yin no //
lus mi 'gul ba ri bo cog gzhag
/mig mi 'gul ba rgya mtsho cog gzhag
/yid mi g.yo ba rig pa cog gzhag gi tshul gyi lta ba zab mo'i mthu yis /
lhun grub kyi ye shes mthar phyin mngon du 'gyur bar bya'o //
gsum pa mthar phyin 'bras bu le rjes bcas ni /
shin tu goms pas sogs nas /
drug pa rdzogs so :
shin tu goms pas snang ba zad par bya dgos te /
phyi nyams snang na ro bdun brtsegs rang bzhin 'char ba nas /
chos nyid mngon sum lhag ger mthong ba'i skabs su dbyings snang 'od khyim /
ye shes thig le sku lu gu rgyud du snang ste rig pa dbyings su tshud nas thig le sum 'brel du 'char ba tshun chos nyid mngon sum /
dbyings rig smin mtshams dang bral te dbyings dang thig le je che dang lug rgyud je gsal je brtan /
thig le'i nang du phyed sku'i sku rkyang 'gul 'phrig med par shar ba nyams kyi snang ba gong du 'phel ba /
thig le re re'i nang du rigs lnga'i zhing khams 'char zhing de dag rang dang 'brel ba sgom ma bsgom med par rang snang ba rig pa tshad phebs chen po nyid de /
phyi nyams snang na ro bdun brtsegs nas rim par zad cing /
nang sgyu lus kyi chos /
gsang ba rtog tshogs thams cad zad pas chos nyid zad pa'i sa la skyol zhing /
de tshe sor mor rig pa gtad pas /
'od gsal gyi snang ba slar gsal te /
'chi med 'od kyi sku ru 'grub par 'gyur la /
gzhan du'am mi 'dod na /
sgra 'od zer dang bcas gdos bcas kyi phung po mi snang bar 'od kyi rang bzhin du grol nas zag pa med pa gzhon nu bum pa sku'i dbyings su mngon par 'tshang rgya ba'i thabs rmad du byung ba'i lam /
sgron ma drug gi dbyings rum du rig pa'i skyes bu snyoms par zhubs pas rig gdangs dbyer med du nyams su blangs pas /
'khor 'das ro mnyam du rang sar grol ba'i thabs rmad du byung ba'i don gyi yang snying 'di ni rdo rje'i tshig tu yang dag par gsang ba'i brda ru bstan pa yin no //
rab tu spros med 'od gsal gyi lam ste 'di dag la brten sgo gsum gyi bag chags phra ba sbyangs /
lhun grub rig 'dzin gyi go 'phang thob /
ngo bo nyid kyi sku mngon du byed par 'gyur ro //

//rtsa ba'i don bzhi pa 'khor la gdams shing bstan pa gtad pa ni /
zab gsang thugs kyi sogs nas /
brda thim :
dngos su rig pa 'dzin pa dang mkha' 'gro ma /
rgyud nas gdul bya skal ldan gyi tshogs la yang dag par gtad pa ni go sla'o //
sku gsung thugs kyi rgya gsum gyis snod ldan la spel /
snod min la gsang bar gnyer du gtad pa'o //
bsdus 'grel 'di yang dge slong byams pa yar 'phel gyi ngor bris pa yin no //
srung ma mthu rtsal can gyis bka' 'di srungs shig
/sa ma ya rak+Shan+tu ///
/[ <!TCC Tibetan character 4,37 undefined in unicode!> ]bsdus 'grel 'di bzhin gter chen mchog nas gzhan bskul ngor zhib gzigs dang gtan 'beb nyis bris sogs ma mdzad par gnang ba'i dpe rgyun 'dra zhing /
bdud 'joms rin po che 'jigs bral ye shes rdo rjes zhu dag yig skyon bsal ba'i dpe dang yang bsdur kyang /
da dung sa bcad ma zin pa dang 'khrugs pa sogs mang bas /
rtsa rgyud rang dang zhib bsdur gyis rtsa ba'i tshig mtshams phyes nas dkyus su bkod pa sogs dag bcos mang tsam dpa' thal lta bus /
phyin chad dpe rgyun rnam dag 'phel blos rin gter zhu dag tha ma pa pad bkod sgam sprul pas zhus pa /
nongs pa bzod par gsol zhing 'di phyi'i sgrib par ma gyur cig
/dge legs 'phel ///
/
