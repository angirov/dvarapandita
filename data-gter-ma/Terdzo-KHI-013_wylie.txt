@#//
stag tshang rdo rje phur pa che mchog gi las byang dbang bskur bsgyur kha'i zur 'debs khyer bder bkod pa bzhugs so //
na mo gu ru badzra ku mA ra ya /
rwa ston chen po'i zab gter phur pa che mchog gi phrin las dang dbang bskur ba la 'jug par 'dod pas /
rigs lnga rgyan gcig gi las byang dang /
drag po rtsa ba'i dbang bskur gyi yi ge sngar byas pa gzhir bzhag
/de dag la 'dor len dmigs su bsal ba'i khyad par la gnyis /
phrin las la dang /
dbang bskur gyi skabs so //
dang po la /
gshom gyi skabs su gtor ma'i khyad par ni /
rin po che'i snod du 'bru zan gyi gdan 'og ma 'khor lo rtsibs bcu /
de steng rtsibs brgyad /
de steng gru bzhi rnams brtsegs pa'i steng dbus su gtso bo'i dpal gtor gru gsum pad 'dab bzhi dang ldan pa'i mdun dang mtshams bzhir kI la rigs lnga'i dpal gtor lnga /
rtsibs brgyad la dpal brgyad kyi dpal gtor re re /
rtsibs bcur khro bcu'i gtor ma gru gsum dbal zur mdun bstan re re bzhag
/rtse khrom phyag mtshan me ri dang dmar phud sogs kyis brgyan /
bsham bkod gzhan snga ma dang 'dra'o //
phrin las dngos la /
brgyud 'debs dang skyabs sems sogs sngon 'gro la 'dor len mi dgos /
dngos gzhi'i lha bskyed skabs /
ru dra kro d+hI ti ra baM:
zhes gdan bskyed pa yan song nas /
hU~M:
dbus kyi gdan steng ru tra pho mo dang :
dbang phyug u ma byi chings bsnol ba'i steng :
bdag nyid hU~M las dpal chen che mchog ni :
mthing nag dbu dgu phyag ni bco brgyad pa :
rtsa ba'i zhal gsum rab tu khro zhing gtum :
mthing nag 'dod pa'i khams kun za bar byed :
de steng zhal gsum dmar po rngam zhing gtsigs :
gzugs khams thams cad dbang du sdud par byed :
de steng zhal gsum dkar po bzhad pa yis :
gzugs med khams kun thams cad zil gyis gnon :
nyi zla lta bu'i spyan rnams sdang mig bgrad :
rdzi smin sma ra ag tshom me ltar 'bar :
dbu skra kham nag gyen 'khyil thod skam dang :
rtse bran rigs lnga rin chen 'bar bas brgyan :
bco brgyad phyag ldan g.yas brgyad dang po ni :
gnam lcags rtse dgu gser rdor rtse lnga pa :
ral gri rnge 'u chung dang zla ba dang :
dgra satwa zhags pa rlung nag 'tshubs ma bsnams :
phyag g.yon b+han dmar kha T+wAM zhing dbyug dang :
thong gshol nyi ma ri rab khrag mtsho dang :
me dpung 'bar ba mtha' gnyis phur bu bsgril :
zhabs bzhi gyad kyi dor stabs ru dra brdzis :
rdo rje spu gri'i gshog pa mkha' la lding :
zhing glang stod g.yogs stag gi sham thabs dkris :
tshar gsum thod pa sbrul rigs lnga yis brgyan :
khrag zhag thal ba'i tshom bus rgyan du byas :
de dang gnyis med sbyor ba'i yum chen mo :
gnam zhal dbyings phyug sngo skya khro mo yi :
cha lugs yongs rdzogs gri thod 'dzin mas 'khyud :
g.yas su za byed 'khor lo rgyas 'debs ma :
phyag gnyis rdo rje thod pa khrag bkang bsnams :
g.yon du sgrol yum e ka dzA Ti ma :
smug nag khro chas ral gri tsit+ta 'dzin :
ye shes me dpung 'bar ba'i dbus su bzhugs :
gtso bo'i spyi gtsug rigs kyi bdag po ni :
rig 'dzin slob dpon rdo rje dril bu 'dzin :
phag mo yum 'khril zhi khro dor stabs bzhugs :
dpral bar 'jam dpal gshin rje sku mdog ser :
dbu gsum phyag drug be con ral gri dang :
dgra satwa 'dzin cing phyag g.yon b+han dmar dang :
sdigs mdzub mdung thung 'dzin pas yum dang 'khril :
mgrin par rta mgrin dmar nag dbu gsum pa :
phyag drug rdo rje kha T+wAM rnge'u chung g.yas :
dril bu b+han dmar lcags sgrog yum dang sbyor :
thugs kar yang dag badzra he ru ka :
mthing nag dbu gsum phyag drug rdo rje dang :
kha T+wAM rnge 'u chung ni g.yas su bsnams :
b+han dmar dril bu rgyu zhags yum dang 'khril :
lte bar che mchog yon tan dbu gsum pa :
smug nag phyag drug g.yas gsum rdo rje gsum :
g.yon gsum b+han dmar 'dzin cing yum dang 'khril :
gsang bar bla med he ru ka zhal gsum :
mthing nag phyag drug rdo rje khyung chen dang /
sbrul zhags 'dzin cing g.yon gsum b+han dmar dang :
zhing dbyug ga 'u 'dzin cing yum dang 'khril :
pus mo g.yas su dregs pa kun 'dul ni :
mthing nag zhal gsum phyag drug zhabs bzhi bsgrad :
rdo rje lha brgyad mgo bo g.yas su thogs :
b+han dmar klu brgyad mgo bo g.yon du thogs :
khams gsum spyi 'dul yum dang gnyis med 'khril :
pus g.yon stobs ldan dbu gsum phyag drug mthing :
rdo rje lha brgyad tsit+ta g.yas su thogs :
b+han dmar klu brgyad tsit+ta g.yon du thogs :
zhabs bzhi dor stabs 'byung lnga'i bdag mo 'khril :
thams cad g.yas dkar g.yon dmar dbus rang mdog :
rdo rje khyung gshog dur khrod chas brgyad brgyan :
rang 'od ye shes me klong bzhugs par gsal :
yang dag thugs kar rdo rje sems dpa' ni :
mthing gsal longs spyod rdzogs sku rdor dril 'dzin :
de yi thugs kar ting 'dzin sems dpa' ni :
kun bzang mthing ga bzang mo yum dang 'khril :
mnyam gzhag skyil krung bzhugs pa'i thugs kar hU~M:
'od zer mkha' dbyings khyab pa nyid du bsgom :
gtso bo'i phyogs kyi pad 'dab dang :
nyi ma ro yi gdan steng du :
mdun du bud+d+ha kI la ya :
shar du badzra kI la ya :
lho ru rat+na kI la ya :
nub tu pad+ma kI la ya :
byang du karma kI la ya :
dkar smug mthing ser dmar ljang mdog :
khro bo'i chas rdzogs phur pa 'dril :
'khor lo 'bar ba'i rtsibs bcu la :
steng du khro chen hU~M kA ra :
mthing dmar ljang zhal phyag drug g.yas :
rdo rje kha T+wAM tho ba 'dzin :
dril bu b+han dmar zhags pa g.yon :
sgra 'byin rdo rje dril 'dzin 'khyud :
phra men phag dang rmigs bu'i mgo :
shar du khro chen rnam par rgyal :
dkar mthing ljang zhal phyag drug g.yas :
rdo rje ral gri 'khor lo 'dzin :
b+han dmar gtun shing be con g.yon :
sgeg mo gri thod 'dzin mas 'khyud :
phra men stag dang bya rgod mgo :
shar lhor khro chen dbyug sngon can :
mthing dkar ljang zhal phyag drug g.yas :
rdo rje phur bu me dpung 'dzin :
dril bu dbyug pa tho ba g.yon :
sder mo gri thod 'dzin mas 'khyud :
phra men g.yag dang bya rog mgo :
lho ru khro chen gshin rje gshed :
mthing dkar dmar zhal phyag drug g.yas :
rdo rje be con tri shul 'dzin :
b+han dmar sdigs mdzub 'khor lo g.yon :
ro langs gri thod 'dzin mas 'khyud :
phra men sha ba 'ug pa'i mgo :
lho nub khro chen mi g.yo mgon :
ljang mthing dmar zhal phyag drug g.yas :
ral gri rdo rje kha T+wAM 'dzin :
zhags pa dril bu b+han dmar g.yon :
gtun khung gri thod 'dzin mas 'khyud :
phra men gzig dang khwa ta'i mgo :
nub tu khro chen rta mgrin rgyal :
dmar dkar sngo zhal phyag drug g.yas :
rdo rje kha T+wAM sbrul zhags 'dzin :
dril bu b+han dmar lcags sgrog g.yon :
gtum mo gri thod 'dzin mas 'khyud :
phra men byi la pu shud mgo :
nub byang khro chen 'dod pa'i rgyal :
mthing dmar ljang zhal phyag drug pa :
rdo rje me dpung dbyug tho mdung :
mtha' ma'i phyag gnyis mda' gzhu 'geng :
mda' snyems gri thod 'dzin mas 'khyud :
phra men ce spyang khra yi mgo :
byang du khro chen bdud rtsi 'khyil :
ljang dkar mthing zhal phyag drug g.yas :
rdo rje dbyug pa dgra satwa 'dzin :
dril bu rgya gram zhags pa g.yon :
sgra mdzad gri thod 'dzin mas 'khyud :
phra men seng ge pha wang mgo :
byang shar khams gsum rnam rgyal ni :
ljang dkar dmar zhal phyag drug g.yas :
rdo rje gri gug kha T+wAM 'dzin :
dril bu b+han dmar mdung thung g.yon :
gsong byed ral gri thod 'dzin 'khyud :
phra men dred dang sre mong mgo :
'og phyogs khro chen stobs po che :
dud kha mthing ljang phyag drug g.yas :
rdo rje lcags kyu tho ba 'dzin :
dril bu b+han dmar zhags pa g.yon :
skul byed gri thod 'dzin mas 'khyud :
phra men dom dang byi ba'i mgo :
yab rnams zhabs bzhi dor stabs bgrad :
dur khrod chas brgyad gar dgur ldan :
khra thabs phur bu lcags kyu 'dzin :
shar phyogs sgo srung pu shud mgo :
dkar nag 'gugs byed lcags kyu g.yas :
lho phyogs sgo srung skya ka'i mgo :
ser nag 'ching byed zhags pa g.yas :
nub phyogs sgo srung srin bya'i mgo :
dmar nag sdom byed lcags sgrog g.yas :
byang phyogs sgo srung khra yi mgo :
ljang nag myos byed dril bu g.yas :
g.yon rnams thod pa khrag bkang 'thung :
khro chas me dpung klong na gsal :
dkyil 'khor phyi khyams mu khyud la :
dbang phyug nyi shu rtsa brgyad ni :
g.yag gdong la sogs ma bdun shar :
pha wang mgo sogs ma bdun lho :
za ba rgod mgo ma bdun nub :
rlung lha spyang gdong ma bdun byang :
rang rang phyag mtshan cha lugs gsal :
phyi rim bdag nyid shwa na ma :
sa bdag skyes bu re ti bzhi :
pho bdud ging bdud ging phran 'bum :
'khor tshogs bsam gyis mi khyab gsal :
A+oM badzra kI li kI la ya sarba big+h+nAn baM hU~M phaT:
khrag 'thung rigs lngas dbang bskur ba ni /
oM bud+d+ha shrI he ru ka :
bud+d+ha kro d+hI shwa rI oM:
oM badzra shrI he ru ka :
badzra kro d+hI shwa rI hU~M:
oM rat+na shrI he ru ka :
rat+na kro d+hI shwa rI trAM:
A+oMHpad+ma shrI he ru ka :
pad+ma kro d+hI shwa rI hrI:
oM karma shrI he ru ka :
karma kro d+hI shwa rI A:
gnas gsum rgyas gdab pa ni /
oM sarba ta thA ga ta kA ya badzra swa b+hA ba At+ma ko\u0f85 haM:
oM sarba ta thA ga ta wA ka badzra swa b+hA ba At+ma ko\u0f85 haM:
oM sarba ta thA ga ta tsit+ta badzra swa b+hA ba At+ma ko\u0f85 haM:
spyan 'dren pa ni /
hU~M:
srid pa phur bu sgrub pa dang :
dbang dang dngos grub stsol ba'i slad :
ye shes khro bo 'khor dang bcas :
gnas 'dir spyan 'dren gshegs su gsol :
spyi gtsug nyi zla pad+ma nas :
rig 'dzin slob dpon lha tshogs gshegs :
sku mchog 'gyur ba med pa nas :
'jam dpal sku yi lha tshogs gshegs :
gsung mchog 'gag pa med pa nas :
pad+ma gsung gi lha tshogs gshegs :
thugs mchog g.yo ba med pa nas :
yang dag thugs kyi lha tshogs gshegs :
yon tan lhun gyis grub pa nas :
bdud rtsi yon tan lha tshogs gshegs :
phrin las drag po sgrol ba nas :
phur pa phrin las lha tshogs gshegs :
sha khrag rgya mtsho bskyil ba nas :
ma mo rbod gtong lha tshogs gshegs :
dam rdzas rdza ltar lhag pa nas :
'jig rten mchod bstod lha tshogs gshegs :
dgra bgegs gdug pa 'dul ba nas :
dmod pa drag sngags lha tshogs gshegs :
phyogs bcu khro bo'i dkyil 'khor nas :
khro bcu yab yum khra thabs dang :
bdun brgya nyer lnga'i lha tshogs rnams :
gnas 'dir spyan 'dren gshegs su gsol :
khro bo chen po gshegs nas kyang :
rtags dang mtshan ma ston pa dang :
kI la ya yi dngos grub stsol :
badzra sa mA dza :
zhes sbyar /
de nas bzhugs gsol nas gtor ma'i mchod pa /
ma hA ba liM ta khA hi :'i bar las byang ltar byas la /
bstod pa ni /
hU~M:
bskal pa me ltar 'bar ba'i klong dkyil nas :
chos kyi dbyings nas rang byung rang shar ba'i :
phrin las lhun rdzogs che mchog phur pa'i lha :
dbu dgu sa dgu rab rdzogs khro chags bzhad :
bco brgyad phyag na phyag mtshan sna tshogs bsnams :
rdo rje rtse dgu rtse lnga ral gri dang :
rnge'u chung zla ba dgra satwa zhags pa dang :
rlung 'tshubs 'dzin cing g.yon rnams b+han dmar dang :
kha T+wAM zhing dbyug thong gshol nyi ma dang :
ri rab khrag mtsho me dpung 'bar ba bsnams :
phyag gi mtha' gnyis phur bu 'dril zhing 'debs :
rdo rje spu gri'i gshog pa mkha' la lding :
dur khrod 'bar ba'i chas rnams sku la rdzogs :
gnam zhal dbyings phyug gri gug thod pa 'dzin :
khro mo'i chas rdzogs yab kyi sku la 'khril :
gtso bo yab yum gnyis la phyag 'tshal bstod :
g.yas su gsang yum 'khor lo rgyas 'debs ma :
rdo rje dung dmar 'dzin cing khro tshul bzhad :
g.yon du sgrol yum e ka tsA ti ma :
smug nag phyag gnyis ral gri tsit+ta 'dzin :
zhing bcu gdug pa'i srog dbugs sdud mdzad cing :
yum mchog khro mo gnyis la phyag 'tshal bstod :
hU~M:
sku yi sprul pa 'jam dpal gshin rje gshed :
pad+ma gsung mchog rta mgrin yab yum dang :
thugs mchog yang dag badzra he ru ka :
bdud rtsi yon tan che mchog yab yum dang :
rbod gtong ma mo bla med he ru ka :
'jig rten dregs pa kun 'dul mchod bstod lha :
stobs ldan nag po ma rungs dregs pa 'joms :
sgrub pa sde brgyad lha tshogs sku la rdzogs :
dpal chen che mchog phur pa'i lha la bstod :
sgeg pa dpa' ba 'jigs su rung ba dang :
rgod dang gshe dang rngams par ston pa dang :
khro zhing gtum la snying brtse zhi ba ste :
gar dgu'i nyams dang ldan la phyag 'tshal bstod :
thal chen rak+ta zhag gi zo ris dang :
ko rlon g.yang gzhi stag gi sham thabs gsol :
thod phreng sbrul chun me dpung chas dgu rdzogs :
dpal gyi chas kyis brgyan la phyag 'tshal bstod :
sprul pa'i khyung chen klu gdon 'jigs brgyad zlog :
dbu la rigs lnga'i sangs rgyas rgyan du rdzogs :
rig 'dzin slob dpon rigs mchog rigs kyi bdag :
mchog thun dngos grub stsol la phyag 'tshal bstod :
hU~M:
rgyal kun thugs kyi rdo rje rigs kun bdag :
mi 'gyur dbyings rig thig le 'od lnga'i klong :
yongs zlum ngo bo nyid skur lhun grub pa :
kun bzang yab yum sku la phyag 'tshal bstod :
hU~M:
las bzhi kun 'grub sras mchog rigs lnga dang :
phyogs bcu skyong mdzad bdud 'dul khro bo bcu :
sgo ba bzhi dang phur srung dam can sogs :
bdun brgya nyer lnga'i dkyil 'khor lha la bstod :
ces pas bstod /
bzlas pa'i skabs su /
ting 'dzin sems dpa'i 'od zer gyis :
spro bsdu la dmigs zhi bsnyen bzla :
zhes pas dmigs pa las byang ltar la bzlas pa /
A+oM badzra tsit+ta hU~M:
ces bzla /
gtso bo'i ljags steng pad+ma dmar :
'dab bzhi AHyis mtshan par bsgom :
ya rkan zla ba A lis bskor :
ma rkan nyi ma kA lis bskor :
gsang ba srog gi snying po ni :
gnam thog lhung ba lta bu ru :
bzlas pas 'od zer me 'od dang :
mtshon cha thog ser dpag med spros :
stong gsum thams cad 'od kyis gang :
srid gsum gdug pa can rnams btul :
A+oM badzra kro d+ha ma hA shrI he ru ka badzra kI li kI la ya sarba big nAn baM hU~M phaT:
ces khro bo'i snying po dang /
khroM ga ru Da tsa le tsa le hU~M phaT:
khyung gi sngags bzla /
spro na bka' brgyad so so'i snying po bzla zhing :
bsdu na kun 'dus drag sngags me dpung bzla :
ces pas rigs bdag rig 'dzin gyi snying po /
oM badzra ma hA gu ru sarba sid+d+hi hU~M:
'jam dpal skur /
oM a kro te ka ya mAn+ta ka ha na ma tha b+hany+dza hU~M phaT:
pad+ma gsung la /
oM pad+mAn+ta kr-ita ha ya gr-I ba hu lu hu lu hU~M phaT:
yang dag thugs la /
oM ru lu ru lu hU~M b+h+yo hU~M phaT:
bdud rtsir /
oM badzra kro d+ha ma hA shrI he ru ka hU~M phaT:
ma mor /
oM gu h+ya dz+nyA na shrI he ru ka kro tI shwa rI ma ma yo gi nI hU~M phaT:
mchod bstod la /
oM badzra tsaN+Da sarba duSh+TAM hU~M phaT:
drag sngags la /
oM badzra duSh+TAM e dza b+h+yo hU~M phaT:
drag sngags me'i phung po /
oM badzra ma hA kro d+ha pad+ma kro d+hI shwa rI badzra kI li kI la ya ma hA yak+Sha kA la rU pa karma raM raM dz+wa la raM hU~M phaT:
'khor sngags rgyas bsdus ci rigs pa bzla ba'o :
ces pas /
kI la ya rigs lngar /
A+oM dIp+ta bud+d+ha kI li kI la ya sarba big nAn baM hU~M phaT:
A+oM dIp+ta badzra kI li\u0f8e
A+oM dIp+ta rat+na\u0f8e
A+oM dIp+ta pad+ma\u0f8e
A+oM dIp+ta karma\u0f8e
bsdu na /
A+oM bud+d+ha badzra rat+na pad+ma karma kI la ya sarba big nAn baM hU~M phaT:
khro bo bcu la rgyas par lcogs na /
A+oM badzra kro ta hU~M kA ra hU~M gardza gardza hU~M phaT:
ces pas 'gres te spyi mthun bzla /
bsdu na rtsa sgrub ltar /
hU~M hU~M:
gardza gardza :
ha na ha na :
da ha da ha :
pa tsa pa tsa :
b+han+d+ha b+han+d+ha :
hu lu hu lu :
tiSh+Tha tiSh+Tha :
tshin+d+ha tshin+d+ha :
b+hin+d+ha b+hin+d+ha :
s+pho Ta s+pho Ta :
dzaHhU~M baM ho :
sarba duSh+TAn dgra bgegs sha truM mA ra ya hU~M hU~M phaT phaT:
ces bzla /
sgo ma dang dbang phyug nyer brgyad bdag nyid shwa na bse lcags dung la sogs par /
A+oM badzra kI li kI la ya dzaHhU~M baM ho :
ka taM ka ye :
dza ye bi dza ye :
a tsi te :
a pa ra tsi te ma ra se na pra mar+d+ha na ye sarba big nAn baM hU~M phaT:
ces gtso 'khor rnams rim pas bcu cha re bskyung la bzla'o //
bzlas dmigs ni /
gtso bo che mchog gi thugs kar yang dag he ru ka
/de'i thugs kar ye shes sems dpa' rdor sems mthing ga
/de'i thugs kar ting 'dzin sems dpa' kun bzang yab yum gsal ba'i thugs kar zla dkyil gyi steng du hU~M yig mthing ga la sngags kyis bskor ba las 'od zer spro bsdus don gnyis sgrub par bsam pa dang /
spyi bor rig 'dzin /
lus kyi gnas rnams su dpal chen rnams so sor gsal ba'i thugs kar nyi ma'i steng du hU~M yig gi mthar so so'i sngags kyis g.yas su bskor ba las 'od zer 'phros pas gnod byed log 'dren mtha' dag btul /
yang 'od zer 'phros pas 'khor gyi dregs pa can rnams bskul te phrin las bzhi thogs med du sgrub par bsam pa dang /
gtso bo'i ljags steng sngags kyi spro bsdu gzhung gsal bya /
stong tshigs dang /
rjes kyi las rim tshogs mchod nas bkra shis kyi bar yang 'dor len bya mi dgos pas las byang dkyus ltar btang bas 'grub bo //
gnyis pa dbang gi cho ga la'ang rtsa ba'i dbang chog gzhir bzhag pa'i steng /
gshom gyi skabs su dkyil 'khor che mchog mngon rtogs dang mthun pa dbang rdzas rnams grangs dang 'god tshul sogs khyad par med cing /
de rnams kyi steng du phur pa che mchog dpal brgyad /
bya khyung /
sras mchog rigs lnga /
khro bcu /
sgo ma bzhi rnams kyi tsakli gzhung mthun bkod /
dbang sgrub che mchog gi mngon rtogs sogs gong gsal ltar kha bsgyur ba'i las byang bzlas pa dang bcas pa /
tshogs mchod rig me dor ba yan grub nas /
dbang bshad skabs /
gnyis su yod pa las /
'dir phyi ma ltar bsgrub pa la zhes bsgyur /
ye shes pa dbab pa'i skabs /
slob dpon dpal chen por gsal ba'i thugs ka nas ye shes kyi me rab tu 'bar ba spros te /
khyed rang rnams kyi phung khams skye mched bag chags dang bcas pa thams cad bsregs te stong pa nyid du gyur /
gdod ma'i stong chen de'i ngang las chu las chu bur brdol ba ltar skad cig gis dpal chen che mchog rdo rje gzhon nu sku mdog mthing nag
/dbu dgu phyag bco brgyad pa rab tu khros pa'i nyams can /
rtsa ba'i zhal gsum mthing nag gtum la rngam pa /
bar gyi zhal gsum dmar po am gtsigs bsdams pa /
steng gi zhal gsum dkar po bzhad cing gshe ba /
phyag g.yas pa brgyad na rdo rje rtse dgu rtse lnga ral gri rnge'u chung zla ba dgra satwa zhags pa rlung 'tshubs bsnams pa /
g.yon pa brgyad na b+han dmar kha T+wAM zhing dbyug thong gshol nyi ma ri rab khrag mtsho me dpung 'dzin cing /
mtha' gnyis ri rab phur bu 'dril ba /
zhabs bzhi gyad kyi dor stabs kyis 'jigs byed pho mo brdzis pa /
dur khrod dang dpal gyi chas kyis yongs su brgyan cing /
sbyor yum gnam zhal dbyings phyug sngo skya gri thod 'dzin pas 'khyud pa /
g.yas su gsang yum 'khor lo rgyas 'debs mthing gsal rdo rje dung khrag 'dzin pa /
g.yon du sgrol yum e ka tsA ti smug nag ral gri tsit+ta 'dzin pa /
gtso bo'i dbu gtsug tu rig 'dzin slob dpon /
dpral bar gshin rje /
mgrin par rta mgrin /
thugs kar yang dag
/lte bar che mchog
/gsang bar bla med /
brla g.yas su dregs 'dul /
g.yon du drag sngags /
phyag mtshan phur bu'i khong seng du sras mchog rigs lnga /
gnas bcur khro bo bcu /
steng gi nam mkhar bya khyung /
tshigs bzhir sgo ma bzhi /
yang dag gi thugs kar pad+ma 'dab brgyad zi phol gyi dbus su ye shes sems dpa' rdor sems mthing ka
/de'i thugs kar ting 'dzin sems dpa' kun bzang yab yum thugs srog hU~M dang bcas pa dbyings kyi mkha' la 'ja' tshon bres pa ltar bkra lam mer gsal zhing /
steng 'og phyogs mtshams thams cad ye shes kyi me dpung rab tu mched pa'i klong nas sprul pa'i khro tshogs phur srung dam can dregs byed dpag med 'phro bar gsal ba'i lha tshogs de rnams kyi spyi bor 'khor lo dkar po oM gyis mtshan pa /
mgrin par pad+ma dmar po AHsa mtshan pa /
thugs kar rdo rje sngon po hU~M gis mtshan par gsal ba dang /
slob dpon dpal chen por gsal ba'i thugs ka'i 'od zer sogs dbang chog ltar bya /
dbang dngos gzhi la /
gtso bo'i lha dbang song mtshams /
che mchog gi sku thogs la /
hU~M:
chos dbyings rol pa chen po'i gzhal yas nas :
dpal chen che mchog rdo rje gzhon nu ni :
gnam zhal yum 'khril 'khor lo rgyas 'debs sbyor :
sgrol yum e ka bcas pa'i dbang bskur bas :
gtso mchog yab yum sku yi dbang thob shog :
A+oM badzra kro d+ha ma hA shrI he ru ka kro tI shwa rI kA ya a b+hi Shiny+tsa hU~M:
zhes spyi bor bskur /
rig 'dzin gyi sku gtsug tu bkod la /
hU~M:
mkha' spyod rig pa 'dzin pa'i gzhal yas nas :
bde gshegs sku gsung thugs las sprul pa'i sku :
rig 'dzin slob dpon phag mo yum dang 'khril :
rigs mchog rigs kyi bdag pos dbang bskur bas :
lhun grub rig pa 'dzin pa'i dbang thob shog :
oM badzra ma hA gu ru kA ya a b+hi Shiny+tsa hU~M:
gshin rje dpral bar bkod la /
hU~M:
mthing nag e dbyings drag po'i gzhal yas nas :
'jam dpal gshin rje ro langs yum dang sbyor :
khyod kyi dpral ba'i gnas su bskur ba yis :
'jam dpal sku mchog 'gyur med dbang thob shog :
oM a kro te ka ya mAn+ta ka kA ya a b+hi Shiny+tsa hU~M:
dbang chen mgrin par bzhag la /
hU~M:
dmar nag gru gsum dbang gi gzhal yas na :
rta mgrin dbang chen gtum mo yum dang sbyor :
longs spyod 'khor lo'i gnas su bskur ba yis :
pad+ma gsung mchog 'gag med dbang thob shog :
oM hrIHpad+ma kro ta ha ya gr-I ba kA ya a b+hi Shiny+tsa hU~M:
yang dag snying khar bzhag la /
hU~M:
mthing nag gru gsum 'bar ba'i gzhal yas nas :
badzra he ru ka kro tI yum dang sbyor :
dran pa rnam bkod gnas su bskur ba yis :
thugs mchog yang dag thugs kyi dbang thob shog :
oM ru lu ru lu kA ya a b+hi Shiny+tsa hU~M:
che mchog lte bar bzhag la /
hU~M:
yon tan lhun gyis grub pa'i gzhal yas nas :
dpal chen che mchog gnam zhal dbyings phyug sbyor :
sprul pa skyed byed gnas su bskur ba yis :
che ba'i yon tan rdzogs pa'i dbang thob shog :
oM badzra kro ta ma hA shrI he ru ka kA ya a b+hi Shiny+tsa hU~M:
rbod gtong gsang bar bzhag la /
hU~M:
thugs rje rol pa chen po'i gzhal yas nas :
bla med he ru ka mu kha le dang sbyor :
bde ba skyed byed gnas su bskur ba yis :
ye shes las grub ma mo'i dbang thob shog :
oM gu h+ya dz+nyA na shrI he ru ka kro tI shwa rI kA ya a b+hi Shiny+tsa hU~M:
mchod bstod brla g.yas su bzhag la /
hU~M:
bskal pa me ltar 'bar ba'i gzhal yas nas :
dregs pa kun 'dul khams gsum spyi 'dul sbyor :
skal ldan skyes bu khyod la dbang bskur bas :
dregs pa las la bkol ba'i dbang thob shog :
oM badzra tsaN+Da sarba duSh+TAn kA ya a b+hi Shiny+tsa hU~M:
drag sngags brla g.yon du bzhag la /
hU~M:
ma rungs gdug pa sgrol ba'i dkyil 'khor nas :
stobs ldan nag po 'byung lnga'i bdag mo sbyor :
skal ldan skyes bu khyod la dbang bskur bas :
dgra bgegs gdug pa sgrol ba'i dbang thob shog :
oM badzra sarba duSh+TAn e dza b+h+yoHkA ya a b+hi Shiny+tsa hU~M:
bya khyung spyi bor bzhag la /
hU~M:
ri rab dpag bsam shing gi rtse mo nas :
dpal chen sprul pa'i bya khyung ga ru Da :
klu gnyan sa bdag 'byung po dbang du sdud :
skal ldan skyes bu khyod la dbang bskur bas :
gdug pa kun 'dul mi mthun rkyen tshogs zlog :
pho nya las la myur ba'i dbang thob shog :
khroM ga ru Da kA ya a b+hi Shiny+tsa hU~M:
sras mchog lag tu gtad la /
hU~M:
dpal chen sku las sprul pa'i sras mchog ni :
dug lnga bdud dang ru dra sgrol mdzad pa :
sras mchog kI la rigs lnga'i dbang bskur bas :
phrin las thogs med myur ba'i dbang thob shog :
bud+d+ha badzra rat+na pad+ma karma kI la ya baM hU~M phaT:
kA ya a b+hi Shiny+tsa hU~M:
de nas khro bcu sku tsaka phyogs bsdus kyis spyi dpral ltag mgrin lte gsang dpung pa pus mo g.yas g.yon rnams su bzhag la /
hU~M:
phyogs bcu'i dregs pa sogs nas sgo ma bzhi'i sku tsaka tshigs chen bzhi la bzhag pa phyin chad rtsa ba'i dbang chog mthar chags su bskur bas grub bo //
zhes pa'ang sngar bsgrigs pa'i rigs lnga rgyan gcig gi phrin las rtsa dbang cho ga'i zur 'debs kyi tshul du 'chi med bstan gnyis gling pas bgyis pa dge legs 'phel ///
/
