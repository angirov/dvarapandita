@#:
khyung gi sgrub thabs zab mo bzhugs so :
bka' brgyad rang shar las so //
khyung chen yongs rdzogs sku la phyag 'tshal lo :
sgrub chen bka' brgyad yongs rdzogs kyi bka' sdod :
rgyal sras khyung chen yongs rdzogs bskul bar 'dod pas :
mchod rdzas bsham zhing khyad par du gtor ma la nya sbal sbrul shas brgyan pa bsham :
rang nyid yi dam lhar gsal ba'i mdun du :
hU~M raM las bskal pa'i me dpung 'bar ba'i dbus :
khroM las rgyal sras khyung chen yongs rdzogs ni :
dkar ser dmar ljang mthing nag rngam pa'i sku :
rdo rje'i rwa gdengs gnam lcags mchu sder can :
gser mig gshog sgro ral gri spu gris gtams :
phyag gnyis sbrul rigs nag po zhal du 'dren :
sprul pa yang sprul grangs med phyogs bcur 'phro :
kun kyang 'gro don mdzad phyir las la chas :
sprin phung lta bur gtibs shing mchu sder bgrad :
sa bdag klu gnyan thams cad bsgral zhing gsol :
khroM:
phyogs bcu nam mkha' yangs pa'i dkyil 'khor nas :
rgyal sras khyung chen yongs rdzogs snyan gson cig :
sa bdag klu gnyan 'dul phyir spyan 'dren gyis :
rings pa'i tshul gyis gnas 'dir gshegs su gsol :
khroM badzra g+ha ru DaHsa ma ya dzaHdza :
khroM:
rab 'jigs drag po 'bar ba'i gzhal yas 'dir :
sa bdag klu gnyan ma lus bsgral ba'i phyir :
rgyal sras khyung chen yongs rdzogs 'khor bcas rnams :
gnyis med brtan par bzhugs la 'phrin las mdzod :
sa ma ya A be sha ya a A:
khroM:
dri med yid 'ong gtsang mar sbyar pa yi :
mchod yon me tog bdug spos snang gsal dang :
dri chab zhal zas snyan pa'i rol mo 'bul :
gzugs sgra dri ro reg bya chos la sogs :
bdud rtsi sman dang rak+ta b+ha ling rgyan :
sa bdag klu gnyan sha khrag rus la sogs :
phyi nang gsang ba'i mchod pa bzhes su gsol :
ma hA sarba pU tsa khA hi :

khroM badzra g+ha ru DaHhU~M phaT:
oM badzra ga ru Na tsa le nA ga mA ra ya hU~M phaT:
bsnyen pa'o :
de nas sgrub pa'i sngags ni :
oM na mo b+ha ga wa te b+hun+d+he b+he ra yA:
tad+ya thA:
spu ta spu ta :
b+he ra b+he ra :
mi li mi li :
hU~M hU~M phaT phaT swA hA:
oM nA ga li duM pa ya :
pa stoM pa stoM:
ti ku ru hU~M hU~M dzaHdzaHb+h+yo b+h+yo :
de nas las sbyor sngags ni :
oM g+hu ro b+ho ha ya dza :
e mA ra ya dza :
nA ga mA ra ya sod :
nA ga mA ra ya bying :
nA ga mA ra ya rmugs :
nA ga mA ra ya myogs :
nA ga mA ra ya du :
nA ga mA ra ya bying :
thuM ril dza :
badzra g+ha ru DaHya dza :
ces bzlas na klu thams cad kyi snying dus gcig la 'byin nges so :
don med par klu gzir na sdig che'o :
thabs gzhan gyis ma phan na 'di bsgrub bo :
zhag nyer gcig gis tsho 'o :
'di ni me dang 'dra 'o :
sa bdag klu gnyan gsod par 'gyur ro :
sngags 'di ni bzla mi dgos te :
blo la yod pas kyang klu thams cad skrag pa yin no :
klu la za res 'beb pa'i las so :
de nas skabs su gtor ma 'bul zhing bstod bskul bya'o :
nA ga sha trUM khA hi :
hU~M khroM:
ri rab rtse la gnas pa yi :
rgyal sras khyung chen yongs rdzogs ni :
sku mdog sna tshogs 'od zer 'bar :
rang bzhin khyung ni mkha' ltar khyab :
ye shes khyung ni sprin ltar gtibs :
sprul pa'i khyung ni char ltar 'beb :
yang sprul khyung ni thog ltar 'phro :
khyung gshog 'bar bas bar snang khengs :
khyung ru mi mngon dbyings su gsigs :
sum cu rtsa gsum lha gnas 'dul :
sder mos klu gnyan sa bdag 'dren :
zhal nas me 'bar klu gnyan sreg :
shangs nas dud 'thul 'byung po brgyal :
spyan mig bgrad nas klu gnyan sdigs :
ljags kyi rkan sgras klu gnyan skrag :
gsung gi nga ros klu gnyan 'dar :
stobs chen rgyal po khyung gi tshogs :
sprul pa yang sprul grangs med 'phro :
klu gnyan sa bdag 'dul la brtson :
zas su klu gnyan sha la za :
skom du klu gnyan khrag la 'thung :
khyed rnams khros shing gsigs pa'i tshe :
sprul pa grangs med phyogs bcur 'gyed :
klu gnyan sa bdag rdul du rlog :
dgra bgegs steng du bab pa'i tshe :
la la lding zhing la la 'phur :
'phur ba'i gshog sgra 'u ru ru :
sgrol ba'i rngams sgra di ri ri :
gnam lcags 'bar ba'i mchu sder gyis :
sa bdag klu gnyan snying rtsa drongs :
gnod byed thams cad zas su zo :
khro chung 'bar ba'i spyan mig gis :
nad gdon ltems se bzhu nas gsol :
gnam lcags 'bar ba'i rwa gdengs nas :
bskal pa'i me 'bar 'ur sgra 'byin :
steng gi lha srin gdug pa sgrol :
spyi gtsug yid bzhin nor bus brgyan :
sgrub pa po la dngos grub stsol :
gnod byed klu gnyan sa bdag 'di :
dbang du sdus la myur du sgrol :
rings par khug la zas su gsol :
srog gcod snying phyungs sha rus gtubs :
rngams zas khyur mid hab sha rol :
phyo phyo klu gnyan snying rtsar phyo :
bdag la gnod pa'i klu gnyan la :
gshog sgra can gyis snying nas phyungs :
sder mo can gyis snying nas drongs :
rkan sgra can gyis zhal du gsol :
rdul phran tsam yang med par rol :
dus la bab po sa ma ya :
dam rdzas mchod gtor 'di 'bul gyis :
bcol pa'i phrin las 'grub par mdzod :
rgyal sras khyung chen yongs rdzogs la :
bdag ni rtag tu gus phyag 'tshal :
khyed kyi thugs rjes klu gnyan sgrol :
dam las ma 'da' phrin las mdzod :
nA ga sod nA ga gtubs :
nA ga mA ra ya rbad rbad :
ces bskul lo :
'di la yi dam byas na klu la za res 'beb nges so :
mdze 'joms klu 'dul rgyud las :
khol du o rgyan pad+mas phyung ba 'o :
klu sa bdag nye mi nus so :
thabs gzhan rdugs na 'di bya'o :
khyung gi sgrub thabs zab mo rdzogs so :
sa ma ya :
rgya rgya rgya :
zang zang lha brag nas spyan drangs pa'o ///
/
@#:
khyung chen yongs rdzogs dbang bskur bzhugs so :
rgyal sras khyung gi tshogs la phyag 'tshal lo :
khyung chen rigs lnga'i dbang lnga ni :
bum chu dbu rgyan rdo rje dang :
dril bu ming gi dbang bskur bya :
rtsa ba'i dkyil 'khor chen po 'dir :
bsnyen pa'i dbang bskur thob pa yis :
sa phyogs dben zhing nyams dga' bar :
dkyil 'khor rgyan ldan dam rdzas bsham :
bsnyen sgrub rtags rnams rab rdzogs nas :
slob ma khrus byas bgegs bskrad bya :
maN+Dal dbul zhing gsol ba gdab :
ho :
yi dam rgyal ba'i dkyil 'khor gtso :
ye shes khyung chen zil gnon gyi :
byin rlabs dbang bskur tshul bzhin du :
bdag la bstsal bar mdzad du gsol :
dpon slob gnyis ka khyung du bsgom :
sa ma ya satwaM:
zhes me tog dor :
hU~M dang phaT kyis dkyil 'khor bstan :
khyung chen lnga yi phyag rgya yis :
gnas lngar gtug cing dam chur gyur :
sa ma ya yi dam tshig bsgrag :
oM b+hud+d+ha :
badzra :
rat+na :
pad+ma :
karma :
sa ma ya a A:
de nas bum pa spyi bor bzhag ste :
hU~M:
bum pa rin chen gzhal yas khang :
khyung chen rigs lngas byin brlabs pa :
sdug bsngal thams cad sel byed pa'i :
ye shes bum chus dbang bskur ro :
oM b+hud+d+ha ga ru DaHa b+hi Shiny+tsa oM:
oM badzra ga ru DaHa b+hi Shiny+tsa hU~M:
oM rat+na ga ru DaHa b+hi Shiny+tsa trAM:
oM pad+ma ga ru DaHa b+hi Shiny+tsa hrI:
oM karma ga ru DaHa b+hi Shiny+tsa A:
dbu rgyan gtad de :
hU~M:
dbu rgyan rigs lngas dbang bskur bas :
bsam pa yid bzhin 'grub byed pa'i :
khyung chen rigs lnga'i dbang yin te :
sdug bsngal sel bar dbang bskur ro :
oM hU~M trAM hrIHA:
rdo rje gtad de :
rdo rje thabs mchog dbang bskur bas :
mtshan ma'i rnam rtog kun 'joms pa :
chags pa dag dang bral bar byed :
khyung chen dbang ni bskur bar bya :
oM badzra a b+hi Shiny+tsa hU~M:
dril bu gtad de :
shes rab dril bus dbang bskur bas :
phrin las sna tshogs 'grub byed pa'i :
dngos grub thams cad thob byed pa :
khyung chen dbang ni bskur bar bya :
oM karma shab+da a b+hi Shiny+tsa hU~M:
khyung sku'i dbang :
hU~M:
rgyal sras mtshan mas dbang bskur bas :
the tshom rtog pa spangs pa ste :
nyon mongs thams cad 'dul ba'i gtso :
khyung chen dbang ni bskur bar bya :
oM b+hud+d+ha nAm a b+hi Shiny+tsa hU~M:
ho :
khyung chen rnams kyi dbang bskur bas :
klu dang gnod sbyin dri za dang :
sa bdag gnyan dang 'byung po dang :
bdug pa'i gnod pas mi tshugs 'gyur :
oM sarba a b+hi Shiny+tsa hU~M:
khams gsum sems can thams cad la :
dbang bskur gdug pa'i nad las grol :
khyung chen dbang 'di rab tu skur :
ces bskur ro :
rjes kyi bya ba spyi ltar bya'o :
rgyal sras khyung chen yongs rdzogs kyi dbang bskur rdzogs so :
sa ma ya :
rgya rgya rgya :
ma 'ongs gdug pa 'dul don du :
zang zang lha brag rked la sbas :
smug nag khros pa khro bo'i rigs :
rgod kyi ldem 'phru can dang sprod :
sa ma ya :
rgya rgya rgya :
zang zang lha brag nas rig 'dzin rgod ldem gyis bton pa'o //
mang+ga laM///
/
