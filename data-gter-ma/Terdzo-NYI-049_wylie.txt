@#//
thugs rje chen po pad+ma sgyu 'phrul drwa ba las /
dam can lcam dral gyi bka' gtad gsal byed phrin las lcags kyu zhes bya ba bzhugs so //
rta mchog thugs sprul dam tshig can //
yon tan lnga ldan des skyongs shig
/bod yul gter gyi gnyer 'dzin phyir //
'dir bsten 'os pas 'di yang dgod //
dam can rdo rje legs pa lcam dral gyi bka' gtad zab bsdus bsgrub pa la /
stegs bu stag lpags kyis bkab pa'i steng du rin po che'i snod du zas sna tshogs las bcos pa'i mkhar thabs kyi steng du bshos bu gru gsum dmar po la rang 'dra bzhis bskor ba /
snod gcig tu mkhar thabs steng bshos zlum dkar po la rang 'dra bzhis bskor ba /
de gnyis la yod na bla rdo mda' dar dang bcas pa btsugs /
med na mda' dar ram dar gur dmar po dang dkar po phub cing so so'i sku tsaka dang bcas g.yas g.yon byas la bzhag
/phyag mtshan tsakli gnyis /
mdun du 'bul gtor dkar dmar /
phyi mchod /
sman raka
/gser skyems bcas bsham /
pad+ma sgyu 'phrul drwa ba'i nang sgrub kyi bdag bskyed bzlas pa bcas rgyas bsdus skabs bstun gtang /
de nas 'di'i las byang mchod brlab nas bstod pa'i bar du gtang /
sgrub thabs ltar ting 'dzin dang ldan pas bzlas pa gnyis ci 'grub bya /
slob ma la khrus bgegs bskrad sems bskyed gsal gdab sngon du 'gro bas /
de la skabs su babs pa 'di ni /
rang gzhung las /
'di ltar skyes bu yab yum mthu che :
dngos grub myur :
phrin las thogs pa med :
snying nye :
bkra shis pa'o :
o rgyan pad+ma bdag gi rjes 'jug rnams kyis srung ma 'di rang la gyis shig :
ces gdams par mdzad pa'i dam can rdo rje legs pa 'di ni ngo bo dpal chen rta mchog dbang gi rgyal po'i thugs las sprul pas dbyings che zhing rnam pa 'jig rten dregs pa'i tshul du bstan pas mthu rtsal myur ba'i phyir /
rdo rje theg pa'i bstan pa spyi'i srung ma'i dbang po khyad par can du gyur cing /
lhag par slob dpon chen po rdo rje thod phreng rtsal gyis bod yul gter kha kun gyi gnyer gtad mdzad pas zab gter che phra kun la 'di'i gsol mchod sogs sna re byon pa las /
'di ni sprul pa'i gter chen o rgyan mchog gyur gling pas gnas chen mkha' 'gro 'bum rdzong nas spyan drangs pa'i thugs rje chen po'i bka' srung gi skor las byung ba ste /
lugs 'di'i bka' gtad bgyi ba la sogs kyis mtshams sbyar nas maN+Dal phul /
gsol ba 'debs pa 'di'i rjes zlos /
ho :
thugs rje chen po'i bdag nyid mchog :
'gro ba'i gtso bo bla ma yis :
sangs rgyas bstan pa srung ba'i phyir :
dam can lcam dral bdag la stsol :
lan gsum /
rgyud sbyong ba'i phyir skyabs sems yan lag bdun pa bdag bskyed ltar ram spyi 'gro'i rgyun bshags /
rdo rje slob dpon sangs rgyas dpal //
lta bu gang 'os bya /
de nas khyed rang rnams skad cig gis spyan ras gzigs pad+ma gar gyi dbang phyug sku mdog dmar po 'dzum khro'i nyams can /
phyag dang po gnyis thugs kar thal mo sbyar ba'i bar du rdo rje /
g.yas 'og mas pad+ma rA ga'i phreng ba /
g.yon 'og mas pad+ma dmar po bsnams pa /
dar dang rin po che'i rgyan gyis brgyan cing zhabs skyil krung pad+ma nyi zla'i gdan la bzhugs pa'i pang du rang 'od kyi yum gsang ba ye shes dmar mo gri thod 'dzin pas 'khyud par mos shig
/mdun du lha mi'i yul phun sum tshogs pa'i dbus su sogs las byang ltar mngon rtogs nas spyan 'dren /
bzhugs gsol /
mchod pa'i sngags yan dang /
bstod pa dam can /
g.yu sgron ma /
'khor bcas sh+loka gsum brjod /
de ltar dam can skyes bu chen po lcam dral mched zla phyag brnyan pho nya'i tshogs bcas mngon sum bzhugs pa de nyid /
slob dpon thugs rje chen po pad+ma gar gyi dbang phyug gis bka' bsgos te khyed rang rnams la phrin las sgrub pa'i srung mar gtad par mos shig
/gtor ma gnyis gtad la /
hU~M:
dam can skyes bu badzra thig le rtsal :
lcam gcig chen mo rdo rje g.yu sgron ma //
mched zla brtan ma 'khor dang bcas pa rnams :
sngon tshe rgyal ba'i bka' dang dam bzhag bzhin :
byang chub tshul bzhin sgrub pa'i bu 'di la :
rtag tu bsrung zhing phrin las 'grub par mdzod :
ces phrin las bcol bas skyes bu chen pos phyag mtshan rdo rje dang tsit+ta khyed rang rnams la gtad nas bstan pa srung ba'i phrin las myur du sgrub pa'i zhal bzhes mdzad pa dang /
lcam gcig sman btsun chen mo rdo rje g.yu'i sgron mas kyang phyag mtshan mda' dang me long gtad nas 'dod don sgrub par zhal gyis bzhes par mos shig
/yab yum gnyis kyi phyag mtshan gtad la /
hU~M:
rgyal ba'i bka' srung mthar thug dregs pa'i tshogs :
rdo rje legs pa g.yu sgron yab yum gyi :
pha rol g.yul 'joms bstan srid mi 'gyur zhing :
dam nyams dgra bo bsgral ba'i phrin las dang :
snang srid gsal bar mthong ba'i mngon shes pra :
'chi med tshe dang 'dzad med longs spyod dpal :
dngos grub thams cad 'di la bstsal du gsol :
slob ma thun min bsnyen song la srog sngags brjod /
spyi 'gre gtor ma'i bka' bsgo spro na gtor ma gnyis lag tu gtad la /
hoH
dam can skyes bu chen po khyod ni sogs las byang ltar las /
yang sprul pho nya dang bcas pa rnams kyis rtsa ba dang brgyud par bcas pa'i rdo rje'i rig 'dzin rnams kyis bka' dang dam tshig la bzhag pa bzhin du /
rdo rje'i slob ma 'di la dgyes pa'i zhal ston sogs nas /
'grub par mdzod cig :
bar brjod /
de nas gtor ma dkyil 'khor du bkod pa dang mchod gtor bcas gso bran byas la /
dpon slob gnyis kas las byang ltar byin rlabs sngags bsngos 'dod gsol bcas bya /
de nas dam tshig khas blang phyin spyi ltar dang /
slob dpon gyis mdun bskyed la mchod bstod mdor bsdus /
nongs bshags /
rten dang bstun pa'i gshegs bstim /
bdag bskyed bsdu ldang sogs kyis grub bo //
lcam dral nus pa'i 'thor rlung gis //
gsang chen bstan dang bstan 'dzin gyi //
bar chad sprin tshogs mthar bskrad nas //
phan bde'i nyin byed rtag gsal shog
/ces pa'ang pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang chen por bgyis pa dge legs 'phel ///
/
