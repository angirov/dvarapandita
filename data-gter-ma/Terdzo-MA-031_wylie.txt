sgrub chen bka' brgyad bde gshegs kun 'dus kyi brgyud pa'i gsol 'debs smin grol dpal skyed ces bya ba bzhugs so /
khyab bdag dang po'i sangs rgyas 'od mi 'gyur //
zung 'jug he ru ka dpal zhi dang khro //
dkyil 'khor dbang phyug rdo rje sems dpa' la //
gsol ba 'debs so smin grol dngos grub stsol //
rdo rje gsum gyi rang gzugs rigs gsum mgon //
las kyi dbang mo rang byung badzra he //
dpal gyi seng ge lung bstan rdo rje la //
gsol ba 'debs so smin grol dngos grub stsol //
ye shes rnam brgyad gdod gnas rig pa 'dzin //
kun 'dus 'khor lo'i mgon po thod phreng rtsal //
gangs can grub mchog tshom bu nyi shu lngar //
gsol ba 'debs so smin grol dngos grub stsol //
srid zhi'i che mchog tshangs pa lha'i me tog
/dbyings phyug gsang ba'i tshogs rje bde chen rgyal //
dgongs pa mngon gyur lha sras rol pa rtsal //
gsol ba 'debs so smin grol dngos grub stsol //
zab gter mdzod 'dzin mchog gyur bde chen gling //
bka' babs lung thob las can chos kyi bdag
/bka' drin gsum ldan rtsa ba'i bla ma la //
gsol ba 'debs so smin grol dngos grub stsol //
klong dgu'i rang bzhin dpal chen gtso dang 'khor //
gnas gsum DA ki dam tshig bka' yi gnyer //
snang srid gzhir bzhengs yongs grub dkyil 'khor la //
gsol ba 'debs so smin grol dngos grub stsol //
phyi nang sgrub gsang dbang gis rgyud smin cing //
bskyed rdzogs rdzogs chen lam rim mtha' ru phyin //
thun mong las dang dngos grub thogs med 'phrul //
zung 'jug mchog la tshe 'dir sbyor bar shog
/dgongs pa rnam dgu'i lta ba'i rdzong thob cing //
thun mong thun min bsgom pa'i 'phrang las sgrol //
spyod pa dam tshig srog rtsa rab brtan nas //
lnga phrag lnga ldan byang chub mngon byed shog
/ngo bo rang rtsal gzhi don lam gsum dang //
snying pos myur rtogs sbyor bzhis bogs thon cing //
sgrol bas gegs sel rig 'dzin rnam bzhi'i 'bras //
mthar phyin kun bzang bla ma'i sa thob shog
/ces pa'ang khyab bdag bla ma gter chen rin po che nyid kyis rdzong shod bde gshegs 'dus pa'i pho brang du bka'i gnang ba ched du bstsal pa ltar /
pad+ma gar dbang blo gros mtha' yas kyis sbyar ba dge legs 'phel ///
/
