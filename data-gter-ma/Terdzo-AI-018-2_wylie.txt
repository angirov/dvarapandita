dang 'chad nyan sgom sgrub sogs //
blo nus 'tsham par 'dzin skyong byed pa la //
o rgyan mkha' 'gro'i tshogs bcas dgyes par nges /
29
/dus mthar bstan la phan pa'i gzhung lugs dang //
legs bshad 'byung kun sangs rgyas mthu yin phyir //
ngo mtshar gter mdzod 'di yang bskal pa brgyar //
'tsho gzhes 'jig rten kun tu dar rgyas shog
30
/'di mdzad po yang sku tshe rdo rjer brtan //
chos mthun mdzad pa'i tshogs kun mtha' ru phyin //
'od gsal rdo rje theg la dbang sgyur ba'i //
'gyur med rig 'dzin rtsal 'chang nyid gyur cig
31
/zab chos 'di la sna gcig 'brel rnams kyang //
tshe dbang 'chi med pad+mas rjes bzung ste //
gnas skabs tshe bsod nyams rtogs dpal gyis 'byor //
bde chen zhing skyes rigs kyi bdag po mjal /
32
/mthar thug glo bur 'khrul pa btsan thabs su //
sad nas gdod ma'i grol sa chen po ru //
nang gsal gzhon nu bum skur sangs rgyas te //
nam mkha' ji srid gzhan don lhun grub shog
33
/ces pa'ang rin po che gter gyi mdzod la ched du brjod pa ngo mtshar rna ba'i rgyan zhes bya ba 'di ni /
dpal rgyal dbang karma pa'i skyes rabs kyi phreng ba bcu bzhi pa'i mtshan 'dzin theg pa mchog gi rdo rjes /
mdo khams karma dgon gyi chos grwa chen por lcogs par bris pa dge legs kyis sa chen khyab par gyur cig //
/
@#//
oM swasti sarba sid+d+hi /
'od dpag med mgon gang 'dul rol rtsed las //
rdo rje slob dpon gar du skur bstan pa //
gangs can ston pa pad+ma kA ra rje //
yab yum sprul par bcas la gus phyag 'tshal //
zab gsang theg pa'i klung chen bdud rtsi'i dpal //
gangs ljongs bstan 'gro'i gsos su mgon de yi //
rmad byung mkhyen brtse'i ma dros las 'ongs pa //
dbyings kyi mkha' 'gro'i phyag rgya'i yol gor gtams //
'gro 'dul dus babs sprul pa'i skyes mchog rnams //
smon lam stobs kyi kho lag rdzogs pa las //
ngo mtshar sgyu 'phrul rol pas mngon sum du //
snang mdzad tshad ma tshar du dngar byon pa'i //
zab gter tshad ma mchis so cog kun gyi //
rin chen dbyig gi mchog rnams gcig bsdus pa //
snga 'gyur pad+ma'i ring lugs skyong rnams kyi //
dgos 'dod 'jo ba'i gter mdzod chen por bskrun //
pad+ma'i mchog bstan rgyas pa'i grib bsil du //
'gro mang ngal 'tsho ster la mthu thob pa //
'jam mgon mched zhal mchog gyur gling pa ste //
gang dag phrin las 'di la su mi rangs //
gsang ba las kyang gsang ba zab mo'i chos //
yo ga rnam gsum dgongs pa'i chu klung kun //
chos mdzod rgya mtsho 'dir 'dus 'dir tshang ba //
snga 'gyur skyes mchog kun mthu bzlums pa bzhin //
pad+ma'i zhal skyin zab chos nor bu'i mdzod //
'di la snga 'gyur skyes bu kun zhugs te //
zab gsang bstan pa'i nor gyis phongs med du //
phyogs mthas gtugs pa'i 'gro la brdal gyur cig
/'di la rang blo'i skyon gyis bslad pa yis //
mi gus blo gros dri ma dang bcas pa //
smug nag khros mas don snying los kyang len //
de phyir rtsod med sa gsum kun khyab shog
/gangs can bstan dang 'gro la rnam 'tshe ba'i //
nag phyogs kla klo'i 'tshubs 'gyur gyis mtshon pa'i //
mi mthun 'gal rkyen mun pa'i phreng ba yang //
legs byas nyi ma'i mthu 'dis 'joms gyur cig
/o rgyan dngos byon sprul pa'i skyes bu mchog
/'jam mgon bla ma rnam gnyis kyis mtshon pa'i //
bstan 'dzin skyes chen gang na su bzhugs pa //
zhabs brtan mdzad phrin lhun gyis grub gyur cig
/'dir 'brel kun kyang rgyal dbang thod phreng gis //
rjes gzung byin rlabs zhugs pa'i snod 'gyur sogs //
kun mkhyen bla ma rnam gnyis bden tshig gi
/gang+gAr bdag smon ze+egs ma'ang sim gyur cig
/ces pa'i ched du brjod pa'i smon tshig gi phreng ba nyung zad bstar ba 'di'ang rtsod dus kyi thub dbang gnyis pa 'jam mgon rdo rje 'chang rnam pa gnyis kyi zhal snga nas gtso bor smros pa'i /
dpal ldan bla ma mkhas shing dngos grub brnyes pa du ma'i bka' drin gyis mdo sngags rig gnas dang bcas la cung zad blta ba'i blo gros yangs pa karma bkra shis chos 'phel lam /
ming gzhan blo gros rgya mtsho'i sgra dbyangs 'jam dpal dgyes pa'i blo ldan zhes bya bas chos mdzod chen mo 'di spar la 'khod par nye ba'i skabs 7 'jam mgon chos rje'i bka' bzhin 'bru dag gi sri zhu phul ba'i byed por mchis pa'i skabs shig tu gus pas brjod pa yA tha sid+d+hi rastu ///
/
