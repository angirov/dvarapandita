\u0f88
bla ma'i thugs sgrub rig 'dzin bde 'dus las :
tshe sgrub rdo rje snying po'i dbang chog nor bu pad phreng bzhugs so :
\u0f88\u0f88\u0f88\u0f88\u0f88\u0f88\u0f88\u0f88
rtsa gsum 'chi med tshe yi lha la 'dud :
mtshan ldan bla mas snod ldan smin 'dod na :
dbang chog dngos grub kun gyi 'byung gnas bstan :
gzhung bzhin dkyil 'khor bya ba yongs rdzogs nas :
slob bur khrus byas bgegs bskrad srung gur bcug :
maN+Dal 'bul zhing nges pa'i lo rgyus brjod :
khra khra yi /:
'gon ban bla rna shal :
'o nam mkha' dang mnyam pa'i sems can thams cad la phan 'dod kyi lhag bsam yid la gcags nas dam pa'i chos nyan pa la zhugs pa ni skyes bu chen po'i lam bsod nams tshad med pa'i 'jug ngogs yin te /
rin chen phreng ba las /
sems can khams ni tshad med la //
phan 'dod de ni de 'dra 'o //
zhes so //
de'i phyir sems can thams cad thugs la bcangs te gsan par zhu /
de yang snod kha sbub dang zhabs rdol dug can gsum dang /
nga rgyal dang ni ma dad dang //
don du gnyer ba med nyid dang //
phyi rol rnam g.yeng nang du sdud //
skyo ba nyan pa'i dri ma yin //
zhes dri ma drug dang bcas pa spang byar nges par byas nas /
'du shes bzhi brten par bya ste /
sdong po bkod pa las /
rigs kyi bu khyod kyis bdag nyid la nad pa'i 'du shes bskyed par bya'o //
chos la sman gyi 'du shes bskyed par bya'o //
dge ba'i bshes gnyen la sman pa mkhas pa'i 'du shes bskyed par bya'o //
nan tan nyams su len pa la nad nye bar 'tsho ba'i 'du shes bskyed par bya'o //
zhes gsungs pa la dran pa nye bar bzhag ste gsan par zhu /
'di ltar dal 'byor bco brgyad tshang ba'i rten 'di shin tu rnyed par dka' ste /
slob dpon zhi ba lhas /
dal 'byor 'di ni shin tu rnyed par dka'//
skyes bu'i don grub thob par gyur pa la //
gal te 'di la phan pa ma 'grub na //
phyis nas yang dag 'byor pa ga la srid //
ces dang /
mi yi gru la brten nas su //
sdug bsngal chu bo che las sgrol //
gru 'di phyis nas rnyed dka' bas //
rmongs pa dus su gnyid ma log
/ces gsungs pas na /
da res yid bzhin gyi nor bu lag tu lon pa'i dpes kyang brgya stong gi char mi phod pa'i dal ba'i rten bzang 'di lta bu rnyed pa'i gnas skabs /
thar pa dang thams cad mkhyen pa'i go 'phang don du gnyer ba'i thabs lhur len dgos /
de cis len na /
khams drug ldan gyi rten 'di kho na la ltos dgos pa'i phyir /
slob dpon ngag gi dbang phyug grags pa'i zhal nas /
chos spyod dbang po thul ba ni //
'khor ba ru ni ji srid 'tsho //
de srid bsod nams la sogs tshogs //
byang chub sgrub byed rab tu skye /
'khor bar srog las gces pa ni //
ci yang yod pa ma mthong ste //
de bas myur du thabs mang pos //
'chi ba bslu ba kun tu spyad //
ces gsungs pa ltar mthar thug nges legs kyi go 'phang don du gnyer ba'i ched du tshe dang bsod nams la sogs pa gnas skabs mngon par mtho ba'i dpal dang yon tan la brten pa gsang sngags kyi khyad par yin la /
de lta bu'i tshul rgyal ba thabs la mkhas shing thugs rje chen po dang ldan pa rnams kyis 'chi med sgrub pa'i thabs kyi rim pa ji snyed cig bstsal pa las /
'di ni gang las byung ba'i lo rgyus kyi dbang du byas na /
dus gsum gyi rgyal ba thams cad kyi mkhyen brtse'i bdag nyid o DI yA na'i slob dpon chen po pad+ma 'byung gnas zhes bya ba de nyid /
nges pa'i don du sangs rgyas snang ba mtha' yas dang dbyer med pa las zhing 'dir thub pa'i dbang po'i rgyal tshab tu /
d+ha na ko shar pad+ma'i snying po las sku 'khrungs shing ston pa nyid dang gnyis su med pa'i phrin las bsam gyis mi khyab pas 'gro ba'i don mdzad cing /
khyad par mA ra tI ka sgrub pa'i gnas su tshe'i rig 'dzin brnyes nas /
sku skye 'chi mi mnga' ba 'ja' lus 'pho ba chen po'i sku mngon du gyur te rgya gar 'phags pa'i yul du sangs rgyas kyi bstan pa la ston pa gnyis par gyur nas /
slar yang bod kha ba can gyi gdul bya dus la babs pas /
mnga' bdag chos kyi rgyal po khri srong lde'u btsan gyis spyan drangs /
bsam yas chos 'khor ma lus pa mtha' rgyas su grub /
bod kyi lha srin thams cad btul /
mdo sngags kyi bstan pa rin po che'i sgron me btegs /
gangs can mun pa'i smag rum bsal /
rje 'bangs sogs 'gro ba thams cad gsang sngags phyi nang gi dam chos kyis smin grol la bkod /
khyad par bsam yas mchims phu gsang ba'i brag phug tu las can grub chen brgyad kyis gu ru rin po cher gsol ba rtse gcig tu btab cing zhus pa'i ngor /
zab rgyas kyi chos bka' dpag med bstsal cing /
bye brag de'i nang tshan las /
gu ru rin po che dang nam snying zung gi byin rlabs 'dus pa /
rgyal sras lha rjer thugs lhag par brtse bas thugs kyi gnad tig rig 'dzin bde gshegs 'dus pa'i smin grol zab mo gcig car du phab cing /
snyigs ma lnga bdo'i don du gter du sbas par gdams pa las /
rgyal sras lha rje de nyid kyis dwags po rin po che zla 'od gzhon nu sogs sprul pa'i sgyu 'phrul bkod pa du mas 'gro ba'i don mang mdzad pa'i mthar /
lnga bdo'i rtags tshang zhing tshogs nas dus la babs pa na /
rig 'dzin sgyu 'phrul rdo rjer bdag nyid chen po pad+ma sam+b+ha was zhal gzigs dbang bskur zhing /
gter srung dpa' bo mkha' 'gro'i bskul byang dang bstun /
dpal gyi bsam yas mchims phu'i dbus ri nag po'i rtse mo u tsa la'i dur khrod nas rig 'dzin bde gshegs 'dus pa'i chos bka' rnams spyan drangs te /
skal ldan chos bdag rnams la rim par spel ba las /
'dir ni de'i nang tshan tshe sgrub rdo rje snying po 'od kyi drwa ba'i tshe dbang dang don dbang 'brel ma nor bu pad+ma'i phreng ba'i dbang bskur zab mo 'bul ba skabs su bab pa yin /
de la 'jug pa'i don du gsol ba 'debs pa 'di'i rjes zlos gnang bar zhu /
kye :
bcom ldan tshe yi lha tshogs dgongs :
bdag sogs khams gsum sems can rnams :
khyed kyi ye shes dkyil 'khor du :
'jug cing smin par mdzad du gsol :
bla mas /
e ma skal ldan skyes bu nyon :
gsang chen dkyil 'khor 'dir zhugs nas :
gsang sngags dam tshig tshul bzhin du :
bsrung nus ji ltar 'dod pa ster :
slob bus /
ho :
rdo rje 'dzin pa dgongs su gsol :
'di bzung tshe rabs thams cad du :
khyed kyi ji ltar bka' bzhin du :
srog la babs kyang bdag 'da' re :
dam chu sbyin /
ho :
'di ni dam tshig rdo rje'i chu :
nyams na dug yin bsrungs na rtsi :
khe nyen shes pas 'di longs spyod :
sa ma ya i daM na ra kan :
slob bus /
sa ma ya tsit+ta hU~M:
zhes khas blang /
slob dpon gyis /
ho :
legs so skal ldan las sad bu :
nga yi dkyil 'khor 'dir shog cig :
ye shes rdo rje'i tshe mchog dbang :
de ring khyod la sbyin par bya :
nang ltar 'jug pa'i slad du slob dpon gyi phyag gi rdo rje nas bzung ste sgo bzhi nas sku gsung thugs phyag 'tshal zhing /
dkyil 'khor du lan gsum bskor ba byas nas thal mo sbyar te stan la 'khod par bsam /
de nas mdun gyi nam mkhar rtsa gsum bde gshegs tshe'i lha tshogs la /
phyogs bcu'i sangs rgyas byang sems kyis bskor ba mngon sum lta bur bzhugs pa'i spyan sngar /
bdag gzhan mkha' mnyam gyi sems can thams cad dus 'di nas bzung ste sangs rgyas ma thob kyi bar du skyabs su 'gro snyam pas 'di'i rjes zlos mdzod /
hrI:
pad+ma'i rigs mchog bcom ldan 'das :
'chi med dkyil 'khor lha tshogs la :
tshe yi rig 'dzin ma thob bar :
sgo gsum gus pas skyabs su mchi :
lan gsum /
mkha' mnyam gyi sems can thams cad 'khor ba'i sdug bsngal las bsgral bar bya /
de'i ched du 'chi med tshe'i dbang bskur zab mo nos nas phrin las rnam pa bzhis 'gro ba'i don dpag med bya snyam pas 'di'i rjes zlos mdzod /
ho :
bdag sogs mkha' mnyam 'gro ba kun :
tshe yi rig 'dzin bsgrubs nas ni :
gang 'dul phrin las rnam pa bzhis :
'gro don byed par sems bskyed do :
lan gsum /
slar yang tshogs zhing gi spyan sngar tshogs gsag pa 'di'i rjes zlos mdzod /
rdo rje slob dpon sangs rgyas dpal :
dus gsum bzhugs la phyag 'tshal lo :
mchog gsum bsten pa'i zhing gyur la :
gnyis med yid kyis skyabs su mchi :
dngos 'byor yid kyis rnam sprul pa'i :
dag pa'i mchod pa bzhes su gsol :
dngos grub chu bo gcod pa'i gegs :
nyes byas ma lus bshags par bgyi :
phyogs bcu 'khor gsum dag pa'i chos :
ma chags spyod la rjes yi rang :
dag pa'i mtha' bzhi dri ma med :
rdzogs pa'i byang chub sems bskyed do :
bde gshegs byang chub sems dpa' la :
dag pa gsum gyi lus 'bul lo :
tshe rabs bgrangs pa'i las rnams kun :
bsdus te byang chub chen por bsngo :
zhes lan gsum brjod /
dngos gzhir /
'o khyed rang rnams tha mal gyi ngo bor dbang bskur ba'i yul ma yin pas dag pa ye shes kyi lha bstim dgos pas dmigs pa 'di bzhin gnang bar zhu /
oM badzra a mr-itas bsang /
swa b+hA was sbyang /
stong pa'i ngang las khyed rang rnams gnas pa'i sa yul 'di dag 'dus byas tha mal las 'das pa /
nub phyogs bde ba can gyi pho brang ye shes rang snang las grub pa /
sgo bzhi gru bzhi mtshan nyid thams cad yongs su rdzogs pa /
ye shes kyi gzhal med khang chen po'i dbus su /
paM las pad+ma /
a las zla ba /
raM las nyi ma'i gdan la khyed rang rnams kyi rnam par shes pa'i ngo bo yi ge hrIHyig dmar po 'tsher bkrag can gnas pa las 'od zer 'phros /
'phags pa mchod /
sems can rnams 'chi ba med pa'i snang ba dam par bkod /
tshur 'dus yongs su gyur pa las /
bcom ldan 'das mgon po tshe dang ye shes dpag tu med pa sku mdog dmar gsal zhal gcig phyag gnyis mnyam gzhag tshe bum 'dzin pa /
zhabs rdo rje'i skyil mo krung gis bzhugs pa /
zhi ba'i tshul dgu dang ldan zhing longs spyod rdzogs sku'i rgyan bcu gsum gyis spras pa /
gsang ba'i dbang mo tsaN+Da lI dang sbyor te snang la rang bzhin med par bzhugs pa'i gnas lnga'i sa bon lnga las 'od zer 'phros /
phyogs bcu dus gsum bde gshegs rgyal ba sras bcas rtsa gsum rgya mtsho'i thugs dam gyi rgyud bskul /
sku gsung thugs kyi byin rlabs thams cad mgon po tshe dang ye shes dpag tu med pa'i rnam par byon nas khyed rang rnams la thim pas gnyis su med par gyur byung snyam pa'i mos pa mdzod /
gu gul bsreg cing cang te'u'i sgras /
hrI:
bde chen chos sku'i zhing khams su :
sogs nas /
mchog dang thun mong dngos grub stsol :
oM hU~M trAM hrIHAH
mUM lAM mAM pAM tAM:
dz+nyA na badzra A yu She hU~M b+h+rU~M nr-i dza :
sarba sid+d+hi pha la hU~M:
dz+nyA na badzra A be sha ya sa ma ya ho :
sa ma ya satwaM:
zhes ye shes pa dbab /
phebs rtags byung na spyi bor rdo rje rgya gram du bzhag cing /
tiSh+Tha badzra :
zhes brjod /
de nas tshe 'gugs pa'i slad du dmigs pa 'di bzhin mdzod /
khyed rang rnams kyi thugs ka'i hrIHyig las 'od zer dmar po lcags kyu'i rnam pa dpag med 'phros /
phyogs bcu'i zhing khams khyab pas /
sangs rgyas byang sems rtsa gsum rig 'dzin thams cad kyi tshe dpal nus stobs /
'byung lnga'i dwangs bcud skye 'gro'i yon tan bdun dang /
khyad par pha rol mi dang mi ma yin pas khyed rang rnams kyi bla tshe khyer ba /
brkus pa /
gzhom pa /
phrogs pa /
nyams par byas pa sogs de dag thams cad rdo khab len gyis lcags phye len pa ltar 'ub kyis bsdus nas spyi bo nas mar bstims pas tshe nyams pa thams cad sos /
bkrag mdangs gzi brjid thams cad rgyas shing 'chi med tshe'i dngos grub thob pa'i mos pa mdzod /
tshe 'gugs bya /
de nas gtso bum thogs la /
bum pa 'di tha mal ma yin par phyi bum pa'i dbyibs la /
nang ye shes kyi gzhal med khang gi nang du bdud rtsi'i rgya mtsho'i dbus na pad zla'i steng du mgon po tshe dang ye shes dpag tu med pa dkyil 'khor rgya mtshos bskor bar bzhugs pa'i sku las bdud rtsi nar nar babs te bum par 'khyil /
slob bur dbang bskur bas khol zhing lud /
spyi bo'i tshangs bug nas mgrin pa sogs lus kyi nang khengs /
lus kyi sgo nas bsags pa'i sdig sgrib dag
/bum pa'i dbang thob /
lam rtsa'i lha sku bsgom pa la dbang /
'bras bu sprul sku dag pa gnyis ldan mgon po tshe dang ye shes dpag tu med pa'i sku dang gnyis su med par gyur pa'i mos pa mdzod /
hrI:
bum pa'i rang bzhin gzhal yas khang :
kun bzang snang mtha' tshe dpag med :
rigs lnga yab yum sems dpa' brgyad :
sems ma sgo skyong bka' nyan sogs :
dkyil 'khor yongs rdzogs dbang bskur bas :
phung khams skye mched gnas dag ste :
'chi med rdo rje'i sku thob shog :
rtsa sngags mthar /
kA ya a b+hi Shiny+tsa oM:
mgo bo'i phyogs bzhir bzhag
/gnyis pa gsang ba'i dbang ni /
b+han+d+ha 'di nyid tha mal ma yin zhing zla gam bde chen dbang gi pho brang du mos pa'i nang du /
tshe bdag mgon po yab yum mnyam par sbyor ba'i mkha' gsang nas bdud rtsi dkar dmar nar gyis babs nas b+han+d+har 'khyil ba mgrin par bskur bas byang sems lud /
gsang ba'i dbang thob /
lam rlung sngags bsgom pa la dbang /
'bras bu nges pa lnga ldan longs sku thob /
tshe dang ye shes dpag tu med pa'i gsung dang gnyis su med par mos mdzod /
hrI:
rang byung bde chen ka pA lar :
mnyam sbyor dwangs ma'i bcud kyis bkang :
rtsa rlung thig le'i dbang bskur bas :
'byung 'jug rang grol dbang thob nas :
'chi med rdo rje'i gsung 'grub shog :
rtsa sngags mthar /
wA ka a b+hi Shiny+tsa A:
mgrin par bzhag la bdud rtsi sbyin /
gsum pa sher dbang ni /
me long sin+d+hu rar chos 'byung bsnol ma :
lte bar g.yung drung :
logs bzhir ha ri ni sa :
lte bar baM:
de phyir 'od lngas bskor ba bris pa :
dzaHhU~M baM ho :
zhes snying gar gtad /
bde chen ye shes kyi 'byung ldan ma 'di nyid khyed la gtad pa dang gnyis su med par sbyor bas /
dga' bzhi'i bde stong lhan skyes ye shes ngo 'phrod /
gsum pa'i dbang thob pas yid kyi sgo nas bsags pa'i sdig sgrib thams cad dag
/lam thugs bde chen thig le bsgom pa la dbang /
'bras bu chos sku bde ba chen po 'chi med tshe'i thugs dang gnyis su med pa'i mos pa mdzod /
hrI:
bde stong dga' bzhi'i 'byung gnas ma :
pha rol phyin yum dbang bskur bas :
skye 'gag gnas bral yid sgrib dag :
spangs rtogs mthar phyin mgon po ltar :
'gyur med rdo rje'i thugs thob shog :
rtsa sngags mthar /
tsit+ta a b+hi Shiny+tsa hU~M:
bzhi pa tshig dbang ni /
rang sems mtha' bral rdzogs pa chen po rgya chad phyogs lhung dang bral ba ma 'gags rang shar thugs rje kun khyab ye shes chen po'i brda dbang shel 'di bskur bas /
sgo gsum gyi sdig sgrib dag
/lam khregs chod thod rgal bsgom pa la dbang /
'bras bu rtsol bral ngo bo nyid sku rig pa'i rtsal dbang thob pa'i mos pa mdzod /
bde gshegs snying po bla na med :
rnam kun mchog ldan mtshon dpe ru :
rgyu rkyen rnam dag 'di bskur bas :
ngo bo nyid sku'i tshe thob shog :
rtsa sngags mthar /
d+harma d+hA tu aHaHa :
zhes rdo rje sems dpa'i me long mdzod spur gtad :
lnga pa /
thabs shes gnyis med kyi rdzas mchog khams gsum srid pa'i dwangs bcud bsdus pa'i snying po 'chi med tshe lha'i ngo bo rang bzhin thugs rje gsum dang gnyis su med pa'i 'dod yon 'di phul bas /
'chi med rdo rje'i gtan srog thob pa'i mos pa mdzod /
hrI:
sngon tshe rig 'dzin drang srong gis :
khams gsum srid pa'i dwangs bcud bsdus :
'chi med bdud rtsi'i ril sgrub mdzad :
grub pa brgyad po 'di yis thob :
de bzhin bsgrubs pa'i dam rdzas 'di :
dwangs ma bcud bsdus 'dod yon rdzas :
sbyin pas rdo rje'i tshe rab gnas :
rtsa sngags mthar /
sarba karma a b+hi Shiny+tsa :
oM su pra tiSh+Tha badzra ye swA hA:
tshe chang yang sngags kyis sbyin /
drug pa rgyas gdab ni /
de ltar 'chi med rdo rje'i tshe srog gi rten tshe mda' 'dis dbang bskur rgyas btab pas /
tshe'i pho nya mo rnams kyis lus dang grib ma bzhin du 'grogs te /
tshe'i bar gcod thams cad bsrung zhing /
tshe mi shigs pa'i rdo rje /
mi 'gyur ba'i g.yung drung /
mi nub pa'i rgyal mtshan lta bur gyur cig
/oM AHhU~M:
sku gsum byin rlabs rdo rje'i dbyings :
gzhom bral klong du tshe sbas pas :
sangs rgyas kyis kyang gzigs mi 'gyur :
ye shes lnga yi rgyas gdab bo :
oM hU~M trAM hrIHA:
kA ya wA ka tsit+ta rak+Sha ku ru b+h+rU~M:
shis pa brjod /
des tshe sgrub rdo rje snying po 'od kyi drwa ba'i tshe dbang legs par phul grub pa yin pas rtsa ba dang yan lag gi dam tshig rnams tshul bzhin mi nyams par bsrung snyam pas 'di'i rjes zlos mdzod /
gtso bos ji ltar sogs /
sku drin gtang rag gi yon du maN+Dal 'bul bar zhu /
slar yang lus longs spyod 'bul ba 'di'i rjes zlos mdzod /
deng nas brtsam ste sogs /
de lta bu'i dge tshogs ma gyur sems can thams cad kyi don du bsngo bar zhu /
bsod nams 'di yis sogs /
rjes chog phrin las gzhung ltar bya :[ \u0f88\u0f88\u0f88\u0f88\u0f88\u0f88 ]rdo rje'i khri zhabs nas mchong dmar po'i bum pa phyi nang gang nas bltas kyang brda yig kho na yod pa zhig rnyed nas de las tshe sgrub rdo rje snying po 'od kyi drwa ba'i sgrub thabs 'di thob bo :
sum cu kha ral rgyal bas gdul dka' dus :
u rgyan nga nyid mnyam med lha rjer 'ongs :
mtha' ma'i dus 'dir sgyu 'phrul rdo rje'i skyabs :
mtsho rgyal nyams longs tshe yi rig 'dzin thob :
ma 'ongs don du bum par brda' yig stims :
mi 'gyur rab gnas rdo rje'i khri zhabs sbos :
gter srung sha za DA ki kha mo che :
bka' yi srung ma sde lnga lcam dral yin :
skal ldan bur sprod ra mda' ma g.yel cig :
chos bdag lnga dang slob ma nyi shu yod :
chos 'di gtod la yi dam gcig tu sgril :
dngos grub ma thob pad 'byung nga nyid min :
gnas skabs mthar thug mchog thun 'di yis 'grub :
snying ltar brtse ba'i thugs kyi dkyil du rgya :
tsit+ta rgya :
tsit+ta rgya :
tsit+ta rgya :
gsang rgya :
dam rgya :
sa ma ya :
rgya rgya rgya :
dpal gyi bsam yas mchims phu'i dbus ri rin chen 'bar ba'i rtse mo nas me stag zla ba drug pa'i tshes bco lnga la spyan drangs shing chog khrigs su bsdebs pa'o //
sarba mang+ga laM/
'di'i dbang lung gi brgyud pa ni /
kun tu bzang po /
rgyal tshab rigs lnga /
dga' rab rdo rje /
shrI sing ha /
rig 'dzin rnam brgyad /
pad+ma sam+b+ha ba /
ye shes mtsho rgyal /
nam mkha'i snying po /
rgyal sras lha rje mchog grub rgyal po /
de'i rnam 'phrul sprul pa'i gter ston theg gling rgyal sras zla ba'i 'od zer ram rang grol ting 'dzin rgyal po /
lcags zam brgyad pa bstan 'dzin mkhyen rab mthu stobs /
'jam dbyangs mkhyen brtse'i dbang po /
des bdag la'o //
yang gter ston nas /
chos kyi bdag po mi 'gyur nam mkha'i rdo rje /
grub dbang bla ma chos nyid rang grol /
'jam dbyangs mkhyen brtse'i dbang po /
des bdag la'o //

//
