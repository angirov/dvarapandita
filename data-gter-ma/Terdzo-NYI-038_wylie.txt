@#//
dpal rdo rje nag po chen po'i las byed pu tra ming sring gsum gyi gtor chog rjes gnang dang bcas pa glog gi spu gri zhes bya ba bzhugs so //
oM swasti /
he ru ka dpal nag po che'i //
dkyil 'khor lha tshogs kun btud nas //
gur gyi mgon po'i las byed ni //
mchog tu grags pa'i sgrub thabs bshad //
lha khang kun gyi dkor srung tshangs pa'i ging chen gyi rnam 'gyur mon bu ming sring gsum gyi gtor chog rjes gnang gang byed kyang /
dang po yo byad kyi gshom ni /
mdun du stegs mtho bar yi dam dang mgon po lcam dral gyi 'bul gtor bzhag
/de las dma' ba'i stegs bur rtag gtor zur brgyad pa /
'bul gtor mchod pa dang bcas pa bsham /
gnyis pa gtor chog ni /
thog mar sngon 'gro'i gtor ma btang /
mchod pa byin rlabs bya /
de dag yi dam gang la byed pa ltar ram spyi 'gro zhig gis chog
/de nas bdag bskyed he ru ka thugs rigs sam /
skabs 'dir mtshon na bka' brgyad phyag rgya rkyang sgrub lta bu'i sgom bzlas bsdu ldang bcas sngon du song nas /
gtor ma byin rlabs ni /
raM yaM khaM/
stong pa'i ngang las yaM las rlung /
raM las me /
kaM las mi mgo'i sgyed bu gsum la brten pa'i a yig las byung ba'i thod pa'i snod du bcud thams cad hU~M oM swA AMHhA/
mUM lAM mAM pAM tAM las bdud rtsi lnga dang sgron ma lngar gyur pa so so'i sa bon gyis mtshan pa dang bcas pa'i 'og gi rlung g.yos me sbar rdzas thams cad zhu zhing 'dres pa'i /
steng gi nam mkha' la oM AHhU~M gi yi ge gsum gnas pa las 'phros pa'i 'od zer gyis de bzhin gshegs pa thams cad kyi thugs ka nas ye shes kyi bdud rtsi bkug
/yi ge gsum la thim ste rim par zhu ba las dam tshig gi rdzas dang ro gcig tu gyur /
oM AHhU~M hoH
lan gsum brjod /
bla ma yi dam la gtor 'bul dngos rol ltar bya /
de nas thog mar ye shes mgon po lcam dral la gtor ma 'bul ba ni /
swa b+hA bas stong par sbyang /
stong pa'i ngang las mdun gyi nam mkha'i gnas su /
dur khrod chen po'i dbus na dgra bgegs mnan pa'i steng du paM las pad+ma /
raM las nyi ma'i steng du hU~M mthing nag las 'od 'phros /
dgra bgegs gdug pa can thams cad tshar bcad /
tshur 'dus yongs su gyur pa las /
rdo rje nag po chen po dus kyi mun pa lta bu'i sku mdog can che zhing cher 'bar ba /
zhal gcig phyag gnyis g.yas gri gug g.yon thod pa khrag gis gang ba thugs kar steng 'og tu 'dzin pa /
phyag gnyis car gyi dbus na rnam 'phrul gyi gaN+De bsnams pa /
spyan gsum dang ldan pa /
zhal mche ba gtsigs pa /
dbu skra ser po gyen du brdzes pa /
mi mgo skam po lnga'i dbu rgyan dang /
rlon pa khrag 'dzag pa lnga bcu'i do shal can /
rus pa'i rgyan drug dang sbrul gyis brgyan pa /
stag gi pags pa'i sham thabs can /
dar sna tshogs kyi cod pan dang lhab lhub kyis bklubs pa /
mi'u thung gel pa'i 'dug stangs kyis ro'i steng na bzhugs pa /
de'i g.yas na bya nag
/g.yon na khyi nag
/rgyab na lcags spyang /
mdun na mi nag
/steng na nam mkha' lding gi sprul pa'i pho nya 'phro ba /
mi bskyod pa'i dbu rgyan can /
ye shes kyi me rab tu 'bar ba'i dbus na bzhugs pa /
'khor las byed sprul pa yang sprul sde brgyad kyi tshogs dpag tu med pas bskor ba'o //
de'i g.yon du trag las e ka dzA Ti sku mdog sngon mo zhal gcig phyag gnyis kyis bdud rtsis gang ba'i bum pa thugs kar 'dzin pa /
dar dkar gyi na bzas stod g.yogs pa /
stag gi pags pa'i sham thabs can /
ral pa lan bu gcig tu gyur nas g.yon du 'phyang ba /
khro mo'i rnam pa can /
de'i lto ba yangs pa'i nang du trag las khrag gi rgya mtsho'i dbus su b+h+yoHlas dpal ldan lha mo 'dod pa khams kyi dbang phyug ma bong bu gwa pa la zhon pa sku mdog sngo nag zhal gcig phyag bzhi ma /
g.yas kyi dang po na ral gri
/gnyis pa na thod pa khrag gis gang ba /
g.yon gyi dang po na mdung /
gnyis pa na rtse gsum 'dzin pa /
mi mgo skam po lnga'i dbu rgyan dang /
rlon pa lnga bcu'i do shal can rus pa'i rgyan drug dang ldan pa /
glang po che'i ko bas stod g.yogs shing /
ba lang gi ko bas smad g.yogs pa /
re lde'i sham thabs can klu'i dbang po'i ska rags bcings pa /
spyan gsum dang ldan cing /
mi ro rengs pa khar bcug nas mche ba gtsigs pa /
snyan g.yas pa la dug sbrul dang /
g.yon pa la seng ges brgyan pa /
sku la khrag gi thig le dang zhag gi zo ris dang thal chen gyi tshom bu bkod pa /
shin tu rid cing lte ba'i thad ka nas nyi zla 'char ba /
ma mo mkha' 'gro sha za 'bum sde'i dbus na hU~M dang b+h+yo yi sgra sgrog pa /
lcam dral gnyis ka'i dpral bar oM/
mgrin par AH
thugs kar hU~M/
hU~M las 'od zer 'phros pas 'og min nas rnam par snang mdzad kyi thugs ka nas mgon po dang /
rang bzhin gyi gnas nas lha mo spyan drangs par mos /
rdor dril 'dzin pas /
mgon po lcam dral gnas 'dir gshegs //
da lta snyigs ma lnga yi dus //
gshegs shing bzhugs pa'i gnas ngan yang //
shAkya'i bstan pa bsrung ba dang //
bdag cag rnams la phan gdags phyir //
gnas 'di nyid du gshegs su gsol //
oM shrI ma hA kA lA ya ma hA kA lI de bI e h+ye hi /
dzaHhU~M baM hoH
pad+ma ka ma lA ya satwaM/
oM shrI ma hA kA lA ya /
ma hA kA lI de bI yai /
gr-ih+ne daM ar+g+haM swA hA nas /
shab+da'i bar gyis mchod /
thal mo khong stong du sbyar ba mgon po'i dam tshig gi phyag rgya /
thal mo sor mo'i rtse mo bsnol ba lha mo'i dam rgya'o //
oM ma hA kA lA ya /
ma hA kA li de bI yai /
sa ma ya sma ra /
sa ma ya ma ti kra ma ti /
sa ma ya rak+Shan+tu /
dpal rdo rje nag po chen po lcam dral bran g.yog bka' sdod 'khor dang bcas pa thams cad mchod sbyin gyi gtor ma rgya chen po 'di bzhes la /
rtsa ba dang brgyud par bcas pa'i dpal ldan bla ma dam pa rnams kyi bka' dang dam las ma 'da' bar dam tshig srungs /
bstan pa skyongs /
dkon mchog gi dbu 'phang bstod /
khyad par du bstan pa dang /
bstan pa 'dzin pa rnams dang /
rnal 'byor pa bdag cag 'khor dang bcas pa la gnod cing 'tshe ba /
lam sgrub pa la bar du gcod par byed pa'i dgra bgegs log par 'dren pa'i tshogs rnams kyi bsam ngan sbyor rtsub thams cad zhi ba'i thabs kyis 'dul bar mdzad du gsol /
gal te zhi bas 'dul du ma 'tshal na /
gang la gang 'tsham pa'i chad pas gcad pa dang /
bskrad cing gzir ba dang /
dbye ba dang /
sdigs shing spa skong bar mdzad du gsol /
mdor na chos sgrub pa'i bar chad thams cad zhi ba dang /
bsam sbyor chos dang mthun pa yid bzhin du 'grub cing /
bstan pa dang /
bstan pa 'dzin pa dang /
'jig rten pa kun dar zhing rgyas par mdzad du gsol /
rdo rje thal mo kha gyen du phye la /
oM ma hA kA lA ya /
ma hA kA lI de bI yai /
na maHsarba ta thA ga te b+h+yo bi shwa mu kha b+h+yaH
sarba thA khaM ad+ga te /
s+pha ra Na i maM ga ga na khaM/
gr-ih+Ne daM ba liM ta ye swA hA/
lan gsum dang /
gong ltar mchod /
phud gtor zhing /
oM shrI ma hA kA lA ya /
shA sa na u pa hA ri Ni /
e Sha a pash+tsi ma kA lo a yaM/
i daM rat+na tra yA ya /
a pa kA ri NaM/
ya di pra tI dz+nyA sma ra si ta dA/
i daM duSh+TAM kha kha khA hi khA hi /
mA ra mA ra /
gr-ih+Na gr-ih+Na /
ban+d+ha ban+d+ha /
ha na ha na /
da ha da ha /
pa tsa pa tsa /
di na me ke na hU~M phaT/
oM ro ru ro ru bi tiSh+Tha ba to si ka ma la rak+sha sI hU~M b+h+yo hU~M/
hU~M/
srin po'i gzugs kyis gdug pa can //
tshar gcod byang chub sems dpa' ste //
grong khyer gsum brtsegs 'jigs byed pa //
gtum po khyod la bdag bstod do //
mdog nag gzugs thung gzi brjid che //
gdug pa tshar gcod gri gug g.yas //
g.yon pa gdug pa'i khrag bkang snod //
thod phreng can la bdag bstod do /
khros pa'i zhabs brdabs sa gzhi g.yo //
'jigs pa'i gad mos ri rab bsgyel //
dam tshig nyams pa'i snying 'byin pa //
dam tshig can la bdag bstod do //
b+h+yo /
gang gi sku gsung thugs kyi mthus //
'dod pa'i khams kun zil mnan nas //
'dod pa'i khams la dbang sgyur ma //
'dod khams dbang phyug ma la bstod //
dpal ldan ma hA kA la lha mor bcas //
'dir gshegs rgyan gyi gtor ma 'di bzhes shig
/sha khrag dmar gyi gtor ma 'di bzhes shig
/dzam bu dwI pa'i zhal zas 'di bzhes shig
/sman rag phud kyi gtor ma 'di bzhes shig
/sngar bcol las kyi gtang rag gnyan por 'bul //
da bcol las kyi gsol 'debs gnyan por bzhes //
'khor rnams srung zhing rkyen rnams zlog pa dang //
sdang ba'i dgra dang gnod pa'i bgegs la sogs //
bdud dang bar du gcod byed rnam mang po //
thams cad nye bar zhi bar mdzad du gsol //
bstan pa rgyas pa'i las rnams myur du sgrubs //
zhes phul nas /
bzlas dmigs thugs rgyud bskul ba spyi 'gro byas te /
mgon po la /
oM ma hA kA la hU~M phaT/
nye snying dang /
oM ma hA kA la ya hU~M hU~M phaT swA hA/
snying po /
shA sa na rtsa sngags te de ltar gsum dang /
lha mo'i snying po gong gsal /
oM ro ru sogs cung zad re bzlas la /
las byed gtor chog ni /
mgon po'i thugs ka nas ya dang /
lha mo'i thugs ka nas ma mdun du spros pa las /
maM las nag po gnod sbyin g.yas gri gug phyar zhing /
g.yon spar ba gdengs pa'i lag mthil nas nyi ma 'char ba /
mi lpags kyi g.yang gzhi gyon cing gser gyi rna cha can /
de'i g.yon du mi las nag mo gnod sbyin g.yas gser gyi spu gri dang /
g.yon spar ba gdengs pa'i lag mthil nas zla ba 'char ba /
dar nag gi na bza' dang bye ru'i lan tshar can /
de gnyis kyi thugs ka nas yab las tri gnyis dang /
yum las b+h+yo gcig spros pa las /
pu tra ming sring gsum du gyur te /
de dag gi mdun du 'khod pa ni /
tri las pu tra nag po zhal gcig phyag gnyis pa /
g.yas shang lang gi gri ring phyar zhing /
g.yon thod pa klad khrag dron mos gang ba 'dzin cing zhal du gsol ba /
mon tri'i ga zha dang dar nag gi na bza' can /
tri las b+ha tra nag po dar gyi ga zha dang stag slog gyon pa /
g.yas dam shing dang /
g.yon mi snying 'dzin cing gsol ba /
b+h+yoHlas sring mo ral gcig ma /
g.yas gser gyi spu gri dang /
g.yon rgyu ma 'dzin cing /
mig nas khrag 'dzag pa /
kha nas me 'bar ba /
lnga car yang sku mdog mthing nag
/mon bu pho mo'i cha lugs can /
mi mgo'i rgyan dang ldan pa /
rab tu khros la rngam zhing 'khrugs pas /
gdug pa can thams cad tshar gcod pa'i tshul du bzhugs pa /
me rlung 'tshubs ma'i dbus na 'gying ba'o //
de'i mtha' skor du /
g.yas kyi ru 'dren pa skyes pa stag chas brgyan pa brgya /
g.yon gyi ru 'dren pa dge slong gi gzugs can brgya /
slad kyi rjes su 'brang ba ban+de nag po phur thogs brgya /
mdun du bshul byang 'dren pa bud med nag mo brgya /
gzhan yang dam nyams kyi rjes gcod pa'i bya nag khyi nag ce spyang la sogs pa pho nya bsam gyis mi khyab pas bskor bar gyur /
rang gi snying ga nas 'od zer 'phros /
rgya gar rdo rje gdan gyi spo dang /
bla ma gong ma'i gdan sa khyad par can rnams nas las mgon pu tra 'khor dang bcas pa badzra sa mA dzaH
las mgon sku gshegs gdan la bzhugs //
da lta snyigs ma lnga yi dus //
sogs gong ltar dang /
pho mo'i 'bod rbad gnyis kyi mthar /
oM badzra sa mA dzaH
e h+ye hi /
ar+g+haM la sogs pas mchod /
yang 'bod sngags gnyis kyi mthar /
sa ma ya sogs btags la dam tshig gi phyag rgya bstan la dam bzhag
/phrin bcol byed tshul lcam dral skabs dang 'dra /
de nas 'bod rbad gsad gsum car ram /
a li a li ma dzaH
shaM shaM li shi ded a shwa ded /
mu smugs pu tra a li ma dza dzaH
nag mo sha la rub dzaH
zhes dang /
oM ro ru ro ru tri tsa pa la a shug+me ma hU~M ma b+h+yo dza dzaH
zhes 'bod sngags gnyis ci rigs par bzla /
'bod sngags kyi mthar a kA ro btags pa lan bdun gyis gtor ma phul /
ar+g+haM nas /
shab+da'i bar gyis mchod /
sngags kyi mthar 'bru gsum btags pas nang mchod dang /
gnod sbyin yab yum 'jigs pa'i gzugs //
rngam zhing 'khrugs pa'i cha lugs kyis //
bdud dang dgra bgegs 'joms mdzad pa'i //
bstan srung yab yum che la bstod //
mon bu pu tra nag po khyed //
mon tri'i ga zha sku la gsol //
sher shing gseg shang phyag na bsnams //
pu tra nag po khyod la bstod //
mon bu b+ha tra stag slog bkra //
dar gyi ga zha sku la gsol //
phyag na dam shing rnon po bsnams //
mon bu b+ha tra khyod la bstod //
mon mo gser gyi spu gri ma //
nag mo chen mo kha 'bar ma //
phyag na gser gyi spu gri bsnams //
nag mo khyod la bdag bstod do //
bud med nag mo chen mo brgyad //
gshegs kyi de ni bshul yang 'dren //
g.yas kyi phyogs nas ru 'dren pa //
skyes pa stag chas brgyan pa brgya //
g.yon gyi phyogs nas ru 'dren pa //
dge slong nyan thos dgra bcom brgya //
slad kyi rjes 'brang 'jigs rung ba //
ban+de nag po phur thogs brgya //
'khor bcas rnams la bstod pa 'bul //
skabs gsum bdag kyang bstod pa 'bul //
zhes pa'am /
spro na bstod pa rgyas pa bya zhing /
shin tu bsdu na /
dpal ldan phrin las kun rdzogs pu tra khyod //
sku mdog mthing nag me yi 'phro 'du can //
rngam pa'i stabs kyis 'gying zhing shang lang bsnams //
gying chen gdug pa 'dul mdzad khyod la bstod //
ces pa gcig pus kyang chog go
/mchod sbyin gtor ma 'di bzhes la //
la sogs kyis phrin las bcol lo //
'grub na mkha' 'gro spyi gtor yang gtang ngo //
gsum pa rjes gnang ni /
pu tra ming sring gsum gyi rjes gnang byas pas /
gnod sbyin yab yum gyi rjes gnang yang zhar la thob par 'gyur ba'i phyir /
rjes gnang skabs ming sring gsum po kho na'i lugs su mdzad pas /
slob ma la khrus bya /
me tog bkye bsdu /
sems bskyed gsal gdab rnams byas la /
de'ang rgya gar nas 'phags mchog klu sgrub zhabs dang /
bod du o rgyan gyi slob dpon chen pos gtsug lag lha khang kun gyi dkor srung du bskos pa tshangs pa lha'i ging chen nam /
shel ging gnam lha dkar po'i sku'i rnam 'gyur gnod sbyin chen po mon bu ming sring 'di dag
/dngos brgyud sprul pa'i cho 'phrul sna tshogs pa'i tshul gyis ye shes chos skyong kun gyi bka' sdod las mkhan du yod kyang /
dmigs bsal rdo rje gur gyi mgon po lcam dral gyi sprul pa'i las byed kyi tshul du bstan pa'i sgrub thabs kyi man ngag gi skor rnams /
gsang sngags phyi 'gyur la bram ze chen po mchog sred nas rim par lo chen rin chen bzang po la brgyud de dpal ldan sa skya pa la bka' babs pa'i gur lha brgyad du grags pa dang /
snga 'gyur rnying ma'i bka' srol sangs rgyas gnyis pa gu ru rin po ches gter du sbas pa'i rgyal chen sku lnga'i rgyud dang man ngag nyang ral nyi ma 'od zer gyis bzhes pa las 'di dag khyad par du bstan pas mtshon zhar byung du 'byung ba ni mang la /
bye brag pu tra'i man ngag zur bkol bsam yas su gter du sbas pa gter ston lha btsun sngon mos bton pa dang /
rjes gnang zur bka' slob dpon chen po pad+ma 'byung gnas las brgyud pa rnams kyang dbang lung gi rgyun ma chad par byon pa las /
'dir gter ma dang zung du 'brel ba'i zur bka'i rjes su gnang ba bsgrub pa la sogs kyis mtshams sbyar la maN+Dal 'bul du gzhug
/snyim pa me tog dang bcas pa'i thal mo sbyor la gsol ba 'debs pa 'di'i rjes zlos /
gang gi drin gyis bde chen nyid //
skad cig nyid la 'char ba gang //
bla ma rin chen lta bu'i sku
/rdo rje can zhabs pad la 'dud //
sangs rgyas kun gyi rang bzhin sku
/bla ma mchog la gsol ba 'debs //
kun mkhyen ye shes phung po can //
srid pa'i 'khor lo rnam 'joms pa //
de ring bshad pa'i rin chen gter //
gtso bos bdag la bka' drin stsol /
khyod zhabs pad+mo spangs nas ni //
gtso bo gzhan la skyabs ma mchis //
'gro ba'i dpa' bo mthu chen gyis //
blo mchog bdag la gnang bar mdzod //
lan gsum /
rgyud dag par bya ba'i slad du bla ma yi dam chos skyong dang bcas pa'i spyan sngar rgyun bshags sngon du 'gro ba'i byang chub tu sems bskyed pa gsal thobs la 'di'i rjes zlos /
dkon mchog gsum la bdag skyabs mchi //
sogs lan gsum /
rigs lnga'i dam tshig spyi dang khyad par gyis bsdus pa rnams legs par blangs te tshul bzhin bsrung snyam pas 'di'i rjes zlos /
sras bcas sangs rgyas thams cad dang //
dpa' bo rnal 'byor ma rnams kun //
bdag la dgongs par mdzad du gsol //
rig pa 'dzin pa bdag gis ni //
byang chub snying por mchis kyi bar //
ji ltar dus gsum mgon po rnams //
byang chub tu ni nges mdzad pa'i //
byang chub sems ni bla med pa //
dam pa bdag gis bskyed par bgyi //
sdom pa yi ni tshul khrims dang //
dge ba'i chos ni sdud pa dang //
sems can don byed tshul khrims gsum //
bdag gis brtan por gzung bar bgyi //
sangs rgyas chos dang dge 'dun te //
bla na med pa'i dkon mchog gsum //
deng nas brtsam ste gzung bar bgyi //
nam du yang ni mi spang ngo //
rdo rje rigs kyi dam tshig tu //
rdo rje dril bu'i phyag rgya yang //
yang dag nyid du gzung bar bgyi //
slob dpon dag kyang gzung bar bgyi //
rin chen rigs mchog chen po yi //
dam tshig yid du 'ong ba la //
nyin re bzhin yang dus drug tu //
sbyin pa rnam bzhi rtag tu gtang //
byang chub chen po las byung ba'i //
pad+ma'i rigs mchog dag pa la //
phyi nang gsang ba'i theg pa gsum //
dam pa'i chos kyang gzung bar bgyi //
las kyi rigs mchog chen po la //
sdom pa thams cad bsdus pa ni //
yang dag nyid du gzung bar bgyi //
mchod pa'i las kyang ci nus bgyi //
byang chub sems ni bla na med //
dam pa bdag gis bskyed bgyis nas //
sems can kun gyi don gyi phyir //
bdag gis sdom pa ma lus gzung //
ma brgal ba rnams bsgral bar bgyi //
ma dgrol ba rnams bdag gis dgrol //
dbugs ma phyung ba dbugs dbyung zhing //
sems can mya ngan 'das la 'god //
lan gsum /
de nas khyad par can gyi don zhu ba'i slad du gsol ba 'debs pa 'di'i rjes zlos /
sangs rgyas thams cad kyi ngo bor gyur pa bla ma dam pas bdag la /
las kyi mgon po pu tra ming sring gsum gyi byin rlabs dang rjes su gnang ba bstsal du gsol /
lan gsum /
de la byin rlabs kyi lus gzhi sprul pa la dmigs pa 'di rnams gsal thobs shig
/slob dpon nyid dpal he ru ka yab yum du gsal ba'i mdun gyi nam mkhar sgrub pa chen po sde brgyad kyi dkyil 'khor /
bla ma brgyud pa sangs rgyas dang byang chub sems dpa' bsam gyis mi khyab pa dang /
mdun na yod pa'i gtor ma dang /
sku 'di dag dur khrod chen po brgyad kyis bskor ba'i dbus su pad+ma dang nyi ma ro'i steng na gnas pa'i rdo rje nag po chen po gur gyi mgon po lcam dral /
de'i mdun g.yas su bka' sdod nag po gnod sbyin /
g.yon du nag mo gnod sbyin /
de gnyis kyi mdun du pu tra dang b+ha tra /
sring mo ral gcig ma gsum /
mthar skor du ru 'dren dge slong sngags pa skyes pa bud med brgya rtsa re /
gzhan yang dam nyams kyi rjes gcod pa'i bya nag khyi nag ce spyang la sogs pa pho nya bsam gyis mi khyab pas bskor ba mngon sum bzhin du bzhugs par mos shig
/de nas bla ma he ru kar gsal ba'i thugs ka nas 'od zer byung /
mdun bskyed chos skyong gi thugs kar phog
/thugs rgyud bskul te /
thugs ka nas hU~M sngon po gcig 'phros /
shangs nas thon te khyed rang rnam pa'i lus la g.yas skor du lan gsum bskor nas kha nas zhugs /
snying gar nyi ma'i gdan gcig bsam pa'i steng du gnas /
de las 'od 'phros /
las dang nyon mongs pa thams cad dang /
rnam smin gyi phung po chen po ye shes kyi mes bsregs /
hU~M de yang zhabs kyu khog pa la thim /
khog pa mgo bo la thim /
mgo bo thig le la thim /
thig le nA da la thim /
de me long la has btab pa bzhin yal nas spros pa thams cad dang bral ba'i stong pa nyid du bsam /
stong pa'i ngang las dgra bgegs mnan pa'i steng du /
paM las pad+ma sogs gong gi mngon rtogs ltar la /
khyed rang rnams rdo rje nag po chen po sogs nas /
ye shes kyi me rab tu 'bar ba'i dbus na bzhugs par gyur pa'i nga rgyal brtan po skyed cig
/de nas sku'i rjes su gnang ba'i slad du dmigs pa 'di bzhin du mdzod /
de'i thugs kar hU~M yig mthing nag me 'bar ba chen po zhig bsgom /
slob dpon gyi thugs ka'i hU~M las 'od zer 'phros /
mdun bskyed gtso 'khor rnams kyi thugs kar phog pas /
de thams cad kyi sku'i cha thams cad nas pu tra ming sring gsum gyi sku dpag tu med pa byung /
'jig rten gyi khams thams cad khyab /
dgra bgegs tshar gcad pa la sogs pa'i phrin las mdzad /
mdun bskyed ming sring gsum nyid kyi thugs kar thim /
yang de'i thugs ka nas byung /
slob ma'i snying ga'i hU~M gi zhabs kyu la thim par sgoms shig byas la /
shA sa na dang 'bod sngags brjod /
gu gul bdug cing rol mo bya /
gsung gi rjes su gnang ba la dmigs pa 'di ltar mdzod /
khyed rang rnams kyi snying ga'i hU~M gi mtha' mar shA sa na /
de'i mtha' mar 'bod rbad gsad gsum gyi sngags kyis bskor bar dmigs la mos gus byas pas /
slob dpon gyi thugs ka'i hU~M las 'od zer 'phros /
mdun bskyed gtso 'khor rnams kyi thugs kar phog pas /
de thams cad kyi gsung gi cha nas pu tra ming sring gsum gyi sngags kyi tshogs sgra dang 'od dang bcas pa dpag tu med pa byung /
'jig rten gyi khams thams cad khyab /
dgra bgegs tshar gcod pa la sogs pa'i phrin las mdzad /
mdun bskyed ming sring gsum nyid kyi thugs kar thim /
yang de'i thugs ka nas byung /
khyed rang rnams kyi snying ga'i 'bod rbad gsad gsum gyi sngags la thim par mos la 'di rnams kyi rjes zlos gyis shig
/a li a li ma dzaH
shaM shaM li shi ded a shwa ded /
mu rmugs pu tra a li ma dza dzaH
nag mo sha la rub dza dzaH
pho'i 'bod pa'o //
d+h+rig d+h+rig
/ya du pa sha ni sod /
dum shig A gats+tsha /
mon bu a gats+tsha /
ya Ni ya Ni mon bu dzaH
mon bu khrag 'jibs dzaH
rbad pa'o //
nr-i na rbad /
du na rbad /
shi na rbad /
shag shig rbad /
tri ta rbad /
tri na rbad /
mon bu pu tra shaM rbad /
yaM rmugs liM 'dus /
khaM shod pa ya mo dzaH
a mu ka'i rus pa la khrol khrol /
gser gyi spu gri ya rbad /
gsad pa'o //
oM ro ru ro ru tri tsa pa la a shug+me ma hU~M ma b+h+yo dzaHdzaH
mo'i 'bod pa'o //
trag rak+sha kha mun tra ru lu ru lu /
rak+sha snying khrag snying b+h+yoH
spu ta spu ta b+h+yoH
sha sha traka trag+mo tra pa snying khrag
/tra smu tra che ge mo mA ra ya /
rbad pa'o //
oM ma hA rak+sha tsit+ta srog tuM tuM/
ka ma la rak+sha tsit+ta srog tuM tuM/
gu h+ya rak+sha tsit+ta srog tuM tuM//
hri baM rak+sha tsit+ta srog tuM tuM/
ma ma tsa bur tsit+ta srog tuM tuM/
pu ru tsa lhu tsit+ta srog tuM tuM/
gsad pa'o //
su trig rag b+h+yo /
thibs thibs tsakra b+h+yo /
snying kha rag dun tri b+h+yo /
rbad rbad tri na shig shig
/sen gtubs gtubs /
kha rag rbad /
duM bu b+h+yo /
badzra tsi tri rak+sha
/tsa ti mA ra ya /
thun mong gi gsad pa lan gsum re /
mthar spos rol bya /
thugs kyi rjes su gnang ba la dmigs pa 'di ltar mdzod /
slob dpon gyi thugs ka'i hU~M las 'od zer 'phros /
mdun bskyed kyi gtso 'khor rnams kyi thugs kar phog pas /
de thams cad kyi thugs kyi cha nas phyag mtshan gri gug
/gser gyi spu gri
/shang lang /
dam shing la sogs pa dpag tu med pa sgra 'od dang bcas pa byung /
'jig rten gyi khams thams cad khyab /
dgra bgegs tshar gcod pa la sogs pa'i phrin las mdzad /
mdun bskyed ming sring gsum nyid kyi thugs kar thim /
yang de'i thugs ka nas byung /
khyed rang rnams kyi snying ga'i hU~M gi zhabs kyu la thim par sgoms shig
shA sa na dang 'bod sngags rnams brjod la spos rol bya /
rtag gtor zur brgyad lag tu gtad la /
gtor ma 'di nyid las mkhan ming sring dngos su gsal ba khyed rang rnams la bka' nyan du gtad par mos shig
/'bod sngags gnyis kyi mthar /
sa ma ya sma ra /
sa ma ya ma ti kra ma ti /
sa ma ya rak+shan+tu /
las kyi mgon po pu tra ming sring gsum gyis rdo rje'i slob ma 'dis byin pa'i zas zo /
mchod pa'i phud bzhes /
bcol ba'i las sgrubs /
bsgo ba'i ngag nyon /
sdang ba'i dgra sod /
gnod pa'i bgegs thul /
yid la ji ltar 'dod pa'i don thams cad thogs pa med par bsgrub pa'i phrin las mdzod cig
/'bod rbad gsad gsum gyi sngags drag tu brjod /
de ltar bka' bsgos pas gus pa'i tshul gyis dam bcas par mos shig
/mthar gtor ma nam mkhar gtegs la /
dpal chen he ru ka
slob dpon 'phags pa klu sgrub /
gu ru pad+ma 'byung gnas /
paN chen d+harma pA la /
lo chen rat+na b+ha dra la sogs pa rtsa ba dang brgyud par bcas pa'i dpal ldan bla ma dam pa rnams dang /
dpal he ru ka'i lha tshogs rnams kyi bka' dang dam las ma 'da' bar /
las byed gnyan po khyed gsum gyis slob ma 'di dag la 'go bar mdzad du gsol /
sangs rgyas ma thob bar du /
zhi dang rgyas dang dbang gi las //
gsad bskrad dbye rmongs rengs pa sogs //
ji ltar bsgo ba'i las sgrub cing //
dpal gyi dam tshig rjes dran mdzod //
ces bsngo /
nam mkhar bzhugs pa'i bla ma yi dam 'khor bcas 'od du zhu nas /
khyed rang gi spyi gtsug nas zhugs /
snying ga'i hU~M la thim par mos la rnam par mi rtog pa'i ngang du mnyam par zhog cig
/ces dar gcig bzhag
/de ltar rjes gnang byin pa'i dbang gis srung skyob byed /
lus dang grib ma'i tshul gyis 'khor ba chos nyid yin /
khyed rang rnam pa yang dam tshig rnam dag bsrungs te /
gtor ma dang tshogs la brtson par mdzod /
dam tshig dang mi ldan pa dang /
gsang sngags kyi snod du ma gyur pa rnams la dpal mgon po 'khor bcas kyi mtshan tsam yang bstan par bya ba ma yin no //
zhes gdams /
gtang rag maN+Dal phul /
dam tshig khas blang /
lus 'bul /
dge bsngo bya /
slar mchod pa kha gsos la byin brlab /
sngags tsam gyis mchod cing bstod /
bdag dang slob mar bcas pa la /
bar chad zhi ba dang /
dngos grub stsol ba dang /
bsam pa'i don thams cad 'grub par mdzad du gsol /
zhes gsol ba btab /
he ru ka'i yig brgya lan mang du brjod /
ma 'byor pa dang sogs dang bzod par gsol /
rten med na /
ya hi gats+tshas gshegs /
smon lam dang bkra shis bya /
pu tra sku mdog sngo skya byed pa'i lugs yod pa'ang shin tu legs shing /
phyag na'ang sher shing gi mkhar gsil bsnams pa yod do //
b+ha tra'i dam shing phur pa yin par 'dod cing /
las tshogs kyi yi ge rnying pa 'ga' na'ang de bzhin snang mod /
phur pa dam shing du byin brlab ces 'byung bas /
dam shing du mos dgos pa'i don yin /
dngos ni 'ba' khram lta bu la rtsa rtse rnon por yod pa'o zhes bla mas gsung ngo //
lha khang kun gyi srung ma zhes //
drag shul che zhing dga' bar bsngags //
zur bka'i rjes gnang byed tshul gyi //
snying po mdo tsam bkod pa lags //
pu tra lcam dral gyi sgrub thabs kyi le tshan no //
zhes pa'ang lha btsun sngon mo'i gter ma'i man ngag dang don gyis 'brel bar snang bas /
rje btsun rin po che sgrol ba'i mgon po'i gsung rab las khol phyung bklags pas grub pa'i kha 'phangs nag 'gros kyi tshul du /
'chi med bstan gnyis g.yung drung gling pas rdzong shod bde gshegs 'dus pa'i gnas chen du bgyis pa dge legs 'phel ///
/
