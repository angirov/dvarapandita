@#//
rdo rje phur pa yang gsang bla med don gyi snying po'i dbang bskur chen mo khyer bder bkod pa phrin las rnam par rol pa zhes bya ba bzhugs so //
na mo gu ru shrI badzra ku mA ra ya /
gdod nas mi 'gyur stong nyid rdo rje'i dbyings //
rig pa rang snang gzhon nu 'bar ba'i gar //
rgyal kun phrin las stobs su bsgyur mdzad pa //
mi shigs thig le'i srog tu rtag bzhugs gsol //
rig mchog 'bum sde'i snying po'i dbyig
/gnam lcags spu gri'i rno mtshon gyis //
bdud sde gzhom 'dod rig sngags 'chang //
thog mar 'jug pa'i sgo 'di dbye //
phur pa yang gsang bla med kyi rtsa ba'i dbang chog chen mo dang gud sbas mtshon cha 'khor lo bcas bstan pa la phan zhing brgyud pa 'dzin nges slob ma thun mong ma yin pa la lhan cig tu bskur ba na /
gzhung gi dgongs pa sgrub chen dang sbrel ba'i tshul gtso bor bstan pas lag len gyi 'gros de mtshungs dgos pa gzhir bcas kyang /
deng sang dbang rgyun tsam la mgyogs dbang dkyus 'gre'i tshul du bskur ba'i phyag srol ltar bkod pa la gsum /
sbyor ba /
dngos gzhi /
rjes kyi rim pa'o //
dang po la gnyis las thog mar dkyil 'khor bsham bkod ni /
gnas khang byi dor dang rgyan legs par bstar /
dam tshig gi bris sku sogs rten ci 'byor bkram pa'i mdun du stegs bu bya /
gnas khang rnying pa la sa chog rgyas pa mi dgos kyang bdag nyid skad cig gis rdo rje gzhon nu'i sku gsal ba'i nga rgyal gyis gzhi gnas bdag po la dkar gtor spyi ltar bsngo /
snyan gsan dbab pa ni /
hU~M:
rdo rje'i rang bzhin khros pas zhe sdang gcod :
chos dbyings skye med stong pa'i ngang nyid las :
rang byung srid pa'i phur pa bsgrub pa dang :
dbang dang dngos grub ma lus stsol ba'i phyir :
thams cad dbyings nas gnas 'dir byin chen phob :
kI la ya yi dngos grub bstsal du gsol :
badzra sa ma ya dza :
badzra sa ma ya satwaM:
zhes bskul pa lugs 'di'i khyad chos so //
de nas stegs bu la khrag chang dang dri bzang gi chab kyis bran la /
dbang gzhung dang mthun pa'i ras bris kyi dkyil 'khor bting /
rnam bum gu gul gyis bdug cing bgegs bskrad /
bum rdzas so lnga /
mgul chings /
kha rgyan /
rigs lnga'i prog zhu rnams kyis brgyan la /
oM b+h+rU~M trAM hrIHA:
badzra puSh+pe sid+d+hi :
gar pa ta ni :
rad na ne da pa :
pany+tsa shU lan d+ha ri :
badzra p+lag sha pra ti :
oM AHhU~M:
zhes pa'i sngags brjod la dkyil 'khor dbus kyi lding khrir bkod /
phur khrom yod na gtso bo /
sras bzhi /
khro bcu khra thabs /
phrin las bzhi /
sgo ma bzhi /
dam can bcu gnyis /
ging bzhi /
dge bsnyen nyer gcig
/dbang phyug nyer brgyad gtsang phur rnams lha gnas so sor e khrom dang thod gdan la bkram /
med na gtso phur tshad ldan dar nag gi cod pan dang bcas pa dkyil 'khor dbus su e khrom la btsugs /
gzhan rnams grangs tshad tsakli tsho brgyad du byas na /
phur pa brgyad tsam bkod /
mdun phyogs su gtso bo /
khro bcu /
khra thabs nyi shu so sor bris pa'i tsakli /
rdo rje /
phur pa /
kha T+wAM/
me phung /
thal phung /
thal raka zhag gsum /
dril bu /
thod khrag
/ye shes sems dpa' rnams kyi tsakli /
sngags byang gser bris /
rgyab tu dpal gtor sku tsaka dar gdug dang bcas pa /
rgyud dam sgrub pod /
g.yas g.yon gang bder thod pa'i bdud rtsi /
byang sems dkar dmar /
tsan+dan ga pur bu ram rnams sbyar ba'i ril bu phye ma gang bde /
rig tsaka
/rnga dung rol mo /
tshe 'brang /
bza' btung tshogs rdzas rnams bzhag
/sman raka gtor gsum /
chu gnyis nyer spyod spyi ltar bsham /
las bum /
gdab phur /
tho ba /
thun rdzas /
lcags hom lang+gi /
so shing /
srung skud sna lnga /
ku sha
/mig dar /
me tog
/'dzom na phur chung slob ma'i grangs mnyam /
gzhan yang las byang la mkho ba'i gtor ma dang tshogs kyi yo byad sogs tshang bar bsdogs /
gnyis pa dbang don sgrub mchod ni /
brgyud pa'i gsol 'debs /
skyabs sems tshogs gsog
/dkar bgegs bsngo ba dang bka' bsgo mtshams gcod nas bzung las byang gi dkyus ltar sngon 'gro'i rim pa rnams dang /
dngos gzhi gyer tshig gcig gis bdag dang mdun rten so sor dkyil 'khor rnam gsum mdun du gsal 'debs pa lugs 'di'i rig 'dzin brgyud pa'i phyag bzhes ltar byas la /
spyan 'dren mchod bstod kyi bar btang /
'phro 'du'i ting 'dzin so sor gsal bas rtsa bsnyen bcu bzhi pa ci nus /
bzhi snying gcig dril yang cung zad bzla /
de'ang gsal ba rnam gsum dang don gnyis sgrub pa'i dmigs pa spyi ltar la /
khyad par rgyal ba rnams kyi byin rlabs 'bru gsum gyi rnam pa dang gtso bo khro bcu'i sku'i rnam par bsdu zhing /
lus dkyil rnams kyis kyang sngags sgra dir dir bzla bar mos /
sngags phreng yab yum gyi zhal dang gsang bar brgyud de 'khor ba'i do li'i bzlas pa dang /
de las 'od zer las mdog tu spro bas phrin las bzhi bsgrub par mos la /
mthar stong tshigs kyi mchod bstod bya /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar mos nas /
rang srog sngags kyi 'od zer sogs kyis gzungs thag blangs la kI la ya brgya rtsa brgyad las mi nyung ba bzla /
mthar 'bru gsum gyis mchod yon phul la /
lha rnams chags pa chen pos rdo rje bdud rtsi'i ngo bor zhu ste bum pa'i chu dang ro gcig tu gyur /
ces mos /
las bum gyi nang du nyi ma la gnas pa'i hU~M yig 'phro 'dus yongs su gyur pa las khro bo bdud rtsi 'khyil pa mthing nag phur bu dang lcags kyu 'dzin pa'i skur gyur /
oM badzra a mr-ita kuN+Da lI ha na ha na hU~M phaT:
ces ci rigs bzlas pas /
khro bo bdud rtsi 'khyil pa'i rang bzhin gyi chu'i rdul phra rab tu gyur /
de nas srung ma'i mchod gtor dang /
tshogs mchod bsgral bstab yan byas la rol mo dang bcas te snyan gsan dbab pa ni /
hU~M:
chos dbyings skye ba med pa'i ngang nyid las :
skye ba'i cho 'phrul 'bar ba'i sku ston pa :
rdo rje gzhon nu rig 'dzin sras dang 'khor :
sprul pa'i khro tshogs yab yum sras dang bcas :
gsang ba'i dkyil 'khor rnal 'byor bdag cag la :
dbyings nas skur bzhengs dbang chen bskur du gsol :
thugs rje chen po'i byin chen dbab tu gsol :
rdo rje phur pa ye shes mchog gi ngang :
bskal pa sngon nas bdag dang g.yar dam gcig :
dus 'dir bdag dang dbyer med bsgrub pa'i phyir :
rdo rje phur pa'i lha tshogs thugs dam can :
rig pa srog gis bsdus pa'i lu gu rgyud :
sku gsung thugs kyi dngos grub thob bya'i phyir :
snying po byang chub mchog ni ma thob bar :
rtse gcig yid kyis gus pas dam bca' ste :
skye ba ji srid bar du mi gtang ngo :
zhes brjod cing rig pa'i me tog dor ro //
'di ni don dbang nas gsungs pa ltar bkod kyi rig pa'i me tog dor ba dang gnang ba nod pa spyi ltar byas kyang chog go
/de nas dbang bskur dngos gzhi la gnyis /
sta gon 'jug pa'i chos dang /
dbang bskur dngos gzhi'i rim pa'o //
dang po ni /
sgrub chen lugs su bya ba dang spros pa rgyas pa'i tshe dngos sta so sor phye /
dngos gzhi'i dbang bskur yang spyi lugs ltar gsol gdab skyabs sems sogs sbyor na 'thad kyang /
mgyogs dbang dkyus 'gre'i skabs gzhung gi dngos bstan mthar chags su bskur ba'i srol ltar bkod pa la /
dang po slob bu rnams las bum gyi chus phyi rol du khrus bya zhing /
hU~M:
dri med dag pa ye shes chu 'dis ni :
las dang bag chags sgrib sogs kun tu sbyong :
bu rnams lus ngag yid gsum sgrib dag nas :
dbang bzhi yongs rdzogs snod du 'gyur bar shog :
oM shU dz+nyA tA dz+nyA na swa b+hA wa At+ma ka shud+d+ho\u0f85 haM:
zhes ngag tu yig rgya bzla /
bgegs gtor chab bran /
raM yaM khaM/
a kA ro lan gsum gyis byin gyis brlab /
sarba big+h+nAn a kar+ShA ya dzaHsa bkug
/sarba big+h+nAn na maHsarba nas /
khaM gr-ih+Na daM ba liM ta swA hA/
lan gsum gyis bsngos la bka' bsgo ba ni /
hU~M:
nyon cig bgegs dang log 'dren tshogs :
rdo rje gsang ba'i bka' las ni :
'byung po'i tshogs rnams 'da' byed pa :
khro chen 'bar ba'i dkyil 'khor nas :
khro chung 'bar ba'i mtshon cha'i char :
me ltar 'bar zhing rlung ltar 'tshubs :
bka' 'das rdul phran bzhin du brlag :
de bas ma 'dug phyir dengs shig :
hU~M bzhi'i sham bur /
badzra badzra :
da ha da ha :
pa tsa pa tsa :
ha na ha na :
uts+tsha ta ya phaT:
ces brjod la thun dang rol mo sogs kyis bgegs bskrad /
las byang ltar /
hU~M:
nga ni rang byung khro rgyal sogs dang khro bcu'i sngags rnams brjod la srung 'khor brtan po bsgom /
maN+Dal bkye bsdu dang sems bskyed gsal gdab /
dbang bshad don dbang du bkod pa ltar /
'dir them byang las /
zhes pa'i bar byas la /
dbang chog rgyas pa phrin las gter mdzod dang :
srung ma'i dbang chog gnam lcags 'khor lo gnyis :
shes rab blo ldan spros la dga' ba dang :
brgyud 'dzin bu la gtad pas bstan pa dar :
zhes gsungs pa'i dbang bskur zab gnad zhal sprod kyi smin byed zab mo bskur ba la bdag nyid kyis bya bar 'os pa rnams grub zin /
da khyed rang rnams kyi ngo skal du gyur pa thog mar sta gon 'jug pa'i rim pa rnams zhu ba'i yon du dmigs te maN+Dal 'bul 'tshal /
mtshams sbyor spyi mthun dang /
oM tsak+Shurban+d+ha wA ra ma Na ya hU~M gis mig dar /
a khaM bi ra hU~M gis me tog sbyin /
de nas thal mo me tog dang bcas te bla ma dkyil 'khor gyi gtso bo gnyis su med pa'i 'du shes pa'i gus pa nye bar bzhag ste gsol ba 'debs pa 'di'i rjes zlos mdzod /
hU~M:
gsang ba'i dkyil 'khor bla na med :
dngos grub chen po 'byung ba'i gnas :
rdo rje gsang ba'i dkyil 'khor 'dir :
he ru ka dpal las kyi bdag :
khyod kyis bdag nyid smin par mdzod :
srid pa'i rdo rje bdag la stsol :
ces lan gsum zhus pa'i lan du slob dpon gyis /
rdo rje gsang ba'i bka' las ni :
sdig can gang zhig 'da' byed pa :
nyams na khro bo chen po yis :
klad pa tshal pa brgya ru khos :
ma nyams na ni dngos grub mchog :
gsang ba'i dkyil 'khor 'di mthong bas :
dngos grub ma lus thob pa dang :
phrin las rnam bzhi khyod kyis 'grub :
ces brjod /
de la thog mar rgyud dag cing snod du rung bar dgos pas /
dkyil 'khor rnam pa gsum gyi lha tshogs la phyogs dus kyi rtsa gsum dkon mchog ma lus pa sprin gyi phung po gtibs pa bzhin bzhugs pa la /
mkha' khyab kyi 'gro ba ma lus pa dang lhan cig skyabs su 'gro bar bgyi'o snyam pa'i blo dang ldan pas 'di'i rjes zlos /
na mo :
bla ma dkon mchog yi dam lha :
rgyal ba rgya mtsho'i tshogs bcas la :
bdag dang 'gro ba sems can rnams :
sgo gsum gus pas skyabs su mchi :
lan gsum /
srid par 'khyams pa'i ma rgan mtha' dag gi slad du dpal chen rdo rje gzhon nu'i go 'phang bsgrub par bya /
de'i phyir smin byed kyi dbang zab mo zhu ba dang lam rim pa gnyis la slob par sems bskyed pa 'di'i rjes zlos /
kye ma :
bdag gis 'gro kun bsgral bya'i phyir :
phrin las phur pa'i dkyil 'khor du :
'khor ba dong nas sprugs pa'i phyir :
tshad med bzhi ru sems bskyed do :
lan gsum /
tshogs zhing de dag gi spyan sngar gsag sbyong snying por gyur pa rgyun bshags yan lag brgyad pa 'di'i rjes zlos /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i gzhir gyur pa la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i bgegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i dge ba rnams //
bsdus nas byang chub mchog tu bsngo //
gsang sngags kyi gzhi rten so so thar pa'i sdom pa /
gzhung lam byang chub sems kyi bslab pa /
snying po rig 'dzin sngags kyi dam tshig mtha' dag blangs nas tshul bzhin du bsrung bar bgyi'o snyam pas 'di'i rjes zlos /
ji ltar sngon gyi rgyal ba sras bcas dang //
rig 'dzin mkha' 'gro rgya mtsho dpag med kyis //
sdom pa mtha' yas rgya mtsho bzung ba ltar //
deng nas bdag kyang lam chen der zhugs te //
'gro la phan phyir de dag gzung bar bgyi //
lan gsum /
de nas so shing mtho gang rgya mdud dang bcas pa mgo mjug ma log pa me tog dang bcas pa gtad cing maN+Dal la rigs lnga'i sku bkram pa'am nas kyi tshom bu lnga bkod pa mdun du bzhag ste /
dngos grub kyi ltas brtag pa'i slad du tshig 'di'i rjes zlos dang bcas te so shing tshom bu'i dkyil 'khor du 'dor bar zhu /
hU~M:
ye shes rdo rje mchog gi ni :
rtags dang mtshan ma brtag pa'i phyir :
bsgrub pa'i so shing 'di dor bas :
las dang thugs rje mthun pa yi :
rtags dang mtshan ma bstan pa dang :
dngos grub bzang po bstsal du gsol :
oM badzra ha sa hA:
zhes dor ro //
de ltar dor ba'i so shing gi rtse mo phyogs bzhir bstan pa las bzhi /
mtshams su dngos grub phran tshegs /
steng dang 'og tu bstan na mkha' spyod dang sa spyod kyi dngos grub 'grub par gsungs so //
de nas srung skud la rdo rje'i mdud pa byas te /
rtsa sngags kyis byin brlab /
bar chad srung ba'i rdo rje'i srad bu 'di nyid pho'i dpung pa g.yas dang mo'i g.yon du 'ching bar zhu /
hU~M:
ye shes lnga ldan srad bu 'di :
'gyur med rdo rje gsum dang ldan :
khyod kyi dpung par bcings pa yis :
bar chad bdud las rgyal bar shog :
oM badzra yak+Sha hU~M:
ces rdo rje'i rgyas gdab bo //
de nas bla mas rdo rje gnas gsum du bzhag cing /
hU~M:
rdo rje khros pas zhe sdang gcod :
gsang ba gsum gyi dam tshig ni :
khyod kyis rab tu mngon gyur te :
'di kun nyams na nyes chen po :
ltung ba chen por khyod 'gyur bas :
dam tshig srog bzhin btsa' bar bya :
bla ma dpal chen pos ji ltar bsgos pa'i dam las mi 'da' bar rdo rje'i tha tshig la rab tu gnas par bgyi'o snyam pas bro bor ba 'di'i rjes zlos mdzod /
badzra sa ma ya na ra kan :
zhes brjod du gzhug la /
ku sha gtsang ma la /
oM AHhU~M badzra ka ba tsi shud+d+ho\u0f85 haM:
zhes bzlas pas byin brlabs la sbyin pa ni /
kye :
sngon gyi ston pa shAkya thub :
rtswa mchog la ni stan byas te :
byang chub mngon du mdzad pa ltar :
khyod kyi rten 'brel bzang por 'gyur :
ku sha chung ba sngas dang che ba stan gyi don du zungs la rmi lam gyi mtshan ma brtag par bya dgos pa lags so //
me tog 'dor gzhi tshom bu'am phyag rgya sogs bkod la /
khyed rang rnams la sngar byin pa'i me tog gi phreng ba thal mo'i bar du bzung la /
rang rang gi tshe rabs sngon nas 'brel pa'i rigs kyi lha la 'bul ba'i 'dun pas tshig 'di'i rjes zlos dang lhan cig dkyil 'khor chen por dor bar mos la 'di'i rjes zlos /
hU~M:
srid pa'i phur bu sgrub pa dang :
dbang dang dngos grub blang ba'i phyir :
rdo rje gzhon nu'i dkyil 'khor du :
sgrub pa'i me tog 'di dor bas :
byang chub 'di ni mngon du bstan :
tshe rabs sngon nas 'brel ba'i lha :
gus pa'i lha la me tog 'bul :
las dang skal pa mthun par shog :
oM badzra puSh+pa sid+d+hi satwaM:
de ltar dor ba'i me tog dbus su babs na rdo rje 'dus pa rtsal /
shar du zhe sdang rdo rje /
lhor rat+na rdo rje /
nub tu 'dod chags dbang chen /
byang du las kyi rdo rje rtsal zhes gsang ba'i mtshan dang lhan cig dbang rtags con pan spyi bor bcings par mos shig
/cod pan spyi bor bzhag te me tog 'thor zhing /
hU~M:
cod pan 'di ni dpa' ba'i rtags :
yi dam lha dang skal ba mnyam :
'khor los sgyur rgyal ji bzhin du :
chos kyi rgyal srid dbang bskur ro :
zhes shis pa brjod /
de nas las kyi rdo rjes khrid nas dkyil 'khor la bskor ba lan gsum byas par mos shig
/las rdor gyis phyag byas la gsol ba gdab pa ni /
ho :
rdo rje gsang ba'i rigs can rnams :
byang chub rdo rje'i lam la drongs :
rdo rje'i rgyal po nyid la gtad :
nam mkha'i rdo rje deng bdag stsol :
ces brjod /
ma rig pa'i ling tog dang /
mig gi sgrib g.yogs lhan cig bsal bar mos shig
/gser thur thogs la /
kye :
mi shes dri ma dang bral ba :
ye shes mig gcig dri ma med :
dag pa gsum ldan ye shes spyan :
dri bral don gyi spyan dbye 'o :
oM badzra tsak+ShuHpra be sha ya phaT:
ces gdong g.yogs bsal /
de ltar ma rig pa'i rab rib bsal bas dri med ye shes kyi mig thob ste bcom ldan 'das dpal chen khrag 'thung rdo rje gzhon nu'i dkyil 'khor rten dang brten par bcas pa mngon sum du mjal bar gyur pa'i 'dun pa mdzod /
brda' don bshad pa ni phyag shing gis mtshon la /
'o skal ldan rigs kyi bu rnams rna ba'i dbang po ma yengs par nyon la :
mig gi dbang pos legs par ltos shig :
dkyil 'khor 'di'i rnam dag bshad pa ni :
brda'i don phyi nas nang du bshad pa dang :
don gyi rnam dag nang nas phyir bshad pa gnyis las :
'dir ni don gyi rnam dag bshad par bya ste :
dbus su e mthing nag chos 'byung zla gam sgo gcig par 'dug pa ni :
gtso bo rdo rje gzhon nu bzhugs don no :
de'i mthar zla gam gsum :
mu khyud thod pas bskor ba ni :
chos sku longs sku sprul sku gsum du mtshon pa'i rtags so :
de'i phyi 'khor lo rtsibs bzhi ni :
sku bzhi phrin las bzhi'i bdag nyid sras mchog bzhi bzhugs pa'i don no :
de'i phyi 'khor lo rtsibs bcur 'dug pa 'di ni :
ye shes kyi khro bo bcu yab yum za gsod khra thabs dang bcas pa bzhugs pa'i don no :
de'i phyi la thod pa rkam rlon gyis brtsegs pa ni :
chos kyi dbyings las 'gag med kyi rtsal shar ba'o :
rnam thar bzhi'i don mtshon pa'i gru chad bzhir byung ba'o :
pany+tsa re khA'i rtsig pa rnam pa lngar byung ba ni :
ye shes lnga'i don mtshon pa'o :
phyogs bzhi'i khyams bzhi byung ba ni :
chos thams cad mnyam pa nyid du brdal ba'i don mtshon pa'o :
dkyil 'khor gyi sgo bzhi ni tshad med pa bzhi dang ldan pa'i don no :
'dod snams dmar po 'khor yug tu byung ba ni :
'dod yon gyi lha mo dpag tu med pas mchod pa 'bul ba'i don no :
rin po che'i pha gu ser po'i rtsig pa ni :
chos thams cad ma skyes mnyam pa nyid du rdzogs pa'i don no :
mun pa'i grib so la mu tig drwa ba drwa phyed kyis spras pa ni :
chos kyi sku la dri mas ma gos shing :
rtsal ma 'gags pa'i don no :
pu shu'i 'khor yug tu dri med shel gyi mchod rten brgya dang rtsa brgyad kyis bskor ba ni /
chos kyi sku la dri ma med pa la rang byung thugs rje'i zer du 'phro ba'o :
phyogs bzhir rta babs bzhi sgo khang rgyan dgu dang bcas par 'dug pa ni :
sku gsung thugs yon tan phrin las bzhi yongs su rdzogs pa'i don no :
in+d+ra nI la'i sa gzhi la dur khrod chen po brgyad kyis bskor ba ni :
ma hA yo ga'i khro bo'i dkyil 'khor yongs su rdzogs pa'i don no :
dri med pad+ma'i phreng bas yongs su bskor ba ni :
bag chags kyi dri mas ma gos pa'i don no :
'khor yug rdo rje'i phreng ba ni :
gang gis kyang gzhig cing gzhom pa dang :
gnod du med pa'i don no :
ye shes kyi me kha dog lnga dang ldan par 'bar ba ni nyon mongs pa'i rnam rtog dang bag chags sreg cing bgegs 'byung po thams cad sreg pa'i don no :
gru bzhi gter gyi bum pas mtshan pa ni :
dgos 'dod re ba yid bzhin skong ba'i don no :
gzhan yang dkyil 'khor 'di nyid kyi longs spyod du :
dkyil 'khor gsum yongs su rdzogs pa'i phur sgrom :
gzhal yas khang snod bcud ldan pa'i bum pa :
dbang bskur dngos grub 'byung ba'i gtor chen :
lha tshogs thams cad skong ba'i sman raka :
thabs shes zung du 'jug pa'i rdor dril :
byin rlabs yongs rdzogs bskur ba'i dbang tsaka :
longs spyod yongs su rdzogs pa'i rgyal mtshan :
dar 'phan cod pan :
yon tan phun sum tshogs pa'i mda' dar me long :
bdud bzhi'i g.yul las rgyal ba'i gri bzhi :
mtshams gcod 'khor yug srung ba'i mda' brgyad :
mtshon cha lnga'i srung ba :
tshon skud sna lnga'i drwa thag :
rtog med rol pa'i rgyan dur khrod :
bdud bzhi'i g.yul las rgyal ba'i stag sham sgab skor :
dri med ye shes mtshon phyir mar me bcu gnyis :
lhun grub longs spyod rdzogs phyir dar khang sum rim :
mdor na bkod pa'i bye brag ma tshang ba med pa :
'di dag kun tu bzang po'i mchod pa'i sprin phung rnam par bkod pa yin cing :
mdor na chos kyi sku longs spyod rdzogs pa'i skur lhun gyis grub pa dang :
sprul pas 'gro ba'i don gang la gang 'dul du mdzad pa yin cing :
mdor na skye med chos kyi klong nas 'gag med thugs rje'i rtsal zer du :
thugs rjes 'gro ba'i don gang la gang 'dul du bstan pa'i phyir :
brda' dang :
don dang :
rtags gsum du mtshon pa yin pas :
skal ldan gyi skyes bu rnams kyis de ltar shes par bya'o :
zhes ngo sprad /
de dag gis 'jug pa'i chos rnams legs par grub pa lags /
gnyis pa dbang skur dngos gzhi'i rim pa la gzhung dang zur 'debs bsdebs nas lhan cig tu bskur ba ni /
zhugs pa la mngon par dbang bskur ba rnams zhu ba'i yon du maN+Dal phul /
thal mo me tog dang bcas te 'di'i rjes zlos /
hU~M:
thabs kyi spyod pas 'gro don du :
byams dang snying rjes gang 'dul ba :
sangs rgyas phrin las rdzogs mdzad pa :
dbang dang dngos grub bdag la stsol :
ces lan gsum zhu'o //
dam chu chang dang a mr-ita sbyar ba blud la /
hU~M:
gsang ba rdo rje las byung ba :
'di ni dam tshig srog gi chu :
khyod kyi snying la zhugs nas ni :
gal te nyams na bsreg 'gyur zhing :
ma nyams na ni ye shes mchog :
rdo rje las kyi chu 'dis 'grub :
oM badzra u da ka tra tha ya hU~M:
deng phyin chad bla med rdo rje theg pa'i dam tshig rgyud las ji skad gsungs pa thams cad tshul bzhin du bsrung bar bya dgos so //
kye :
legs 'ongs rig kyi bu rnams gus pas nyon :
gsang sngags dbang la ma brten 'grub par ga la 'gyur :
dper na mnyan pa lag skya med pa bzhin :
gru yis pha rol bgrod par ga la nus :
go 'phang rim par dbang gis bgrod pa'i phyir :
rim pa bzhin du bdag gis bskur bar bya :
zhes gnang ba sbyin /
de nas rgyud sbyong zhing ye shes pa'i byin rlabs rgyud la dbab pa'i slad du khyed rang rnams sgo gsum gyi gnad legs par gcun la gzhan du ma yengs par dmigs pa 'di rtse gcig tu sgoms shig
/las bum gyi chu dang /
a mr-itas bsang /
swA b+hA bas sbyang /
chos thams cad 'od gsal stong pa nyid kyi ngang las /
khyed rang rnams gang du gnas pa'i go sar pad+ma nyi ma bdud bzhi bsnol ba'i gdan la sems nyid hU~M mthing nag las 'od zer 'phros /
don gnyis byas nas tshur 'dus pas rdo rje mthing nag hU~M gis mtshan par gyur /
de yongs su gyur pa las khyed rang rnams skad cig gis dpal chen rdo rje gzhon nu sku mdog mthing nag zhal gsum phyag drug
/zhal g.yas dkar g.yon dmar dbus mthing spyan dgu dmar zlum phyogs bcur gzigs shing dbu skra kham nag gyen du 'bar ba la rigs lnga'i rtse bran can gyi thod skam lngas brgyan pa /
g.yas gnyis rdo rje rtse dgu dang rtse lnga /
g.yon gnyis me dpung dang kha T+wAM bsnams shing /
mtha' gnyis ri rab phur bu 'dril ba /
nyi ma dang zla bas snyan gong brgyan cing sbrul rigs lnga dang thod pa tshar gsum gyi phreng bas spras pa /
rdo rje rin po che'i gshog pa sogs dpal dang dur khrod chas kyis brgyan cing ye shes kyi me dpung 'bar ba'i dbus na /
zhabs bzhi brkyang bskum 'dor thabs su bzhugs pa'i pang du yum 'khor lo rgyas 'debs ma mthing skya ut+pal dang thod khrag 'dzin cing khro mo'i chas kyis brgyan pa /
gnyis ka'i spyi bor oM/
mgrin par AH
thugs kar hU~M/
yab kyi thugs kar nyi ma'i dkyil 'khor gyi steng du ye shes sems dpa' tshon gang ba zhal gcig phyag gnyis phur pa 'dril ba /
de'i thugs kar rdo rje mthing ga nas 'bru tsam gyi lte bar nyi ma la hU~M mthing nag gi mthar kI la ya 'bru bcu bzhis bskor ba /
mdun gyi nam mkhar rdo rje phur pa'i lha tshogs rnams sprin bzhin 'thibs te /
slob ma'i spyi bo nas mar la byin rlabs khu 'phangs ltar sha ra ra babs pas /
slob ma'i lus ngag yid gsum la sku gsung thugs kyi byin rlabs thims /
khyad par snying ga'i ye shes sems dpa' hU~M yig dang bcas pa la lha tshogs thams cad kyi byin rlabs yongs su rdzogs par thim pa'i mos pa mdzod cig
/'beb pa'i rdzas bsreg
dbyangs rol bcas /
hU~M:
skye med rnam dag sogs las byang gi spyan 'dren sngags bcas brjod la byin dbab /
de nyid brtan par bya ba dang sku gsung thugs yon tan phrin las dang bcas pa'i nus pa rgyud la zhugs pa'i slad du dbang rnams rim par bskur ba la /
slob dpon gyi thugs ka nas 'phros pa'i 'od zer gyis dbang gi lha nam mkha' gang ba spyan drangs pa rnams dang dkyil 'khor pa'i lha tshogs lhan cig pas dbang bskur ba'i phrin las la 'jug par mos shig
/bum pa'i kha rgyan gyi rigs lnga spyi bor bzhag la /
hU~M:
srid pa gsum la dbang bsgyur phyir :
byang chub sems ni mngon du bstan :
khams gsum ye shes bskyed pa'i phyir :
dbu la rigs lngas dbang bskur ro :
oM badzra kI li kI la ya hU~M phaT:
dz+nyA na pany+tsa ya ri sha a b+hi Shiny+tsa oM AHhU~M swA hA:
ho :
skal ldan rigs kyi bu khyod la dbu rgyan gyi dbang bskur pas :
'og min chos kyi rgyal po rdo rje 'chang chen po dang bsod nams dang ye shes kyi skal pa mnyam par gyur te :
chos kyi rgyal sras ye shes lnga la dbang bsgyur zhing sku lnga lhun gyis grub pa'i dbang mchog dam pa thob par gyur cig :
ces brjod do :
de nas bum pa spyi bor bzung ste /
hU~M:
ngang nyid rdo rje chos dbyings las :
'bar ba'i khro bo mi bzad pa'i :
sku yi dbyings su dbang bskur ro :
gsung gi dbyings su dbang bskur ro :
thugs kyi dbyings su dbang bskur ro :
lha dbang lus la rdzogs gyur cig :
oM badzra kI li kI la ya b+h+rU~M rat+na badzra kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
sarba a b+hi Shiny+tsa hrI:
zhes gnas bzhir gtug go
/bum chu spyi bor blugs te khrus bya /
ngag tu blud /
ho :
skal ldan rigs kyi bu khyod la bum pa'i dbang bskur pas :
rdo rje phur pa'i dbang ma lus pa'i dbang yongs su rdzogs pa thob ste :
'bras bu sku bzhi'i sangs rgyas thob par gyur cig :
de nas nyan 'chad kyi dbang bskur ba ni /
b+han+d+ha mgrin par gtugs shing dbang bskur /
bdud rtsi ngag tu sbyin la /
hU~M:
chos nyid bdud rtsi chos kyi char :
skal ldan 'di la dbab pa'i phyir :
mthun par gsung sgra chos kyi dbang :
bskur bas khyod kyis thob par shog :
oM badzra kI li kI la ya :
A li kA li dz+nyA na pany+tsa a b+hi Shiny+tsa hU~M:
ho :
skal ldan rigs kyi bu khyod la nyan cing 'chad pa'i dbang bskur pas :
theg mchog chos kyi 'khor lo rgya chen po bskor ba'i dbang mchog dam pa thob par gyur cig :
de nas dkyil 'khor lha'i dbang bskur ba ni /
phur sgrom yongs rdzogs sam /
yang na gtso bo'i phur pa dpral bar bzhag
/sgrol phur lag tu gtad de /
hU~M:
mthing nag gru gsum 'bar ba'i dkyil 'khor nas :
dpal chen rdo rje gzhon nu yab yum gyi :
sku gsung thugs dang yon tan phrin las rdzogs :
lha dbang lus la rdzogs pa'i dbang bskur ro :
oM badzra kI li kI la ya hU~M phaT:
a b+hi Shiny+tsa mAM:
ho :
skal ldan rigs kyi bu khyod la rdo rje gzhon nu yab yum kyi lha dbang yongs su rdzogs pa'i dbang bskur pas :
sku gsung thugs yongs su rdzogs pa'i dbang mchog thob par gyur cig :
de nas phyogs bcu'i khro bo khra thabs dang bcas pa'i phur pa rnams sbam phur du gtad la /
hU~M:
bskal pa me ltar 'bar ba'i klong dkyil nas :
'bar ba'i khro bo chen po yab yum bcu :
sprul pa'i mgo brnyan khra thabs tshogs bcas kyis :
sku gsung thugs yon rdzogs pa'i dbang bskur ro :
oM badzra kI li kI la ya badzra ma hA kro ta sarba a b+hi Shiny+tsa oM AHhU~M:
ho :
skal ldan rigs kyi bu khyod la khro bo bcu za gsod dang bcas pa'i dbang mchog bskur pas :
khro rgyal ma lus stobs kyi dkyil 'khor yongs su rdzogs pa'i dbang thob par gyur cig :
de nas las phur nyer gcig gtad la /
hU~M:
dmar nag e yi dkyil 'khor nas :
sras dang sprul pa bye ba 'bum :
bka' sdod rab 'jigs pho nyar bcas :
khams gsum sgrol nus dbang bskur ro :
oM badzra kI li kI la ya kA la rU pa kA ya a b+hi Shiny+tsa hU~M:
ho :
skal ldan rigs kyi bu khyod la phur pa rdzas kyi dkyil 'khor yongs su rdzogs pa'i rnam pas dbang bskur pas :
sku gsung thugs yon tan phrin las yongs rdzogs khams gsum chos kyi dbyings su sgrol nus pa'i dbang mchog thob par gyur cig :
de nas byang chub sems kyi dbang bskur ba ni /
bla ma yab yum sbyor ba'i byang sems dang /
tsan dan /
ga pur /
bu ram sbyar ba lce la bzhag
/hU~M:
rang nyid dpal chen 'bar ba'i sku :
rdo rje gzhon nu yab yum sbyor :
'khor ba dbyings su bsgral ba'i phyir :
byang chub sems kyi dbang bskur ro :
oM badzra kI li kI la ya bo d+hi tsit+ta ma hA su kha sid+d+hi ho :
ho :
skal ldan rigs kyi bu khyod la gsang ba byang chub sems kyi dbang 'di bskur pas :
rtsa khams yongs su rdzogs pa bde stong dbyer med longs spyod rdzogs pa'i sku thob par gyur cig :
de nas sku gsung thugs yongs su rdzogs pa'i dbang bskur te /
sku spyi bor /
sgrub yig thugs kar /
rdo rje dang kha T+wAM lag tu gtad la /
hU~M:
dbyings nas rang byung grub pa'i lha :
rdo rje gzhon nu gtso dang 'khor :
yab yum sras bcas thams cad kyi :
lha dbang lus la rdzogs gyur cig :
gsung ni 'gag med kI la ya :
bsnyen sgrub rnam gsum mthar phyin nas :
rtags dang mtshan ma bstan pa dang :
phrin las rnam bzhi 'grub par shog :
hU~M:
thugs ni rang byung srog dang bcas :
rang byung ye shes snying po'i ngang :
smra brjod bral bas rdzogs pa che :
skye 'gag 'gyur med dbang thob shog :
oM badzra kI li kI la ya :
kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
ho :
skal ldan rigs kyi bu khyod la rdo rje gzhon nu'i sku gsung thugs yongs su rdzogs pa'i dbang mchog dam pa bskur pas :
sku gsum yongs rdzogs chos kyi rgyal po'i dbang mchog thob par gyur cig :
de nas brgyud 'dzin gyi slob ma la rgyas par spro na khro bcu khra thabs dang bcas pa'i tsaka li rim par thogs la zur gsal mtshon cha 'khor lo ltar /
hU~M:
steng gi phyogs nas 'beb mdzad pa :sogs nas /
gsod byed byi ba'i mgo'i /
ma rag mo yag mo a b+hi Shiny+tsa mAM:
zhes pa'i bar du bskur /
de nas phrin las bzhi'i dbang bskur ba ni /
gru chad bzhi'i phur pa gtad la /
hU~M:
dpal chen sku yi phyag mtshan 'di :
sangs rgyas phrin las yongs rdzogs dpal :
zhi rgyas dbang drag mngon spyod las :
phrin las rnam bzhi'i dbang bskur ro :
oM badzra kI li kI la ya :
dzaHhU~M baM ho :
ru dra pra be sha ya phaT:
sarba a b+hi Shiny+tsa hU~M:
ho :
skal ldan rigs kyi bu khyod la :
zhi rgyas dbang drag bzhi'i phur pa lag tu gtad pas :
phrin las rnam bzhi brtsam pas 'grub par gyur cig :
de nas sgom zhing sgrub pa'i dbang bskur ba ni /
gtso bo sras bzhi'i phur pa lag tu gtad de /
hU~M:
skye med rnam dag chos kyi dbyings nyid nas :
bde gshegs rgyal ba ma lus kun 'dus pa'i :
srid gsum phur pa'i lha ru bsgrub pa'i phyir :
rdo rje gzhon nu gtso dang 'khor du bcas :
rtag tu khro rgyal lha yi ting 'dzin sgoms :
drags sngags spu gri me yi 'khor lo zlos :
thugs mchog 'gyur med snying po hU~M du gsal :
sgom sgrub phrin las nus pa'i dbang bskur ro :
oM badzra kI li kI la ya oM AHhU~M:
a b+hi Shiny+tsa hU~M:
ho :
skal ldan khyod la sgrub phur chen mo 'di lag tu gtad pas :
srid gsum phur pa'i skur gyur te :
dpal rdo rje gzhon nu'i sku gsung thugs yongs su rdzogs pa'i dbang thob par gyur cig :
de nas yongs su rdzogs pa phyag mtshan gyi dbang bskur ba ni /
g.yas su rdo rje phur pa /
g.yon du me dpung kha T+wAM gtad de /
hU~M:
thabs kyi spyod pas 'gro don du :
byams dang snying rjes gang 'dul ba :
sangs rgyas phrin las rdzogs mdzad nas :
dbang dang dngos grub stsol ba'i phyir :
phyag mtshan 'di yis dbang bskur bas :
thams cad yongs rdzogs dbang thob shog :
A+oM badzra kI li kI la ya badzra dz+wa la raM tri shUl sarba a b+hi Shiny+tsa A:
ho :
skal ldan rigs kyi bu khyod la phyag mtshan yongs rdzogs kyi dbang bskur pas :
'khor los sgyur pa'i rgyal po ltar :
'jig rten dang 'jig rten las 'das pa'i phrin las thams cad kyi dbang thob par gyur cig :
de nas rtags kyi dbang bskur ba ni /
thal chen tshom bu dpral ba /
rak+ta'i thig le mkhur tshos /
zhag gi zo ris og ko
/g.yas su dril bu /
g.yon du thod khrag gtad la /
hU~M:
rab 'jigs badzra kI la ya :
'gyur med thal chen tshom bu dang :
dpal chas rak+ta'i thig les mtshan :
rngams byed zhag gi zo ris 'jigs :
mi 'gyur khro bo'i rtag gsum gdab :
dril bu thod khrag yum gyi rten :
gar dgu'i khro bo'i tshul ston pa :
mngon rdzogs rgyal ba'i dbang thob shog :
oM badzra kI li kI la ya :
badzra rak+sha ka ra ma tri ho a b+hi Shiny+tsa ho :
ho :
skal ldan rigs kyi bu khyod la dpal chen khro bo'i rtags gdab mi 'gyur ba'i dbang 'di bskur pas :
khro bo rigs 'dus gar dgu'i dbang mchog thob par gyur cig :
de nas bsnyen sgrub dzapa? kyi dbang bskur ba ni /
slob dpon dang dkyil 'khor gtso bo dbyer ma mchis pa'i thugs srog ye shes sems dpa'i thugs ka nas sngags kyi phreng ba byung /
zhal nas thon /
khyed rang rnams lhar gsal ba'i zhal nas thugs ka'i ye shes sems dpa'i zhal du zhugs /
thugs srog hU~M yig gi mthar 'khod pa las 'od zer spro bsdus don gnyis sgrub par mos la sngags kyi rjes zlos mdzod /
phreng ba sbrel la /
snying po lan gsum rjes zlos byar gzhug
/ye shes sems dpa'i gzugs dang sngags byang gser gyis bris pa gtad la /
hU~M:
dbyings nas 'bar ba'i skur ston pa :
phrin las yongs rdzogs grub pa'i dpal :
sgrub pa'i ye shes tshon gang ba :
gsang ba sngags kyis bskyed pa'i phyir :
rgyun chad med pa bzlas dgos pas :
dzapa? dbyangs sngags kyis dbang bskur ro :
oM badzra kI li kI la ya :
sarba big nAn baM hU~M phaT:
dzaHhU~M A:
ho :
skal ldan khyod la man ngag snying po'i lung byin :
dbang bskur bka' rtags gtad pas :
de ring phan chad dpal chen po gtso dang 'khor du bcas pa :
rab 'byams rgya mtsho'i dbang mchog dam pa thob par gyur cig :
de nas sras phur byin rlabs skabs su 'byung ba ltar gdab phur la byugs bdug brab gsum bya /
slob bu'i lus la dpal gyi chas brgyad bkon pa'i tshul dang /
gdab phur 'dril zhing gtad la /
hU~M:
dbyings nas rang byung grub pa'i lha :
rdo rje 'bar ba kI la ya :
yab yum phyag rgyas byin brlabs nas :
khyod kyi lag tu 'di gtad pas :
dpal chen yongs rdzogs phrin las bdag :
byin rlabs chen po'i dbang bskur ro :
oM AHhU~M badzra kI li kI la ya hU~M phaT:
ho :
skal ldan khyod la dpal gyi chas brgyad bskon zhing :
gdab phur gtad pas /
rdzas kyi phur pa las ye shes khro bo'i rang bzhin du byin rlabs nus pa'i dbang mchog dam pa thob par gyur cig :
de nas gdab las kyi dbang bskur ba ni /
lcags hom dang ling ga mdun du bkod /
de nas drag po mngon spyod kyi gzer kha gdab pa'i las kyi dbang bskur ba la dmigs pa 'di bzhin du mdzod cig
/bdag mdun dpal chen por gsal ba'i thugs ka nas las byed kyi pho nya 'phros pas /
byi'u khras bcum pa ltar rang dbang med par dgra bo'i rnam shes bla dang bcas pa bkug ste ling ga la thim par mos shig
/lcags kyu'i phyag rgya bcas la /
na mo dkon mchog rtsa ba gsum dang yi dam rdo rje gzhon nu'i lha tshogs bdun bcu rtsa brgyad kyi bden pas gnod byed dgra bgegs thams cad dmigs pa'i rten 'di la khug cig
/phyag rgya bzhi bcas la /
oM badzra aM ku sha dza :
badzra pA sha hU~M:
badzra s+pho Ta baM:
badzra g+hAN+De ho :
dgra bgegs thams cad rang dbang med par bkug ste gru gsum lcags kyi khang par ling+ga dang gnyis su med par thim par mos shig
/khyed rang rnams dpal chen por gsal ba dang /
phur bu sras mchog kI la ya /
ling+ga dgra bgegs dngos su gsal ba la btab pas tshe bsod bkrag mdangs thams cad 'od kyi thig le'i rnam pas rang la bsdus te rdo rje'i tshe srog gi stobs bskyed /
rnam shes a dkar po'i rnam pas 'og min du rdor sems yab yum gyi sbyor mtshams su gshegs par mos la phur pa 'dril zhing ling+ga'i snying ga sogs gnas rnams su thobs shig
/sras mchog gi phur pa blangs te /
rdo rje slob dpon gyis 'dril zhing rjes la slob ma'i lag tu gtad cing /
ling+ga'i lte ba snying ga yan lag bzhi la gdab tu gzhug la /
hU~M:
bdag dang lag pa'i mchog rnams kyis :
rab tu 'dril zhing gsor byed nas :
dug gsum rtsa ba gcod pa'i phyir :
sgril zhing 'debs pa'i dbang bskur ro :
khams gsum srid gsum bsgral ba dang :
mthu rtsal yongs rdzogs dbang thob shog :
oM badzra kI li kI la ya :
ma trAM ru tra mA ra ya phaT:
ho :
skal ldan khyod la sgrol byed dang 'debs pa'i dbang bskur pas :
dug gsum gyis bskyed pa'i dgra bgegs thams cad sgrol zhing tshar gcod rdul du rlog pa'i dbang dam pa thob par gyur cig :
de nas rdul du brlag pa'i dbang bskur ba ni /
ling+ga gong du bsgral pa'i rjes la /
rdo rje'i tho ba dang /
mi'i mchog phur gtad /
thun gyis kyang brab te /
hU~M:
rdungs shig rdo rje 'bar ba'i gtun :
bka' las 'das byed sdig chen rnams :
rdo rje me 'bar snying bsregs nas :
lus ngag rdul phran bzhin du rlogs :
khro mo 'bar ba'i gtun khung du :
khams gsum gdug pa bsgral ba'i phyir :
drag po sgrol byed dbang bskur bas :
khams gsum yongs sgrol dbang thob shog :
oM badzra kI li kI la ya :
dgra bgegs nr-i tri sha truM mu tri g+h+ri na mA ra ya hU~M phaT:
ho :
skal ldan khyod la drag po gdab las kyi dbang bskur pas :
dgra bgegs thams cad sgrol zhing tshar bcad nas :
rnam par shes pa chos kyi dbyings su sgrol nus pa'i dbang thob par gyur cig :
de nas dam can bran du 'khol nus pa'i dbang bskur te /
dbang yongs rdzogs rgyas pa'i skabs 'dir dam can phur pa rnams la dmigs te bden stobs brjod /
bden pas phur srung dam can dge bsnyen nyer gcig dbang phyug nyer brgyad sprul pa 'khor dang bcas pa thams cad rang rang gi rten gyi phur pa rnams la thim par gyur cig
/dzaHhU~M baM hoH
zhes bkug
gu gul bdug
/sha chen bsreg
yungs dkar nag la bzhi snying gcig dril bzlas pa 'thor zhing gzi brjid bskyed /
slob dpon dpal chen po rdo rje gzhon nu dngos su gsal bas /
khyod rang rnams ngo bo rdo rje gzhon nu la rnam pa gsang ba'i bdag po dngos su gyur pa la phur srung dam can rgya mtsho'i tshogs bran dang 'bangs su gtad pas ci ltar bcol ba'i phrin las thams cad thogs med du sgrub par zhal gyis bzhes par mos shig
/dam can bcu gnyis sogs kyi phur pa rim bzhin gtad la zur gsal ltar /
hU~M:
bran dang bka' nyan sogs nas dbang phyug nyer brgyad mjug gi /
bsrung bar 'gyur ro :
bar gtang /
dbang phyug skabs bskul byang gtang bar gsungs pa lcogs na bskul byang dug mda' nag po ltar sbyor dgos kyang mi lcogs na dkyus nyid kyis 'thus /
de nas gzhung gsal dam can bka' gtad mdor bsdus ni /
yod na dam can phur bu'am med na ni las phur rnams gtad de /
hU~M:
dam tshig chen po'i dus la bab :
nga ni rdo rje gzhon nu che :
bran dang bka' nyan pho nya'i tshogs :
khyed kyis dam bca'i dus la bab :
sngon chad ji ltar dam bcas pa'i :
mngon spyod phrin las myur du mdzod :
oM badzra kI li kI la ya /
dzaHhU~M baM ho :
he he he he :
b+h+yo b+h+yo b+h+yo :
mo ha g+hA ta ya :
d+ha ti ma ma :
shrI krang ka ra ya :
karma ka ra ya a b+hi Shiny+tsa hU~M:
ho :
skal ldan khyod la bka' sdod dam can bran du khol nus pa'i dbang 'di bskur pas :
phrin las thams cad thogs med du 'grub cing :
mi nub rgyal mtshan gyi dbang dam pa thob par gyur cig :
de nas gtor ma'i dbang bskur ba ni /
dpal gtor chen po sku dang bcas pa gtsug tu bzhag la /
dpal gyi gtor chen 'di nyid bcom ldan 'das rdo rje gzhon nu yab yum khro bcu khra thabs sgo srung dam can dang bcas pa'i steng gi cha la rig 'dzin brgyud pa'i bla ma /
bar gyi cha la yi dam dkyil 'khor lha tshogs /
'og rol du mkha' 'gro dam can srung ma dang bcas pa khyed rang rnams kyi spyi bor byon /
sku gsung thugs las byin rlabs dngos grub thams cad bdud rtsi 'od zer thig le'i rnam par byon te /
khyed rang rnams kyi spyi bo nas zhugs /
gnas gsum du thim pas gsang ba gsum gyi dbang dang byin rlabs dngos grub thams cad rtsal rdzogs su thob byung snyam du mos pa mdzod /
hU~M:
rdo rje gzhon nu'i rig 'dzin rnams :
srid pa rdo rjer grub mdzod cig :
srid pa rdo rje phur pa'i lha :
ye shes khro bo grub par mdzod :
gtor chen lha dang gnyis su med :
dam rdzas chen po'i dngos grub stsol :
skal ldan khyod la dbang bskur bas :
dbang bzhi yongs rdzogs thob par shog :
oM badzra kI li kI la ya :
ma hA ba liM ta dz+nyA na a b+hi Shiny+tsa A:
gtor ma gnas gsum du bzhag
/ho :
skal ldan khyod rnams la gtor chen ye shes 'bar ba phyag rgya'i dbang 'di bskur pas :
bde gshegs kun gyi dbang mchog thob :
thugs dam bskangs te bar chad zhi ba'i dbang mchog dam pa thob par gyur cig :
de nas phrin las sgrub nus kyi dbang bskur te /
rnga dung rol mo rnams gtad /
sgrub gtor rgyun gtor dang bcas pa yang lag tu gtad /
sgrub yig snying khar bzhag
/mgo la prog zhu bskon te /
hU~M:
sangs rgyas sras po dam pa'i mchog :
bskyed dang rdzogs dang phrin las bzhi :
chos rnams kun la dbang bskur zhing :
bsnyen sgrub las sbyor mthar phyin cing :
rang dang gzhan gnyis smin grol phyir :
phrin las yongs rdzogs bka' gtad dbang :
khyod la yongs rdzogs 'di bskur bas :
rab 'byams bka' yi dbang thob shog :
oM badzra kI li kI la ya dzaHhU~M baM ho :
oM AHhU~M:
sarba ta thA ga ta a b+hi Shiny+tsa mAM:
de nas tshe dang dngos grub zhal zas kyi dbang bskur te /
tshe 'brang spyi bor bzhag
/rdzas rnams gnas gsum du gtugs te lag tu gtad la /
hU~M:
srid pa'i phur pa bsgrub pa dang :
dbang dang dngos grub blang ba'i phyir :
ye shes khro bo gshegs su gsol :
khro bo chen po gshegs nas kyang :
rtags dang mtshan ma bstan pa dang :
kI la ya yi dngos grub stsol :
oM badzra kI li kI la ya :
sarba big+h+nAn baM hU~M phaT:
badzra A yu she sid+d+hi hU~M:
kA ya badzra sid+d+hi oM:
wA ka badzra sid+d+hi A:
tsit+ta badzra sid+d+hi hU~M:
gu Na badzra sid+d+hi hrI:
karma badzra sid+d+hi phaT:
shAn+tiM sid+d+hi :
puSh+TiM sid+d+hi :
bA shaM sid+d+hi :
karma sid+d+hi a b+hi Shiny+tsa hU~M A:
ho :
skal ldan khyod la tshe dang dngos grub zhal zas longs spyod sna tshogs kyis dbang bskur pas :
bde bar gshegs pa'i sku tshe dang lang tsho dpal dang longs spyod la mnga' brnyes shing :
mchog thun mong phun sum tshogs pa'i dngos grub la longs spyod pa'i dbang mchog dam pa thob par gyur cig :
de dag rnams kyis phyi bum pa'i dbang /
nang gsang ba'i dbang /
thugs yongs rdzogs phrin las dang bcas pa'i dbang bskur ba rnams grub nas /
gsang ba shes rab ye shes kyi dbang bskur ba la /
gzugs dang lang tsho phun sum tshogs pa'i rig ma phyag rgya'i dngos grub kyi don du byin par mos shig
/rig tsaka gtad la /
kyai :
bu khyod theg dman blo ma chung :
thabs dang shes rab ma 'brel ba'i :
gsang sngags grub pa ga la thob :
shes rab rang bzhin bud med la :
brnyas shing spang na ltung bar 'gyur :
lam mchog dga' bzhis ma bgrod pa'i :
'bras bu sku bzhi thob mi 'gyur :
de phyir phyag rgya rtag tu zungs :
bde stong ngo bo nyams su skyongs :
rang gi dwangs ma nyams mi rung :
nyams na ltung ba'i gnas su 'gyur :
gnyen pos bzung la bde stong skyongs :
'du shes gsum ldan gyis mnyam par sbyor bas lhan skyes dpe'i ye shes nyams su myong bar mos mdzod :
dbang bzhi pa rtsal dbang gis ngo sprod pa yin pas khyed rang rnams lus gnad rnam snang gi chos bdun dang ldan pas rig pa thugs ka'i ye shes sems dpa' la rtse gcig tu gtod cig
/kye ho skal ldan rigs kyi bu :
de ltar dbang rim mang bskur kyang :
thabs dang shes rab 'brel ba'i lam :
yang dag don gyi ngo bo ni :
bskur dang skur byed kun las 'das :
thams cad mnyam rdzogs chen po'i klong :
'gyur ba med pa rdo rje ste :
bsgres rgud med pa gzhon nu'i tshul :
phur ni chos kyi dbyings nyid las :
pa ni rig pa'i ye shes te :
phur dag don gyi phur pa yin :
thugs khar rang sems srog dang bcas :
ngo bo stong zhing rang bzhin gsal :
thugs rje'i rtsal snang ma 'gags pa :
don gyi rdo rje gzhon nu yin :
bu khyod ngang 'dir ma bcos zhog :
smra bsam brjod las 'das pa'i don :
'di yi ngang la gnas par gyis :
thugs ka'i ye shes sems dpa' dang sems dbyer med du bsres la rgyun du zhog cig :
ces brjod la gsal stong lhan ne ba'i ngang la yud gcig bzhag
/phaT:brjod /
de ltar lan gsum bskyar bar gsungs /
de nas phrin las rtsal spyod thogs pa med pa gar gyi dbang bskur ba ni /
dkyil 'khor la bskor ba byed cing gar thabs su 'khrab par sgoms la gang shar gyi nyams sna mi bskyil bar dzapa? dbyangs gyis shig :
oM badzra kI li kI la ya hU~M hU~M phaT phaT:
bla mas rig pa ngar dang bcas te /
gzung ba med do :
hU~M hU~M:   brjod pa phyi ma rnams la 'gres /
'dzin pa med do :
gtad pa med do :
brjod du med do :
bsam du med do :
stong pa yin no :
gtad med yin no :
rang byung yin no :
lhun grub yin no :
rang gsal yin no :
'dzin med yin no :
rjen pa yin no :
zang thal yin no :
gang yang stong nyid rang grol la :
'khor 'das dmigs med spros dang bral :
rig pa ye shes rtsal dbang yin :
rtag tu nyams kyi sna mi bskyil :
gtad med ngang du skyol cig kye :
thugs ka'i ye shes sems dpa' sogs nas /
phaTa?:
brjod pa'i bar gong ltar bya /
de nas mtshams sbyor bcas shis brjod rgyas par spel /
de ltar dbyings phyug ye shes mkha' 'gro mtsho rgyal gyi thugs dam gsang ba'i lha mchog rdo rje gzhon nu'i rgyud dang man ngag sgrub thabs thams cad las /
yang zab snying po'i snying por bsngags pa rdo rje phur pa yang gsang bla med kyi dkyil 'khor du rtsa ba'i smin byed rgyas pa srung ma'i dbang bskur dang bcas pa tshul bzhin grub pa yin pas /
dbang gi srog ni dam tshig kho nas 'dzin dgos pas dam tshig rtsa ba yan lag gis bsdus pa rnams tshul bzhin du bsrung bar dam bca' ba 'di'i rjes zlos /
gtso bos ji ltar sogs dang /
gtang rag maN+Dal /
lus longs spyod 'bul ba /
dge bsngo rnams kyis slob ma'i bya ba grub /
gsum pa rjes kyi cho ga ni /
slob dpon gyis tshogs la rol /
lhag ma gtang /
gtor skyong rta bro gtang rag mchod bstod nongs bshags /
mdun bskyed kyi ye shes pa ras bris phur khrom sogs la brtan bzhugs dang dam tshig pa rang la bsdu /
mgron thabs kyi lha gshegs /
bdag bskyed bsdu ldang /
bsngo smon shis brjod bcas las byang ltar tshang bar bya'o //
dbang gzhung las /
de ltar dbang rnams phar bskur pa'i rjes su rdo rje slob dpon rang gi dbang ma gsos na sgrub pa zag par 'gyur bas :
rjes kyang bsnyen pa khri gsum sogs kyis rang gi dbang gso :   'di dbang bskur tsam la sbyar ro //
rgyun du'ang rab gzhung bsrang nar ma'am :
'bring nya stong brgyad gsum la sogs la gzhung bsrang ma chag par bya ste :
ting nge 'dzin gyis dbang blang ba ni :
man ngag gi gnad du che'o :
des phar la bskur yang rang gi sgrub pa la mi gnod de bkra shis pa yin no :
zhes gsungs pa 'di dbang bskur spyi la gnad gal che ba'i zhal gdams yin pas chags med rin po ches kyang yang yang gsungs so //
gzhi dbyings rdo rjer dbang gis gsal btab nas //
rig pa gzhon nu bum pa skur smin te //
phyir snang mdzad pas mkha' khyab srid pa gsum //
phur bur sgrub pa'i mthu stobs che brnyes shog
/'di'ang rin chen gter gyi mdzod du chos rgyal rat+na gling pa'i zab chos rgyun bzhugs rnams yongs su rdzogs pa'i cha rkyen du 'khod na gal che ba dam pa'i skyes bu rnams kyis gsung bskul gnang ba ltar /
pad+ma gar dbang phrin las 'gro 'dul rtsal gyis phyis shig tu mtshams sbyor mdor bsdus tsam byas te tsa 'dra rin chen brag gi sgrub gnas su spel ba dge legs 'phel //

//
