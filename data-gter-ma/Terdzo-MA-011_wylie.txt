@#//
bka' 'dus snying po yid bzhin nor bu'i don dbang gi cho ga bklag chog tu bsdebs pa rdo rje yang gsal ces bya ba bzhugs so //
na mo badzrAtsar+ya he ru kA ya /
klong dgu'i dbyings las dkyil 'khor rnam pa dgu'i //
rgyud lung man ngag spro mdzad thod phreng rtsal //
dbyer med pad+ma'i mtshan can rdo rje 'chang //
sgyu 'phrul rtsal shar 'dren mchog kun la bdud //
bskyed rdzogs rnam gsum sngags rkyang sgrub thabs lnga //
yo ga rnam gsum zhi khro sgrub lugs lnga //
rgyas 'bring bsdus don zab don bye brag bcud //
bka' 'dus snying po yid bzhin nor bu yi //
las byang rgyas par bdag don gyi //
dngos grub blangs pa'i 'phros don du //
gsungs pa yang zab don gyi dbang /
khol du phyung ste bltas chog bya //
bka' 'dus snying po'i dkyil 'khor du lam dus kyi dbang bskur gso ba'i phyir bdag nyid 'jug pa'am /
gzhan rjes su 'dzin par 'dod pas sbyor ba yo byad kyi bsham ni /
bris dkyil lam maN+Dal la tshom bu dgu bkod pa'i khar bum pa bcud ldan kha rgyan mgul chings gzungs thag dang bcas pa la gtso bo'i sku tsaka gis brgyan pa'i mdun phyogs su /
gtso dgu bya khyung dkar nag gi tsaka li /
g.yas su rigs lnga'i dbu rgyan /
g.yon du rdor dril /
rgyab tu thod chang a mr-ita sbyar ba dang gzung ma'i gzugs brnyan /
me long man shel /
mdun du sman raka gtor gsum /
phyi mchod g.yas skor du bsham zhing /
gzhan yang dur khrod chas brgyad kyi tsaka li /
thod phreng lcags phur /
las bum /
sngon gtor tshogs kyi yo byad srung ma'i gtor 'bul /
me tog sogs mkho ba'i yo byad rnams legs par sta gon du bya'o //
dbang don dkyil 'khor sgrub pa ni /
brgyud pa'i gsol 'debs dang /
skyabs sems bya /
sngon gtor gtong ba spyi 'gro zhig gis chog cing /
rang gzhung dngos grub snying po'i lta ba'i mtshams bcad nas brtsam /
dngos gzhi bdag mdun bum gsum dbyer med du bsgom zhing /
bzlas pa'i skabs su gtso bo dgu'i thugs mchong gur smug po'i nang du srog gi ngo bo rdor sems sngon po'i thugs kar pad zla nyi ma'i steng du rdo rje mthing nag gi lte bar hU~M mthing nag gi mthar sngags phreng nag po /
ljags pad+ma dmar po 'dab ma brgyad pa'i steng du snang ba mtha' yas dmar po'i thugs kar raM las nyi ma'i steng du AMHdmar po la sngags phreng dmar po /
klad pa dung khang du 'khor lo dkar po rtsibs brgyad pa'i steng du rnam snang dkar po'i thugs kar raM las nyi ma'i steng du oM dkar po'i mthar sngags phreng dkar po /
gsum ka'ang rgyan med gcer bu g.yas rang rtags dang g.yon dril bu bsnams pa /
sngags phreng rnams 'od zer 'phro zhing g.yas su 'khor ba gsal gdab /
de las 'od zer dkar dmar mthing gsum dpag tu med pas rgyal ba rnams mchod /
rang gi lus ngag yid gsum gyi bag sgrib sbyang /
gzugs snang he ru ka'i skur mos la lus snang stong lha sku phyag rgya chen por gsal gdab /
slar gnas gsum gyi yi ge las a dkar po dang phaT nag po grangs med pa spros /
rgyal ba rnams kyi thugs rgyud bskul /
sems can rnams kyi sdig sgrib sbyangs /
tshur 'dus pas yig 'bru de dag zhi khro'i skur gyur pas 'jig rten thams cad gang ste sngags sgra 'ur 'ur bzlas pas sgra grags thams cad sngags su gyur par mos la ngag grags stong gsung gsang sngags kyi sgrar gsal gdab /
de'i tshe snod bcud lha'i dkyil 'khor snang la rang bzhin med par gsal ba me long lta bu /
grags stong sngags kyi rang sgra sor rtog
spro bsdus don gnyis byed pa bya grub /
thams cad kyang bdag nyid dpal chen po'i thugs su ro gcig pa mnyam nyid /
de'ang chos sku yongs rdzogs kun grol du rtogs pa chos dbyings ye shes te de ltar shes pa'i dgongs pas yid bde stong ye shes lngar gsal gdab pa ni rang gi lus ngag yid gsum gyi sgrib pa sbyong ba'o //
yang gnas gsum las 'od 'phros /
ye shes kyi lha rnams kyi thugs rgyud bskul bas de dag 'od zer gyi tshul du tshur 'dus /
lus ngag yid gsum la thim pas dam ye dbyer med du 'dres /
lha thams cad ye shes kyi ngo bor gnas par mos /
yang thugs ka'i rdor sems kyi thugs srog sngags phreng dang bcas pa las 'od zer byung /
zhal nas yar thon mtha' yas kyi thugs srog la g.yas su bskor /
de'i zhal nas dpal chen po'i zhal dang shangs bug g.yas pa brgyud /
rnam snang thugs srog la bskor /
de'i zhal nas 'od zer rnam pa lngar thon /
dpal chen po'i tshangs bug nas 'og min du 'phros /
rigs lnga yab yum gyi sbyor mtshams nas byang chub sems kyi bcud drangs te slar tshangs bug tu zhugs /
shangs bug g.yon nas yum gyi shangs bug g.yas su song /
de'i spyi bor dbyings phyug ma /
mgrin par gos dkar mo /
thugs kar kun tu bzang mo rnams kyi thugs srog 'bru gsum la rim pas bskor /
thugs ka nas 'od 'phros don gnyis byas /
dngos grub kyi bcud bsdus te yum gyi mkha' la babs shing 'khyil ba de yab kyi rdo rjes bsdus nas thugs ka'i hU~M la thim /
yang thugs srog las 'od zer las mdog 'phros nas phrin las bzhi bsgrubs /
bum pa'i lha las bdud rtsi'i rgyun babs pas bum pa khengs par mos la /
las byang gi sngags rnams gang 'grub dang /
gtso bor /
oM AHhU~M swA hA:
muM hrIHhU~M a :
oM badzra shrI ma hA kro d+ha :
hU~M shrI he ru ka :
ya yamAn+ta ka :
hrIHpad+mAn+ta kr-ita :
hU~M badzra kI li kI la ya :
ma hA yak+sha :
kA la rU pa :
yak+sha kro d+ha :
badzra sarba duSh+TAn e dza :
khroM badzra ga ru Da :
ma ma kro d+hI shwa rI:
karmA raM raM dz+wa la raM hU~M hU~M phaTaHphaT:
kA ya wA ka tsit+ta a b+hi Shiny+tsa A be sha ya A:
zhes ci nus su bzla zhing /
mthar stong tshigs mchod bstod bya /
bum pa'i lha rnams 'od du zhu ste bum pa ye shes kyi bdud rtsis khengs par gyur /
zhes mos /
las bum du rdor sems bskyed la sngags kyis byin brlabs /
srung ma'i gtor 'bul dang /
tshogs byin rlabs nas bshags pa'i bar du bya /
'gugs pa spyi 'tsham dang /
chos kyi dbyings las sogs kho nas tshogs bsgral gyi mthar /
zhal bstab sbyar zhing bdag nyid 'jug pa'am /
rig pa'i me tog dor /
yang na maN+Dal /
gsol 'debs rgyas bsdus gang 'os byas pa'i mthar /
gsol ba btab pa tsam gyis dkyil 'khor lha tshogs thams cad kyi gnas gsum nas 'od zer phyogs bcur 'phros pas :
dus gsum gyi rgyal ba sras bcas thams cad kyi sku gsung thugs dang yon tan phrin las thugs rje byin rlabs ma lus pa dkyil 'khor lha tshogs kyi gnas gsum la sib sib thim :
de nas 'khor gyi lha tshogs rnams kyi 'od zer gtso bo la thim :
gtso bo'i gnas gsum nas 'od zer dkar dmar mthing gsum bdag cag dpon slob rnams kyi lus ngag yid gsum la thim pas dbang bzhi thob :
sgrib bzhi dag :
lam bzhi 'byongs :
sku bzhi thob :
rdo rje bzhi 'grub par gyur :
oM AHhU~M ho :
dzaHhU~M baM ho :
zhes bdag mdun dbyer med kyi ngang du ci gnas su bzhag go
/de nas dbang bskur ba la 'jug pa dang dbang dngos gnyis las /
dang po ni /
slob ma rnams sgo drung du yig brgya'i chus khrus bya /
bgegs gtor /
raM yaM khaM gis bsang sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M gis byin gyis brlab /
sarba b+hUta A kar+Sha ya dzaH
sarba b+hUta iM da ba liM ta kha kha khA hi khA his bsngos /
na mo /
rtsa brgyud kyi bla ma mchog gsum rgyal ba rgya mtsho'i tshogs dang bcas pa rnams kyi bden pa dang /
bcom ldan 'das bde gshegs sgrub pa bka' brgyad kyi lha tshogs 'khor dang bcas pa rnams kyi bden pa dang /
bden pa chen po'i mthus /
deng 'dir slob bu rnams la dbang bskur zab mo bgyi ba la bar du gcod pa'i bgegs tshogs thams cad gtor ma 'dis tshim par gyis la 'dir ma gnas par gzhan du dengs shig
/gal te mi 'gro na khro bo ye shes kyi rdo rje me rab tu 'bar ba 'dis khyed rnams kyi mgo bo tshal pa brgyar 'gas par 'gyur ta re /
zhes dang /
hU~M:
yang dag gsang ba'i dkyil 'khor 'dir :
'du ba'i lha las ma gtogs pa :
thams cad thugs dam bskangs zin gyis :
rang rang gnas su bka' bstsal dengs :
oM sum+b+ha ni sum+b+ha ni hU~M:
g+h+r-ih+Na g+h+r-ih+Na hU~M:
g+h+r-ih+NA pa ya g+h+r-ih+NA pa ya hU~M:
A na ya ho :
b+ha ga wAn bid+yA rA dza kro ta ya hU~M phaT:
ces brjod cing gu gul dud pa yungs thun rol mo'i sbyor bas bgegs bskrad /
las byang ltar lta ba'i mtshams bcad cing srung 'khor 'don sgom du bya /
maN+Dal bkye bsdu sems bskyed gsal btab la /
de'ang gsang sngags bla na med pa bskyed pa ma hA yo ga la rgya che ba'i gnas ston pa rgyud sde ni gtso bor bka' brgyud las byon cing /
zab pa bcud du 'dril ba sgrub sde ni gtso bor gter brgyud las byon pa las /
'dir zab pa gter ma'i phyogs las byon pa'i sgrub sde bka' brgyad grags che ba sku gsung thugs yon tan phrin las kyi tshul lngas mtshon pa'i bka'    brgyad lam srol chen po dgur grags pa sogs ji snyed cig byon pa rnams kyi sgrub lugs rgyas 'bring bsdus gsum gcig tu dril te /
gsang sngags kyi ston pa kun bzang che mchog pad+ma thod phreng rtsal gyis /
bod kyi mnga' bdag 'jam dpal sprul pa'i rgyal po rje 'bangs skal ldan spyi dang khyad par lo tsA ba chen po bai ro tsa na'i thugs dam snying po'i bcud dril du bstsal pa /
rnam snang lo tsA ba chen pos ma 'ongs pa'i gdul bya rnams kyi don du mdo khams btsan rgod ri bkra rdo rje gnam langs 'dra ba'i lte ba o rgyan sgrub phug chen mor sbas pa /
phyis dus la babs pa'i tshe lo chen nyid kyi thugs kyi sprul pa hU~M nag bde gshegs snying po'am pad+ma bde chen gling pas spyan drangs pa bka' 'dus snying po yid bzhin nor bu'i skor la phyi sgrub a ti zhi khro /
nang sgrub sgrub pa bka' brgyad /
gsang ba bdud rtsi sman sgrub /
yang gsang dpal mgon sku lngar sgrub pa rnams bskyed rdzogs ma bu cha lag kha tshang don 'dril du byon cing /
phal cher dus rtags rten 'brel dbang gis nying gter du sba bar mdzad pa las /
skabs su babs pa sgrub pa bka' brgyad kyi don dbang snying po sgrub par bgyi ba la bdag nyid kyis bgyi bar 'os pa rnams song grub /
khyed rang rnams kyi ngo skal dkyil 'khor du 'jug pa'i yon du dmigs te maN+Dal 'bul 'tshal /
zhes maN+Dal 'bul du gzhug
/bla ma la yon dbul ba song nas dkyil 'khor pa dang mjal ba'i phyag rten du rin thang dang bral ba'i rin po che'i me tog phyag tu thogs par mos shig
oM AHhU~M/
zhes me tog sbyin /
mdun bskyed bde gshegs dgu rdzogs kyi dkyil 'khor chen po'i phyogs mtshams steng 'og thams cad bla ma dkon mchog rtsa gsum rab 'byams rgya mtsho til gong kha bye ba ltar gang ba la /
mkha' khyab kyi 'gro ba thams cad mi gnas pa'i myang 'das chen po la 'khod kyi bar du snying nas skyabs su 'gro ba'i 'dun pas 'di'i rjes zlos /
na mo :
bla ma bde gshegs rgyal ba 'dus pa'i sku :
dkon mchog gsum gyi rang bzhin la :
bdag dang 'gro drug sems can thams cad kun :
byang chub bar du gus pas bdag skyabs mchi'o :
lan gsum /
'khor ba sdug bsngal gyi rgya mtsho chen por bying ba'i ma rgan sems can gcig kyang ma lus pa kun bzang che mchog he ru ka'i go 'phang la 'god pa'i ched du bde gshegs sgrub pa bka' brgyad kyi dbang bskur zab mos rgyud smin cing /
lam rim pa gnyis kyis myur du grol nas /
ma grol ba gzhan dag dgrol bar bya bar sems bskyed pas 'di'i rjes zlos /
hU~M:
dur khrod gsang ba mchog gi dkyil 'khor du :
bla med byang chub myur du bsgrub pa dang :
bde bar gshegs pa'i dngos grub thob bya'i phyir :
byang chub bar du bdag gis sems bskyed do :
bo d+hi tsit+ta ut+pA da yA mi :
lan gsum /
bla ma dkyil 'khor gyi gtso bo dbyer mi phyed pa'i spyan sngar thal mo me tog dang bcas te gsol ba 'debs pa 'di'i rjes zlos /
ho :
rdo rje slob dpon dgongs su gsol :
bde gshegs rgyal ba'i dkyil 'khor 'dir :
bdag cag dad pas 'jug par 'tshal :
thugs rjes dkyil 'khor gzhug tu gsol :
lan gsum zhu /
de nas rigs dang skal pa brtags pa'i phyir du khyed rang rnams la sngar byin pa'i me tog de nyid rang rang gi rigs kyi lha la phog par shog snyam pa'i blos tshig 'di'i rjes zlos dang bcas te dkyil 'khor du 'dor bar zhu /
ho :
bdag gis rig pa'i me tog 'di :
dkyil 'khor lha la 'bul lags na :
sngon gyi las 'phro gang yod pa'i :
yi dam lha la 'bab par shog :
de ba A be sha ya A:
zhes tshom bu'am 'grim dkyil du 'dor du gzhug la gsang mtshan kyang dper na dbus su babs pa la /
khyed rang gi me tog dbus su babs pas rigs kyi lha rnam snang he ru ka dang /
gsang ba'i mtshan 'od gsal sgyu ma bde gshegs rtsal zhes bya ba yin no //
zhes bya /
des 'gres te shar du bab na /
rdo rje snying po bde gshegs rtsal /
lhor bab na /
'dod dgu rang byung bde gshegs rtsal :
nub tu babs na /
bde chen rgyal po bde gshegs rtsal :
byang du bab na /
phrin las rgyal po bde gshegs rtsal :
sogs lha rigs dang mthun pa'i gsang mtshan gdags /
lha de nyid dang mi 'bral ba'i rtags su gnas gsum yi ge 'bru gsum gyis rgyas gdab par mos shig
byas la oM AHhU~M brjod cing dri'i thig le gnas gsum du bkod /
de nas smin byed rtsa ba'i dngos gzhi ye shes pa dbab pa'i slad du khyed rang rnams sgo gsum drang por bsrang ba'i gnad bcings te dmigs pa 'di bzhin du mdzod /
khyed rang rnams skad cig dran rdzogs su che mchog he ru ka sku mdog mthing la smug pa'i mdangs kyis brjid pa'i phyag gnyis kyis rdo rjes thod khrag dkrugs pa :
shin tu 'jigs shing rab tu rngam pa'i sku la dpal dang dur khrod chas rnams kyis brgyan pa :
zhabs gnyis 'dor stabs kyis pad nyi'i gdan la bzhengs pa'i pang du yum gnam zhal ma 'khril zhing yab yum gnyis med snang la rang bzhin med pa gar dgu'i nyams ldan gzi brjid gtum rngam gyi dpal du 'bar bar gsal ba'i thugs kar pad+ma sngon po 'dab brgyad kyi gdan la nyi ma'i steng du thugs srog hU~M mthing nag gi mtha' bskor du yang hU~M mthing nag brgyad kyis bskor bar bsam :
spyi bo'i steng gi nam mkhar pad zla'i gdan la chos sku kun bzang yab yum la 'khor du brgyud pa lnga ldan gyi bla ma rig 'dzin grub thob brgyud pas bskor nas 'ja' 'od thibs se bzhugs par bsgom :
de nas bla ma'i thugs ka nas dang :
rang rang gi thugs ka'i hU~M rnams las 'od zer phyogs bcur 'phros pas bla ma sku gsum rgya bod kyi mkhas grub rig 'dzin sogs rtsa brgyud kyi bla ma thams cad spyan drangs te :
spyi bo'i steng gi bla ma rnams la thim de dag kyang 'od zer gyi gong bur gyur te spyi gtsug tu mar thim pa'i mos pa rtse gcig tu mdzod /
oM badzra gu ru sarba sa ma ya A be sha ya a b+hi Shiny+tsa a A:
rol mo dang spos dud bya /
yang thugs ka'i hU~M rnams las 'od zer phyogs bcu mtha' yas mu med du 'phros pas :
dus gsum gyi sangs rgyas byang sems thams cad yi dam zhi ba dam pa rigs brgya dang :
sangs rgyas bzhi bcu rtsa gnyis :
de nyid rigs lnga :
gsang chen rigs gcig la sogs pa'i rnam par byon te rang rang gi thugs ka'i hU~M la gnyis med du thim par mos shig
oM sarba ta thA ga ta de ba shAn ti ka sarba sa ma ya A be sha ya a A:
zhes rol mo sogs bya /
yang thugs ka'i hU~M yig dgu rnams las 'od zer 'phros pas :
rgyud sde bzhi dang drug gi yi dam dkyil 'khor gyi lha tshogs dpa' bo dang rnal 'byor ma'i tshogs dang chos skyong srung ma dam can rgya mtsho dang bcas pa rnams dang :
khyad par du bde gshegs sgrub pa bka' brgyad kyi lha tshogs bdun brgya nyer lnga sprul pa yang sprul bsam gyis mi khyab pa dang bcas te drag char rlung gis bskyod pa ltar byon nas rang rang gi thugs ka'i hU~M yig dgu rnams la sib sib thim par sgoms shig :
oM ma hA shrI he ru ka sa pa ri wA ra A be sha ya dU ti te :
badzra ga ma a nut+ta raM:
A be sha ya A be sha ya :
to sa ya to sa ya :
ra ra tsA la ha dzaHhU~M a :
ha dz+heM swA hA:
zhes ye shes dbab pa'i rdzas kyi dud pa rol mo dang bcas pas nan du bstim mo /
mthar oM su pra tiSh+Tha badzrA ya swA hA:
zhes brtan par bsam la 'bru'i me tog dang rdo rje spyi bor bzhag go
/dbang gi dngos gzhi zhu bar skabs phyed pa'i slad du maN+Dal phul mdzod /
phyi rdzas dbang bskur ba ni /
bum pa thogs la /
ho bum pa 'di'i nang gzhal yas khang pho brang dgu rdzogs kyi lha tshogs bdun brgya nyer lnga rnams dngos su bzhugs pa khyed rang rnams dpal chen po he ru kar sngar bzhin gsal ba'i spyi gtsug tu bzhag pas lha rnams 'od du zhu ste bdud rtsi'i chu rgyun nar gyi byung ste spyi gtsug tshangs bug tu zhugs pas lus  kyi nang thams cad bdud rtsis mer gyis gang tshe rabs thog ma'i dus nas bsags pa'i las dang nyon mongs pa'i sgrib pa dag cing :
yi dam lha dang gnyis su med pa'i go 'phang thob par sgoms shig :
hU~M:
rin chen rgyan ldan bum pa na :
rgyal ba zhi khro 'od du zhu :
skal ldan bu la dbang bskur bas :
sgo gsum bag chags sgrib byang shog :
oM sarba a b+hi Shiny+tsa hU~M:
zhes bum pa spyi bor bzhag la bum chu gtigs ngag tu yang blud /
de nas rigs lnga'i dbu rgyan thogs la /
de ltar bum pas dbang bskur pas lha 'od du zhu ba'i bdud rtsi'i chu rgyun gyis lus khengs shing chu'i lhag ma gyen du lud pa las rigs kyi bdag po rgyal ba rigs lngas dbur brgyan par sgoms shig :
hU~M:
sku gsung thugs yon phrin las lnga :
sku lnga ye shes dug lnga 'joms :
dbu rgyan rigs lngas dbang bskur bas :
nyon lnga'i bag chags dag par shog :
oM AHhU~M swA hA:
badzra a b+hi Shiny+tsa hU~M:
zhes dbu rgyan bkon no //
de nas phyag mtshan rdo rje dril bu lag g.yas g.yon du gtad cing /
de ltar phung khams yi dam gyi lhar byin gyis brlabs shing rigs kyi bdag po lnga'i rgyas btab pa ni :
rgyal bu rgyal rigs spyi bo nas dbang bskur khrus gsol zhing cod pan bcings pa dang chos mtshungs la :
de nas bka' rtags kyi phyag rgya gtad pa dang 'dra bar rdor dril lag tu gtad pas thabs shes zung 'jug gi sgo nas 'gro ba'i don rgya chen po spyad nus par gyur pa'i skal pa dam pa dang ldan par sgoms shig :
hU~M:
ye shes lnga ldan rdo rje dang :
gsung dbyangs grags stong dril bu gnyis :
thabs shes zung 'jug dbang bskur bas :
mnyam nyid dbyer med dbang thob shog :
oM dz+nyA na badzra hU~M:
gaN+De a b+hi Shiny+tsa A:
zhes gtad do //
de nas mchod rdzas sman raka gtor ma snod gcig tu bsgrigs la lag tu gtad cing /
'di ltar phyi nang gsang ba'i mchod rdzas yongs rdzogs gtad pas ni rgyal bu la rgyal srid kyi mnga' thang longs spyod thams cad phog pa dang tshul mtshungs par khams gsum chos kyi rgyal por gyur pa'i skal pa dam pa dang ldan par sgoms shig :
hU~M:
sman raka gtor ma mchod pa'i rdzas :
dam rdzas yongs rdzogs dbang bskur bas :
lha dang dam can bsten mchod dang :
sgom sgrub nyan 'chad dbang thob shog :
oM a mr-ita rak+ta ba liM ta sa ma ya a b+hi Shiny+tsa a A:
zhes gtad do //
de nas dur khrod chas brgyad kyis lus la brgyan zhing /
de ltar rgyal bu rgyal por dbang bskur pas rgyal po'i cha byad dang dpa' brjid kyi gos rgyan rnams gyon par dbang pa ltar :
dpal chen khro rgyal 'bar ba'i rgyan chas dang rtags kyi rdzas rnams gtad cing gdab pas :
ma mo dang mkha' 'gro ma rnams kyis rje dang gtso bor bkur ba dang :
'jig rten khams kyi dregs pa can thams cad dbang du 'du zhing zil gyis gnon nus pa'i mthu dang ldan par sgoms shig :
hU~M:
de ring skal ldan bu khyod la :
ko rlon zhing lpags thod phreng dang :
sbrul chun stag sham la sogs pa :
dpal gyi chas dbang thob par shog :
oM shrI he ru ka a b+hi Shiny+tsa sa ma ya shrI ye hU~M swA hA:
dzaHhU~M baM ho :
de ltar phyi thun mong rdzas kyi dbang rnams rim par bskur pas 'khor los sgyur ba'i rgyal bu rgyal sar dbang bskur ba ji lta bar skal ldan khyed rnams chos kyi rgyal srid la bkod cing mnga' gsol ba'i byin  rlabs mthu 'bras kyis dam pa chos kyi rgyal khab tu mngon par sangs rgyas pa'i go 'phang thob nas mkha' mnyam 'gro ba 'dren pa'i ded dpon chen por 'gyur ba'i rten 'brel gyi sa bon rgyud la bzhag pa yin no :
de nas lha dbang bskur ba ni /
mdun gyi dkyil 'khor ye shes rang byung sprul pa'i gzhal yas khang chos nyid rol pa chen po'i pho brang rgyan dang bkod pa phun sum tshogs pa'i dbus dang phyogs mtshams kyi dkyil 'khor chen po dgu'i gtso mchog dpal chen khrag 'thung lha dgu'i sku las rang rang dang 'dra ba'i sku'i sgyu 'phrul gar dgu'i nyams kyi rol pa nyi ma 'bum gyi gzi mdangs ltar 'bar ba re byon te gnas rnams so so la lha so so thim par sgoms shig :
dpal dgu'i sku rten gnas so sor bzhag la /
hU~M:
dkyil 'khor yongs kyi gtso bo che ba'i mchog :
bcom ldan dpal chen kun bzang he ru ka :
yab yum sras dang bcas pas dbang bskur bas :
skal ldan bu la mchog gi dngos grub stsol :
oM badzra kro d+ha ma hA shrI he ru ka hU~M phaT:
dzaHhU~M baM hoHa b+hi Shiny+tsa A:
zhes spyi gtsug tu bstim /
hU~M:
dkyil 'khor yongs kyi sku mchog gshin rje'i gshed :
yab yum sras dang bcas pas dbang bskur bas :
sku lnga lhun grub ye shes lnga dang ldan :
skal ldan bu la sku yi dngos grub stsol :
oM a kro te ka ya mAn+ta ka ha na ma tha b+han dza hU~M phaT:
dzaHhU~M baM hoHa b+hi Shiny+tsa A:
zhes dpral bar bskur /
hU~M:
dkyil 'khor yongs kyi gsung mchog dbang chen sku :
yab yum sras dang bcas pas dbang bskur bas :
'gag med gsung dbyangs 'gro kun dbang du sdud :
skal ldan bu la gsung gi dngos grub stsol :
oM pad+mAn+ta krita badzra kro d+ha ha ya gr-I ba hU~M phaT:
dzaHhU~M baM hoHa b+hi Shiny+tsa A:
zhes mgrin par bskur /
hU~M:
dkyil 'khor yongs kyi thugs mchog badzra sku :
yab yum sras dang bcas pas dbang bskur bas :
gsal stong mtha' bral zung 'jug rdo rje'i thugs :
skal ldan bu la thugs kyi dngos grub stsol :
oM ru lu ru lu hU~M b+h+yo hU~M phaT:
dzaHhU~M baM hoHa b+hi Shiny+tsa A:
zhes snying gar bskur /
hU~M:
dkyil 'khor yongs kyi phrin las phur pa'i sku :
rdo rje gzhon nu yab yum sras dang bcas :
byin rlabs thogs med nus mthu'i dbang bskur bas :
skal ldan bu la phrin las dngos grub stsol :
oM badzra kI li kI la ya sarba big+nAn baM hU~M phaT:
dzaHhU~M baM hoHa b+hi Shiny+tsa hU~M:
zhes lte bar bskur /
hU~M:
dkyil 'khor yongs kyi bla med he ru ka :
ma mo rbod gtong tshogs kyi dbus na bzhugs :
lha mo mo rgyud mkha' 'gro kun 'dus dbang :
skal ldan bu la mkha' 'gros dngos grub stsol :
oM gu h+ya dz+nyA na shrI he ru ka gu h+ya dz+nyA na kro d+hI shwa rI satwaM:
ma ma yo gi nI ru lu ru lu hU~M b+h+yo hU~M phaT:
dzaHhU~M baM hoHa b+hi Shiny+tsa hU~M:
zhes gsang gnas su bzhag
/hU~M:
dkyil 'khor yongs kyi bla ma thod pa rtsal :
rgya bod grub thob rtsa brgyud bla ma rnams :
yab yum sras bcas thugs rje byin rlabs dbang :
skal ldan bu la dngos grub rnam gnyis stsol :
oM badzra ma hA gu ru sarba hU~M phaT:
dzaHhU~M baM hoHa b+hi Shiny+tsa hU~M:
zhes spyi gtsug tu bstim /
hU~M:
dpal chen khro rgyal dregs pa kun 'dul ni :
yab yum sras dang 'khor tshogs thams cad kyis :
chos skyong srung ma las la khol ba'i dbang :
skal ldan bu la mthu rtsal dngos grub stsol :
oM badzra tsaN+Da sarba duSh+TAn hU~M phaT:
dzaHhU~M baM hoHa b+hi Shiny+tsa hU~M:
zhes pus mo g.yas su bskur zhing bstim /
hU~M:
dpal chen khro rgyal stobs ldan nag po ni :
yab yum sras dang 'khor bcas ma lus pas :
'jig rten dregs pa 'dul ba'i dngos grub ni :
skal ldan bu la dbang bskur byin gyis rlobs :
oM badzra sarba duSh+TAn hU~M phaT:
dzaHhU~M baM hoHa b+hi Shiny+tsa A:
zhes pus mo g.yon du bskur :
hU~M khroM:
bya khyung rgyal po dkar nag gnyis :
rdo rje'i mchu la ral gri'i spu :
lcags kyi sder mo gnam lcags rwa :
sa bdag klu 'dul dbang thob shog :
khroM ga ru Da tsa le tsa le hU~M phaT:
dzaHhU~M baM hoHa b+hi Shiny+tsa A:
zhes dpung pa g.yas g.yon gnyis la bskur zhing bstim mo //
slar yang mdun gyi bde bar gshegs pa'i pho brang dgu'i lha tshogs yab yum sras 'khor bka' srung dang bcas pa'i sku so so las mar me gcig las gnyis su mched pa ltar rdzu 'phrul sku'i snang brnyan rang rang dang 'dra ba re re byon te :
slob ma rnams kyi gnas so so la lha so so thim par sgoms shig :
oM badzra ma hA kro d+hA pad+ma kro d+hI shwa rI badzra kI li kI la ya ma hA yak+sha kA la rU pa karma raM raM dz+wa la raM hU~M phaT:
dzaHhU~M baM hoHa b+hi Shiny+tsa A:
zhes rol mo dang bcas pas bstim la me tog gtor ro //
de nas gsang ba bzlas lung 'bogs pa ni /
pho brang dgu'i lha tshogs rnams kyi thugs kar nyi ma'i steng du hU~M gi mthar sngags phreng 'khor ba rnams las 'od zer hU~M sngags phreng dang bcas pa gyen du nar gyi byung nas zhal nas thon te :
slob ma rang rang rnams phung khams rgyal ba'i dkyil 'khor chen por gdod nas lhun gyis grub bzhin par slar yang gsal gdab cing lha sku phyag rgya'i dbang gis lus sprul skur byin gyis brlabs nas yod pa rnams kyi zhal du zhugs te ljags kyi steng na pad+ma 'dab brgyad kyi dbus su sngags kyi 'khor lo lu gu     rgyud du 'khor bar sgoms shig :
oM AHhU~M swA hA:
muM hrIHhU~M a :
oM badzra shrI ma hA kro d+ha :
hU~M shrI he ru ka :
ya ya mAn+ta ka :
hrIHpad+mAn+ta krita :
hU~M badzra kI li kI la ya :
ma hA yak+sha :
kA la rU pa :
yak+sha kro d+ha :
badzra sarba duSh+TAn e dza :
khroM badzra ga ru Da :
ma ma kro d+hI shwa rI:
karmA raM raM dz+wa la raM hU~M hU~M phaT phaT:
ces lan gsum du rjes zlos byar 'jug go
/de nas gsang dbang b+han+d+ha'i dbang ni /
ka pA lar bdud rtsi a mr-ita dza gad mngar gsum sbyar ba thogs la /
brgyud pa kun gyi bdag nyid rdo rje slob dpon dpal he ru ka yab yum gyi skur bzhengs te snyoms 'jug mdzad pa'i byang sems kyi bdud rtsi 'di nyid skal ldan bu la byin pas ngag gi sgrib pa thams cad dag cing :
rtsa rlung thig le gsum bde ba chen por rgyas par sgoms shig :
hU~M:
bla ma bde gshegs yab yum rnams :
gnyis med sbyor ba'i byang sems 'dis :
skal ldan ngag la dbang bskur bas :
gsang ba'i dbang mchog thob par shog :
oM sarba pany+tsa a mr-ita ma hA su kha A be sha ya a A:
zhes b+han+d+ha mgrin par bskur zhing bdud rtsi ngag tu blud do //
de nas gzungs ma'i gzugs thogs la /
de ltar gsang dbang gis ngag longs spyod rdzogs pa'i skur smin nas :
slar slob ma rang rang rnams che mchog he ru ka'i ting nge 'dzin dang ldan pa'i ngang nas gzungs ma'i gzugs 'di nyid kyang yum gnam zhal ma dngos kyi 'du shes dang ma bral ba'i ngang nas yab yum bde stong sbyar ba'i thig le dbab bzlog 'dren bkram gyis dga' bzhi'i ye shes ngos bzung bas yid sgrib thams cad dag nas bla na med pa'i myur lam go 'phang thob par sgoms shig :
hU~M:
mtshan ldan yid 'ong grogs mchog 'di :
bsten pas bde stong rgyud la skye :
thig le dbab bzung 'dren bkram gyis :
bde stong lhan skyes rtogs par shog :
a ho su kha ho :
zhes gtad la /
hU~M:
yab yum gnyis ka snang stong lha :
rdo rje pad+ma byin brlabs te :
dbab bzung 'dren dgram 'khrul 'khor gyis :
bde stong rang ngo shes par byos :
a nu rA ga badzra dz+nyA na At+ma ko\u0f85 haM:
zhes lhan skyes ye shes rang ngo shes pa nyams su myong nges par bya'o //
de nas dbang bzhi pa ngo sprad pa ni /
me long dang shel rdo thogs la /
de ltar shes rab ye shes kyi dbang gis yid chos skur grol bar byas nas slar yang me long dang shel rdo'i dpe la ltos dang :
med bzhin snang ba'i kha dog gzugs brnyan du mar gsal bar shar yang :
shar ba nyid dngos por ma grub pa'i stong par 'dug ste :
dpe 'di ji lta bar rang gi sems nyid ye nas dngos po dang mtshan ma rdul tsam yang ma grub la :
stong pa'i rang mdangs 'gag med kyi gsal snang sna tshogs su shar :
gang ltar shar yang don la bden par ma grub pa 'di ni sems nyid kyi gnas lugs yin te :
gnas lugs de yang sangs rgyas sku gsum gyi ngo bo rang bzhin thugs rje nyid du ye nas lhun gyis grub par bzhugs te :
ji ltar bzhugs na :
sems kyi ngo bo stong pa spros pa dang mtshan ma las 'das pa'i dbyings ni chos sku :
de'i rang gdangs 'gag med gsal rig tu snang ba ni longs sku :
gsal stong dbyer med kyi rtsal las 'khor 'das kyi rtog pa sna tshogs cir yang shar ba ni sprul sku ste :
de gsum yang tha dad ma yin par da lta'i tha mal gyi shes pa bzo bcos ma byas rkyen gyis ma bsgyur 'dzin pas ma bslad pa'i rang ngor hrig ge :
ye re :
rjen ne ba 'di ka las gzhan gang yang yod pa ma yin te :
'di ni sku gsum dbyer med ngo bo nyid kyi sku kun bzang che mchog he ru ka yin te :
brda don ngo 'phrod par gyis shig :
hU~M:
sems nyid ka dag lhun grub don :
snang stong zung 'jug sgyu ma'i sku :
gdod nas yang dag gnyug ma'i gshis :
yang dag nges don rtogs par shog :
dz+nyA na pany+tsa d+harmA kA ya a b+hi Shiny+tsa A:
zhes bskur zhing don dbang ngo sprad do //
de nas lcags phur lag tu gtad cing /
de ltar bka' brgyad 'dus pa'i snying po yid bzhin nor bu'i dbang bzhi yongs rdzogs thob pa'i mtha' rten phrin las drag pos gdug pa can 'dul ba'i dbang ste :
lcags phur 'di nyid ngo bo dpal chen khrag 'thung lha dgu la :
rnam pa las byed sprul pa'i sras mchog badzra kI la ya sku stod khro bo zhal gcig phyag gnyis kyis phur pa 'dril ba'i sku smad gnam lcags kyi phur pa mgar gyi sol me nas drangs pa ltar tshwa tshwa 'phro ba can du gsal ba 'di lag tu gtad cing dril bas :
ma rungs gdug pa can dgra bgegs tshar gcod pa'i nus pa thob par sgoms shig
hU~M:
phrin las ma lus sgrub pa'i rdzas :
lcags phur drag po'i lhar gsal nas :
drags sngags bzla zhing dril bar byos :
phrin las thogs med dbang thob shog :
oM badzra kI li kI la ya sarba big nAn baM hU~M phaT:
mA ra ya hU~M phaT:
hU~M kA ra hU~M A:
zhes bskur la shis brjod gang 'os bya /
de ltar bka' 'dus snying po yid bzhin nor bu'i don dbang brgyud pa'i phyag bzhes ltar legs par grub pa yin pas sogs dam tshig bsgrag bzung /
gtang rag maN+Dal sogs spyi ltar bya /
tshogs la rol zhing lhag ma nas smon lam gyi bar las byang dkyus ltar tshang bar bya'o //
gsang sngags mtha' dag sgrub sde brgyad la dril //
de yi lugs kun gcig tu dril ba'i chos //
snying po'i yang zhun 'di la skal ldan kun //
zhugs nas klong dgu'i phyag rgya mngon gyur shog
/ces pa'i tshul 'di'i bum dbang man chad kyi mtshams sbyor gter gzhung dngos las 'byung zhing /
de'ang grub dbang rgod phug pa chen pos 'ja' tshon zab gter bka' brgyad dbang gi mtshams sbyor mdzad pa dang tshig don gnyis ka zhu dag pher bar 'dug pas byin rlabs kyi babs dang dgos pa'i gnad che bar bsams nas lag len dang kha 'gengs 'os rigs phran bu tsam las gter gzhung nyid sor bzhag tu /
pad+ma gar dbang blo gros mtha' yas pa'i sdes dpal spungs yang khrod de bI ko Ti'i snying po dpal chen po'i thugs gsang ye shes kyi 'khor lor sbyar ba dge legs 'phel //

//
