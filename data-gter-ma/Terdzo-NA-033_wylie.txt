@#//
bla ma karma gu ru'i bsnyen yig spar bcangs ma bzhugs so //
rig sngags 'chang ba'i 'khor los bsgyur ba'i rgyal //
dpal ldan bkra shis stobs kyi rgyal po dang //
dbyer med chos dbyings rang grol zhabs pad rdul //
gtsug tu bsten nas bsnyen pa'i dmigs rim bri //
karma gu ru'i bsnyen pa'i tshe thugs kar rdo rje sngon po rtse lnga pa'i lte bar hU~M mthing kha'i mthar bsnyen sngags kha dog ljang nag mdun nas brtsam ste g.yas skor du langs nas 'khod pa gsal zhing 'tsher ba nyi ma 'bum gyi 'od bkrag lta bu zhig la sems yang yang gtad nas sgom zhing /
de'i 'od kyis mun nang du sgron me sbar ba ltar dar ljang gu'i phru ma phus btab pa lta bu rang lhar snang ba'i lus kyi nang thams cad shin tu gsal bar bsam pa thun gcig la cha gnyis su bgos pa'i cha dang po la nyams su len /
cha gnyis par bsnyen pa zhes pa ni nye ba'i don te 'jig rten na mi la zas gos sogs kyi ster sbyin byas nas nye 'brel 'dogs pa dang 'dra bas /
rang gi thugs ka'i sa bon las spros pa'i 'od zer gyi sne la phyi nang gsang ba'i mchod tshogs spros nas rgyal ba sras dang bcas pa la mchod pa phul /
thugs mnyes shing tshim par bsams nas 'od zer tshur bsdu /
de 'dra ba'i spro bsdu thun de ma rdzogs bar byed /
de nas bdun gnyis pa la thun re'i stod kyi cha gong ltar la 'od zer lcags kyu lta bu 'phros pas zhi khro rab 'byams kyi skyabs yul thams cad kyi thugs rgyud bskul /
sku'i byin rlabs rnams karma gu ru'i rnam pa /
gsung bsnyen sngags dang A li kA li /
thugs sna tshogs rdo rje sogs phyag mtshan gyi rnam pa char bzhin du babs nas rang la thim pas rgyud byin gyis brlabs par bsam pa ni sgrub pa ste /
dper na 'jig rten na khas drag can zhig la gnyen grogs bcol ba'i 'bras bus rang 'dod pa'i stobs 'byor sogs des ster ba dang 'dra /
sgrub pa chen po zhes pa'i do li 'dir mi mdzad /
bdun phrag gsum pa'i tshe thun gyi stod cha sngar ltar la cha gnyis par thugs ka'i sa bon sngags phreng las 'od zer me lce lta bu tsha zhing rtsub pa 'phros /
lus kyi nang thams cad gang nad gdon sdig sgrib thams cad gzhob thul gyis bsregs /
'od zer ba spu'i bu ga nas phyir thon /
'jig rten gyi khams thams cad khyab /
gnod byed gdon bgegs thams cad bya sgro me la bsregs pa ltar bsam /
tshul 'dis bdun phrag gsum la dpes mtshon pa yin /
de las mang bar byed na de rtsis kyi sum 'gros byed /
rtsa ba'i bsnyen pa 'bum phrag gcig tsam song nas thun thams cad kyi zhabs su rang nyid dbang phyug chen por gsal ba'i thugs kar karma gu ru ye shes sems dpa'i tshul du gsal btab /
chu sbub nas me 'bar ba sogs kyi dmigs pa dang bcas sngags ring brgya'am nyer gcig gang rigs bzla /
las bzhi'i bsnyen pa sogs spros bcas 'dod na bsnyen yig gzhan nas kha bskang bas 'gal ba med do //
zhes bla ma karma gu ru'i bsnyen yig spar bcangs ma 'di ni blo bzang thabs mkhas kyi nyams len du za hor gyi ban+des sbyar ba'i yi ge pa ni rab 'byams pa ngag dbang dge legs so //

//
