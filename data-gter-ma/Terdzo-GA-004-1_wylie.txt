@#//
dpal rdo rje sems dpa' thugs kyi sgrub pa'i bsnyen sgrub phrin las kyi cho ga rnam grol lam bzang zhes bya ba bzhugs so //
dpal rdo rje sems dpa' thugs kyi sgrub pa'i bsnyen sgrub phrin las kyi cho ga rnam par grol ba'i lam bzang zhes bya ba /
dpal rdo rje sems dpa' la phyag 'tshal lo //
bde chen byang chub sems mchog stong pa'i dngos //
gnyis med ro mnyam mkha' khyab rdo rje'i sems //
ma lus rigs kyi 'khor lo'i dbang phyug gtso /

/bla ma mchog dang dbyer med der phyag 'tshal //
dpal ldan sangs rgyas kun gyi snying po'i grong //
bde chen byang chub mchog gi dkyil 'khor du //
grangs med rnal 'byor 'jug pa'i thabs kyi mchog
/rnam par grol ba'i lam bzang dbye bar bya //
de yang gter gzhung rtsa ba las /
dad brtson shes rab snying rjer ldan :
yang dag mchog gi lam 'dod na :
rdor sems thugs kyi sgrub pa bya :
zhes gsungs pa bzhin rten gyi gang zag thun mong gi lam gyis rgyud sbyangs /
dkyil 'khor chen po 'dir zhugs shing dam tshig dang ldan pa /
sngags kyi de kho na nyid la mkhas shing snod du gyur pa dag gis bla na med pa'i dngos grub myur du 'grub pa ni dam tshig rnam par dag pa la rag las shing /
de'i thabs kyi nye lam ni 'di kho na'o //
de la rnal 'byor la 'jug pa'i sbyor ba dang /
zhugs pa'i cho ga dngos dang /
cho ga'i yan lag gzhan bshad pa dang gsum las /
dang po rten gyi dkyil 'khor 'du bya ba ni /
gang du dkyil 'khor bya ba'i gzhi der gtor ma dkar zlum rgyan ldan mchod pa dang bcas pa bsham /
badzra ma hA shrI he ru ko\u0f85 haM/
rang nyid skad cig gis rdo rje he ru ka sku mdog sngon po khro bo'i chas can rdo rje dang dung khrag 'dzin pa'i skur gyur par bsams la /
de'i thugs ka nas raM yaM khaM 'phros pas ma dag pa'i dngos 'dzin thams cad bsregs gtor sbyangs /
stong pa'i ngang las bsang chu'i steng du /
ma sUr+YamaN+Dal /
nyi ma la gnas pa'i hU~M yig dmar po /
s+pha ra Na phaT/
saM ha ra Na hU~M/
'phro 'dus yongs su gyur pa las /
oM badzra ma hA kro d+hI shwa rI hU~M phaT/
khro mo dbyings phyug ma dmar mo dril bu dang b+han dmar 'dzin pa'i skur gyur par bsam zhing /
rdo rje rtse gcig pa'i phyag rgyas reg la /
oM ma hA kro d+hI shwa rI sarba dra byaM sho d+ha ya oM AHhU~M hrIHThA/
zhes brgya rtsa brgyad kyis byin gyis brlabs pas /
khro mo dbyings phyug ma'i rang bzhin gyi chu'i rdul phra rab tu gyur par bsam /
oM ma hA kro d+hI shwa rI sarba dra byaM shod+ha ya hU~M phaT/
zhes bdag gnas yo byad thams cad la bsang gtor bya zhing /
thog mtha' kun tu bsang gtor gyi bya ba thams cad 'dis bya'o //
gtor ma raM yaM khaM gis bsregs gtor bkrus /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M gis byin gyis brlabs /
b+hU mi pa ti sa pa ri wA ra badzra sa mA dzaHsa spyan drangs /
b+hU mi pa ti sa pa ri wA ra a kA ro sogs gsum gyis gtor ma bsngos la /
gang dag 'dir gnas lha dang klu
/gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
zhes lan gsum gsol bas gnang ba byin par bsam zhing /
gtor ma gnyis pa /
oM sarba bi g+h+nAM na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
zhes lan gsum gyis bsngos la /
hU~M/
rnal 'byor chen po'i dkyil 'khor 'dir //
gsang ba'i dam can so so nas //
'du ba'i lha ni ma gtogs pa //
thams cad thugs rjes bskangs zin gyis //
da lta nyid du so sor dengs //
ci ste mi 'gro 'dug gyur na //
rdo rje khro bo'i tshogs rnams kyis //
de ma thag tu bkas nas ni //
bdun rgyud rigs kyang brlag par 'gyur //
ces bka' bsgos la /
bgegs rnams /
hU~M hU~M hU~M bi shwa badzra kro d+ha dz+wa la maN+Da la phaT phaT phaT/
ha la ha la ha la hU~M/
zhes drag sngags thun brab spos rol dang bcas pas bskrad la bsrung ba'i 'khor los mtshams bcad cing /
dkyil 'khor gyi gzhi ba byung gis byug dri bzang dang bdud rtsi lngas chag chag gdab /
de nas thig skud thig chal dang bcas pa 'du byas /
hU~M badzra d+h+rika?
/rang nyid rdor sems su gsal ba'i sbyor mtshams nas sku gsung thugs kyi rang bzhin gyi thig skud de bzhin gshegs pa thams cad kyi ye shes lnga dang dbyer med par gyur /
dzaHdzaHzhes rgyal thebs yum du gsal ba la thig sna gtad /
oM AHhU~M hU~M oM swA AM hA zhes brjod cing shar nub kyi tshangs thig gdab /
de bzhin du gzhal yas khang gru bzhi sgo bzhi rta babs brgyad pa pad rdor me phreng gis bskor ba'i dbus su pad+ma 'dab brgyad phyi nang gi mu khyud dang bcas pa'i thig spyi ltar btab /
tshon rnams sngar bzhin yab yum gyi sbyor mtshams nas byung ba'i ye shes lnga'i rang bzhin gyi rin po che'i rdul phra rab tu gyur par bsams la sngar gyi sa bon rnams brjod pas byin gyis brlabs /
tshon thob ni pad+ma'i lte ba mthing ga
/ge sar gyi mu khyud ser po /
'dab ma rnams sna tshogs pa /
mu khyud ljang gu
/sgo khyams phyin chad spyi dang mthun par bri'o //
rtsa bar pad+ma 'dab ma brgyad pa kho na las ma bshad pa ni sgos kyi khyad chos dmigs su bsal ba yin gyi gzhan sgom don gru bzhi sgo bzhi pa yin pas bris dkyil kyang de ltar dgos par grub bo //
rgyan dgram pa ni /
sgrub mchod spyi tsam la dkyil 'khor gyi dbus su man shel zur drug pa dang /
dbang dang 'brel na dkyil 'khor gyi dbus su many+dzi'i steng du rin po che'i bum pa nang rdzas mgul chings dang bcas pa'i khar thod pa dum bu gcig pa bdud rtsi ril bus sbags pa'i chang gis bkang ba bzhag
/de'i steng du me long la sin+d+hu ra'i rdul gyis byugs nas chos 'byung bsnol ma mUM yig dga' 'khyil dang bcas bris pas bkab pa'i khar sngar gyi shel rdo bkod /
gang ltar na yang dkyil 'khor gyi mdun du mchod gtor /
de'i g.yas su sman phud /
g.yon du rak+ta /
chu gnyis sngon du 'gro ba'i nyer spyod la sogs pa'i mchod rdzas bzang po ci 'byor bas bskor /
bla re ba dan rgyal mtshan sogs kyis mdzes par brgyan /
tshogs rdzas rdor dril sogs nye bar mkho ba'i yo byad thams cad ma tshang ba med par 'du bya'o //
!
//gnyis pa cho ga dngos la sngon 'gro dngos gzhi rjes kyi rim pa dang gsum las /
dang po sngon 'gro la gsum gyi /
dang po sngon gtor ni /
rnal 'byor pa rnams stan la 'khod de /
gzhi bgegs la gtor ma sa chog gi skabs bzhin 'dir yang bya'o //
gnyis pa rgyud dag pa'i phyir bla ma rig 'dzin rgyal ba zhi khro'i dkyil 'khor gyi lha tshogs thams cad mdun gyi nam mkhar badzra sa mA dzaHsa spyan drangs par mos la /
bla ma dpal ldan rdo rje sems :
mchog gsum rgyal ba sras bcas la :
rnam kun btud de phyag 'tshal zhing :
phyi nang mchod pa rgya mtshos mchod :
sdig pa las ni ldog bgyi zhing :
bsod nams kun la rjes yi rang :
rtag tu chos 'khor bskor ba dang :
'gro gnas bar du bzhugs slad du :
bdag ni gus pas gsol ba 'debs :
bsod nams gang des mkha' mnyam 'gro :
bla med byang chub gnas thob shog :
ces lan gsum la sogs par brjod la badzra muHsa tshogs zhing rnams rang la thim par bsam mo //
gsum pa mchod rdzas byin gyis brlab pa ni /
oM swa b+hA wa shud+d+haHsarba d+harmAHswa b+hA wa shud+d+ho\u0f85haM/
zhes pas mchod rdzas kyi dngos 'dzin thams cad mi dmigs par sbyangs la /
stong pa'i ngang las gnas khang 'og min stug po bkod pa'i zhing khams gzhi dang rgyan dang dbyibs dang bkod pa tshad med pas mngon par 'phags pa'i phyogs kun tu rin po che dang pad+ma la sogs pa'i snod phun sum tshogs par hU~M yig las byung ba'i mchod yon zhabs bsil me tog bdug spos mar me dri chab zhal zas rol mo 'dod yon lnga rin po che sna bdun bkra shis pa'i rdzas brgyad rdo rje'i lha mo bcu drug mchog gi ma da na dang ru d+hi ra sna tshogs pa'i bza' bca' ldag myang la sogs pa zag pa med pa'i 'dod yon gyi rnam pa thams cad mchod pa'i sprin rab 'byams su lhun gyis grub pas nam mkha'i khams thams cad gang bar bsams la /
oM badzra ar+g+haM AHhU~M/
de bzhin du 
pA d+yaM/
puSh+pe /
d+hU pe /
A lo ke
/gan+d+he /
nai bi d+yA/
shab+da AHhU~M:
zhes brjod cing rol mo bya /
oM sarba pany+tsa a mr-ita AHhU~M:
oM ma hA rak+ta AHhU~M:
oM ma hA ba liM ta AHhU~MH
zhes pa rnams re re bzhin lan bdun bdun brjod pas khyad par gyi rdzas rnams byin gyis brlabs shing /
badzra s+pha ra Na khaM gis mchod pa'i sprin rab 'byams ye shes kyi rang bzhin mkha' khyab tu spel lo //
gnyis pa cho ga'i dngos gzhi la /
sgrib sbyong bsnyen pa'i rnal 'byor dang /
tshogs gsag sgrub pa'i rnal 'byor /
byin rlabs dbang gi rnal 'byor dang gsum /
bsnyen pa'i rnal 'byor la bzhi las /
dang po dam tshig gi 'khor lo bskyed pa ni /
oM ma hA shU n+ya tA dz+nyA na badzra swa b+hA wa At+ma ko\u0f85 haM:
'khor 'das chos kun gdod ma nas :
ma skyes stong pa'i ngang nyid las :
'gag med snying rje'i rol pa ni :
nam mkha' las ni 'ja' tshon bzhin :
dngos med dngos po'i ye shes sprin :
mi 'gyur hU~M gi ngo bor shar :
de las 'od 'phros phyogs mtshams kun :
gzhom med rdo rje'i rwa ba gur :
ye shes me dpung 'bar bas dkrigs :
de dbus e yaM raM baM laM:
suM las nam mkha' rlung me chu :
sa dkyil ri rab steng du b+h+rU~M:
yongs gyur kun bzang gzhal med khang :
phyi nang mtshan nyid yongs rdzogs dbus :
seng khri pad+ma zla ba'i steng :
rig pa hU~M las rdo rjer gyur :
spro bsdus bdag nyid bcom ldan 'das :
rdo rje sems dpa' zla ba'i mdog :
zhi tshul mtshan dang dpe byad 'bar :
phyag g.yas rdo rje thugs kar 'dzin :
g.yon pa dril bu dku la brten :
zhabs gnyis rdo rje'i skyil krung can :
pang du snyems ma gri gug dang :
thod pa 'dzin pas mgul nas 'khyud :
dar dpyangs rin chen cod pan sogs :
rgyan chas bcu gsum dag dang ldan :
mtha' yas 'od zer spro ba 'o :
de ltar yongs su gsal bar gyur pa'i spyi bor oM dkar po /
mgrin par AHdmar po /
snying gar hU~M sngon po rnams kyis mtshan pa las de bzhin gshegs pa thams cad kyi rdo rje gsum gyi ngo bor gyur par bsam mo //
gnyis pa ye shes kyi 'khor lo spyan drangs pa sogs ni /
snying ga'i sa bon las byung ba'i 'od zer gyis ye shes kyi 'khor lo mdun gyi nam mkhar badzra sa mA dzaHsa spyan drangs par bsams la /
oM:
phyogs bcu kun na legs bzhugs pa'i :
bcom ldan rgyal ba sras bcas kun :
thugs rje chen pos dgongs mdzod la :
smon lam dbang gis gshegs su gsol :
e h+ye hi ma hA kA ru Ni ka dr-i sh+ya ho :
sa ma ya ho :
sa ma ya satwaM:
zhes pas spyan drangs /
dzaHhU~M baM ho :sa dgug gzhug bcing pa dang dgyes pa bskyed nas dam tshig gi 'khor lo dang gnyis su med par gyur /
de nas thugs ka nas sprul pa'i lha mo rnams kyis bum pa'i bdud rtsis khrus byas shing dbang bskur bar bsams la /
oM hU~M trA~M hrIHAHa b+hi Shiny+tsa hU~M:
oM TuM badzra tuSh+ya ho :
zhes dbang bskur bas dri ma thams cad sbyangs /
phung po lnga gnas gyur /
chu'i lhag ma gyen du lud pa las de bzhin gshegs pa rigs lngas dbu brgyan ye shes lnga mngon du gyur pa'i nga rgyal bya'o //
gsum pa la mchod bstod bzlas pa'i rnal 'byor dang gsum las /
dang po la thun mong dang khyad par gyi mchod pa gnyis las dang po ni /
thugs ka nas spros pa'i lha mo rnams kyis mngon par mchod par mos la /
oM:
dpag med nam mkha'i khams nyid las :
mchod sprin bsam yas lhun grub pa :
me tog bdug pa mar me dang :
dri mchog zhal zas rol mo dang :
gzugs sgra dri ro reg bya chos :
so so'i lha mo'i rol par bcas :
rab 'byams nam mkha'i khyon bkang ste :
gus pa'i blo yis dbul bar bgyi :
oM pa na pe nu su ra ta ti pu sarba ta thA ga ta sa ma yo gi sid+d+hi hU~M:
zhes mchod pa sprul /
oM badzra puSh+pe pra tIts+tsha hoH
de bzhin du shab+da'i bar dang /
ma hA pU dza pra tIts+tsha ho :
zhes pas mchod /
gnyis pa khyad par gyi mchod pa las sbyor mchod ni /
mtshan ldan bde ba'i rgyan ldan pa'i :
mi mo rnams kyi reg bya'i mchog :
byin gyis rlobs shig rnal 'byor tshogs :
gsang mchog bde ba'i gnas la rol :
ma hA su kha bo d+hi tsit+ta a la la ho :
sman dang rak+ta'i mchod pa ni /
gtsang dme'i dri rtog kun bral ba'i :
rA sa yA na sman chen po :
nyon mongs chags pa'i rak+tar bcas :
mnyam pa chen por bzhes su gsol :
sarba pany+tsa a mr-ita a la la ho :
gtor ma'i mchod pa ni /
sha lnga bdud rtsi'i snying po can :
bza' bca' btung ba'i tshogs ldan pa'i :
dam rdzas mchog gi gtor ma 'di :
gnyis su med par bzhes su gsol :
ma hA ba liM ta kha kha khA hi :
zhes rgya cher mchod /
gnyis pa bstod pa ni /
oM:
bla ma dpal ldan rdo rje sems :
bde chen ye shes lnga yi bdag :
dkyil 'khor kun gyi byed po mchog :
de la bdag ni phyag 'tshal lo :
dri med ston ka'i zla ba'i mdog :
rdo rje dang ni dril bu 'dzin :
bde chen snyems mar mnyam sbyor ba'i :
sems dpa' rdo rje khyod la bstod :
gang gi mtshan tsam 'dzin pas kyang :
na ra ka sogs ngan song gi :
sdug bsngal thams cad skyob mdzad pa :
mgon po khyod la phyag 'tshal bstod :
ces bstod pa bya /
gzhung rtsa bar dbang bskur gyi rjes nyid du bzlas pa'i rnal 'byor byed par gsungs pas mchod bstod ma byas kyang chad par mi 'gyur ro //
gsum pa bzlas pa'i rnal 'byor ni /
bdag gi snying gar 'od lnga'i klong :
zla steng rang 'dra'i ye shes pa'i :
thugs kar rdo rje'i lte bar hU~M:
dkar gsal sngags kyi phreng bas bskor :
'od 'phros 'phags mchod byin rlabs bsdus :
sems can sgrib sbyangs bde chen bkod :
tshur 'dus sngags phreng nyid la zhugs :
zhes pas ting nge 'dzin gyi rnam pa gsal ba dang nga rgyal brtan pa dag pa dran pa rnams la sems rtse gcig pas /
oM badzra satwa A:
zhes pa ci nus su bzlas pa'i rjes su slar yang /
oM badzra satwa sa ma ya :
ma nu pA la ya :
badzra satwa twe no pa tiSh+Tha dr-i D+ho me b+ha wa su to Sh+yo me b+ha wa su po Sh+yo me b+ha wa a nu rak+to me b+ha wa sarba sid+d+hi m+me pra yats+tsha sarba karma su tsa me tsit+taM shre yaHku ru hU~M:
ha ha ha ha hoH
b+ha ga wAn sarba ta thA ga ta badzra mA me muny+tsa badzrI b+ha ba ma hA sa ma ya satwa AHhU~M phaT:
ces pa'i bzlas pa gong gi drug cha tsam du bzla'o //
spyir bsnyen tshad ni grangs bsnyen gyi dbang du byas na yi ge drug pa 'bum tsho drug dang yi ge brgya pa 'bum phrag gcig kha skong dang bcas pa bzla zhing /
bzlas pa'i thun thams cad kyi mthar /
oM:
dpal ldan rdo rje sems dpa' kye :
bdag la rjes su chags par mdzod :
skye rga na dang 'chi ba sogs :
'jigs rung srid pa'i sdug bsngal las :
mgon po khyod kyis bdag skyobs shig :
sdig pa kun las rnam grol zhing :
yang dag ye shes sems dpa' che'i :
sku gsung thugs su bdag sgrubs shig :
sa ma ya sid+d+hi a la la ho :
zhes gsol ba gdab bo //
bzhi pa nyer bsdu'i rnal 'byor ni /
nyal ba'am thun bsdu ba na /
rang gi snying ga'i 'od kyis phog pas dkyil 'khor gyi 'khor lo 'od du zhu nas bdag nyid dam tshig sems dpa' la thim :
de ye shes sems dpa' la thim :
de ting nge 'dzin sems dpa' la thim :
de yang hU~M la thim :
hU~M nA da'i bar du rim gyis thim nas mi dmigs pa las 'od gsal stong pa nyid kyi ngang la mnyam par bzhag
/nyal ba las ldang ba'am spyod lam la 'jug na slar yang rdo rje sems dpa'i skur langs la mthar dge ba bsngo'o //
gnyis pa tshogs gsag sgrub pa'i rnal 'byor la gsum las /
dang po tshogs zhing sgrub pa ni /
sngar gyi nyer bsdu'i mtha'i ting nge 'dzin gyi ngo bo chos thams cad kyi gnas lugs stong pa nyid spros pa'i mtha' thams cad dang bral ba de bzhin nyid kyi dbyings 'gyur ba med pa'i ngang las /
de ltar ma rtogs pa'i 'gro ba drug gi yul la brtse ba'i snying rje chen po kun tu khyab par snang bas byang chub la 'god par bya'o snyam pa dang /
stong pa nyid dang snying rje dbyer med pa'i rang mdangs sems nyid hU~M dkar po'i rnam pa can du gsal bar bsgoms la de'i don gsal 'debs pa ni /
oM ma hA shUn+ya tA dz+nyA na badzra swa b+hA wa At+ma ko\u0f85 haM:
'khor 'das chos kun gdod ma nas :
ma skyes stong pa'i ngang nyid las :
'gag med snying rje'i rol pa ni :
nam mkha' las ni 'ja' tshon bzhin :
dngos med dngos po'i ye shes sprin :
mi 'gyur hU~M gi ngo bor shar :
dwangs ma'i hU~M las 'od zer 'phros /
rdo rje'i sa gzhi ra ba drwa ba gur bla re ye shes kyi me dpung rab tu 'bar bas phyogs kun dkrigs par gyur /
de'i dbus su gnas pa'i rgyu'i hU~M yig las e yaM raM baM laM suM rnams spros pa las /
e las nam mkha'i dkyil 'khor chos kyi 'byung gnas 'byams klas pa'i dbyings su /
yaM las rlung gi dkyil 'khor ljang gu rgya gram /
raM las me'i dkyil 'khor dmar po gru gsum /
baM las chu'i dkyil 'khor dkar po zlum po /
laM las sa'i dkyil 'khor ser po gru bzhi pa rnams brtsegs mar gnas pa'i dbus su /
suM las rin po che sna bzhi las grub pa'i ri rab kyi rtser pad+ma dang sna tshogs rdo rje'i lte ba la gnas pa'i b+h+rU~M yig yongs su gyur pa las thar pa chen po'i gzhal yas khang gru bzhi sgo bzhi pa /
nang nas rim pa bzhin dkar mthing ser dmar ljang ba'i rtsig pa rim pa lngas bskor ba'i steng du pha gu dang drwa ba drwa phyed shar bu mda' yab dang bcas pa /
rtsig pa'i rtsa bar 'dod yon gyi snam bu la gzungs ma rnams 'khod pas mchod pa'i sprin spro ba /
nang ka ba brgyad kyis bteg cing rdo rje'i gdung gis phub pa'i ya phubs phyur bu'i rtser rdo rje'i tog gis spras pa /
sgo bzhir ka ba bzhi bzhis bteg pa'i rta babs snam bu brgyad pa chos 'khor ri dwags gdugs dang bcas pa /
tshad dang mtshan nyid thams cad yongs su rdzogs shing rgyan thams cad kyis rnam par brgyan pa /
phyogs kyi de bzhin gshegs pa bzhi'i kha dog can dwangs shing sgrib pa med pa'i 'od zer kun tu 'phro ba /
phyi rol nas pad+ma'i phreng ba dang rdo rje'i ra ba me dpung 'bar ba'i 'khor yug gis bskor ba /
de'i nang du sna tshogs pad+ma 'dab ma brgyad pa ze'u 'bru'i phreng bas bskor ba'i lte ba dang bcas pa'i dbus su seng ge brgyad kyis bteg pa'i rin po che'i khri bkod pa phul du byung ba'i steng du pad+ma dang zla ba'i gdan la rang gi sems nyid hU~M du gnas pa bzhugs par gyur /
de yongs su gyur pa las rdo rje dkar po rtse lnga pa lte bar hU~M gis mtshan pa ye shes lnga'i 'od zer 'bar bar gyur /
s+pha ra Na phaT/
de las 'od zer 'phros sems can thams cad rdo rje gsum gyi go 'phang la bkod /
saM ha ra Na hU~M/
slar 'dus te thim pa 'od zer gyi gong bur gyur /
oM badzra satwa A:
de yongs su gyur pa las bla ma dang gnyis su med pa'i bcom ldan 'das dpal rdo rje sems dpa' sku mdog dkar po gangs kyi ri bo la nyi ma shar ba lta bu'i gzi brjid 'bar ba /
sgeg cing 'dzum la rab tu rgyas pa'i zhal can /
mtshan dang dpe byad kyis mdzes pa /
zhal gcig phyag gnyis pa /
g.yas rdo rje rtse lnga pa thugs kar gsor zhing g.yon dril bu dkur brten pa'i tshul gyis shes rab ma la 'khyud pa /
zhabs rdo rje'i skyil mo krung gis bzhugs shing /
yum rdo rje snyems ma dkar mo gri gug dang thod pa 'dzin pas mgul nas 'khyud pa dang mnyam par sbyor ba /
gnyis ka'ang mnyen lcug 'khril ldem gzhon tshul can /
gsal 'tsher lhun stug gzi byin 'bar ba ste zhi ba'i nyams dgus rgyas pa /
dar dkar po gser gyi ngang ris can gyi stod g.yogs dang tshi gu'i smad dkris cod pan zi ldir gar gyi phu rung ste dar gyi chas gos lnga dang /
rin po che'i dbu rgyan snyan cha mgul rgyan se mo do phyag gdub zhabs gdub ska rags do shal te rin po che'i rgyan brgyad kyis mdzes par spras pa /
'od zer mtha' yas mu med par spro zhing /
bde stong gnyis su med pa'i ngo bor bzhugs pa /
dag pa chos kyi sku las rnam rol gzugs sku'i sgyu 'phrul zhi khro rab 'byams lha'i 'khor lo grangs med par 'char zhing /
sku gsung thugs mi zad pa rgyan gyi 'khor lo ye shes kyi rol pa ris med pa'i sems can gyi bsam pa dang /
sangs rgyas thams cad kyi thugs rje chen po'i rkyen ji lta bar 'char ba'i bdag nyid can du gsal bar bsam mo //
de ltar yongs su gsal bar gyur pa'i spyi bor oM dkar po /
mgrin par AHdmar po /
snying gar hU~M sngon po rnams kyis mtshan pa las de bzhin gshegs pa thams cad kyi rdo rje gsum gyi ngo bor gyur par bsam mo //
gnyis pa ye shes kyi 'khor lo spyan drang ba sogs ni /
snying ga'i sa bon las 'od zer spro ba nas bzung dbang gi rigs bdag gis dbu brgyan pa'i bar bdag bskyed kyi skabs bzhin bya'o //
gsum pa tshogs gsag pa'i rnal 'byor dngos la bdun las /
dang po phyag 'tshal ba ni /
tshogs rten gyi thugs ka nas rang nyid logs su phye bas phyag sogs las rim la 'jug par mos la rang lus grangs med par sprul pas phyag 'tshal bar bsam zhing /
gang gi drin gyis bde chen nyid //
skad cig nyid la 'char ba gang //
bla ma rin chen lta bu'i sku //
rdo rje can zhabs pad la 'dud //
sangs rgyas thams cad 'dus pa'i sku //
rdo rje 'dzin pa'i ngo bo nyid //
dkon mchog gsum gyi rtsa ba ste //
bla ma rnams la phyag 'tshal lo //
mi rtog rdo rje thabs kyi ye shes ni //
dmigs med shes rab yum gyi ngang du rtogs //
thugs rje'i bye brag sna tshogs cir yang ston //
rdo rje sems dpa' che la phyag 'tshal lo //
dmigs med chos kyi sku la phyag 'tshal lo //
longs spyod rdzogs pa'i sku la phyag 'tshal lo //
cir yang sprul pa'i sku la phyag 'tshal lo //
mi 'gyur rdo rje'i sku la phyag 'tshal lo //
mngon par byang chub sku la phyag 'tshal lo //
dus gsum rgyal ba kun gyis bsgrubs pa yi //
tshogs gnyis rdzogs shing yon tan mthar phyin pa'i //
sku dang ye shes tshogs la phyag 'tshal lo //
phyag byar 'os pa thams cad la //
zhing rdul kun gyi grangs snyed kyi //
lus btud pa yis rnam kun tu //
mchog tu dad pas phyag 'tshal lo //
a ti pU hoH
pra tIts+tsha hoH
zhes pas phyag bya /
gnyis pa mchod pa la /
phyi nang gsang ba de kho na dang bzhi las /
dang po phyi mchod kyi thog mar mchod sprin spyir spro ba ni /
bde bar gshegs so bcom ldan 'das //
rgyal ba rgya mtsho'i ye shes kyis //
srid pa'i rgya mtsho mtha' yas kun //
kun bzang mchod sprin mchog tu rol //
oM pa na pe nu su ra ta ti pu sarba ta thA ga ta sa ma yo gi sid+d+hi hU~M/
ma hA pU dza pra tIts+tsha hoH
chu gnyis dang nyer spyod rol mo 'bul ba /
oM/
dpag med nam mkha'i khams nyid las //
mchod yon bsam yas lhun grub pa //
rab 'byams nam mkha'i khams bkang ste //
gus pa'i blo yis 'bul bar bgyi //
oM gu ru badzra satwa ar+g+haM pra tIts+tsha hU~M swA hA/
de bzhin du /
mchod yon gyi gnas su /
zhabs bsil /
me tog
/bdug spos /
mar me /
dri chab /
zhal zas /
rol mo rnams dang /
ar+g+haM gyi gnas su /
pA d+yaM/
puSh+pe /
d+hU pe /
A lo ke
/gan+d+he /
nai bi d+ya /
shab+da rnams bcug la mchod /
de nas rin chen bdun ni /
mi dbang rin chen sna bdun 'di dag ni //
sangs rgyas sras dang bcas pa ma lus la //
bshams shing yid kyis sprul te phul ba yis //
'gro ba mi zad gter la spyod par shog
/oM sap+ta ma hA rat+na badzra pU dzi te AHhU~M/
'dod yon lnga ni /
phyogs dus kun na gzugs sgra dri dang ro //
reg bya'i khyad par phun sum tshogs pa rnams //
mos blos bla ma sras bcas la 'bul na //
bzhes shig bla med grub mchog bstsal du gsol //
oM pany+tsa kA ma gu Na badzra pU dzi te AHhU~M/
bkra shis rdzas brgyad 'bul ba ni /
lha yi dbang po lha min g.yul rgyal nas //
bkra shis lha mo brgyad kyis mchod pa ltar //
rgyal dbang kun dngos rdo rje sems dpa' la //
bkra shis rdzas brgyad dag gis mchod par bgyi //
oM aSh+Ta mang+ga la badzra pU dzi te AHhU~M/
na bza' 'bul ba /
sna tshogs dbang po'i gzhu ltar rab bkra zhing //
gang la reg na bde ba'i rgyur 'gyur ba'i //
gos bzang rin chen bdag blo sbyong phyir 'bul //
bzod pa dam pa'i gos kyis brgyan par shog
/oM badzra wasatra pra tIts+tsha swA hA/
rgyan 'bul ba /
rgyal ba mtshan dpe'i rang bzhin rgyan ldan phyir //
rgyan gzhan dag gis brgyan par mi 'tshal kyang //
rin chen rgyan mchog phul bas 'gro kun gyis //
mtshan dpes brgyan pa'i sku mchog thob par shog
/oM rat+na a lang+kA ra pra tIts+tsha swA hA/
yid byung gi mchod pa 'bul ba /
oM/
mchod pa'i phyag rgya chen po ni //
sems kyi yid bzhin sprin tshogs kyis //
phyogs bcu thams cad sangs rgyas zhing //
mnyen 'jam reg na bde ba dang //
sna tshogs rin po che yi gzhi //
mdzes par bres shing spras pa dang //
kun 'byung rin chen phung por 'bar //
dbyibs legs rdzing bu bro mchog bsil //
rin chen khang pa sna tshogs dang //
rgyan dang dpag bsam ljon pa'i tshal //
glu dbyangs tshigs su bcad pa'i sgra //
bla re rgyal mtshan na bza' gdugs //
do shal dpung rgyan se mo do //
bza' dang btung ba'i mchog rnams dang //
rang la mdzes par brgyan pa yi //
lha dang lha mo rdul snyed kyis //
bro gar la sogs bsam yas kyis //
phyogs bcu nam mkha'i khams bkang nas //
dkyil 'khor kun la rgyas par 'bul //
thugs rjes brtser dgongs bzhes su gsol //
zhes 'bul /
gnyis pa nang mchod la gsum las /
dang po ni /
gtsang dme'i dri rtog kun bral ba'i :
ra sA ya na sman chen po :
nyon mongs chags pa'i rak+tar bcas :
mnyam pa chen por bzhes su gsol :
sarba pany+tsa a mr-ita a la la ho :
zhes dang /
gnyis pa ni /
oM mchod do /
phyogs bcu dus gsum gyi de bzhin gshegs pa thams cad kyi sku gsung thugs yon tan phrin las mi zad pa rgyan gyi 'khor lo'i bdag nyid khams gsum chos kyi rgyal po bka' drin mnyam med rtsa ba'i bla ma rin po che'i zhal du oM AHhU~M/
chos sku kun tu bzang po'i zhal du oM AHhU~M/
longs sku rdo rje sems dpa'i zhal du\u0f8e
sprul sku dga' rab rdo rje'i zhal du\u0f8e
slob dpon 'jam dpal bshes gnyen gyi zhal du\u0f8e
rig 'dzin shrI siM ha'i zhal du\u0f8e
slob dpon rdo rje hU~M mdzad zhal du\u0f8e
paN chen dri med bshes gnyen zhal du\u0f8e
o rgyan pad+ma 'byung gnas zhal du\u0f8e
lo chen bai ro tsa na'i zhal du\u0f8e
mkhar chen ye shes mtsho rgyal zhal du\u0f8e
mnga' bdag khri srong lde'u btsan zhal du\u0f8e
rig 'dzin 'gyur med rdo rje'i zhal du oM AHhU~M/
gzhan yang rtsa brgyud kyi dpal ldan bla ma dam pa rnams kyi zhal du oM AHhU~M/
yi dam dkyil 'khor gyi lha tshogs sangs rgyas dang byang chub sems dpa' dpa' bo mkha' 'gro chos skyong srung ma'i tshogs dang bcas pa rnams kyi zhal du oM AHhU~M/
khams gsum gyi sems can thams cad dpal ldan bla ma rdo rje sems dpa' mchog gi ngo bor rnam par dag pa rnams kyi zhal du oM AHhU~M/
zhes dang /
badzra a mr-ita swa daM ku ru Sh+wa me /
zhes lce thog tu myang /
gsum pa gtor ma 'bul ba ni /
sha lnga bdud rtsi'i snying po can :
bza' bca' btung ba'i tshogs ldan pa'i :
dam rdzas mchog gi gtor ma 'di :
gnyis su med par bzhes su gsol :
ma hA ba liM ta kha kha khA hi :
zhes 'bul /
gsum pa gsang mchod ni /
phyag rgya dang snyoms 'jug gi bde bas dgyes dgur rol par mos la /
mtshan ldan bde ba'i rgyan ldan pa'i //
mi mo rnams kyi reg bya'i mchog
/byin gyis rlobs shig rnal 'byor tshogs
/gsang mchog bde ba'i gnas la rol //
ma hA su kha bo d+hi tsit+ta a la la hoH
zhes mchod /
bzhi pa de kho na nyid kyi mchod pa ni /
gdod nas rang rig lha ru dag
/mchod bya mchod byed mchod yul kun //
mi dmigs spros bral phyag rgya che //
'di ni mchog tu bde chen nyid //
ces bla na med pa'i mchod pa'o //
gsum pa bstod pa ni /
oM:
bla ma dpal ldan rdo rje sems :
bde chen ye shes lnga yi bdag :
dkyil 'khor kun gyi byed po mchog :
de la bdag ni phyag 'tshal lo :
dri med ston ka'i zla ba'i mdog :
rdo rje dang ni dril bu 'dzin :
bde chen snyems mar mnyam sbyor ba'i :
sems dpa' rdo rje khyod la bstod :
gang gi mtshan tsam 'dzin pas kyang :
na ra ka sogs ngan song gi :
sdug bsngal thams cad skyob mdzad pa :
mgon po khyod la phyag 'tshal bstod :
'di ni sangs rgyas thams cad kyi //
yang dag yon tan rgya chen te //
lan gcig tsam zhig brjod pas kyang //
gsang sngags thams cad 'grub par 'gyur //
zhes yon tan khyad par can rjes su dran pa'i sgo nas mngon par bstod do //
bzhi pa dzab bzla ba ni /
bdag nyid dkyil 'khor gyi gtso bo las rdo rje sems dpa' yab yum gyi rnam par bye ba'i thugs ka'i sa bon sngags phreng dang bcas pa las byung ba'i 'od zer gyis mdun gyi rdo rje sems dpa' yab yum dang bcas pa'i thugs rgyud bskul /
s+pha ra Na phaT/
mdun bskyed kyi dwangs ma'i thugs srog sngags phreng dang bcas pa las 'od zer nam mkha' gang bar 'phros /
phyogs bcu dus bzhi'i de bzhin gshegs pa sras dang bcas pa thams cad kyi thugs dam bskul /
saM ha ra Na hU~M/
sku gsung thugs kyi byin rlabs dang dngos grub thams cad bsdus /
dkyil 'khor gyi lha la thim /
gzi byin mchog tu 'bar ba'i 'od zer phyogs bcur 'phros /
bdag dang sems can thams cad la phog pas rtog sgrib nyams chag thams cad dag
/dngos grub thams cad thob /
rang snang ye shes kyi 'khor lo dang ro gcig tu gyur par bsams la yi ge drug pa dang /
yi ge brgya pa sngar bzhin ci nus bzlas pa'i mthar /
oM:
dpal ldan rdo rje sems dpa' kye :
zhes sogs kyis gsol ba btab /
skabs 'dir las sbyor gyi bzlas pa bya bar spro na /
dkyil 'khor gyi lha'i zhal nas sngags kyi sgra dang thugs rje'i 'od zer 'phros pas /
khams gsum thams cad snang bar byas /
ngan song rnams sbyangs /
dmigs yul gtso bor gyur pa'i sems can thams cad sangs rgyas kyi zhing du bsgral bar bsams la /
yi ge brgya pa'i sham bur /
oM da ha da ha sarba na ra ka ga te he tuM hU~M phaT/
oM pa tsa pa tsa sarba pre ta ka ga te he tuM hU~M phaT/
oM ma tha ma tha sarba tir+Ya ka ga te he tuM hU~M phaT/
ces btags pa bzlas la bye yungs la'ang phus gdab /
las sbyor bzlas pa yod med gang ltar yang mthar /
gtso bo rdo rje sems dpa'i zhal nas de bzhin gshegs pa thams cad kyi thugs kyi yang snying yi ge brgya pa zhes bya ba nyams chag dang rtog sgrib thams cad sbyong bar byed pa 'di bzlas pas rnal 'byor pa rtog sgrib can /
nyams chag can /
gsog 'jog can /
bag chags ngan pa can khyed rnams kyi nyams chag thams cad bskangs te ngan song du ltung ba'i las kyi sgrib pa las thar bar 'gyur ro //
tshe 'di la yang sangs rgyas thams cad kyis sras kyi dam par dgongs nas bsrung zhing skyob par mdzad la /
shi 'phos nas kyang bde bar gshegs pa rnams kyi sras kyi thu bor 'gyur bar gdon mi za'o //
zhes gnang ba byin par bsam mo //
dbang bskur gnas lung sogs dang sbrel na bum pa'i dzapa? bya ste /
skyed chog ni mdun bskyed dang dbyer med yin pas zur du mi dgos la /
bzlas pa ni /
bum pa'i gzungs thag nas bzung ste /
rang gi thugs ka nas sngags kyi phreng ba byung /
gzungs thag la 'khril te bum pa'i nang du song /
lha yab yum gyi thugs rgyud bskul 'od zer spro bsdus don gnyis mdzad sku'i cha thams cad nas byang sems bdud rtsi'i rgyun babs pas bum pa gang bar bsams la yig brgya ci nus bzla /
oM AHhU~M gis mchod yon phul bas lha 'od du zhu ba'i bum chu bdud rtsir bsam mo //
lnga pa sdig pa bshags pa sogs yan lag lhag ma rnams ni /
hU~M/
ye shes sku mchog rang bzhin dkyil 'khor ni //
zla rgyas bzhin du spros pa mi mnga' yang //
thugs rje nyi gsal 'od bzhin snyoms mdzad pa //
'dir gshegs bdag la dgongs shing bzhugs su gsol //
brjod med shes rab mi g.yo chos kyi sku //
bde chen longs spyod rdzogs sku rigs lnga'i gtso //
thugs rje thabs mkhas rgya che rol pa'i lha //
zhi khro sprul pa'i sku la phyag 'tshal lo //
dngos su 'byor dang yid kyis rnam sprul pa'i //
kun tu bzang po bla med mchod sprin gyis //
mkha' dbyings rnam dag rgya cher yongs bkod de //
phyi nang gsang ba'i mchod pa rgya mtshos mchod //
kun tu bzang mo gsang ba'i b+ha ga la //
rgyal ba'i dkyil 'khor ma lus rab 'byams kun //
'du 'bral med pa'i ngang du ro gcig pa //
gnyis med byang chub sems kyis mnyes gyur cig
/sems kyi rang bzhin chos dbyings nam mkha' che //
chos rnams rnam dag ye nas 'od gsal zhing //
rnal 'byor nyid dbyings smra bsam las 'das pa'i //
mnyam nyid byang chub sems la rtag tu 'dud //
kun bzang rdzogs chen ye nas brdal ba la //
phyi nang gsang ba bkod pa'i dkyil 'khor ni //
snang srid rnam dag lha dang lha mo'i dbyings //
'byung dang 'byung gyur yab yum lhun rdzogs rnams //
gsang chen rab dgyes gzugs can bdag nyid ma //
mkha' dbyings klong yangs pad+mo 'khyil pa la //
gnyis med thig le chen por 'od gsal zhing //
ma bcos spros med byang chub snying po'i sku //
cir yang snang ba bde chen g.yu drung lha //
'du 'bral med pa gsang ba'i dkyil 'khor 'dir //
bdag nyid chen po rigs lnga yab yum dang //
byang chub lcam dral khro bo khro mo'i tshogs //
rdo rje lha mo tshogs rje tshogs kyi bdag
/rigs lnga dpal chen khro rgyal yab yum bcu //
gnas dang yul gyi phyag rgya sgo ma bzhi //
ye shes sprul pa'i lha tshogs mang po dang //
ma ltar byams shing sring ltar gdung la sogs //
legs nyes stangs 'dzin dam tshig rjes gcod ma //
phyi nang mkha' 'gro rnal 'byor ma yi tshogs //
dpang gyur rdo rje dam can dgongs su gsol //
hU~M/
thugs rje gdung 'tshob rig 'dzin bdag cag gis //
'gro ba'i don du byang chub sems bskyed de //
bla med go 'phang bgrod par bya ba'i phyir //
bstan pa rgya mtsho so so'i 'dul khrims dang //
sku gsung thugs dang mnyam sbyor sdom pa'i mchog
/rdo rje 'da' dka' dam tshig gtan gyi gnyer //
spyi dang khyad par lhag pa'i dam tshig rnams //
snga phyir nos shing gnyer du smras so 'tshal //
yun du mi gtong 'da' bar mi bgyid cing //
don las gol zhing ldog sems ma mchis kyang //
gdod bya long yod snyam pa'i le lo yis //
klong du ma gyur rtsal shugs chung ba dang //
shes bzhin mi ldan bag med dbang gyur te //
sgom la mi brtson bsnyen sgrub g.yel la sogs //
tshor dang ma tshor ma rig dbang gis na //
ston pa'i bka' dang dam las 'gal gyur te //
rnal 'byor gang zhig dam tshig nyams pa dang //
skad cig tsam yang 'phrad par mi bya zhes //
bka' las byung zhing de ltar ma lcogs te //
gsang sgo 'chol bas dbye bsal dka' ba dang //
mngon shes med pas skyon can ma rtogs te //
nyams dang tshogs 'dres nyams pa bskang ba dang //
nyams dang snod min rnams la chos bshad dang //
nyams la ma 'dzems nyams pa'i skyon la sogs //
nyams dang 'grogs shing nyams pa de dag gi
/nyams grib skyon gyis gos par gyur to 'tshal //
tshe 'di'i rkyen dang yun gyi sgrib gyur rnams //
rab gnong 'gyod pa'i sems kyis mthol lo bshags //
byams pa'i thugs brtses bdag la dgongs nas kyang //
gnyis med dbyings su mi 'gyur bdag bkod de //
dmigs med btang snyoms ngang la bzhugs nas kyang //
gnyis med don gyi tshangs pa bstsal du gsol //
don dam dmigs med spros las 'das pas na //
rnam rtog gang yang dmigs par mi 'gyur zhing //
kun rdzob sgyu ma tsam gyi dbang gis na //
nongs pa mchis na rab gnong bzod par gsol //
zhes pas sdig sgrib thams cad ye nas rang bzhin med pa'i dbyings su dag par bsam /
gang zhig thog med srid pa'i chu klung du //
ma lus kun rtog gis bsags rnyog pa rnams //
thugs rje che ldan spyan sngar de dag ni //
cho ga bzhin du thams cad bshags par bgyi //
rdzogs sangs rgyas dang byang chub sems dpa' dang //
'phags pa gzhan gyis dge ba gang mdzad pa //
ma lus 'gro ba'i bsod nams rgya mtsho'i tshogs //
de dag kun la rjes su yi rang ngo //
mos dang bsam pa ji bzhin zab pa dang //
rgya che'i chos 'khor chad pa med par bskul //
sprul pa 'gro la sman slad rtag bzhugs gsol //
bsod nams bla med byang chub phyir bsngo 'o //
drug pa dam bca' ba ni /
rgyas par na /
rdo rje rtse gcig pa'i phyag rgya snying gar bcings te lhag pa'i bsam pa brtan pos /
oM/
rnal 'byor dbang po ye shes mthar phyin pa //
'gro la phan mdzad thugs rjes dbang sgyur zhing //
srid pa gsum gyi gnyen gyur gcig pu pa //
lha yi lha khyod bdag la dgongs su gsol //
bde bar gshegs pa'i sprul pa rgya mtsho dang //
rnal 'byor dbang phyug grub pa'i tshogs chen po //
lha dang lha min sngags 'chang dam tshig can //
kun nas 'dus pa rnams kyang dgongs su gsol //
bdag ni rgyal srid mtho ris longs spyod dang //
'dod pa'i yon tan sgrub pa ma lags te //
'gro la snying brtse kho nas don brtson pa //
'di la kun mkhyen khyod ni dpang du gsol //
mgon po ye shes sgrib pa mi mnga' bas //
bdag gi lhag pa'i bsam pa khyed kyis mkhyen //
'phags mchog spyan sngar ji ltar dam bcas pa //
sun par mi bgyi mgon khyod bslu ma lags //
snying nas bdag ni khe dang grags la sogs //
g.yo dang zang zing sems ni gtan spangs nas //
gzhan don sgrub pa gcig pu'i sems bzhag ste //
rnal 'byor spyod pa chen po bdag gis spyod //
kun tu bzang po bla na med pa yi //
byang chub mchog tu bdag gis sems bskyed de //
don dam dang ni kun rdzob byang chub sems //
deng nas tshul bzhin yongs su bzung bar bgyi //
srog chags thams cad gal te bdud gyur nas //
dum bu stong du bdag gi lus gtubs kyang //
byang chub sems mchog shes rab snying rje dang //
yi dam rgyal ba khyed ni yongs mi spang //
rdo rje'i dam tshig chen po rnams dang ni //
rdo rje slob dpon rdo rje mched lcam dang //
gzhan yang theg pa mchog la zhugs pa rnams //
srog gi phyir yang mi gtong ci nus bsrung //
'khor ba bdag med sgyu ma'i rang bzhin la //
bdag ni 'jigs pa ci yang ma mchis te //
ma rig skye bo rnams kyi don slad du //
phyi mthar thug gi bar du gnas par spro //
gzhan don 'khor ba rnams su spyod pa na //
byang chub spyod pa rlabs chen bdag gis spyad //
'gro drug sems can rnams la phan gdags phyir //
rang dbang du ni skye ba blang bar bgyi //
bdag ni yongs su bzung ba'i 'jig rten nam //
mya ngan 'das la spro ba ma mchis te //
gang dang gang du sdug bsngal gnas rnams su //
bskal pa rgya mtshor gnas shing phan par bgyi //
srid par yun ring dus su brtson pa ni //
byang chub sems dpa'i yi dam lags pas na //
ji srid ngan song stongs par ma gyur pa //
de srid bdag gis skyo ba'i sems mi bskyed //
shes rab thabs kyis 'gro ba'i don bgyid pa //
snying rje'i longs spyod de las ma mchis pas //
sems dmyal yi dwags gshin rje'i 'jig rten yang //
lha yi dga' tshal lta bur blta bar bgyi //
'gro la thugs brtses dpal gyi mgur nas gsungs //
rnal 'byor dam chos bdud rtsi mchog rnams ni //
bdag gis 'jig rten thug pa ma mchis bar //
ji ltar 'tshams pa bzhin du rgyas par bgyi //
srid pa las dang rkyen gyi dbang gyur te //
gang dang gang du dam chos 'jig pa der //
me tshogs spu gri'i so yang brgal nas ni //
phyi mthar thug gi bar du dam chos bzung //
bla med byang chub mchog tu sems bskyed de //
sgrub pa mchog la zhugs pa'i skye bo la //
tshe rabs rnams su mthu rtsal ci mchis kyis //
skyes chen rnams kyi dgongs pa rtag tu bskang //
dam pa'i chos dang sgrub pa'i gegs gyur pa //
mi dang mi min gdug pa gang yang rung //
bdag gis zhi dang khro bo'i phrin las kyis //
yongs su zhi zhing rnam par gzhom par bgyi //
rnal 'byor mchog gi theg chen bla med dang //
rdo rje rgyal po khyod la bsten nas ni //
sangs rgyas zhing sbyong 'gro la sman slad du //
byang chub snying po bdag gis rtogs par bgyi //
bdag ni 'phags mchog phyag rgya mngon sprul te //
gal te skabs med 'chi ba'i dus byung tshe //
gsang sngags mgon po ye shes dkyil 'khor can /
khyed kyi zhabs kyi drung du mchi bar bgyi //
srid gsum sdug bsngal ci 'dra khyed kyis mkhyen //
dmyal tshogs me dpung zhi bar bgyid la sogs //
sems can don la myur du bdag mchi na //
dam pa rnams kyis nus mthu bstsal du gsol //
bsdu na /
oM/
bde bar gshegs pa khyed ci 'dra //
de 'dra kho nar bdag gyur cig
/spyod pa rmad byung bsam yas pa //
'gro la phan phyir bdag gis spyad //
byang chub sems mchog dam pa dang //
sku gsung thugs kyi phyag rgya 'di //
srog gi phyir yang mi gtong na //
rdo rje rgyal pos byin rlabs mdzod //
dus ngan tha ma'i 'jig rten 'dir //
sangs rgyas mdzad dka' bdag gis bsgrub //
byang chub spyod dka' bdag gis spyad //
rdo rje rnal 'byor dkyil 'khor 'dir //
bdag cag bsam pa 'grub gyur cig
/ces lhag pa'i bsam pa rtse gcig pas dam 'cha'o //
bdun pa ni /
skong gi cho ga bya bar spro na /
skong chen lnga dag gyur dang bcas pa dong sprugs kyi cho gar bshad pa bzhin skabs 'dir bya ste /
sman gtor rak+ta mar me rnams lha grangs sam /
gtor ma dkar dmar gnyis dang sman raka mar me sna re tsam bsnan pas kyang rung la /
gang ltar yang skong ba bya ba la bdun las /
dang po rtogs skong ni /
rang bzhin bden pa dbyer med lhag pa'i chos sku chen por ro mnyam par bltas la /
hU~M/
bskang ngo kalpas thugs dam bskang //
dngos po stong nyid klong du bskang //
snang ba ye shes klong du bskang //
gsal ba shes rab klong du bskang //
sdug bsngal chos nyid klong du bskang //
skye ba med pa'i dbyings su bskang //
'gag pa med pa'i mkha' la bskang //
skye 'gag gnyis med klong du bskang //
nyams chag skongs shing rtog sgrib dag
/dbang dang dngos grub bstsal du gsol //
gnyis pa bdud rtsis skong ba ni /
hU~M/
bskang ngo bdud rtsis thugs dam bskang //
kun gzhi klong yangs b+hany+dza ru //
byang chub sems kyi bdud rtsis bkang //
'di yang rang byung bdud rtsi ste //
dmigs med chos sku'i thugs\u0f8e
gdangs gsal 'bar ba'i b+hany+dza ru //
ye shes sgrib med bdud rtsis bkang //
'di yang rang byung bdud rtsi ste //
longs spyod rdzogs sku'i thugs\u0f8e
mchog gi 'od gsal b+hany+dza ru //
thig le 'bar ba'i bdud rtsis bkang //
'di yang rang byung bdud rtsi ste //
rgyal ba sprul sku'i thugs\u0f8e
ye shes rtsa lnga'i b+hany+dza ru //
skye med a dkar bdud rtsis bkang //
'di yang rang byung bdud rtsi ste //
zhi ba'i lha tshogs thugs\u0f8e
dpa' bo 'bru lnga'i b+hany+dza ru //
shes rab rang gsal bdud rtsis bkang //
'di yang rang byung bdud rtsi ste /
khro bo'i lha tshogs thugs\u0f8e
bdud rtsi sman gyi dam tshig 'dis //
mchod 'os rgya mtsho'i thugs dam bskang //
nyams chag skongs shing rtog sgrib dag
/dbang dang dngos grub bstsal du gsol //
ma hA pany+tsa a mr-ita khA hi /
gsum pa gtor mas skong ba ni /
hU~M/
bskang ngo gtor mas thugs dam bskang //
b+hany+dza 'bar ba'i gtor gzhong du //
shangs kyi rlung sgrom dpal bshos btsugs //
'khor lo 'bar ba'i mtheb kyus bskor //
sgron ma mig gi dza gad bstsal //
dbang po lnga yi rak+tas brgyan //
'di yang rang byung gtor ma ste //
bla ma rig 'dzin mchog gsum dang //
zhi khro rab 'byams thugs dam bskang //
nyi zla kha sbyor gtor gzhong du //
tsit+ta 'bar ba'i dpal bshos btsugs //
pad+ma 'dab brgyad mtheb kyus bskor //
rnam shes tshogs brgyad dza gad bstsal //
rtsa chen bzhi yi rak+tas brgyan //
'di yang rang byung gtor ma ste //
bla ma rig 'dzin mchog gsum dang //
zhi khro rab 'byams thugs\u0f8e
khyab brdal pags pa'i gtor gzhong du //
rus pa rang snang dpal bshos btsugs //
rang snang sha yi mtheb kyus bskor //
bkrag dang mdangs kyi dza gad bstsal /
khrag dang chu ser rak+tas brgyan //
'di yang rang byung gtor ma ste //
bla ma rig 'dzin mchog gsum dang //
zhi khro rab 'byams thugs\u0f8e
khog pa stong pa'i gtor gzhong du //
mchin pa rang snang dpal bshos btsugs //
glo mtsher mkhal ma'i mtheb kyus bskor //
gu h+ya nang khrol dza gad bstsal //
rang snang mkhris pa'i rak+tas brgyan //
'di yang rang byung gtor ma ste //
bla ma rig 'dzin mchog gsum dang //
zhi khro rab 'byams thugs\u0f8e
ba liM 'dod yon dam tshig 'dis //
mchod 'os rgya mtsho'i thugs dam bskang //
nyams chag skongs shing rtog sgrib dag
/dbang dang dngos grub bstsal du gsol //
ma hA ba liM ta khA hi /
bzhi pa rak+tas skong ba ni /
hU~M/
bskang ngo rak+tas thugs dam bskang //
spyi bo bde chen b+hany+dza ru //
sdug bsngal rnam rtog rak+tas bkang //
'di yang rang byung rak+ta ste //
bla ma rig 'dzin mchog gsum dang //
zhi khro rab 'byams thugs\u0f8e
mgrin pa longs spyod b+hany+dza ru //
sna tshogs yid kyi rak+tas bkang //
'di yang rang byung rak+ta ste //
bla ma rig 'dzin mchog gsum dang //
zhi khro rab 'byams thugs\u0f8e
snying ga chos kyi b+hany+dza ru //
bsam pa blo yi rak+tas bkang //
'di yang rang byung rak+ta ste //
bla ma rig 'dzin mchog gsum dang //
zhi khro rab 'byams thugs\u0f8e
lte ba sprul pa'i b+hany+dza ru //
nyon mongs srid rtsa'i rak+tas bkang //
'di yang rang byung rak+ta ste //
bla ma rig 'dzin mchog gsum dang //
zhi khro rab 'byams thugs\u0f8e
gsang ba bde skyong b+hany+dza ru //
bde ba thig le'i rak+tas bkang //
'di yang rang byung rak+ta ste //
bla ma rig 'dzin mchog gsum dang //
zhi khro rab 'byams thugs\u0f8e
rak+ta 'bar ba'i dam tshig 'dis //
mchod 'os rgya mtsho'i thugs dam bskang //
nyams chag skongs shing rtog sgrib dag
/dbang dang dngos grub bstsal du gsol //
ma hA rak+ta khA hi /
lnga pa sgron mes skong ba ni /
hU~M/
bskang ngo sgron mes thugs dam bskang //
brdal khyab pags pa'i kong bu ru /
khrag dang chu ser mar khus gtams //
sha dang rus pa'i sdong bu la //
rang gsal bkrag mdangs zhun mar sbar //
'di yang rang byung sgron me ste //
bla ma rig 'dzin mchog gsum dang //
zhi khro rab 'byams thugs\u0f8e
dung chen 'bar ba'i kong bu ru //
go ro tsa na'i mar khus gtams //
gsal byed rtsa lnga'i sdong bu la //
dbang po sgo lnga'i zhun mar sbar //
'di yang rang byung sgron me ste //
bla ma rig 'dzin mchog gsum dang //
zhi khro rab 'byams thugs\u0f8e
tsit+ta 'bar ba'i kong bu ru //
snying tshil dkar dmar mar khus gtams //
pad+ma 'dab brgyad sdong bu la //
rnam shes tshogs brgyad zhun mar sbar //
'di yang rang byung sgron me ste //
bla ma rig 'dzin mchog gsum dang //
zhi khro rab 'byams thugs\u0f8e
a ba d+hU ti'i kong bu ru //
rang gsal 'od kyi mar khus gtams //
'khor lo bdun brtsegs sdong bu la //
byang chub sems kyi zhun mar sbar //
'di yang rang byung sgron me ste //
bla ma rig 'dzin mchog gsum dang //
zhi khro rab 'byams thugs\u0f8e
mi shigs thig le'i kong bu ru //
skye med ye shes mar khus gtams //
rtsa phran bcu gnyis sdong bu la //
rig pa rang byung zhun mar sbar //
'di yang rang byung sgron me ste //
bla ma rig 'dzin mchog gsum dang //
zhi khro rab 'byams thugs\u0f8e
ye shes rtsa lnga'i kong bu ru //
a dkar rtsa gcig mar khus gtams //
ye shes 'od zer sdong bu la /
shes rab 'bru lnga'i zhun mar sbar //
'di yang rang byung sgron me ste //
bla ma rig 'dzin mchog gsum dang //
zhi khro rab 'byams thugs\u0f8e
mchog gi 'od gsal kong bu ru //
gdangs gsal 'od kyi mar khus gtams //
thig le 'bar ba'i sdong bu la //
ye shes lnga yi zhun mar sbar //
'di yang rang byung sgron me ste //
bla ma rig 'dzin mchog gsum dang //
zhi khro rab 'byams thugs\u0f8e
kun gzhi klong yangs kong bu ru //
chos kyi dbyings kyi mar khus gtams //
byang chub sems kyi sdong bu la //
sku lnga lhun grub zhun mar sbar //
'di yang rang byung sgron me ste //
bla ma rig 'dzin mchog gsum dang //
zhi khro rab 'byams thugs\u0f8e
sgron me 'bar ba'i dam tshig 'dis //
mchod 'os rgya mtsho'i thugs dam bskang //
nyams chag skongs shing rtog sgrib dag
/dbang dang dngos grub bstsal du gsol //
dI pa pra tIts+tsha swA hA/
oM e hoHshud+d+he shud+d+he /
yaM hoHshud+d+he shud+d+he /
baM hoHshud+d+he shud+d+he /
laM hoHshud+d+he shud+d+he /
raM hoHshud+d+he shud+d+he /
a A swA hA/
chag nyams dang rtog sgrib thams cad shAn+tiM ku ru swA hA/
zhes khrus bdun gyi rig pa lan bdun du bya'o //
drug pa zhi ba gnas dag gi skong ba ni /
oM/
yid kyi rnam shes gnas dag pa //
kun tu bzang po'i thugs dam bskang //
chos kyi ngo bo gnas dag pa //
kun tu bzang mo'i thugs dam bskang //
phung po lnga po gnas dag pa //
rgyal ba yab lnga'i\u0f8e
'byung ba lnga po gnas dag pa //
rgyal ba yum lnga'i\u0f8e
rnam shes tshogs brgyad gnas dag pa //
sems dpa' brgyad kyi\u0f8e
rnam shes yul brgyad gnas dag pa //
sems ma brgyad kyi\u0f8e
lus kyi chos bzhi gnas dag pa /
khro bo bzhi yi\u0f8e
rtag chad mu bzhi gnas dag pa /
khro mo bzhi yi\u0f8e
nyon mongs drug po gnas dag pa //
thub pa drug gi thugs dam bskang //
bdun pa khro bo gnas gyur gyi skong ba ni /
hU~M/
kun gzhi yid chos gnas gyur pa //
dpal chen yab yum thugs dam bskang //
nyon mongs dug lnga gnas gyur pa /
khrag 'thung yab lnga'i\u0f8e
'byung ba lus lnga gnas gyur pa /
khrag 'thung yum lnga'i\u0f8e
rnam bzhi'i rtog pa gnas gyur pa //
he ru ka bzhi'i\u0f8e
skye gnas bzhi po gnas gyur pa //
kro d+hI rigs bzhi'i\u0f8e
rnam 'gyur tshogs brgyad gnas gyur pa /
khro mo brgyad kyi\u0f8e
rnam 'gyur yul brgyad gnas gyur pa //
phra men brgyad kyi\u0f8e
rtag chad mtha' bzhi gnas gyur pa //
sgo ma bzhi yi\u0f8e
sna tshogs rtog pa gnas gyur pa //
dbang mo nyer brgyad\u0f8e
mi shigs sku yi thugs dam bskang //
'gag med gsung gi\u0f8e
'gyur med thugs kyi\u0f8e
yon tan mi zad\u0f8e
phrin las rgyan gyi\u0f8e
ye shes 'khor lo'i thugs dam bskang //
nyams chag thams cad skong gyur cig
/rtog sgrib thams cad dag gyur cig
/bskangs gyur dbang dang dngos grub stsol //
zhes pas phyi nang gsang ba'i 'dod pa'i yon tan thams cad 'khor gsum mi rtog pa ye shes kyi dbyings su ro mnyam par bskang ba'o //
gsum pa byin rlabs dbang gi rnal 'byor la gnyis las /
dang po rang don bdag 'jug ni /
bdag gi rang bzhin ye shes kyi 'khor lor rdzogs pa bla ma dang dkyil 'khor gyi bdag po dbyer med pa dbang len bya'i yul la /
rnam 'gyur glo bur gyi 'khrul ngo rnam smin bag chags kyi rten slob bu'i tshul du byas nas 'jug pa ste /
dang por khrus byas /
maN+Dal phul /
dpal ldan rdo rje sems dpa' kye :
zhes sogs kyis lan gsum gsol ba btab /
bla ma dpal ldan rdo rje sems :
zhes sogs yan lag bdun ldan gyis tshogs gsag
/sdom bzung ni /
rgyas par na sdom pa gsum sngar thob la dmigs su smos pa'i gso sbyong dang gsar 'jug gi dmigs phyed pa'i don du /
deng nas srog gcod mi bya zhing //
sogs kyis so thar /
ji ltar sngon gyi bde gshegs kyis //
sogs kyis byang sdom /
ji ltar dus gsum mgon po sogs rgyas pa'am /
bsdu na /
bde gshegs sras bcas bdag la dgongs //
bdag ming 'di zhes bgyi ba yis //
byang chub snying por mchis kyi bar //
so so thar dang byang chub sems //
rig 'dzin nang ni sdom pa'i tshogs //
ma lus yongs su bzung bar bgyi //
zhes pas sdom pa bzung /
ye shes dbab pa ni /
lus gnad chos bdun ldan bca'/
ngag gnad rlung kha sbyor du 'ching /
dmigs gnad rang nyid dpal rdo rje sems dpa' yab yum du gsal ba'i snying gar ye shes sems dpa' rdor sems yab yum rjes su chags pa'i sbyor bas snyoms par zhugs pa'i bde ba'i sgra dang 'od zer gyis sangs rgyas dang byang chub sems dpa' dpa' bo rnal 'byor ma'i tshogs thams cad dpal rdo rje sems dpa' yab yum gyi sku phyag rgya /
gsung yig 'bru /
thugs phyag mtshan gyi rnam par kha char bu yug 'tshubs pa bzhin du spyan drangs te snying ga nas sib sib thim par mos la khyad par gyi rdzas dud bdug
/DA dril 'khrol zhing rol mo sna tshogs kyi sgra sbyar te yig brgya'i mthar /
oM dz+nyA na A be sha ya a AH
ra ra ra ra tsA la ya tsA la ya hU~M AHhaHdz+haiMH
zhes drag tu bzla zhing dbab /
phebs pa na /
oM tiSh+Tha badzra zhes pas brtan par bya'o //
de nas dngos gzhi'i don du maN+Dal sngon du 'gro bas /
byang chub rdo rjes sangs rgyas la //
mchod sbyin ji ltar bstsal pa ltar //
bdag kyang skyob pa'i don gyi phyir //
nam mkha'i rdo rje deng bdag stsol //
zhes lan gsum gyis gsol ba btab /
slob dpon gyi thugs ka nas 'od zer lcags kyu lta bu 'phros pas gdan gsum tshang ba'i dbang gi lha tshogs thams cad mdun gyi nam mkhar badzra sa mA dzaHsa spyan drangs /
ar+g+haM sogs chu gnyis nyer spyod rol mor bcas pas mchod /
nam mkha' gang ba'i dbang gi lha tshogs rnams kyis bkra shis kyi rnam pa du ma dang ldan pas rin po che'i bum pa bdud rtsi'i chu rgyun gyis gang bas dbang bskur bar mos la /
oM:
stong gsal chos dbyings bum pa na :
bde chen rgyal ba'i dkyil 'khor gnas :
skal ldan khyod la dbang bskur bas :
bag chags dri ma kun byang shog :
oM ka lA sha a b+hi Shiny+tsa hU~M:
zhes bum pa spyi bor bzhag cing bum chu blud la /
de ltar bum pa bzang po las byung ba'i ye shes lnga'i rang bzhin can gyi bdud rtsi'i chu rgyun gyis dbang bskur pas /
nyon mongs pa lnga sbyangs /
phung po lnga sangs rgyas lngar gnas gyur /
ye shes lnga mngon du byas /
dbang rtags su de bzhin gshegs pa rigs lngas dbu brgyan par bsam /
de ltar bum pa'i dbang bskur pas /
lus kyi dri ma dag
/lam bskyed rim sgom pa la dbang /
ji ltar snang ba thams cad lha'i 'khor lor 'char ba'i ye shes mngon du byas /
'bras bu sprul sku thob pa'i skal pa can du byas pa'o //
gsang dbang ni /
bla ma dpal rdo rje sems dpa' yab yum rjes su chags pa'i sbyor bas snyoms par zhugs pa'i kun da byang chub kyi sems lhan cig skyes pa'i rten du gyur pa thod pa'i bdud rtsi dang ro gcig pa lce thog tu bzhag la /
A:
mtshan ldan rdo rje'i ka pA lar :
bde stong rol pa'i byang sems gnas :
skal ldan khyod la dbang bskur pas :
bde chen ye shes rgyas par shog :
oM bo d+hi tsit+ta ma hA su kha hU~M:
zhes bdud rtsi myangs pas rtsa thams cad bdud rtsis gang /
dug gsum gyi rnam rtog 'gags /
bde ba'i ye shes skyes par bsam /
de ltar gsang ba'i dbang bskur bas /
ngag gi dri ma dag
/lam rang lus bde ba chen po sgom pa la dbang /
sgyu ma chu zla lta bur bdag byin brlabs pa'i ye shes mngon du byas /
'bras bu longs sku thob pa'i skal ba can du byas pa'o //
shes rab ye shes ni /
bde stong dbyer med mtshon byed me long sin+d+hu ra'i maN+Dal can slob ma'i lag tu gtad /
lte ba'i yig 'bru las srin lag gis blangs pa'i thig le snying gar byugs pas gzugs dang lang tsho rdzogs pa'i shes rab ma snyems ma'i ngo bo can pang du 'khod par bsams la /
hU~M/
'di de sangs rgyas thams cad kyi :
bla med byang chub mchog gi lam :
skal ldan khyod la dbang bskur bas :
dga' bzhi'i ye shes rgyas par shog :
karma mu dra dz+nyA na sid+d+hi hU~M:
zhes 'du shes gsum ldan gyis rig ma dang mnyam par sbyar bas dga' ba bzhi'i rim pas lhan skyes kyi bde ba brtan par bsams la /
oM sarba ta thA ga ta a nu rA ga Na badzra swa b+hA wa At+ma ko\u0f85 haM/
zhes brjod cing 'khyud rgya bya /
de ltar shes rab ye shes kyi dbang bskur pas /
yid kyi dri ma dag
/lam pho nya sgom pa la dbang /
chos thams cad kyi rang bzhin bde ba chen por rtogs pa'i ye shes mngon du byas /
'bras bu chos sku thob pa'i skal ba can du byas pa'o //
bzhi pa ni /
rang byung gi ye shes gsal la mi rtog pa'i mtshon byed shel rdo bstan la /
ho :
thog mtha' med pa rig pa'i gshis :
gzung 'dzin gang du'ang mi dmigs shing :
stong pa'i ye shes bde bar 'char :
dri med shel la 'ja' tshon bzhin :
oM d+harma d+hA tu a ti hoH
zhes pas gsum pa'i mthar rtogs pa'i rang byung lhan cig skyes pa'i ye shes gsal la mi rtog pa'i ngang mdangs bskyangs la cung zad mnyam par bzhag
/de ltar dbang bzhi pa bskur pas /
bag chags kyi dri ma dag
/lam khregs chod thod rgal sgom pa la dbang /
shin tu rnam par dag pa lhan cig skyes pa'i bde chen gyi ye shes mngon du byas /
'bras bu ngo bo nyid sku thob pa'i skal ba can du byas pa'o //
de dag gi mtha' rten du yig brgya'i bzlas lung ni /
slob dpon gyi thugs ka nas sngags kyi phreng ba thon slob ma'i khar zhugs te snying gar thim par bsams la yang snying lan bdun /
yig brgya lan gsum brjod la bsgom bzlas kyi dam bca' blang /
gtso bos ji ltar bka' bstsal pa //
de dag thams cad bdag gis bgyid //
ces dam bcas te /
deng nas brtsams te bdag bran du /
khyed la bdag ni 'bul lags na /
khyed kyis slob mar bzung ba dang //
bdag gi lus kyang bzhes su gsol //
ces dang /
gtang rag gi maN+Dal 'bul bar bya'o //
gzhan la dbang bskur ba dang 'brel na spros pa 'tshams pa'i phyir /
bdag nyid dkyil 'khor gyi lha dang rang bzhin dbyer med du bsgoms nas rig pa'i me tog dor ba nyid don gyis dkyil 'khor du zhugs pa yin pas /
me tog 'thor ba dang bcas /
oM badzra sa ma ya oM/
AHbadzra sa ma ya AH
hU~M badzra sa ma ya hU~M/
swA badzra sa ma ya swA/
hA badzra sa ma ya hA/
zhes me tog phul bas /
bdag dang dkyil 'khor pa'i sku gsung thugs yon tan phrin las rnams gnyis su med par gyur par bsams te /
'jug bya'i dkyil 'khor dang bdag gi sku gsung thugs yon tan phrin las te 'bras chos lnga po dbyer med ro gcig tu bsam pa'o //
oM/
ye shes rgyal po sku gsung thugs //
yon tan phrin las rmad po che //
de nyid du ni mnyam sbyor bas //
phyag rgya chen por bdag sbyor cig
/oM badzra sa ma ya hU~M/
oM badzra sa ma ya satwaM/
oM badzra sa ma ya hoH
zhes dngos grub bskul zhing bstim /
dkyil 'khor gyi lha la thal mo sbyar bas btud de /
oM/
rdo rje ye shes thob byed pa'i //
de bzhin gshegs pa thams cad kyi //
snying po'i dkyil 'khor chen po 'dir //
bdag gis slob ma 'jug par 'tshal //
zhes gsol bas gnang ba byin par bsam /
dbang bskur gyi tshe bdag 'jug rgyas par blangs kyang gnang ba zhu ba ni nges par bya dgos so //
gnyis pa gzhan don slob ma la dbang bskur ba ni /
gson gshin gang la bskur kyang skabs de dang de'i tshig zur bsgyur ba tsam las bdag 'jug gi cho ga nyid kyis 'grub pas de ltar shes par bya /
'on kyang slob ma gsar bu pa la sdom bzung rgyas par grub na legs pas /
so thar ni /
bde gshegs sras bcas bdag la dgongs //
bdag ming rdor sems zhes bgyi bas //
deng nas srog gcod mi bya zhing //
'khrig pa'i chos kyang mi spyad cing //
rdzun gyi tshig kyang mi smra 'o //
skyon ni mang po nyer brten pa'i //
chang ni yongs su spang bar bya /
khri gdan che mtho mi bya zhing //
de bzhin dus ma yin pa'i zas //
dri dang phreng ba rgyan dang ni //
glu dang gar sogs spang bar bya //
ji ltar dgra bcom rtag tu ni //
srog gcod la sogs mi byed ltar //
de bzhin srog gcod la sogs spang //
bla med byang chub myur thob shog
/lan gsum /
byang sdom ni /
dgongs gsol tshig rkang gnyis gong ltar la /
ji ltar sngon gyi bde gshegs kyis //
byang chub thugs ni bskyed pa dang //
byang chub sems dpa'i bslab pa la //
de dag rim bzhin gnas pa ltar //
de bzhin 'gro la phan don du //
byang chub sems ni bskyed bgyi zhing //
de bzhin du ni bslab pa la'ang //
rim pa bzhin du bslab par bgyi //
lan gsum /
rigs lnga'i sdom bzung ni /
sras bcas sangs rgyas thams cad dang //
dpa' bo rnal 'byor ma rnams kun //
bdag la dgongs par mdzad du gsol //
bdag ming 'di zhes bya ba yis //
dus 'di nas ni bzung nas su //
ji srid byang chub snying po'i bar //
ji ltar dus gsum mgon po rnams //
byang chub tu ni nges mdzad pa'i //
byang chub sems ni bla med mchog
/dam pa bdag gis bskyed par bgyi //
tshul khrims kyi ni bslab pa dang //
dge ba'i chos ni sdud pa dang //
sems can don byed tshul khrims gsum //
so sor brtan por bzung bar bgyi //
sangs rgyas chos dang dge 'dun te //
bla na med pa'i dkon mchog gsum //
sangs rgyas rnal 'byor las skyes pa'i //
sdom pa deng nas brtan por bzung //
rdo rje rigs mchog chen po la //
rdo rje dril bu'i phyag rgya yang //
yang dag nyid du bzung bar bgyi //
rin chen rigs mchog chen po yi //
dam tshig yid du 'ong ba la //
nyin re bzhin du dus drug tu //
sbyin pa rnam bzhi rtag tu sbyin //
byang chub chen po las byung ba'i //
pad+ma'i rigs chen dag pa la //
phyi nang gsang ba'i theg pa gsum //
dam pa'i chos ni ma lus bzung //
las kyi rigs mchog chen po la //
sdom pa thams cad ldan par ni //
yang dag nyid du bzung bar bgyi //
mchod pa'i las kyang ci nus bgyi //
byang chub sems ni bla na med //
dam pa bdag gis bskyed bgyi nas //
sems can kun gyi don gyi phyir //
bdag gis sdom pa ma lus bzung //
ma bsgral ba rnams bsgral bar bgyi //
ma grol ba rnams grol bar bgyi //
dbugs ma phyin rnams dbugs dbyung zhing //
sems can mya ngan 'das la 'god //
lan gsum gyis sngags sdom bcas so so dang slar rang gzhung gis mdor bsdus te bzung /
sbyor ba sdig sgrib dag byed kyi dbang ni /
thugs ka nas spros pa'i khro tshogs dang bi shwa'i sngags yungs thun dang bcas pas bgegs bskrad la /
slob bus tshe rabs thog ma med pa nas bsags pa'i sdig sgrib thams cad gsang gnas su du /
lte bar tri /
snying gar pre rnams kyi rnam par gnas pa'i so so'i steng du rig pa'i ye shes raM yaM khaM gsum du gsal bar bsams la /
slob dpon gyi thugs ka nas 'phros pa'i 'od zer gyis 'byung ba'i yi ge gsum bskul /
ye shes kyi me rlung chur gyur pas gsang gnas kyi du bsregs gtor sbyang bar bsams la /
raM s+pha ra Na phaT/
yaM s+pha ra Na phaT/
khaM s+pha ra Na phaT/
ces sbyangs /
slob dpon gyi lag pa g.yas kyi sor mo lnga la nyi ma'i dkyil 'khor re re'i steng du hU~M A+oM swA AM hA/
g.yon gyi sor mo lnga la zla ba'i dkyil 'khor re re'i steng du mUM lAM mAM pAM tAM rnams kyis mtshan pa rnams rigs lnga yab yum bcur gyur par bsams la /
oM su ra ta satwaM zhes thal mo sbyar /
badzra any+dza li hoHzhes sor mo bsnol /
badzra b+han+d+ha baM/
zhes bsdams pas rigs lnga yab yum mnyam par sbyor bar bsams la /
na mo /
dkon mchog gsum la phyag 'tshal lo /
dkon mchog gsum gyi bka' bden pa dang /
chos nyid rnam par dag pa'i bden\u0f8e
chos can rgyu 'bras bslu ba med pa'i bden\u0f8e
zhi khro sgyu 'phrul rnam par rol pa'i lha tshogs rnams kyi bka'\u0f8e
sprul pa yang sprul phyag brnyan dang bcas pa rnams kyi bka' bden pa dang /
bden pa chen po'i byin gyi brlab kyis /
nyon mongs pa zhe sdang gi sgo nas bsags pa'i sdig sgrib thams cad na ra ka shud+d+ha tsak+Shu pra be sha ya phaT/
ces brjod cing thal mo dkrugs pas /
slob dpon gyi thugs ka dang rigs lnga'i sbyor mtshams nas 'od zer 'phros pas dmyal bar skye ba'i sa bon bag chags dang bcas pa sbyangs par bsam mo //
sngon las la 'gyod cing bshags sdom gyi bsam pas /
kye ma kyi hud rdo rje 'dzin //
'gro mgon thugs rjes bdag skyobs shig
/dbang mchog rgyal po bsgrag tu gsol //
slad nas mi 'chab mi sbed do //
zhes gsol ba gdab /
gnang ba byin pa ni /
bu 'dir shog cig rigs kyi bu //
rang gi nyams dang zlas nyams kyis //
na raka gnas su ltung ba las //
skyob phyir dbang mchog sbyin par bya //
ces dbang stegs su drang /
oM da ha da ha sarba na ra ka ga te he tuM hU~M phaT/
ces pa bzla zhing yungs kar gyis brab /
khrus bum gyis dbang bskur la /
til gyi gang bu bzhin gang ba'i //
rgyal bas bum pa bzung nas ni //
'di nyid du ni blugs mdzad pas //
bag chags ma lus dag gyur cig
/yig brgya'i mthar da ha gong bzhin btags pas bkrus nas /
rigs kyi bu 'dis nyon mongs pa zhe sdang gi sgo nas bsags pa'i sdig sgrib thams cad shAn+tiM ku ru ye swA hA/
de bzhin du lag pa byin rlabs dor ba'i sgos chos bye brag pa rnams 'don pa spos nas bya ste /
slob dpon gyi thugs ka nas 'phros pa'i 'od zer gyis 'byung ba'i yi ge gsum bskul /
ye shes kyi me rlung chur gyur pas snying ga'i pre bsreg gtor sbyang bar gyur /
raM s+pha ra Na phaT/
yaM s+pha ra Na phaT/
khaM s+pha ra Na phaT/
oM su ra ta satwaM/
badzra any+dza li hoH
badzra b+han d+ha baM/
na mo dkon mchog gsum la phyag 'tshal lo /
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
zhi khro sgyu 'phrul rnam par rol pa'i lha tshogs rnams kyi bka' bden pa dang /
sprul pa yang sprul phyag brnyan dang bcas pa rnams kyi bka' bden pa dang /
bden pa chen po'i byin gyi brlab kyis /
nyon mongs pa 'dod chags kyi sgo nas bsags pa'i sdig sgrib thams cad pre ta ka shud+d+ha tsak+Shu pra be sha ya phaT/
slob dpon gyi thugs ka dang rigs lnga'i sbyor mtshams nas 'od zer 'phros pas yi dwags su skye ba'i sa bon bag chags dang bcas pa sbyangs par gyur /
kye ma kyi hud rdo rje 'dzin //
'gro mgon thugs rjes bdag skyobs shig
/dbang mchog rgyal po bsgrag tu gsol //
slad nas mi 'chab mi sbed do //
bu 'dir shog cig rigs kyi bu //
rang gi nyams dang zlas nyams kyis //
yi dwags gnas su ltung ba las //
skyob phyir dbang mchog sbyin par bya //
oM pa tsa pa tsa sarba pre ta ka ga te he tuM hU~M phaT/
til gyi gang bu bzhin gang ba'i //
rgyal bas bum pa bzung nas ni //
'di nyid du ni blugs mdzad pas //
bag chags ma lus dag gyur cig
/yig brgya'i mthar pa tsa gong bzhin /
rigs kyi bu 'dis nyon mongs pa 'dod chags kyi sgo nas bsags pa'i sdig sgrib shIn+taM ku ru ye swA hA/
slob dpon gyi thugs ka nas 'phros pa'i 'od zer gyis 'byung ba'i yi ge gsum bskul /
ye shes kyi me rlung chur gyur pas lte ba'i tri sreg gtor sbyang bar gyur /
raM s+pha ra Na phaT/
yaM s+pha ra Na phaT/
khaM s+pha ra Na phaT/
oM su ra ta satwaM/
badzra any+dza li hoH
badzra b+han d+ha baM/
na mo dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
zhi khro sgyu 'phrul rnam par rol pa'i lha tshogs rnams kyi bka' bden pa dang /
sprul pa yang sprul phyag brnyan dang bcas pa rnams kyi bka' bden pa dang /
bden pa chen po'i byin gyi brlab kyis nyon mongs pa gti mug gi sgo nas bsags pa'i sdig sgrib thams cad tir+Ya ka shud+d+ha tsak+Shu pra we sha ya phaT/
slob dpon gyi thugs ka dang rigs lnga'i sbyor mtshams nas 'od zer 'phros pas dud 'gror skye ba'i sa bon bag chags dang bcas pa sbyangs par gyur /
kye ma kyi hud rdo rje 'dzin //
'gro mgon thugs rjes bdag skyobs shig
/dbang mchog rgyal po bsgrag tu gsol //
slad nas mi 'chab mi sbed do //
bu 'dir shog cig rigs kyi bu //
rang gi nyams dang zlas nyams kyis //
dud 'gro'i gnas su ltung ba las //
skyob phyir dbang mchog sbyin par bya //
oM ma tha ma tha sarba tir+Yaka ga te he tuM hU~M phaT/
til gyi gang bu bzhin gang ba'i //
rgyal bas bum pa bzung nas ni //
'di nyid du ni blugs mdzad pas //
bag chags ma lus dag gyur cig
/yig brgya'i mthar oM ma tha ma tha sarba tir+Ya ka ga te he tuM hU~M phaT/
rigs kyi bu 'dis nyon mongs pa gti mug gi sgo nas bsags pa'i sdig sgrib thams cad shAn+tiM ku ru ye swA hA/
zhes sbyar ba'o //
de nas rnam snang dang mi 'khrugs pa'i gzungs ni /
oM na mo b+ha ga wa te sarba durga ti pa ri sho d+ha ni rA dza ya ta thA ga tA ya ar+ha te samyak+saM bud+d+hA+A ya /
tad+ya thA/
oM sho d+ha ne sho d+ha ne sarba pA paM bi sho d+ha ne sarba karma A ba ra Na bi sho d+ha ne swA hA/
zhes dang /
na mo rat+na tra yA ya /
oM kaM ka ni kaM ka ni /
ro tsa ni ro tsa ni /
tro Ta ni tro Ta ni /
trA sa ni trA sa ni /
pra ti ha na pra ti ha na /
sarba karma pa raM pa rA Ni me sarba sa twa nany+tsa swA hA/
zhes bzlas mthar /
rigs kyi bus tshe 'khor ba thog ma med pa nas bsags pa'i sdig sgrib nyon mongs bag chags skal pa ngan pa dang bkra mi shis pa'i dngos po thams cad nye bar zhi ste shin tu bkra shis par gyur cig
/ces brjod /
de dag ni ngan song gnas 'dren gyi dbang zhes bya ste bcud khyad par can blag pa la snod dag par byed pa bzhin no //
de nas yon tan yar 'phel gyi dbang gi thog mar ye shes pa dbab cing /
dngos gzhi'i dbang bzhi gong gsal bskur bar bya'o //
gsum pa rjes kyi cho ga la bzhi las /
dang po tshogs mchod ni /
dam rdzas su 'os pa'i bza' btung gi yo byad mngon par bshams la /
bsang chu dang bdud rtsis gtor nas /
oM sarba dra byaM bi sho d+ha ni hU~M phaT/
raM yaM khaM/
rang gi thugs ka'i hU~M las raM yaM khaM 'phros pas ma dag pa'i dngos 'dzin thams cad bsregs gtor bkrus te stong par gyur /
stong pa'i ngang las tshogs gzhong pad+ma 'bar bar tshogs rdzas rigs lnga yab yum gyi dam tshig chen po'i rang bzhin 'dod yon gyi rnam pa cir yang 'char bar bsams la /
oM AHhU~M ha hoHhrIH
zhes mang du bzlas pas byin gyis brlabs /
tshogs zhing spyan 'dren pa ni /
oM/
bsod nams ye shes tshogs rdzogs shing //
rang rig mtha' dbus med pa'i dkyil //
ye shes bzhi 'phro 'khor lo'i tshul //
tshogs mchog dkyil 'khor gshegs su gsol //
oM e h+ye hi ma hA kA ru Ni ka dr-i sh+ya hoH
sa ma ya hoH
sa ma ya satwaMH
zhes spyan drangs /
oM gu ru badzra satwa puSh+pe pra tIts+tsha swA hA nas /
shab+da'i bar dang /
oM rU pa kA ma gu Na pra tIts+tsha swA hA nas 
shab+da 
gan+d+he 
ra sa 
spar+she sogs nyer spyod 'dod yon gyis spyir mchod la /
tshogs phud cha gsum du spros nas /
dang po mchod pa ni /
gzugs sgra dri ro reg ldan pa'i :
'dod yon tshogs kyi mchod pa ni :
gus pa'i blo yis 'bul lags na :
dgyes pa'i gar gyis bzhes su gsol :
ga Na tsakra pU dza khA hi :
bar pas bshags pa ni /
thog med dus nas da lta'i bar :
sgo gsum mi shes bag med pas :
nyams chag 'gal 'khrul ci mchis pa :
de dag thams cad bshags par bgyi :
zhes dang yig brgya bzla /
tha ma bsgral bstab ni /
badzra ma hA shrI he ru ko\u0f85 haM/
rang nyid rdo rje khro bo'i skur gyur /
na mo /
dkon mchog gsum la phyag 'tshal lo /
dkon mchog gsum gyi bka' bden pa dang /
chos nyid rnam par dag pa'i bden\u0f8e
chos can rgyu 'bras bslu ba med pa'i bden\u0f8e
zhi khro sgyu 'phrul rnam par rol pa'i lha tshogs rnams kyi bka' bden\u0f8e
sprul pa yang sprul phyag brnyan dang bcas pa rnams kyi bka' bden pa dang /
bden pa chen po'i mthus /
ma rungs pa'i sems can bsgral ba'i zhing du gyur pa thams cad mtshan ma rdzas kyi rten 'di la mchis par gyur cig
/ces bden pa'i stobs brjod nas /
nr-i yaM dzaHnr-i badzra ang+ku sha dzaHtri yaM dzaH
tri badzra ang+ku sha dzaHsa zhes lcags kyu'i phyag rgyas dmigs bya dmigs rten la bkug
/dzaHhU~M baM hoH
dgug gzhug bcings te myos par byas la /
hU~M/
nga ni za byed chen po ste /
khams gsum ma lus bsgral ba dang //
gdul dka' ma lus 'dul ba'i phyir //
sha rus la sogs bza' bar bya //
sarba duSh+TAM mA ra ya hU~M phaTaH
ces gnad kyi nges pa ji lta bas bsgral pa'i sha khrag bdud rtsir spel ba stob la /
dug lngas gzir zhing mnar ba dang //
gdug cing gtum pa'i sems can rnams //
bdag med dbyings su bsgral pa'i rdzas //
'dod yon dam tshig chen por 'bul //
ma hA mAM sa rak+ta kiM ni ri ti a mr-ita pU dza khA hi /
zhes phul /
lha tshogs thams cad rang rang gi phyag rgya dang snyoms par 'jug pa'i sbyor bas dga' ba bzhi'i ros tshims par gyur /
ces bsgral mthar sbyor ba'i dam tshig gis dgyes pa bskyed nas /
oM badzra satwa AH
zhes slar yang rdor sems su nga rgyal 'pho /
tshogs la rol ba ni /
tha mal gyi rtog pa'i 'ching ba 'grol phyir /
brda dang brda'i 'bul len ni /
las rdor gyis phyag sngon du 'gro bas thabs shes kyi rdzas bsnol mar bzung la /
ho :
chos dbyings b+hany+dzar snang srid bdud rtsir bskyil :
rdo rje'i bcud ldan mi zad longs spyod dang :
dza gad gar mchod sgeg mdzes rdzas mchog 'bul :
lhun grub bde chen klong rol dpa' bo che :
zhes brjod cing 'bul /
slob dpon gyis pad kor sngon 'gros rtse gsum gyi rgya dang bcas /
e ma ho :
'dod yon ma spangs zag bral thabs shes rdzas :
yid bzhin gter mdzod gu h+ya'i longs spyod rnams :
bdag lus 'dzin bral rgyal ba'i dkyil 'khor 'dir :
bde chen ro gcig ngang du blangs te rol :
zhes brjod la len pa'i dam tshig bsre ba sngon du btang nas rang lus kyi dkyil 'khor nang gi sreg blugs kyis tshims par rol /
cha gsum gyi cho ga spro na'ang 'dir bya /
tshogs la rol rjes /
gdod nas lhun grub sgo gsum dkyil 'khor 'dir //
mi zad longs spyod bde chen klong rol mthus //
tshogs gnyis rab rdzogs chos dbyings brjod bral klong //
'gro kun ye dag ye rdzogs rtogs par shog
/ces smon lam btab /
lhag ma rnams bsdus la slob dpon gyi kha phru btab nas /
oM AHhU~M ha hoHhrIH
lhag ma'i dam tshig 'dod yon gyi phung po zad mi shes pas nam mkha' gang bar gyur /
ces byin gyis brlabs la /
e A ral+li hriM dzaH
zhes pas lhag sdud kyi pho nya'i tshogs rnams dam tshig gi gnas su byon pa la /
oM badzra puSh+pe nas 
shab+da pra tIts+tsha swA hA zhes me tog la sogs pas mchod nas /
hU~M:
sngon tshe zhal bzhes dam bcas bzhin :
dkyil 'khor chen po'i phyi nyul ba'i :
lhag gtor dbang ba'i srung ma rnams :
'di bzhes bcol ba'i phrin las mdzod :
oM uts+tshiSh+Ta ba liM ta khA hi :
zhes phyi rol tu gnas pa'i 'byung po dam tshig zab mo lta ba la mi dbang ba rnams la byin nas gsang ba mchog gi skal ldan du smon lam gdab /
gnyis pa gtor ma gtong ba ni /
chos skyong gter srung gi gtor ma sogs gtor gral nas blangs la rdo rje'i 'gros kyis phyi nur du bzhag
/sman raka bran /
'bru gsum gyi byin gyis brlabs la chad thor 'bul ba ni /
hU~M:
sngon tshe bskal pa'i dang po la :
slob dpon pad+ma thod phreng gis :
dam la btags pa'i srung ma rnams :
chos nyid bden pa'i bka' la nyon :
gdong dmar bod kyi rgyal khams 'dir :
lha srin sde brgyad dam la btags :
bdag ni slob dpon de yi rgyud :
khyod ni lha 'dre g.yar dam can :
sngon tshe khas blangs bka' ma bcag :
da lta rig 'dzin dam ma'adral :
rgyan gyi gtor ma 'di bzhes la :
bcol ba'i phrin las sgrub par mdzod :
ces gtor ma gtsang sar 'bul /
gtor gzhong bshal ba'i chus brtan gtor la bran la 'bru gsum gyis byin brlabs la /
b+h+yo :
slob dpon pad+ma thod phreng gi :
bka' nyan ma mo brtan ma'i tshogs :
dam rdzas dpal gyi gtor ma longs :
bcol ba'i phrin las sgrub par mdzod :
ces brtan ma bskyang /
'di dag rigs mthun gyi cho ga gzhan nas blangs te bya bar gsungs pa bzhin drag dmar nas sab pa'i rgyun nyid sor bzhag go
/gsum pa rjes chog ni /
mchod pa kha gsos la /
swa b+hA bas sbyang /
stong pa'i ngang las /
rin po che dang pad+ma la sogs pa'i snod phun sum tshogs par hU~M yig las byung ba'i mchod yon zhabs bsil me tog bdug spos mar me dri chab zhal zas rol mo la sogs pa zag pa med pa'i 'dod yon gyi rnam pa thams cad mchod pa'i sprin rab 'byams su lhun gyis grub pas nam mkha'i khams thams cad gang bar bsams la /
oM badzra ar+g+haM AHhU~M/
de bzhin du pA d+yaM 
puSh+pe 
d+hU pe 
A lo ke 
gan+d+he 
nai bid+yA 
shab+da AHhU~M/
sogs kyis byin brlabs /
oM gu ru badzra satwa ar+g+haM pra tIts+tsha swA hA/
nas shab+da'i bar sbyar te chu gnyis nyer spyod rol mor bcas pa sngags mchod tsam gyis phul la /
mi rtog rdo rje thabs kyi ye shes ni //
zhes sogs sh+lo ka gcig gis bstod /
ma rnyed yongs su ma tshang dang //
gang yang nus pa ma mchis pa //
'dir ni bgyi ba gang nongs pa //
de kun khyod kyis bzod mdzad rigs //
zhes dang yig brgyas nongs pa bshags /
ras bris yin na /
'dir ni gzugs dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzre swA hA/
zhes brtan bzhugs bya /
rang gi snying ga'i 'od kyis phog pas dkyil 'khor gyi 'khor lo 'od du zhu nas bdag nyid dam tshig sems dpa' la thim /
de ye shes sems dpa' la thim /
de ting nge 'dzin sems dpa' la thim /
de yang hU~M la thim /
hU~M nA da'i bar du rim gyis thim nas mi dmigs pa las 'od gsal stong pa nyid kyi ngang du gyur /
ces dar cig mnyam par bzhag
/oM badzra satwa AH
slar yang rdo rje sems dpa'i skur gyur pa'i spyi bor oM/
mgrin par AH
snying gar hU~M yig rnams kyis mtshan par gyur /
zhes gnas gsum du rdo rjes reg cing yi ge 'bru gsum gyis rgyas btab /
badzra kA wA tsi rak+ShA haM/
zhes dang spyi bor go cha'i rgya bcas pas bsrung /
thams cad ma lus sku gsung thugs //
sku gsung thugs kyis kun la khyab //
ces brjod cing nga rgyal bzung la smon lam bkra shis rnams bya'o //
rdul tshon la brten pa'i sgrub mchod zhag sbrel mar byed pa'i nyin snga ma rnams la yang de bzhin no //
nyin tha ma sogs dkyil 'khor gshegs gsol byed na gtang rag gi mchod bstod nongs bshags sngar bzhin gyi mthar /
oM/
khyed kyis sems can don kun mdzad //
zhes sogs kyis ye shes pa rang bzhin chos kyi dbyings su gshegs /
sprul pa'i dkyil 'khor dam tshig pa sngar bzhin nyer bsdu bdag srung rnams bya zhing /
gzugs brnyan gyi dkyil 'khor spyi dang mthun par bsdu'o //
bzhi pa smon lam gdab pa ni /
bla ma yi dam lha tshogs dgongs su gsol //
deng 'dir brtson pas bsgrubs pa'i dge tshogs dang //
dus gsum bsags dang yod pa'i dge ba rnams //
bsdoms te bla med byang chub chen por bsngo //
deng nas byang chub snying por mchis kyi bar //
rigs bzang blo gsal nga rgyal med pa dang //
snying rje che zhing bla ma la gus ldan //
dpal ldan rdo rje'i theg la nges gnas shog
/dbang gis smin cing dam tshig sdom par ldan //
rim gnyis lam la bsnyen sgrub mthar phyin te //
dka' ba med par rig 'dzin go 'phang bgrod //
dngos grub rnam gnyis bde blag 'grub gyur cig
/cir snang sgyu 'phrul drwa ba'i 'khor lor rdzogs //
grags pa thams cad brjod bral sngags kyi sgra
/sems kyi 'gyu ba rang rig 'dus ma byas //
bde chen 'du 'bral med par mngon gyur shog
/gnas skabs kun tu dngos grub mchog sgrub pa'i //
phyi nang gsang ba'i 'gal rkyen kun zhi zhing //
mthun rkyen ma tshang med las skye ba 'dir //
don gnyis bsam pa lhun gyis 'grub par shog
/'chi srid chos sku'i go 'phang mngon gyur te //
bar do sgyu 'phrul dra ba'i skur langs nas //
mkha' spyod gnas su kun bzang spyod pa mchog
/dka' ba med par myur du rdzogs par shog
/spyod pa rgya mtshos ye shes sa kun rdzogs //
gzhan don ris med gdul bya'i khams bzhin 'jug
/sgrib bral mkha' mnyam zung 'jug rdo rje'i sku
/tshe 'di nyid la myur du 'grub par shog
/ces dge ba'i rtsa ba don gnyis kyi rgyur bsngo /
rten 'brel snying po bzlas pa'i me tog 'thor bzhin pas /
oM/
byin rlabs mchog stsol rigs brgya'i bdag
/bla ma rnams kyi bkra shis shog :
dngos grub char 'bebs zhi dang khro
/yi dam lha tshogs bkra shis shog
/thogs med phrin las sgrub mdzad pa'i //
dpa' bo mkha' 'gro'i bkra shis shog
/gang la bsam pa'i don kun 'grub //
dge legs mchog gi bkra shis shog
/ces dang /
gzhan yang phun sum tshogs pa'i shis pa rgya chen brjod pas bde legs su bya'o //
!
//gsum pa cho ga'i yan lag gzhan bshad pa la gsum las /
dang po tshe 'das rjes 'dzin gnas lung gi cho ga ni /
dkyil 'khor gyi shar phyogs su pad+ma 'dab brgyad bris pa'i khar ming byang sogs rten bzhag
/sbyong chas brab rdzas zas gtad sogs 'og tu dgos pa rnams tshang bar byas la /
dang po rten bskyed pa ni /
dmigs rten bsang sbyang /
stong pa'i ngang las pad+ma dang zla ba'i gdan la ming byang nr-i las tshe 'das kyi gzugs kyi rnam pa ji lta bar gyur par bsam /
gnyis pa rnam shes dgug pa ni /
lcags kyu'i phyag rgya dang snying ga'i hU~M gi 'od zer gyis rnam shes bkug par bsam zhing /
na mo /
rtsa brgyud kyi bla ma mchog gsum rgyal ba rgya mtsho'i tshogs dang bcas pa rnams kyi bden pa dang /
ngan 'gro thams cad rnam par sbyong ba dpal rdo rje sems dpa'i lha tshogs rnams kyi bden pa dang /
gsang sngags rig sngags gzungs sngags snying po phyag rgya ting nge 'dzin rnams kyi bden pa dang /
bden pa chen po'i byin gyi rlabs kyis tshe las 'das pa che ge mo'i rnam par shes pa khams gsum rigs drug gi gnas gang na gnas kyang skad cig gis 'dir mchis par gyur cig
/oM badzra A kar+Sha ya dzaH
zhes pas rnam shes dang /
sarba pA paM A na ya hU~M/
zhes pas sdig pa bkug nas /
dzaHhU~M baM hoH
rnam shes a dkar po'i rnam pas rten la bstim /
gsum pa bgegs sbyong ba ni /
gtor ma rten la bskor zhing /
oM sarba big+h+nAM na maHsarba ta thA ga te b+h+yoHzhes pa nas 
gr-ih+Ne daM ba liM ta swA hA/
zhes sogs gsum gyis zhi ba /
ting lo dang chang bu bskor zhing hU~M bzhi pa gsum gyis phyed ma /
bden stobs sngar bzhin brjod pa'i mthar /
tshe las 'das pa gson gyi dus su tshe la bar du gcod cing gshin gyi dus na sdig pa sbyong ba la bar du gcod pa'i gdon bgegs thams cad snying gar yi ge gtor ma 'dis tshims par gyis la dpag tshad dang rgyang grags su ma gnas par song zhig
/gal te mi 'gro na ye shes kyi rdo rje 'bar bas mgo bo tshal pa brgyar 'gas par 'gyur ta re /
zhes brjod cing /
gu gul gyis bdug
/yungs kar gyis brab /
drag sngags bzla zhing rol mo'i sgra drag po dang bcas pas gtor ma rgyang ring du dor ba ste drag pos sbyong ba'o //
bzhi pa sdig pa sbyong ba ni /
rten gyi mdun du til dang me chu bsham /
tshe las 'das pa'i sdig sgrib thams cad kaM nag po'i rnam pas sna bug nas thon /
sna sgor sdig pa'i rnam par gyur te til la thim par bsam zhing /
til g.yas g.yon gyi mer bsreg chur dor la /
oM sarba pA paM da ha na b+hasmiM ku ru ye swA hA/
zhes pas sdig pa thams cad ye shes kyi me chus sbyangs par bsam /
de nas sgrib sbyong gi sngags bzlas pa'i bye ma dang yungs kar gyis brab cing yig brgya dang /
oM da ha da ha sarba na ra ka ga te he tuM hU~M phaT/
oM pa tsa pa tsa sarba pre ta ka ga te he tuM hU~M phaT/
oM ma tha ma tha sarba tir+Ya ka ga te he tuM hU~M phaT/
ces sogs dang ngan song sbyong ba'i sngags mang du bzlas pas sdig sgrib thams cad nyi mas ba mo bzhu ba bzhin dag par bsam mo //
lnga pa khrus bya ba ni /
thog mar dkyil 'khor sogs rten gyi gzugs brnyan shar ba'i me long la khrus gsol zhing /
ji ltar bltams pa sogs dang /
rgyal ba'i sku gsung thugs mchog la //
nyon mongs dri ma mi mnga' yang //
tshe 'das sgo gsum sgrib sbyang phyir //
gtsang ma'i chab kyis khrus gsol lo //
oM sarba ta thA ga ta a b+hi She ka ta sa ma ya shrI ye hU~M/
zhes dang /
de dag sku la mtshungs pa med pa'i gos //
gtsang la dri'i rab bgos pas sku phyi 'o //
oM hU~M trA~M hrIHAHkA ya bi sho d+ha na swA hA/
zhes sku phyis pa'i khrus chu slar yang bum par blugs pas ming byang sogs rten la bkru zhing /
rnam dag gtsang dwangs lha yi chu //
yid 'ong dri zhim gang+gA'i rgyun //
phyag rgya ye shes bum pa'i chus //
tshe 'das sgrib pa dag gyur cig
/ces dang yig brgya bzla zhing bkru /
gzhan yang /
'di ni sbyin pa'i rang bzhin chu //
ser sna'i dri ma sbyong mdzad cing //
gtong ba dri yis legs bgos chu /
khrus legs mdzad kyis khrus bgyi 'o //
de bzhin du sbyin pa'i gnas su /
tshul khrims /
bzod pa /
brtson 'grus /
bsam gtan /
shes rab /
ces dang /
ser sna'i gnas su /
khrims 'chal /
khong khro
/le lo /
rnam g.yeng /
shes 'chal rnams su bsgyur ba so so'i gzungs sngags bzla zhing rol mo dang bcas pas khrus bya'o //
drug pa dug sbyong ba ni /
bum chus rten la byabs shing /
'dod chags zhe sdang gti mug gsum //
'di dag 'jig rten dug gsum ste //
sangs rgyas bcom ldan dug mi mnga'//
sangs rgyas bden pas dug sbyong ngo //
de bzhin du /
chos dang dge 'dun la yang sbyar /
'byung ba so sos byabs shing /
sa 'di dug gi pha yin te //
sa 'di dug gi ma yang yin //
sangs rgyas spyan ma'i byin rlabs kyis //
tshe 'das khyod la dug med shog
/de bzhin du /
chu /
me /
rlung rnams /
mA ma ki
/gos dkar mo /
dam tshig sgrol ma zhes bsgyur bas dug sbyong /
bdun pa skyabs su 'gror 'jug pa ni /
tshe 'das dkyil 'khor pa la phyag 'tshal zhing gsol ba 'debs par bsams la /
sngar tshogs gsag gi skabs su brjod pa'i phyag rnams byas pa'i rjes su /
phyogs bcur bzhugs pa'i bla ma dang //
mchog gsum zhi khro rab 'byams kyi //
dkyil 'khor lha tshogs thams cad la //
de ring snying nas bdag skyabs mchi //
mgon po thugs rje can rnams kyis //
'khor ba'i sems can bdag lta bu //
bar do'i gnas na mgon med cing //
'jigs pas mnar ba bdag la dgongs //
thog med dus nas spyad pa yi //
las ngan sgrib pas bcings pa bdag
/mtha' med 'khor ba'i sdug bsngal las //
bde chen gnas su drang du gsol //
bar do'i 'jigs pa gshin rje'i 'phrang //
nyam nga'i gnas su 'khyams pa'i 'gro //
nyon mongs gdung bas gzir ba rnams //
byams pa'i thugs rjes skyob tu gsol //
ces lan gsum du skyabs su 'gror 'jug
/brgyad pa dbang bskur ba ni /
khrus bya maN+Dal phul /
dpal ldan rdo rje sems dpa' kye :
sogs kyi gsol btab nas bzung /
rjes gtang rag gi bar sngar bzhin bya'o //
dgu pa zas gtad pa ni /
tshe 'das rdo rje sems dpa'i skur bskyed pa'i mdun du bza' btung sna tshogs bshams la /
rgyas par spro na /
raM yaM khaM/
stong pa'i ngang las lha rdzas dang ting nge 'dzin las grub pa'i 'dod yon gyi dngos po gzugs mdzes pa /
sgra snyan pa /
dri zhim pa /
ro mngar ba /
reg bya 'jam pa zag pa med pa'i longs spyod nam mkha'i mdzod kyi 'khor lo'i sprin chen por gyur /
na maHsarba ta thA ga te b+h+yo bi shwa sogs lan gsum gyis byin brlabs la /
kha dog dbyibs legs yid 'ong rgyan phreng ldan //
phyogs dus kun na gzugs mchog ci mchis pa //
rdo rje sems dpa'i gnas thob khyod la 'bul //
zag med dga' bdes rtag tu tshim par shog
/oM badzra satwa rU pa kA ma gu Na pra tIts+tsha hU~M swA hA/
phyogs dus kun na zin dang ma zin pa'i //
yon tan tshig brjod sgra snyan ci mchis pa //
rdo rje\u0f8e
zag med\u0f8e
shab+da\u0f8e
phyogs dus kun na tsan+dan sbrul snying dang //
a gar la sogs dri mchog ci mchis pa //
rdo rje\u0f8e
zag med\u0f8e
gan+d+he\u0f8e
phyogs dus kun na ro dang bcud ldan pa'i //
ro mchog khyad par 'phags pa ci mchis pa //
rdo rje\u0f8e
zag med\u0f8e
ra sa\u0f8e
phyogs dus kun na 'jam mnyen 'khril chags pa'i //
reg bya khyad par 'phags pa ci mchis pa //
rdo rje\u0f8e
zag med\u0f8e
spar+she\u0f8e
dkyus la bsdu na /
raM yaM khaM/
'dod yon gyi phung po zad mi shes pas nam mkha' gang bar bsams la nam mkha' mdzod kyi sngags rgyas byin gyis brlabs la /
phyogs dus kun na gzugs sgra dri ro dang //
reg bya'i khyad par dbang po tshim byed rnams //
rdo rje sems dpa'i gnas thob khyod la 'bul //
zag med dga' bdes rtag tu tshim par shog
/oM badzra satwa pany+tsa kA ma gu Na pra tIts+tsha hU~M swA hA/
zhes bsngo /
bcu pa 'khor bar ma chags par gdams pa ni /
nyon cig tshe 'das rigs kyi bu //
rigs drug gnas na bde ba med //
sdug bsngal las la ma chags par //
ma yengs rtse gcig dran pas bzung //
bcu gcig pa lam bstan pa ni /
'og min chos dbyings zhing khams na //
bcom ldan rdo rje sems dpa' bzhugs //
gnyis med sbyor ba'i mkha' dbyings su //
rang rig rtsal gyis 'gro bar gyis //
bcu gnyis pa lam sbyong ba ni /
dkon mchog bden pa'i byin rlabs dang //
lha dang snying po phyag rgya'i mthus //
lam lnga sa bcu skad cig la //
thogs pa med par bgrod gyur cig
/pad+ma 'dam gyis ma gos ltar //
srid gsum dri mas ma gos pa'i //
srid pa'i pad+mo las byung ba //
bde ba can du skye bar shog
/ces pas rnam shes a thung gi rnam pas spyi bo nas thon 'og min gyi zhing du song nas rdo rje sems dpa'i thugs kar thim par bsam mo //
bcu gsum pa byang bu bsreg pa ni /
nub tha ma'i tshe /
dkyil 'khor gyi lha tshogs rnams kyi thugs ka nas ye shes kyi 'od zer byung bas tshe 'das kyi phung khams skye mched 'khor ba'i chos thams cad dmigs med ka dag gi dbyings su sbyangs par bsams la me sbar zhing /
hU~M/
chos kyi dbyings kyi thab khung du //
bdag 'dzin phung po'i bud shing la //
shes rab ye shes me sbar te //
tshe 'das nyon mongs bag chags bsreg
/'di ni skye 'gag smon pa dang //
gnas med mtshan ma med pa'i me //
'di ni rang byung ye shes me //
bdag 'dzin mtshan ma'i rtog pa bsreg
/don la bsreg bya sreg byed kun //
bya rtsol med par ye sangs rgyas //
'bad med lhun grub chos kyi sku //
rang byung ye shes der snang ngo //
yig brgya'i mthar ag+ni dz+wa la raM zhes zag bcas kyi phung po zag med du bsgyur bar bya'o //
skabs 'ga' zhig tu gson po'i sgrib sbyong la yang gnas lung gi cho ga 'di nyid sbyar bar byed mod /
spyir ni gson po la dmigs yul nyid dkyil 'khor du bcug nas dbang bskur ba kho na skabs de'i sgrib sbyong gi ngo bo yin pas de ltar byas pas 'grub la /
'on kyang gnas lung gi cho ga dang sbrel bar spro na /
dmigs bya gam du yod pa la ni rten bskyed pa dang rnam shes dgug pa dor la /
de phyin gyi bgegs sbyong ba nas lam sbyong bstan gyi bar tshe 'das zhes pa rnams skal ldan du bsgyur zhing gzhan cho ga'i chings snga ma kho nas shes par 'gyur ba dang /
byang bu bsreg pa'i dod du dmigs bya'i skra sen sogs sdig sgrib rnam smin gyi phung por dmigs nas sreg sbyong bya /
dmigs yul sa phyogs gzhan du gnas pa yin na ni /
dmigs rten gyi byang bu bsham pa dang skyed 'gugs mthar bsreg pa sogs kyang bshad ma thag pa ltar bya'o //
'ga' zhig 'di ltar mi rung bar sems pa dag mchis mod /
de ltar na dgra bo'i ling+ga la rnam shes bkug nas kha sbyor dbye ba sogs mngon spyod kyi las rab 'byams rgyal bas rgyud sde rnams su gsungs pa don med du thal /
gson po'i rten can la gnod byed du mi 'gyur ba'i phyir /
des gnod byed du 'gyur na 'dir dmigs bya gson po dngos dang de'i rten la rnam shes dgug cing sdig sgrib sbyong ba dang dbang bskur ba sogs phan byed kyi cho gas phan par mi 'gyur ba'i nges pa ci zhig yod /
phan gnod kyi bsam pa dang thabs so so'i 'bras bu 'brel bar grub pa thams cad mkhyen pa'i lung gis bstan pa'i phyir /
des na cho ga 'di lta bu sgrub pa dag la klan ka mi bya ste chos dang mthun pa'i rgol ba mi 'jug pa'i phyir dang /
gson byang gi cho ga du ma o rgyan chen po'i zab gter las kyang 'byung bas so /
!
/gnyis pa sbyin sreg gi cho ga ni /
gang du bya ba'i gnas der gzhi bdag la gtor ma byin nas bka' bsgos /
rdo rje dang bcas pa'i lag g.yas pa sa la bzhag ste rtsa sngags brgya rtsa bzlas pas byin gyis brlabs nas stong nyid du rgyas btab /
thab stegs gru bzhi pa ba byung gis byugs pa'i khar /
bris thab la tshangs zur gyi thig btab /
rgyar khru gang /
mchu dang kha khyer la sor bzhi re /
nang du cha phran gcig pa'i rdo rje'i phreng bas bskor ba'i pad+ma 'dab brgyad lte bar rdo rjes mtshan pa /
phyi'i gra bzhir zla phyed rdo rjes spras pa /
kha dog thams cad kun nas dkar por byas pa'i phyir ba byung bdud rtsi lnga dri bzang dang bcas pas byugs /
me tog dkar po bcal du dgram /
tsher ma dang srog chags med pa'i shing dri zhim pa ji ltar rigs pa brtsig
/slob dpon gyi g.yon phyogs thab dang nye bar mchod rdzas dang /
bsreg rdzas rnams rim pa ji lta bar nyis rim /
mdun du bsang chu rdor dril dgang blugs nang mchod rnams bsham /
slob dpon chas gos dkar po dang rin po che'i rgyan gyis brgyan 'jam pa'i stan la kha shar du phyogs pas 'khod de /
cho ga dngos la /
rdor dril bzung ste sngags rgyas dam tshig gsum dran par byas /
mchod rdzas rnams sngar bzhin byin gyis brlabs /
bsreg rdzas rnams bdud rtsis bran la /
rdo rje rtse gcig pa'i phyag rgyas reg la /
oM swA hAs rdzas rnams bkru
/yam shing la oM AHswA hA/
zhun mar la oM shrIM swA hA/
'bru rnams la oM dzriM swA hA/
rdzas gzhan rnams la oM ku ru ku ru swA hA/
stong pa'i ngang las rdzas rnams rang rang gi ming yig dang po thig les brgyan pa las byung ba'i ye shes kyi bdud rtsi'i rang bzhin bsreg rdzas so so'i rnam par gsal bar gyur /
'bru gsum dang rdzas sngags rnams gsum gsum brjod pas byin gyis brlab /
oM ag+ni dz+wa la raM/
zhes pas du ba med par 'bar ba'i me g.yas su bskor nas thab tu bcug
/hU~M brjod cing rlung g.yab kyis me sbar /
oM ag+ni swA hA/
zhes blug gzar gyis mar khu'i thigs pas gso /
oM badzra satwa AH
zhes bzlas pa'i ku sha /
oM/
ku sha 'di ni gtsang zhing dge
/tshangs pa lha rnams dag byed yin //
dkon cog gsum po mnyes byed pa //
sa las skyes pa 'dab ma'i snying //
bdag gi bgegs rnams thams cad ni //
zhi dang bkra shis mdzad du gsol //
swA hA/
zhes pas thab kyi khar g.yon nas brtsams te g.yas bskor du dgram /
thab bsang sbyang /
stong pa'i ngang las hU~M las zhi ba'i thab khung zlum zhing dkar ba mtshan nyid thams cad tshang ba'i dbus su pad zla la gnas pa'i raM las zhi ba'i me lha dkar po zhal gcig phyag bzhi pa /
g.yas gnyis dbyug pa dang bgrang phreng /
g.yon gnyis ril ba dang skyabs sbyin mdzad pa /
drang srong gi cha byad can 'khor tshogs du mas bskor ba'i gnas gsum byin gyis brlabs hU~M gi 'od zer gyis ye shes pa spyan drangs par mos la /
oM/
tshur gshegs tshur gshegs 'byung po che //
me lha'i rgyal po drang srong mchog
/bsreg blugs zhal zas bzhes slad du //
'bar ba'i gnas 'dir gshegs su gsol //
oM ag+na ye A kar+Sha ya dzaH
zhes pas spyan drangs /
las sngags kyis phyi 'brang gi bgegs bskrad /
oM ag+ni de wa sa pa ri bA ra ar+g+haM pra tIts+tsha swA hAs mchod yon dang /
pA d+yaM gis zhabs bsil phul /
oM ag+na ye sa ma ya satwaM/
dzaHhU~M baM hoH
dam tshig pa dang gnyis su med par gyur /
de nas me lha cung zad 'dzum pa'i ljags dang gzar bu gnyis kyi kha la raM yig gis mtshan par bsams la /
oM ag+na ye swA hA/
zhes dang /
mar khu blugs gzar bdun gyis bkang ba'i dgang gzar gyi zag mchu las babs pa'i mar khu bdud rtsi'i dwangs mar drangs te gsol bas dgyes shing tshim par bsams la /
oM ag+na ye dI bya dI bya bi shud+d+he ma hA shrI ha bya ka bya bah+na ya hU~M phaT swA hA/
zhes lan gsum du dbul /
bdag cag dpon slob 'khor dang bcas pa'i sdig sgrib bar chad mi mthun pa'i phyogs thams cad zhi ba'i phrin las mdzad du gsol //
zhes gsol zhing me spra brtag
/oM ag+na ye sa pA ri bA ra ar+g+haM nas shab+da'i bar gyis mchod /
oM/
gzi brjid chen po me yi lha //
'dod pa thams cad gsal mdzad pa //
bdag gzhan don sgrub sa la bzhugs //
'dzin byed me lha nyid la bstod //
de nas rdzas rnams rim bzhin 'bul ba las /
yam shing /
oM bo d+hi br-ik+ShA ya swA hA/
gzi brjid phun sum tshogs pa la bar du gcod pa thams cad shAn+tiM ku ru swA hA/
mar khu /
oM ag+na ye swA hA/
'byor pa phun sum tshogs pa la\u0f8e
'gre'o /
til /
oM sarba pA paM da ha na badzrA ya swA hA/
sdig pa thams cad shIn+taM\u0f8e
zho zan /
oM sarba sam+ba de swA hA/
bde ba phun sum tshogs pa la\u0f8e
'bras /
oM badzra puSh+TA ya swA hA/
bsod nams phun sum tshogs pa la\u0f8e
so ba /
oM badzra bI dzA ya swA hA/
nor dang 'bru phun sum tshogs pa la\u0f8e
nas /
oM ma hA be gA ya swA hA/
shugs phun sum tshogs pa la\u0f8e
sran ma /
oM ma hA ba la ya swA hA/
stobs phun sum tshogs pa la\u0f8e
gro
/oM badzra g+hasma r+Yai swA hA/
nad med pa phun sum tshogs pa la\u0f8e
dUrba /
oM badzra A yu She swA hA/
tshe ring ba phun sum tshogs pa la\u0f8e
ku sha
/oM a pra ti ha ta badzrA ya swA hA/
srung ba phun sum tshogs pa la\u0f8e
zhes 'bul /
gzhan yang bsreg rdzas ci 'byor ba ag+na ye dI bya zhes pa'i sngags kyis dbul /
de nas yungs kar thab tu gtor te /
drang srong chen po 'khor dang bcas pas bsreg rdzas lha'i zhal du stob pa dang /
me nyid ye shes kyi mer byin gyis brlabs te /
bdag gi sdig sgrib thams cad zhi ba'i phrin las mdzad du gsol /
zhes gsol la /
oM badzra dz+wa la raM gyis me lha 'bar ba'i rnam par gyur par bsam mo //
'das pa'i me lha mchod pa ni /
snga ma bzhin du me bsang te /
oM ma hA shU n+ya tA sogs brjod pas stong par sbyang /
stong pa'i ngang las thab kyi dbus su e las nam mkha'i dkyil 'khor chos kyi 'byung gnas zhes sogs nas /
thugs rje chen po'i rkyen ji lta bar 'char ba'i bdag nyid can du gsal ba'i bar gyis mdun bskyed gsal btab /
gnas gsum byin brlab dang ye shes pa spyan 'dren dbang bskur rnams sngar bzhin bya /
sgrub mchod dang 'brel ba la ni /
mngon rtogs kyi /
rin po che'i khri bkod pa phul du byung ba'i steng du pad+ma dang zla ba'i gdan bkra lam gyis gsal bar gyur /
oM:
phyogs bcu kun na sngags bcas brjod /
sgrub dkyil las me tog gis mtshon par spos dang rol mo bcas spyan drangs /
dzaHhU~M baM ho :
yig brgya tshar gcig
/thab kyi dkyil 'khor gyi dbus su bzhugs pa ni bla ma dang gnyis su med pa'i sogs nas /
gsal bar gyur /
ces thab tu bzhugs su gsol zhing gsal gdab pa tsam khyad par ro //
gang ltar yang phyag nas bzung bstod pa'i bar dkyus bzhin byas nas /
dgang blugs 'bul ba ni /
dkyil 'khor gyi lha cung zad 'dzum pa'i ljags dang gzar bu gnyis kyi kha la raM zhes pa nas phrin las gsol ba'i bar 'jig rten pa'i skabs bzhin las yi ge drug pas 'gengs pa dang yig brgyas 'bul ba tsam khyad par ro //
bsreg rdzas 'bul ba ni /
yam shing nas bzung ku sha'i bar rdzas sngags spel tshig rnams sngar bzhin brgya rtsa sogs dang bsreg rdzas gzhan yod na yang phul ba'i mthar /
yungs kar la yig brgya bzlas pa thab tu gtor la dgang blugs 'bul skabs bzhin phrin las gsol ba rnams bya'o //
de nas gong bzhin dgang blugs phul /
gtang rag gi mchod bstod dang nongs pa bzod par gsol /
ye shes pa gshegs /
dam tshig pa bdag la bsdu /
sgrub mchod skabs /
bzod gsol rjes /
badzra muH
thab kyi lha tshogs rnams dkyil 'khor pa'i thugs kar gshegs par gyur /
ces ye shes pa dkyil 'khor du gshegs shing tshom bu slar spyan drang /
dam tshig pa rang la bsdu /
gnyis ka'i mthar /
blugs gzar gyis mar khu dang dz+wa la'i sngags kyis me gso zhing /
slar yang me lha cha byad yongs su rdzogs pa skad cig gis gsal bar gyur pa la dgang blugs dang bsreg rdzas sngar ltar phul /
gtor ma ag+ni'i mthar a kA ro btags pas phul la /
me ste bsreg bya sogs kyis bstod cing phrin las bcol /
yig brgya bzla zhing nongs pa bshags /
bdag gi don dang gzhan gyi don //
byin za khyed kyis bsgrubs kyi gshegs //
ji bzhin dus su slar spyon la //
bdag gi 'dod pa thams cad sgrubs //
oM ag+na ye gats+tsha zhes rang gnas su gshegs su gsol /
a kA ro brjod cing 'o ma dang dri bzang gi chus me btul /
las rjes mi mngon par byas la dge ba bsngo zhing bkra shis brjod par bya'o //
da ni de la ro sreg gi cho ga'i khyad par ni /
sngar bshad pa'i bris thabs kyi khar pha gu sogs kyi ro khang rgyar khru gang gi tshad dang dpangs su ji ltar rigs pa brtsig
/spar byed kyi me tshang mchod bsreg gi rdzas rnams tshogs par 'du byas la /
gnas lung dngos gzhi'i lam sbyong bstan yan chad song ba na ro khang rnying pa las gud du phyungs te /
sngar bzhin bgegs la gtor ma btang nas drag sngags bzla zhing rol mo dang bcas pas rten la yungs thun gyis brabs gu gul gyis bdug pa sogs byas la bgegs bskrad /
sgrib sbyong gi sngags bzlas pa'i bye yungs kyis brab cing bum chus bkru
/dri bzang gis byugs /
stod g.yogs dang smad g.yogs dkri
/gnas gsum sogs su btags grol dang gdag yig gi rim pa ci 'byor btags skad cig gis rdor sems su bskyed /
cud zad mchod cing bstod nas ras sogs stan srab mo'i khyogs la btegs nas rol mo dang bcas pas thab kyi nang du cung zad rgu bar bzhag pa'i mdun ngos su shing phra ba dang rgyab rnams cung zad sbom pas gcer ba'i phyi'i mdun gyi rtsa bar spar khung /
sked par rdzas khung /
steng du dud khung rnams ma gtogs gzhan thams cad mdzes shing brtan par brtsig
/dkar rtsis byug cing gdugs dbub pa sogs bya /
bdag bskyed sogs sngar bzhin las me spar ba na chos kyi dbyings kyi thab khung du sogs brjod /
gang zag mchog yin na rten dkyil 'khor gyi gtso bo dang dbyer med du bya zhing dman pa la sha khrag bdud rtsi'i rang bzhin gyi mchod rdzas su dmigs pa yin la /
spel tshig kyang des rigs 'gre sbyar bas bsgyur zhing /
cho ga gzhan ni sngar gyi dkyus bzhin rdzas rnams 'bul ba na /
dmigs yul rjes su dran pas de la phan pa'i bsam pas sngags bzlas shing sbyin sreg byas pas bdag dang lha dang mchod rdzas dang me las ye shes kyi 'od zer dkar po 'phros dmigs yul la thim pas de'i sdig sgrib kyi nyes pa thams cad sel bar bsam pa yin te /
ngan song rgyud na gnas pa yi //
sems can rjes su dran byed cing //
zhes dang /
bzlas dang sbyin sreg nyid byed cing //
'od zer sprin gyis de lus la //
'phro bar gyur par rnam bsgom ste //
rtag tu shar bltas 'od zer gyis //
nyes pa thams cad sel byed pa //
zhes sogs cho ga 'di nyid ston pa'i rgyud las gsungs so /
!
/gsum pa sAts+tsha gdab pa'i cho ga ni /
de ltar ro bsregs tshar ba'i rjes su rdo rje sems dpa'i nga rgyal gyis badzra saM ha ra Na hU~M zhes rus bu rnams bsdus la rin po che sogs kyi snod du bzhag
/de'i steng du many+dza'i khar rin po che'i bum pa sman dang dri bzang gi chus gang ba dang /
nye logs su ba byung lnga'i snod dang ga pur gur gum sogs dri bzang gi chu'i snod kyang so sor bsham /
rus bu'i steng du zla ba la gnas pa'i a dkar po 'od zer 'phro ba de las ye shes kyi bdud rtsi babs pas tshe 'das kyi sdig sgrib thams cad sbyang par bsams la yig brgya dang ngan song sbyong ba'i sngags mang du bzlas nas bum chu la sogs pa'i rdzas thams cad la gdab cing rus bu rnams dag par bkru
/de nyid zhib par sbyangs nas sngar gyi bum chu dang ba byung lnga rnams lhan cig tu sbyar ba slar yang dri bzang dang sa bzang po'i 'jim pa rnams bsres pas snying po bzla bzhin pas brdzis la /
'jim pa rin po che'i phung por bsams te rang gi thugs ka'i 'od zer gyis 'og min du rnam par snang mdzad kyi thugs rgyud bskul /
de'i thugs ka nas 'od zer byung bas sems can thams cad kyi rgyud sbyangs 'jim pa la thim pas de bzhin gshegs pa thams cad kyi ye shes kyi rang bzhin du gyur par bsams la lag g.yon pa'i mthe'u chung mthe bos mnan pa gyen bstan dang /
g.yas pa'ang de bzhin du kha sbub pa'i bar du 'jim pa bzhag la rnam snang gi gzungs ring nga'am /
yang na /
oM dzi na dzika? swA hA/
ye shes rdul bral du bsams la snum byug
/oM d+harma d+hA tu gar+b+ha swa hA/
chos kyi dbyings kyi snying po rnyed par bsam zhing brkos phor du bcug
/oM badzra mung+ga ra A ko Ta ya hU~M phaT/
sangs rgyas thams cad kyi phyag rgyas btab par bsams la gdab /
oM sarba bid+yA swA hA/
ye shes kyi snying po khong du chud par bsams la gur gum gyis bris pa'i yig brgya dang rten 'brel snying po gzungs su gzhug
/oM d+harma ra ti swA hA/
chos sku las gzugs skur grub par bsam zhing phyir 'don /
oM su pra tiSh+Tha badzrA ye swA hA/
sangs rgyas thams cad de la brtan par bzhugs par bsams la me tog 'thor zhing rab tu gnas par bya'o //
cung zad rgyas par spro na bdag bskyed sngon du 'gro bas rten gyi bgegs sbyong ba dang /
khrus gsol nas rnam snang dam tshig par bskyed /
ye shes pa spyan drangs la bstim zhing dbang bskur /
mchod pa dang bstod pa byas nas rang gzugs su bsgyur nas brtan bzhugs dang shis brjod bya'o //
cho ga de lta bu'i sgo nas mchod rten gcig btab pas bye ba snyed btab par 'gyur zhing thams cad du skye ba dran par 'gyur ro //
yang mchod rten gdab pa de dang 'brel bar sems can la phan gdags par spro na /
mchod rten gyi bya ba rdzogs pa'i 'og tu bdag nyid rdo rje sems dpa'i ting 'dzin las snying ga'i sngags kyi 'od zer gyis dmigs yul gyi sdig sgrib thams cad sbyangs par bsams la yi ge brgya pa dmigs yul gyi ming nas smos pa'i sgrib sbyong gi spel tshig can 'bum phrag gcig bzla zhing dkon cog la mchod pa dang /
'gro la sbyin gtong gi dpung bskyed pa rnams byas na dmigs yul de ngan song gi sdug bsngal las thar pa'i phan yon bsam gyis mi khyab par gsungs shing /
de'i thabs ni gzhan du shes par bya'o //
mchog tu mi 'gyur bde chen rdo rje'i sems //
rigs brgya'i khyab bdag de yi dkyil 'khor che /
sgrub pa'i thabs tshul kun gyi snying po'i dpyid //
skal bzang 'dod pa 'jo ba zab mo'i gter //
snying po'i dkyil 'khor gsang ba mchog gi sgor //
thar 'dod myur bder 'khrid pa rnam grol gyi //
lam bzang bsnyen sgrub phrin las rim pa yis //
ston pa'i ngo mtshar rig 'dzin kun dga'i+i skyes /
rnam 'dren sprul sku chos kyi dbang po'i sde //
skad gnyis smra ba'i rig 'dzin chos kyi dpal //
grub thob mi pham chos skyong rgyal mtshan can //
shes rab 'od zer o rgyan dpal 'byor grags //
blo gsal rgya mtsho o rgyan phun tshogs dang //
ngag dbang phrin las sogs te don gnyer can //
du mas don gnyis sgrub phyir yang dang yang //
'bad pa chen pos bskul ba don yod phyir //
gter gzhung rdo rje'i tshig gi lte ba ru //
'thad ldan gzhung gi rtsibs stong rnam par bkra
/zab don snying por 'khril ba'i mu khyud can //
srid las rnam rgyal byed de 'di na shar //
bsod nams 'di las bde gshegs snying po'i 'bras //
dbang bzhi'i chu bos rim gnyis 'dzin ma'i ltor //
smin pa'i ngo mtshar sku bzhi'i dpag bsam shing //
lus can kun gyi nyer 'tsho'i gzhir gyur cig
/dpal rdo rje sems dpa'i thugs kyi sgrub pa'i bsnyen sgrub phrin las kyi cho ga rnam par grol ba'i lam bzang zhes bya ba /
rig pa 'dzin pa 'gyur med rdo rjes o rgyan smin grol gling gi bla brang chos 'khor lhun por sbyar ba'i yi ge pa ni dge sbyong blo gsal rgya mtshos bgyis pa'o ///
/zhes gter chen rin po ches mdzad pa'i gzhung dang /
rgyal sras rin rnam lhan thabs bcas blo dman dpe khyer mkhan la phan pa'i slad du nag 'gros su bsdebs /
gsal byed phran bus kyang brgyan te pad+ma'i rjes 'jug pad+ma gar dbang blo gros mtha' yas kyis tsa 'dra rin chen brag gi sgrub gnas su bgyis pa dge legs 'phel //

//
