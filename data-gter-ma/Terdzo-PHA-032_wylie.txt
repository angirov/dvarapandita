@#//
nyang gter bde gshegs 'dus pa'i phyag rgya rkyang sgrub dang hU~M sgrub rgyun khyer bklag chog tu bkod pa bde chen snying po zhes bya ba bzhugs so //
oM swasti /
nyang gter bka' brgyad bde gshegs 'dus pa'i rgyun bzlas nar mar bya ba'i tshul la gnyis /
phyag rgya rkyang sgrub chig dril du sgrub pa dang lus dkyil la brten pa'i hU~M gi dril sgrub gnyis las /
dang po ni /
sems can thams cad kyi don du dpal he ru ka'i go 'phang thob par bya /
de'i ched du bdag gis bde gshegs 'dus pa'i sgrub pa bya'o //
snyam du sems bskyed nas /
rang nyid zhe sdang rdo rjer gsal ba'i snying khar zla ba la gnas pa'i hU~M yig
/de las byung ba'i 'od zer gyis tshogs zhing mkha' khyab tu spyan drangs par gyur par bsams la /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bstan pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
zhes yan lag brgyad kyi sgo nas tshogs bsags /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bzhi bsgom /
dzaHhU~M baM hoH
tshogs zhing rnams rang la thim par gyur /
de nas oM ma hA shUn+ya tA dz+nyA na badzra swa b+hA wa At+ma ko\u0f85 haM/
zhes pa'i sngags kyis /
chos thams cad rang bzhin gyis rnam par dag pa stong pa nyid du gyur /
stong pa'i ngang las rang lus 'ja' tshon lta bu'i dbus su rang rig hU~M yig sngon por 'bar ba /
de las tsa yig ser po chad pa yongs su gyur pa las /
'khor lo ser po rtsibs brgyad phyogs mtshams so so dang rtsa rtse steng 'og tu phyogs pa khog pa yangs shing rgya che ba'i nang du lus 'od kyi phung po hU~M la 'dus te /
nyi gdan gyi steng du babs pa yongs su gyur pa las /
rang nyid khro bo gnod mdzes mthing nag zhal gcig phyag bzhi pa /
dang po gnyis thugs kar hU~M mdzad kyi phyag rgyas rdor dril dang /
'og ma gnyis zhags pa dang lcags kyu /
g.yon brkyang gi stabs kyis bzhugs pa'i gnas gsum du oM AHhU~M/
hU~M las 'od zer 'phros pas ye shes pa badzra sa mA dzaHsa spyan drangs /
dzaHhU~M baM hoHsa bstim /
slar yang thugs ka'i hU~M las hU~M bcu mched /
steng 'og phyogs mtshams kyi rtsibs steng du 'phros pa las khro bo bcu po thams cad mthing nag zhags pa dang lcags kyu 'dzin pa'i skur gyur /
bdag gi rtsa zhal nas /
oM sum+b+ha sogs hU~M bzhi pa brjod pas /
khro bo bcu las rang 'dra'i sprul pa grangs med spros pas bgegs thams cad bsdigs bskrad /
gtso bo phyogs skyong bcu bkug pa'i spyi mgrin snying gar /
gshin rje dang /
rta mgrin dang /
bdud rtsi 'khyil pa smad zur gsum me 'bar ba'i phur bu gsum sder mo'i sngags brjod cing btab pas bgegs rnams rtog pa dang bral te bde ba chen po'i ngo bor myos par gyur /
oM g+ha g+ha g+hA ta ya g+hA ta ya sarba duSh+TAn hU~M phaT/
kI la ya kI la ya sarba pA paM phaT/
hU~M hU~M hU~M badzra kI la ya badzra d+hA ra A dz+nyA pa ya ti sarba big+h+nAn kA ya wA ka tsit+ta badzra kI la ya hU~M phaT/
rang gi thugs ka'i 'od zer gyis bgegs lhag ma ro dang bcas pa bsregs shing sbyangs /
slar yang thugs ka'i 'od zer gyis 'khor lo'i phyi rol tu rdo rje'i sa gzhi rwa ba drwa ba gur dang bla re /
de dag las kyang mda'i drwa ba mde'u phyir bstan pa /
me rab tu 'bar ba'i srung 'khor gyis khyab pas cis kyang mi shigs par gyur /
'khor lo'i nang du bdag gi thugs ka nas b+h+rU~M yig chad pa yongs su gyur pa las rin po che'i gzhal yas khang gru bzhi sgo bzhi pa rta babs bzhis brgyan pa mtshan nyid thams cad yongs su rdzogs pa'i dbus su pad nyi zla ba'i lte bar tshangs pa dang brgya byin gyi gdan la rang nyid 'khod par gyur /
snying ga'i 'od kyis srung 'khor gyi khro bcu rang la bsdu ste /
shar dang shar lho gnyis shar sgo nas rtsa zhal la thim /
lho dang lho nub gnyis lho sgo nas g.yas zhal la thim /
nub dang nub byang gnyis nub sgo nas rgyab zhal la thim /
byang dang byang shar gnyis byang sgo nas g.yon zhal la thim /
steng 'og gnyis spyi bo dang gsang gnas nas thim pa'i rkyen gyis bdag nyid 'od du zhu ba gdan gyi steng du 'od kyi gong bu cha gnyis su chad de /
nyi dkyil a dmar pos mtshan pa dang /
de'i steng du zla dkyil hU~M mthing gas mtshan pa kha sbyor gyi rnam pa can a dang hU~M las 'od zer 'phros /
sems can gyi don byas /
tshur 'dus zla nyi sa bon dang bcas pa la thim pas /
gsum ka 'od du zhu ba las /
rdo rje rtse lnga pa hU~M sngon po dang dril bu as mtshan par gyur /
de las 'od zer 'phros /
sangs rgyas kyi mdzad pa bsgrubs /
tshur 'dus yongs su gyur pa las /
bdag nyid dpal chen po bde gshegs 'dus pa'i spyi gzugs che mchog he ru ka sku mdog mthing nag zhal gcig phyag gnyis pa rdo rje rtse lnga pa dang dung khrag steng 'og tu 'dzin pas yum gnam zhal dbyings phyug ma sngo nag dril bu dang thod khrag stob pa la 'khyud pa khro gtum bzod par dka' ba 'bar ba chen po'i 'od zer can /
dur khrod rol pa'i chas kyis brgyan cing /
zhabs g.yon brkyang ba'i dor stabs kyis ye shes kyi me'i klong na bzhugs pa /
de'i dpral bar oM dkar po /
mgrin par AHdmar po /
snying gar hU~M sngon po /
hU~M gi 'od zer gyis dbang gi lha rigs lnga 'khor bcas spyan drangs /
de rnams kyis /
oM sarba ta thA ga ta a b+hi She ka te sa ma ya shri ye hU~M/
zhes gsungs shing bum pa'i chus dbang bskur /
sku gang /
dri ma dag
/chu'i lhag ma spyi bo'i gnas lngar 'khyil pa las mi bskyod pas gtso byas pa'i rigs lngas dbur brgyan /
slar yang snying ga'i hU~M las 'od zer 'phros pas dpal chen dkyil 'khor dgu'i lha tshogs la sangs rgyas dang byang sems dpa' bo mkha' 'gro'i tshogs kyis bskor ba badzra sa mA dzaHsa spyan drangs /
dzaHhU~M baM hoH
gnyis su med par gyur /
snying ga nas spros pa'i lha mo rnams kyis bdag nyid la mchod par mos la /
oM sarba ta thA ga ta badzra ma hA kro d+ha shrI he ru ka sa pa ri wA ra badzra ar+g+haM nas shab+da pra tIts+tsha swA hA'i bar dang /
pany+tsa a mr-ita khA hi /
ma hA ba ling ta khA hi /
ma hA rak+ta khA hi /
bo d+hi tsit+ta ma hA su kha hoH
zhes pas mchod nas bstod pa ni /
hU~M:
bde gshegs thams cad mnyam nyid thugs kyi ngang :
chos sku skye med dbyings las ma g.yos kyang :
thabs la mkhas pas drag po'i skur ston pa :
sgrub pa bka' brgyad lha la phyag 'tshal bstod :
de nas lha'i gsal snang nga rgyal la mnyam par bzhag
/des skyo na /
rang gi thugs rin po che zur brgyad pa mchong gur phub pa lta bu'i klong du pad nyi la rang 'dra'i ye shes sems dpa' tshon gang ba /
de'i thugs kar zla ba'i steng du rdo rje sngon po rtse lnga pa'i lte bar zla ba la gnas pa'i hU~M yig sngon po phra zhing 'bar ba la bzla bya'i sngags phreng dmar po g.yas su 'khor ba las 'od zer byung ba yab kyi ye shes sems dpa' dang dam tshig sems dpa'i zhal nas thon /
yum gyi zhal du zhugs /
sku'i dbyibs brgyud /
pad+mar son /
yab kyi rdo rje'i lam nas zhugs pa thugs kar thim /
de'i tshe sngags kyi 'od zer me 'od ltar 'bar bas nad gdon sdig sgrib thams cad bsregs shing sbyang ba'am /
yang na /
bdud rtsi dkar po 'o ma'i rgyun lta bus sbyangs shing bkrus pas lus dwangs shel ltar dri ma med par bsams la /
zhi ba la /
oM bo d+hi tsit+ta ma hA su kha dz+nyA na d+hA tu aH
zhes spyi bsdus kyi snying po dang /
khro bor bye brag dpal dgu'i snying po so sor bzla na /
oM badzra kro d+ha ma hA shrI he ru ka hU~M phaT/
che mchog go
/oM ru lu ru lu hU~M b+h+yo hU~M phaT/
yang dag go
/oM a kro te ka ya mAn+ta ka ha na ma tha b+hany+dza hU~M phaT/
gshin rje'o //
oM pad+mAn+ta kr-ita badzra kro d+ha ha ya grI wa hU~M phaT/
rta mgrin no //
oM badzra kI li kI la ya sarba big+h+nAn baM hU~M phaT/
phur pa'o //
oM gu h+ya dz+nyA na shrI he ru ka gu h+ya dz+nyA na kro d+hI shwa rI satwaM ma ma yo gi nI ru lu ru lu hU~M b+h+yo hU~M phaT/
ma mo'o //
oM badzra ma hA gu ru sarba sid+d+hi hU~M phaT/
rig 'dzin no //
oM badzra tsaN+Da sarba duSh+TAn hU~M phaT/
dregs pa'o //
oM badzra sarba duSh+TAn hU~M phaT/
drag sngags so //
oM badzra sarba yak+sha sa ma ya hU~M phaT/
bka' sdod do //
oM badzra ma hA kro d+hA pad+ma kro d+hI shwa ri badzra kI li kI la ya ma hA yak+sha kA la rU pa karma raM dz+wa la raM raM hU~M phaT/
ces spyi dril drag sngags so /
de rnams cung zad re dang /
gtso bor /
oM badzra tsaN+Da sarba duSh+TAn ta ka ha na da ha pa tsa hU~M phaT/
ces khro bo spyi sngags rgyas pa 'bru bcu dgu pa'o //
yang na spyi sngags bsdus pa oM AHhU~MHgi yid bzlas dang ngag bzlas spel ma dang /
shin tu bsdus pa hU~M ring hU~M thung bzla ba ste /
phyi ma gnyis la thugs ka'i hU~M mthar sngags phreng 'khor bar mi bsgom pas /
hU~M yig las 'od zer byung ba yab kyi zhal nas thon pa'i khyad par ma gtogs gzhan 'dra'o //
thun mthar gtor ma 'bul na /
raM yaM khaM gis bsang sbyang /
oM AHhU~M hoHsa brlab /
rang gi snying ga nas 'od zer 'phros pas dpal chen gtso dgu'i dkyil 'khor gyi lha tshogs 'khor dang bcas pa thams cad mdun gyi nam mkhar badzra sa mA dzaHsa gtor mgron spyan drangs /
oM shrI badzra he ru ka sa pa ri wA ra b+h+yaHbadzra ar+g+haM nas /
shab+da pra tIts+tsha swA hAs phyi mchod dang /
badzra pany+tsa a mr-ita kha raM khA hi /
ma hA rak+ta kha raM khA hI zhes sman raka stob /
lha rnams kyi zhal nas ljags hU~M las byung ba'i rdo rje'i sbu gu can gyi 'od zer gyis gtor ma'i bcud drangs te gsol bar bsam la /
zhi khro'i spyi sngags sbrel ba'i mthar /
sa pa ri wA ra i daM ba liM ta gri h+Nan+tu ma ma sarba sid+d+hi m+me pra yats+tsha /
zhes lan gsum gyis gtor ma phul /
bcom ldan khro bo'i rgyal po ni //
sangs rgyas kun gyi 'khor los sgyur //
gdul dka' ma lus 'dul ba po /
khro bo'i rgyal la phyag 'tshal lo //
zhes bstod /
he ru ka dpal 'khor bcas rnams //
mchod sbyin gtor ma 'di bzhes la //
sogs kyis 'dod don gsol /
gtor ma mi 'bul na mchod bstod tsam bya /
gang ltar yang yi ge brgya pas nongs pa bshags /
oM AHhU~M muH
zhes pas ye shes pa gshegs /
hU~M hU~M hU~M/
chos nyid skye ba med pa las //
'gag med khrag 'thung chen por shar //
'gag pa nyid na 'gag med pa //
spros bral ka dag klong du thim //
zhes pas snod bcud lha dang bcas pa dbyings su bsdus te 'od gsal stong nyid kyi ngang la ci gnas su mnyam par 'jog
/de las ldang ba na /
phaT phaT phaTaH
slar yang rang skad cig gis dpal he ru ka'i skur gyur pa'i gnas gsum du oM AHhU~M gis mtshan par bsam la /
oM badzra kA wA tsi rak+Sha rak+Sha hU~M/
zhes pas rdo rje'i go bgo
/hU~M/
mi gnas ye shes thugs kyi dkyil 'khor du //
'gyur ba med par lhun gyis grub pa dang //
rab 'byams rgyal ba rnams kyi gnas thob nas //
'gro ba yongs kyi dpal du 'gyur bar shog
/byin rlabs mchog stsol rtsa brgyud bla ma dang //
dngos grub char 'beb zhi khro bka' brgyad lha //
dregs pa'i sde dpon dam can gter srung sogs //
rab 'byams dkyil 'khor 'khor lo'i bkra shis shog
/ces sogs bsngo smon shis brjod kyis mtshams sbyar te spyod lam la 'jug pa'am /
yang na thun dang po rnams la gshegs bsdu gnyis ka mi byed par lha'i thugs ka nas rang nyid sras kyi tshul du spyod lam la 'jug cing /
bya ba zin nas rang la bstim /
thun tha ma la gshegs gsol dang nyer bsdu bya ba yin no /
!
/gnyis pa lus dkyil la brten pa'i hU~M gi dril sgrub ni /
rdo rje slob dpon sangs rgyas dpal //
zhes sogs yan lag brgyad pa dang /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bzhi bsgoms pas bsod nams dang /
oM ma hA shUn+ya tA dz+nyA na badzra swA b+hA wa At+ma ko\u0f85 haM/
zhes gdod ma'i stong chen gyi ngang du mnyam par 'jog pas ye shes kyi tshogs bsags pa sngon du 'gro bas /
stong pa'i ngang las 'od gsal gyi rang mdangs rdo rje srung ba'i 'khor lo chen pos mi shigs par bcings pa'i dbus su hU~M hU~M/
zhes brjod pas rang nyid skad cig gis che mchog he ru ka sku mdog mthing nag zhal gcig phyag gnyis pa /
g.yas rdo rjes g.yon pa'i dung dmar dkrugs pa /
pad zla nyi ma dregs pa'i gdan la zhabs gnyis g.yon brkyang ba'i stabs kyis bzhugs pa /
rang 'dra'i yum dang gnyis su med par 'khril ba /
yab kyi sku'i nang stong chen sgrib thogs dang bral ba 'od kyi rang bzhin can gyi dbus su rtsa 'khor rnams gsal bar mos nas /
rang gi spyi bo'i gtsug tu pad nyi zla ba'i gdan la hU~M hU~M/
zhes brjod pas rdo rje slob dpon /
de bzhin du spyi bo sku'i 'khor lo'i dbus su hU~M hU~M 'jam dpal gshin rje yab yum /
mgrin pa gsung gi 'khor lor hU~M hU~M rta mgrin yab yum /
snying ga thugs kyi 'khor lor hU~M hU~M yang dag yab yum /
lte ba las kyi 'khor lor hU~M hU~M rdo rje gzhon nu yab yum /
gsang gnas bde ba'i 'khor lor hU~M hU~M bla med he ru ka yab yum /
rkang pa rlung gi 'khor lo g.yas par hU~M hU~M dregs 'dul yab yum dang /
g.yon par hU~M hU~M drag sngags yab yum /
de thams cad kyang sku mdog mthing ga zhal gcig phyag gnyis rdo rje dang dung khrag 'dzin pas rang 'dra'i yum dang 'khril ba /
zhabs g.yon brkyang ba'i dor stabs can no //
sgom tshul 'di nyid ye nas rang byung gi lha'i rnam pa lam byed de /
gnyug ma'i lha de glo bur dri bral gyi rgyal ba rnams dang gdod ma nas rang bzhin dbyer med du bzhugs pas na ye shes spyan drangs nas bstim pa sogs mi dgos so //
de ltar me long nang gi gzugs brnyan ltar rnam pa gsal la der 'dzin med pa'i lha sku gsal stong gi ngang la ci gnas mnyam par bzhag
/des skyo na bzlas pa la 'jug ste /
spyi bo'i bla ma nas gsang ba'i bla med he ru ka'i bar gyi lha'i thugs ka'i hU~M las 'od zer rim par 'phros /
rkang pa'i rtsa bo che g.yas g.yon nas song ste /
dregs 'dul dang drag sngags kyi thugs ka'i hU~M la zhugs /
de las 'od zer phyir 'phros pa phyogs bcu'i rgyal ba sras bcas la phog pas yang dag pa'i ye shes kyi dbyings su bsdus /
sems can thams cad la phog pas sems can gyi dran rtog dang nyon mongs pa'i dri ma sbyangs nas ye shes kyi lhar gyur /
rang gi sgo gsum gyi sdig sgrib sbyangs /
hU~M gi 'od zer dkar 'tsher gyis gyur nas dmigs med bsam brjod dang bral ba'i ngang la bzhag pas nyon sgrib dag par bsam la /
mchu btsum ste rlung gi rta la drangs nas /
hU~M hU~M zhes ring por bzla ba'o //
yang phyogs bcu'i rgyal ba sras bcas dang sems can thams cad ye shes kyi lhar gyur pa de thams cad kyi thugs ka'i 'od zer tshur 'dus dregs 'dul dang drag sngags la thim /
de las 'od zer yar rim par spros pas ma mo la thim pas bya grub /
rdo rje gzhon nur thim pas sor rtog
/yang dag la thim pas me long lta bu /
rta mgrin la thim pas mnyam nyid /
gshin rje gshed la thim pas chos kyi dbyings kyi ngang du gsal bar bsam /
de las 'phros pa'i 'od zer spyi bo'i bla ma la phog pas ye shes lngar dbang bskur /
chos nyid rang byung gi ye shes gsal la ma 'dres 'gag med du rang shar bas shes sgrib dag par bsam la /
sngar bzhin /
hU~M ring por bzla'o //
de nas sbyor ba'i sgo nas bde ba'i ye shes bskyed pa ni /
spyi bo'i bla ma yab yum rjes chags kyis snyoms par zhugs pa'i byang sems babs pa bdag gi tshangs bug nas spyi bo'i lha'i tshangs bug tu thim pa sogs rim par rlung 'khor gyi bar 'khor lo drug gi lha thams cad mnyam par sbyor ba'i byang sems babs pas 'khor 'das gnyis med bde ba chen po'i ye shes lhag gis skyes par bsams la mnyam par bzhag nas /
sngar bzhin /
hU~M ring por bzla'o //
yang sgrol ba'i sgo nas dgra bgegs tshar bcad pa ni /
spyi bo'i rig 'dzin bla ma'i thugs ka nas 'od zer 'phros pas 'jam dpal sku'i lha la phog pas /
de'i g.yas phyogs nas khro bo dang g.yon phyogs nas khro mo brgyad cu rtsa gnyis mtshon cha thogs pa byung nas /
mgrin pa la sogs pa 'khor lo lnga rim gyis brgyud rkang pa nas phyir 'phros pas dgra bgegs thams cad rtsad nas bcad par bsam pa ni thugs rjes gzhan bsgral ba'o /
khro bo dang khro mo rnams tshur 'dus nas 'od du zhu ba dregs 'dul dang drag sngags la thim /
de nas yar rim bzhin gnas lnga'i lha la thim pas dug lnga rtsad nas bcad ye shes lnga'i rang bzhin du gyur te rig 'dzin bla ma'i thugs kar thim pas /
rang gzhan lha sngags kyi snang ba thams cad gsal stong mi dmigs pa'i klong du grol bas de'i ngang bskyang ba ni rtogs pas bdag bsgral ba ste /
de ltar gsal btab nas /
hU~M drag cing thung bar bzla ba yin no //
thun bsdu ba na /
hU~M hU~M zhes brjod pas /
lus kyi lha rnams gnas de dang der 'od du zhu /
gzhi'i lha yang nam mkha' la sprin dengs pa ltar 'od gsal gyi dbyings su thim par bsam la /
rnam par mi rtog pa rtog med lhun grub nam mkha' lta bu'i ngang du ci gnas su mnyam par bzhag
/thun mtshams kyi bya ba la 'jug pa ni /
slar yang de'i ngang las chu las nya ldang ba ltar rang nyid skad cig gis dpal he ru ka'i skur gyur pa'i gnas gsum oM AHhU~M gis mtshan par gyur pa'i mos pa bya /
dge ba 'di yis myur du bdag
/he ru ka dpal 'grub gyur nas //
zhes sogs bsngo smon dang shis brjod ji ltar rigs pa bya'o //
de'ang las dang po pa bskyed rim la gtso bor 'don pas snga ma dang /
bskyed pa'i gsal snang la goms pa cung zad brtan cing rdzogs rim la slob par mos pas phyi ma ltar nyams su blang ba yin no //
zhes pa'ang rmad du byung ba'i ma hA lo tsA ba d+harmA shrI'i gsung rab bsnyen yig rin chen sgron me las khol du phyung zhing bklag pas grub par mtsho skyes bla ma dgyes pa'i 'bangs mkhyen brtse'i dbang pos bris pa dge
/mang+ga lam b+ha ba tu ///
/smon lam ni /
hU~M/
mi gnas ye shes thugs kyi dkyil 'khor du //
'gyur ba med par lhun gyis grub pa dang //
rab 'byams rgyal ba rnams kyi gnas thob nas //
'gro ba yongs kyi dpal du 'gyur bar shog
/bkra shis ni /
byin rlabs mchog stsol rtsa brgyud bla ma dang //
dngos grub char 'beb zhi khro bka' brgyad lha //
dregs pa'i sde dpon dam can gter srung sogs //
rab 'byams dkyil 'khor 'khor lo'i bkra shis shog
/ces brjod //
