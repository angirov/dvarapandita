gnas chen byin 'beb zin bris bzhugs so //
thugs sgrub bar chad kun sel gyi snying byang le'u bcu gcig pa'i khyad par 'phags pa'i rigs 'dzin gyi las tshogs gnas chen byin 'beb byed pa la /
slob dpon thugs sgrub bar chad kun sel dang khyad par 'phags pa'i rig 'dzin gnyis ka'i bsnyen pa thems pa /
de tsam ma byung yang thugs sgrub rtsa bsnyen thems pa /
tha na yang bla sgrub gang rung gi bsnyen pa thems pa zhig nges par dgos /
bca' gzhi rgyas pa thog mar sa slong dang sa rgod yin na lto 'phye brtag pa sogs gzhung gzhan dang mthun par zin nas /
nyams grib sbyang phyir bdag nyid dbang drag 'bar ba gang rung gi nga rgyal dang ldan pas bgegs bskrad cing /
las kyi bum par sme brtsegs bskyed bzlas nus ldan gyis chas dang /
gnas dang khang pa sogs la khrus gsol zhing /
sme brtsegs kyi sbyin sreg gam zhi ba'i sbyin sreg gang rung bcas grub nas /
pho brang rgya khyon 'dom gang las mi chung ba shing ngam rdos brtsegs shing /
de yang gru bzhi sgo bzhi lcog dang ldan pa shin tu mdzes brjid ldan pa rlan dang chu char gyis mi 'jig pa'i bca' ga legs par 'du byas zin pa'i nang du /
thugs sgrub rtsa ba'i dkyil 'khor mtshan nyid rdzogs pa lha gnas so sor rdo leb la brkos pa'am shing la ri mo ras bris gang rung /
mdor na chud zos mi 'gro nges pa tshul bzhin bris nas tshon btang ba bcas dwangs ba 'dren pa dang /
lha gnas rnams su gter bum rab rin po che tha na rdza bum bre gang shong ba yan chad che chung dkyil 'khor dang 'tsham pa /
gtso bo sku gsum gyi bum pa che chung 'khor las nyid 'gyur tsam che ba bcas khyon bcu bdun 'du byas pa'i /
shar du ra ha /
lhor tsa ri /
nub tu hri ni /
byang du ya sa bcas bris pa gzhug cing /
sngags byang rang rang gi rtsa sngags sham bu bcas dang /
rten snying brtan bzhugs gang 'os /
bstan 'gror dge ba'i 'dod gsol bcas dang /
bkra shis tshigs gcad bcas bris nas dril te gzhug
/gtso bo gsum gtso bum nang du bzhugs tshul go rim ltar phyogs gcig tu gzhug
/zhabs sdom sogs spyi ltar dang /
so so'i gter bum nang du ma 'chol bar gzhug cing /
gseng rnams su ring bsrel rnam bzhi 'bru sman dar zab sogs kyis bkang ste 'jim pa gtsang mas kha bsdams shing /
ras dkar dri med la rigs lnga'i phyag mtshan bris pa'i 'gebs bcas 'du bya /
'bur sku ma grub na ras bris tshad ldan rgyab kyi thugs ka'i thad du phyag mtshan sa bon gyis mtshan pa dang so so'i snying po sham bu can rten snying 'dod gsol shis brjod bcas bris shing /
de nyid shing byang la phyogs bzhi nas 'dzer zhing dbu zhabs ma log pa gter bum gyi nang du so sor bzhugs pa sogs gong ltar grub rjes /
las gzhung bsrang zhing sbyang khrus rab gnas mdor bsdus bcas gtang ba dang /
'bring po ni /
lha gnas mtshon pa'i gdan pad 'dab bzhi /
de rgyab rin po che zur brgyad phyi rim mu khyud bcas dang /
gter bum bca' sgrub rgyas pa ltar dgos shing /
bsdus pa ni /
bum pa gcig gi nang du sngags byang rnams lha gnas so sor ma 'dzol bar bzhugs shing /
shin tu bsdu na /
gter bum gcig gi nang du thugs sgrub rtsa 'khor la 'di'i sham bu sbyar ba la /
gang ltar yang ring bsrel rnam bzhis phyur bur bkang ba sogs rgyas pa'i dus ltar bca' sgrub tshad ldan grub pa dang /
rgyas 'bring bsdus pa rnams la sgo bzhir rgyal chen sde bzhi spyi ltar gyi 'bur sku'am sgo bzhi'i phyi ngos su sku bri zhing nang ngos snying po 'dod gsol bcas bri ba dang /
shin tu bsdus pa'i skabs gter bum gyi phyi ngos phyogs bzhir rgyal chen sku'am snying po gang rung bris pas 'thus /
pho brang gi rtser gdugs dang phyogs mtshams su dar 'phan rgyal mtshan bcas btsugs nas /
ra ba bzhi'i yar tshes bcu'am gza' tshes dge ba'i nyin la /
rdo rje slob dpon gyis gter bum rnams dkyil 'khor lha gnas so sor ma 'chol bar bzhugs su gsol zhing /
mtha' skor du phyi nang mchod pa'i mtshon /
srid pa'i 'dod yon dngos dang ri mor bris pa yan 'byor tshogs kyis bungs bskyed nas bsham /
de nas rdo rje slob dpon 'dus pa'i tshogs kyis thugs sgrub las byang rgyas 'bring gang rung gzhung bsrang la bdag mdun dbyer med du sgrub cing dzapa? khang dbye nas bzlas pa ji ltar rigs pa grub rjes /
mchod bstod dang dzapa? khang mi bsdu bar rten dang dbyer med du mos te thun mtshams su /
bka' nan rab brjid rgyas bsdus gang lcogs gtang zhing /
de nas byin 'beb rgyas pa gang rigs dang /
tshogs kyi mchod pa ma mtha' brgya rtsa sogs gang 'grub phul ba dang /
de skabs sgrub grogs gzhan nas gser skyems bsang mchod sde brgyad khengs mdos sogs gzhung nas gsungs tshod ltar bsgrub pa dang /
rgyas par 'gong po ar gtad bcas grub na bca' chog tshad ldan grub pa bcas /
mdor na rgyas par sgrub mchod nyin lnga tsam dang /
bsdu na nyin rdzogs kyis /
bsdu rim skabs brtan bzhugs dang shis brjod rgyas pa dang /
shin tu bsdus pa la'ang bgegs bskrad srung 'khor khrus gsol gser skyems sngon du 'gro ba'i las gzhung bsrang ba dang /
bzlas pa byin 'beb tshogs mchod gang mang phul te /
mtha' bsdu brtan bzhugs shis brjod bcas grub pa tsam ni gal che zhing /
gang ltar yang mthar phyogs bzhi'i sgo bsdams te rgyal chen rnams zhal phyir gzigs nas bkod de /
bsang sbyang dang bskyed chog spyan 'dren mchod bstod 'dod gsol bcas gzhung las byung ba ltar btang ste sgo so so re re nas bsdam zhing shis brjod bcas kyang ci rigs bya /
de ltar thugs sgrub bar chad kun sel du ma zad yid bzhin nor bu dang /
gzhan bla ma gsang 'dus /
thugs sgrub yang snying 'dus pa /
dkon mchog spyi 'dus sogs bla ma mtha' dag lha sngags bsgyur ba tsam ma gtogs sbyar rung zhing /
de ltar na dkyil 'khor yang rang rang gi gzhung ltar dang /
lha grangs mang nyung gis gter bum yang mang nyung ci rigs pa 'byung zhing /
lha sngags byang bu bkod tshul sogs ni rang rang gi gzhung ltar 'phrul shes pa dgos so //
zhes pa'ang yon tan rgya mtshos zin bris su shrI de wi ko Tir bgyis pa'o ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
