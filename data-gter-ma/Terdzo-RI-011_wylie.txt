@#//
rdzogs chen ma rgyud mkha' 'gro gsang ba lam khyer gyi dbang gi cho ga bai DUr+Ya'i do shal zhes bya ba bzhugs so //
na mo gu ru dz+nyA na DA ki nI yai /
bde chen rab dgyes gsang ba'i mkha' dbyings nas //
sku dang ye shes phrin las mi zad gter //
'byung gnas rdo rje btsun mo mchog gi zhal //
dgyes pa'i spyan gyis sgrub la brtser gzigs mdzod //
dkon la rin thang che ba'i dbyig
/nye rgyu'i lam bzang DA ki nI'i //
thugs gsang thigs pa'i smin byed khrigs //
yig rnying don bzhin rab gsal bya //
mkha' 'gro gsang ba lam khyer gyi gdams pa'i sngon du 'gro ba smin byed thun mong bas skal ldan rjes su 'dzin pa la gsum /
sbyor ba yo byad kyi gshom /
dngos gzhi dbang gi cho ga
/rjes su bya ba'i las rim mo //
dang po ni /
dben zhing mtshan nyid dang ldan pa'i gnas su yar mar gyi tshes bcu lta bur /
stegs bu dri dang bdud rtsi lngas chag chag btab pa la khros ma lha bcu gsum gyi maN+Dal rdor rwa me ri bcas rdul tshon ras bris gang rung ngam /
ma 'byor na 'bru'i tshom bu dbus su che ba gcig
/de rgyab bzhi /
de rgyab brgyad bcas gtso 'khor bcu gsum bkod pa'i khar /
dbus su bum pa mgul chings mthing ga can /
shar du dkar /
lhor ser /
nub tu dmar /
byang du ljang gu /
thams cad bcud dang kha rgyan gyis spras pa /
lnga po so so'i mdun du rigs lnga mkha' 'gro'i sku tsaka
/rgyab tu mkha' 'gro'i gtor chen rgyan spros can gyi g.yas g.yon sman rag
/bar mtshams su mtshan ldan thod par chang dang chos sman mngar gsum sbyar ba dang /
shog dril lnga po so sor dar gyis dril ba /
me tog dang dar ras kyi cod pan /
mdun du chu gnyis nyer spyod rnams bsham /
gzhan yang las bum /
bgegs gtor /
tshogs kyi yo byad /
bka' srung dang brtan ma'i gtor ma sogs mkho ba'i yo byad rnams tshogs par bya'o //
gnyis pa dngos gzhi dbang chog ni /
dang po dbang don sgrub mchod khros nag lha bcu gsum ma'i las byang gi dbu nas brtsam /
bdag mdun dbyer med du bskyed bstim phyag mchod rgyas par bya /
dzapa? khang phyes la so sor spro bsdu'i ting 'dzin dang ldan pas bsnyen bzlas ci 'grub bya /
bum pa rang byung gi gzhal yas khang mtshan nyid yongs su rdzogs pa'i dbus kyi bum par sangs rgyas mkha' 'gro dang rdo rje phag mo gnyis su med pa :
yab dpa' bo rta mgrin dang 'khril ba :
shar gyi bum nang du rdo rje mkha' 'gro dang bde chen dkar mo dbyer med pa :
lho'i bum nang du rin chen mkha' 'gro dang ser mo don grub dbyer med pa :
nub kyi bum nang du pad+ma mkha' 'gro dang dmar mo sgra sgrog dbyer med pa :
byang gi bum nang du las kyi mkha' 'gro dang sna tshogs mthar phyin dbyer med pa :
bzhi ka'ang rang rigs kyi yab dang 'khril cing rgyan cha lugs yongs su rdzogs pa skad cig gis gsal bar gyur :
rang srog sngags kyi 'od zer sogs kyis gsal gdab gzungs thag blangs la snying po brgya stong bzla /
mthar thun mong du mchod bstod stong tshigs bya /
tshogs byin brlabs la 'bul zhing bstod bskul phrin bcol yan bya /
rig pa'i me tog dor la slob ma gzhug par gnang ba zhu /
las bum du bgegs mthar byed lta bu'i sgom bzlas kyis byin brlab bo //
de nas slob ma rnams sgo'i phyi rol du 'tshogs pa la /
ji ltar bltams pa sogs kyis khrus bya /
mig dar dgab cing me tog gtad /
de dag la mtshams sbyor dang sngags brjod dgos pa'i nges pa med kyang spro na spyi ltar bya chog
/thog mar ring po'i sbyor ba bla ma la dbang gi snyan gsan dbab pa'i phyir ci 'byor ba'i rten phul bar mos la zhing khams 'bul 'tshal /
zhes maN+Dal 'bul du gzhug
/phyag snyim pa me tog dang bcas te gsol ba 'debs pa 'di'i rjes zlos mdzod /
kye :
bla ma kun bzang rdo rje 'chang :
ye shes lnga ni 'thob bya'i phyir :
gsang ba bla med dkyil 'khor du :
bdag cag rnams ni 'jug tu gsol :
lan gsum /
slar yang khyad par gyi don zhu bar skabs phyed pa'i phyir gsol 'debs rjes zlos mdzod /
kye :
bla med gsang ba'i dkyil 'khor 'dir :
bdag cag brtse bas rjes bzung nas :
yum mchog bla med theg pa'i don :
da lta bdag la bka' drin stsol :
lan gsum /
slob dpon rdo rje khro bo'i nga rgyal gyis /
khyed rnams su dang su zhig yin :
'di ni skal ldan 'du ba'i gnas :
skal med rnams ni phyir dengs shig :
log sred can rnams brlag par 'gyur :
ces pa'i lan gsol ba 'di'i rjes zlos mdzod /
kye :
bdag cag skal ldan rigs kyi bu :
zab mo smin byed dbang bskur de :
da lta zhu bar spro lags pas :
brtse bas bka' drin bstsal du gsol :
de nas bar chad kyi gegs 'dri ba yin pas 'di la gsan 'tshal /
khyed rnams mu stegs can ma yin nam :

phyi nas ma yin lags zhes zhu /
log par rigs chad ma yin nam :
sngar ltar 'gre /
theg pa dman pa'i rigs ma yin nam :
theg chen gyi don la mi mos pa ma yin nam :
gsang ba bla med blor mi shong ba ma yin nam :
bskyed rdzogs zab mo nyams su len mi nus pa ma yin nam :
rtsa ba dang yan lag gi dam tshig bsrung mi nus pa ma yin nam :
gsang sgo 'chal par sgrog pa ma yin nam /
ma yin lags zhes zhu /
de nas khyed rang rnams kyi 'dod don spro ba dri ba yin pas so sor lan thobs shig
/'o na khyed rang rnams 'khor ba rgyab tu bskyur bar spro'am :

spro lags zhes zhu /
khyim nas khyim med par rab tu byung zhing theg chen byang chub sems dpa'i lam la 'jug par spro'am :
lan gong mas 'gre /
gsang sngags rdo rje theg pa'i dbang zab mo zhu bar spro'am /
bskyed rdzogs kyi nyams len tshul bzhin byed par spro'am :
dam tshig mig gi 'bras bu bzhin bsrung bar spro'am :
yang gsang bla na med pa'i ngo sprod zhu bar spro'am :
tshe gcig lus gcig la sangs rgyas sgrub par spro'am :

spro lags zhes zhus pa'i lan du :
rigs ma yin pa mi 'jug cing :
rigs ldan rnams la dngos grub 'byung :
zhes spro ba bskyed /
'di yan chad thog mar bla ma la dbang gi snyan gsan 'bebs shing snod brtag pa yin pas snga nyin lta bur grub na legs kyang /
deng sang dbang rgyun tsam la dbang dngos dang sbrel nas bya ba ste 'di rigs gzhan la'ang mang ngo //
de nas sgo srung khro bo'i dbang po la gsol ba gdab pa 'di'i rjes zlos mdzod /
kye :
khro bo mi bzad 'jigs pa'i sku :
phyag na mtshon cha sna tshogs bsnams :
bdag cag 'khor ba las bsgral phyir :
khyed kyis dbang sgo dbye ru gsol :
lan gsum /
de nas bgegs gtor bsham /
byin rlabs bgegs 'gugs bsngo ba rnams spyi ltar byas la /
las byang ltar bka' bsgo drag sngags rol mo yungs thun sogs kyis bgegs bskrad la /
srung 'khor 'don bsgom bya /
slob ma rnams phyag bcas gral du 'khod /
me tog bkye bsdu /
sems bskyed gsal gdab dang chos bshad rgyas bsdus ci rigs pa byas la /
de la 'dir bla med ma rgyud thams cad kyi zab don mthar thug gcig tu dril ba /
ye shes mkha' 'gro rnams kyi thugs bcud snying gi thigs pa rdzogs chen ma rgyud gsang ba lam khyer zhes bya ba /
skal pa dang ldan pa'i gang zag tshe lus gcig la mkha' spyod rdo rje'i grong khyer chen por zag med 'od kyi skur grol bar byed pa 'di nyid /
gsang ba thams cad kyi bdag mo dbyangs can ye shes mtsho rgyal la rdo rje rnal 'byor mas lung bstan pa ltar /
mkha' 'gro yongs kyi tshogs rje slob dpon sangs rgyas gnyis pa la gsol ba btab cing zhus pa na /
gnang ba'i skabs phyes te thugs kyi mdzod brtol nas mi shigs dwangs ma'i thig le'i zungs su bstsal pa nyid /
phyi rabs skal ldan rnams la brtse bas dgongs te sgrags yang rdzong 'od gsal shel gyi phug par zab mo'i rgya rim pa bdun gyis btab nas gter du sbas pa nyid /
phyis gdul ba'i dus su son pa na dbyings phyug mkhar chen bza' nyid slar yang mi mo'i gzugs su snang ba slob dpon ma kun dga' 'bum nyid /
sgrub gnas der lo bdun zla ba bdun zhag bdun rim gnyis kyi rnal 'byor la rtse gcig tu gzhol ba'i mthar dag pa mkha' spyod kyi zhing khams chen por rigs lnga ye shes kyi mkha' 'gro rnams kyis dbang bskur gdams ngag yongs rdzogs bstsal cing lung bstan mdzad pa'i rjes thog de ma thag par /
gter zhal phyes shing skal ldan mtha' yas pa rnam grol gyi go 'phang la mchog tu dbugs dbyung bstsal pa'i ngo mtshar snyan pas gangs can 'dzin ma'i khyon yongs su khyab pa'i zab chos 'di nyid la /
smin grol gyi lam mchog gnyis las skabs 'dir slob ma smin byed dbang gi cho ga bsgrub pa la /
zhes sogs kyis mtshams sbyar la maN+Dal 'bul du gzhug
/snyim pa me tog gis bkang ba'i thal sbyar bcas gsol 'debs 'di'i rjes zlos /
kye :
yum mchog gsang ba'i dkyil 'khor du :
bdag nyid 'jug par spro lags pas :
brtse bas rjes su gzung nas ni :
bka' drin gnang bar mdzad du gsol :
lan gsum /
slar yang khyad par can gyi 'dod don zhu ba'i slad du gsol 'debs 'di'i rjes zlos /
kye :
bla med kun bzang he ru ka :
mkha' 'gro yongs rdzogs dbang mchog de :
da lta zhu bar spro lags pas :
bka' drin gnang bar mdzad du gsol :
lan gsum /
gsang chen rdo rje theg pa'i smin grol zab mo'i sgor zhugs pa la rgyud sdom pa dang ldan pa gal che bas sdom pa zhu ba'i yon du maN+Dal 'bul 'tshal /
maN+Dal phul /
gsol ba 'debs pa 'di'i rjes zlos /
kye :
bla ma dpal ldan rdo rje 'chang :
bla med ye shes rdzogs bya'i phyir :
bla med theg pa'i 'jug sgo yi :
lam gyi rim pa'i bslab bya de :
da lta sgrub pa'i dus lags pas :
brtse ba chen pos rjes bzung nas :
bdag la bka' drin bstsal du gsol :
ces zhu /
de nas 'dun pa 'di bzhin du mdzod /
bla ma dang ye shes mkha' 'gro'i dkyil 'khor la rtsa ba gsum dang sangs rgyas byang chub sems dpa' thams cad kyis bskor te sprin phung gtibs pa lta bur mngon sum du bzhugs pa'i spyan sngar /
bdag gzhan nam mkha'i mtha' dang mnyam pa'i sems can thams cad deng nas byang chub chen po mngon du ma gyur gyi bar du skyabs su 'gro ba'i mos pas /
phyi ltar dkon mchog rin po che rnam pa gsum la skyabs su 'gro ba 'di'i rjes zlos /
kye :
ji ltar sngon gyi bde gshegs kyis :
dkon mchog gsum la skyabs song ltar :
bdag kyang skyabs su 'gro bar bgyi :
rkang gnyis gtso bo sangs rgyas dang :
'dod chags bral ba dam pa'i chos :
tshogs kyi zhing gyur dge 'dun la :
bdag nyid gus pas skyabs su mchi :
lan gsum /
nang ltar rtsa ba gsum la skyabs su 'gro ba 'di'i rjes zlos /
byin rlabs can gyi bla ma dang :
dngos grub bdag nyid zhi khro'i tshogs :
mkha' 'gro bka' srung thams cad la :
bdag nyid gus pas skyabs su mchi :
lan gsum /
gsang ba rang rig sku gsum gyi bdag nyid can la skyabs su 'gro ba 'di'i rjes zlos /
ka dag lhun grub chos sku dang :
rang gsal 'dzin med longs spyod rdzogs :
rang shar rang grol sprul pa'i sku :
bdag nyid gus pas skyabs su mchi :
lan gsum /
des theg pa thams cad kyi gzhi rten skyabs 'gro grub nas /
sdom pa gsum rim par gzung ba la /
dang po theg dman dang thun mong gzhan gnod gzhir bcas spong ba so so thar pa'i sdom pa blangs nas tshul bzhin du bsrung snyam pas 'di'i rjes zlos /
bla ma kun bzang spyan snga ru :
lus ngag yid kyi gzhan rnams la :
gnod pa spangs nas dge ba bsgrub :
dge slong dge tshul byang chub sems :
so so thar pa'i sdom pa ni :
nyis brgya lnga bcu'i khrims la sogs :
bdag gis brtan por gzung bar bgyi :
lan gsum /
theg pa chen po'i khyad chos gzhan phan gzhir bcas la bslab pa smon pa byang chub mchog tu sems bskyed pa 'di'i rjes zlos mdzod /
kye :
'gro rnams bsgral 'dod bsam pa yis :
sems can ma bsgral ba rnams bsgral :
ma grol ba rnams dgrol ba dang :
dbugs dbyung mya ngan 'das la 'god :
lan gsum /
'jug pa byang chub kyi sems bskyed pa 'di'i rjes zlos /
kye :
deng nas 'khor ba ma stongs bar :
lus dang srog la mi blta bar :
'gro ba'i don la rab zhugs nas :
bde chen zhing du rab tu sgrol :
lan gsum /
rdo rje theg pa'i thun mong ma yin pa'i dam tshig rnams las thog mar phyi rigs lnga'i dam tshig gzung ba 'di'i rjes zlos /
kye :
rdo rje rigs kyi dam tshig tu :
rdo rje dril bu slob dpon dang :
mi 'bral mi bskyod dam tshig bsrung :
rin chen rigs kyi dam tshig tu :
sbyin pa rnam bzhi rtag tu sbyin :
pad+ma rigs kyi dam tshig tu :
phyi nang gsang ba'i chos rnams spyad :
las kyi rigs kyi dam tshig tu :
'gro ba'i don la brtson par bya :
sangs rgyas rigs kyi dam tshig tu :
de bzhin nyid la gnas par bya :
lan gsum /
nang rtsa ba dang yan lag gi dam tshig rnams gzung snyam pas 'di'i rjes zlos /
kye :
bla ma kun bzang rigs lnga'i gtso :
sku gsung thugs dang yon tan dang :
phrin las chen po 'gro ba'i dpal :
dam tshig rnam grangs bsam 'das pa :
bsdus na rtsa ba sku gsung thugs :
bdag gis ma lus bsrung bar bgyi :
lan gsum /
de nas dri'i thig le gnas gsum yas nas mar bkod la /
oM AHhU~M zhes pas /
spyi bor 'khor lo dkar po rtsibs brgyad pa :
mgrin par pad+ma dmar po 'dab ma bzhi pa :
snying gar rdo rje rgya gram sngon po rnams gsal bar gyur :
slar mas nas yar bkod la /
hU~M AHoM zhes pas /
snying gar rdo rje rgya gram hU~M gis mtshan pa :
mgrin par pad+ma AHyis mtshan pa :
spyi bor 'khor lo oM gyis mtshan par gyur pa'i mos pa mdzod /
de nas dbang gi gzhi sgrub pa la ye shes pa dbab pa'i slad du khyed rang rnams lus gnad drang por bsrang /
ngag gnad rlung kha sbyor du chings /
yid kyi gnad gzhan du ma yengs par dmigs pa 'di rtse gcig tu sgoms shig
/bsang sbyang /
phyi nang gi chos thams cad stong par gyur /
de'i ngang las gnas yul dur khrod 'bar ba'i bkod pa dang ldan pa'i dbus su pad+ma nyi zla dus mtshan ro gdan rnams brtsegs pa'i steng du /
khyed rang rnams kyi sems kyi ngo bo hrIHyig mthing nag
/de yongs su gyur pa las skad cig gis khyed rang rnams thugs rje khros ma nag mo sku mdog mthing nag
/zhal khro gnyer spyan gsum mche ba gtsigs pa /
dbu gtsug phag zhal ngur sgra can dbu skra thur du grol ba /
phyag g.yas pas rdo rje'i gri gug phyar zhing g.yon thod khrag thugs kar bskyil pa /
kha T+wAM ga gru mo g.yon du brten cing sku gcer bu la phyag rgya lnga dang dur khrod chas kyis brgyan pa /
zhabs g.yas bskum g.yon brkyang ba'i gar stabs kyis me phung 'bar ba'i klong na bde stong rab tu 'bar ba'i nyams kyis bzhugs pa'i spyi bor oM/
mgrin par AH
thugs kar hU~M gis mtshan par gsal thobs /
slob dpon dkyil 'khor pa'i thugs ka dang khyed rang rnams kyi snying ga'i hU~M las 'od zer 'phros pas /
phyogs bcu'i bla ma yi dam mkha' 'gro sangs rgyas dang byang chub sems dpa'i tshogs dang bcas pa thams cad spyan drangs /
mdun gyi nam mkha' nas khu 'phang 'babs pa bzhin du shar shar byon /
rang la sib sib thim par bsam zhing /
rig pa spros bral gyi ngang la zhog cig
/spos rol dbyangs bcas spro na las byang gi spyan 'dren sbyar /
bsdu na sngags tsam gyis 'thus pas snying po'i gsham du /
dz+nyA na badzra A be sha ya a A:
btags pa drag tu brjod /
mtshams sbyor bcas /
tiSh+Tha badzras brtan par bya /
'dir so shing dpung skud ku sha rnams ster bar gsungs kyang /
'jug pa dang dbang sbrel skabs 'dir dgos pa lhag po med pas ma byas kyang chad skyon mi 'byung /
mgo thog tu rdo rje bzhag la /
deng nas gzung ste bu khyod kyi :
rdo rje 'dzin pa nga yin pas :
nga yis ji ltar bsgo ba bzhin :
bka' las 'da' bar ma byed cig :
gal te bka' las 'das gyur na :
khyod nyid na rag gnas su ltung :
de bas dam la ma 'da' zhig :
dam chu bdud rtsi blud la /
oM badzra sa ma ya dzaHrak+Sha hU~M:
zhes pas dam la bzhag go
/de rnams kyis sngon 'gro 'jug pa'i chos rnams grub pa lags /
dngos gzhi'i dbang bskur ba'i yon du maN+Dal phul /
gsol 'debs 'di'i rjes zlos mdzod /
kye :
bla ma kun bzang he ru ka :
yum mchog rdo rje phag mo dang :
rigs lnga mkha' 'gro'i tshogs rnams dgongs :
bdag cag dad ldan bu rnams la :
dngos gzhi'i dbang mchog gnang du gsol :
lan gsum /
khyed rang rnams dkyil 'khor gyi shar sgo nas brtsam rim bzhin g.yas skor gyis phyin te sgo ma chen mo bzhi la dkyil 'khor chen po'i sgo dbye bar gsol ba btab pa'i mos pas 'di'i rjes zlos mdzod /
kye :
shar sgo srung ba'i lcags kyu ma :
me long ye shes sgo phyes la :
bdag cag yi dam lha dang sprod :
kye :
lho sgo srung ba'i zhags pa ma :
mnyam nyid ye shes sgo phyes la :
bdag cag yi dam lha dang sprod :
kye :
nub sgo srung ba'i lcags sgrog ma :
sor rtog ye shes sgo phyes la :
bdag cag yi dam lha dang sprod :
kye :
byang sgo srung ba'i dril bu ma :
nan tan ye shes sgo phyes la :
bdag cag yi dam lha dang sprod :
ces gsol ba btab pas sgo bzhi shag gis phyes par mos shig
/sngar byin pa'i me tog de nyid tshe rabs sngon nas 'brel ba'i rigs kyi lha skal gang yin pa la phog par shog cig snyam pas 'di'i rjes zlos dang bcas te me tog 'dor ba zhu /
'grim dkyil lam tshom bu bkod la /
kye :
rdo rje phag mo'i dkyil 'khor du :
'brel ba'i me tog 'di dor bas :
sngon nas gang la sbyangs pa'i lha :
gang yin de la phog par shog :
pra tIts+tsha badzra ho :
zhes 'dor du gzhug
/gsang mtshan so so'am spyi tsam du /
me tog gtso mo'i rigs su nges pas gsang ba'i mtshan thugs rje dgyes ma rtsal zhes bya ba yin no :
ma rig pa'i sgrib g.yogs mig dar dang lhan cig bsal bar mos shig
/ho :
sngon gyi mig mkhan rgyal po yis :
ma rig ling thog bsal pa ltar :
skal ldan rigs kyi bu khyod kyi :
ma rig ling thog nga yis bsal :
rdo rje'i spyan du 'char bar shog :
oM badzra tsak+ShuHpra be sha ya phaT:
ces thur mas bsal /
rgyal kun bskyed yum rdo rje btsun mo thugs rje khros ma nag mo lha bcu gsum gyi dkyil 'khor mngon sum bzhin du mthong bar mos la dad gus spro dga' rgya chen po skyed cig
/ltos shig dkyil 'khor 'di la ltos :
da ni rab tu dga' ba skyed :
gus pas 'di nyid dang du longs :
ma mthong ba la ma smra zhig :
slar yang khyad par gyi don zhu ba'i slad du gsol 'debs rjes zlos mdzod /
kye :
yum mchog kun bzang dkyil 'khor du :
smin cing grol ba'i dbang mchog de :
da lta zhu bar spro lags pas :
bka' drin gnang bar mdzad du gsol :
lan gsum /
thog mar bum pa'i dbang bskur ba yin pas 'dun pa 'di bzhin du mdzod /
slob dpon dang dkyil 'khor pa dpa' bo mkha' 'gro'i tshogs dang bcas pa rnams kyis ye shes mkha' 'gro rigs lngas byin gyis brlabs pa'i las bzhi mchog lnga'i bum pa rnams kyis rim bzhin dbang bskur bas /
nyon mongs dug lnga'i dri ma dag
/ye shes lnga mngon du gyur par mos shig
/dbus bum thogs la /
hU~M:
sangs rgyas mkha' 'gros byin brlabs pa'i :
sna tshogs bum pa gzhal yas khang :
snang stong dbyer med bdud rtsi bum pa'i dbang bskur bas :
gti mug dri ma dag gyur nas :
chos dbyings ye shes dbang thob shog :
bud+d+ha oM b+h+rU~M:
spyi bor bzhag la bum chu sbyin /
shar bum thogs la /
hU~M:
rdo rje mkha' 'gros byin brlabs pa'i :
zhi ba'i bum pa gzhal yas khang :
rig stong dbyer med bdud rtsi bum pa'i dbang bskur bas :
zhe sdang dri ma dag gyur nas :
me long ye shes dbang thob shog :
badzra hU~M b+h+rU~M:
lho bum thogs la /
hU~M:
rin chen mkha' 'gros byin brlabs pa'i :
rgyas pa'i bum pa gzhal yas khang :
bde stong dbyer med bdud rtsi bum pa'i dbang bskur bas :
nga rgyal dri ma dag gyur nas :
mnyam nyid ye shes dbang thob shog :
rat+na trAM b+h+rU~M:
nub bum thogs la /
hU~M:
pad+ma mkha' 'gros byin brlabs pa'i :
dbang gi bum pa gzhal yas khang :
gsal stong dbyer med bdud rtsi bum pa'i dbang bskur bas :
'dod chags dri ma dag gyur nas :
sor rtog ye shes dbang thob shog :
pad+ma hrIHb+h+rU~M:
byang bum thogs la /
hU~M:
las kyi mkha' 'gros byin brlabs pa'i :
drag po'i bum pa gzhal yas khang :
grags stong dbyer med bdud rtsi bum pa'i dbang bskur bas :
phrag dog dri ma dag gyur nas :
bya grub ye shes dbang thob shog :
karma AHb+h+rU~M:
zhes bskur /
de'i mtha' rten lha dbang ni /
rigs lnga mkha' 'gro'i sku las ye shes kyi sku gnyis pa re 'phros /
khyed rang rnams kyi gnas lngar thim pas dbyer med du byin gyis brlabs par gyur pa'i mos pa mdzod /
sangs rgyas rdo rje rin chen pad+ma las kyi mkha' 'gro lnga'i tsaklis rim bzhin dbang bskur la /
hU~M:
nga ni snang ba yab yin te :
khyod ni stong pa yum yin no :
snang stong dbyer med dbang bskur bas :
gti mug rang sar dag nas ni :
lhun grub zhing khams mthong ba dang :
sku yi rig 'dzin thob par shog :
bud+d+ha dpa' bo dzaHdza :
hU~M:
nga ni rig pa yab yin te :
khyod ni stong pa yum yin no :
rig stong dbyer med dbang bskur bas :
zhe sdang rang sar dag nas ni :
mngon dga'i zhing khams mthong ba dang :
chos sku'i rig 'dzin thob par shog :
badzra dpa' bo dzaHdza :
hU~M:
nga ni bde ba yab yin te :
khyod ni stong pa yum yin no :
bde stong dbyer med dbang bskur bas :
nga rgyal rang sar dag nas ni :
dpal gyi zhing khams mthong ba dang :
longs sku'i rig 'dzin thob par shog :
rat+na dpa' bo dzaHdza :
hU~M:
nga ni gsal ba yab yin te :
khyod ni stong pa yum yin no :
gsal stong dbyer med dbang bskur bas :
'dod chags rang sar dag nas ni :
bde chen zhing khams mthong ba dang :
sprul sku'i rig 'dzin thob par shog :
pad+ma dpa' bo dzaHdza :
hU~M:
nga ni grags pa yab yin te :
khyod ni stong pa yum yin no :
grags stong dbyer med dbang bskur bas :
phrag dog rang sar dag nas ni :
las rab zhing khams mthong ba dang :
ngo bo nyid sku'i rig 'dzin thob par shog :
karma dpa' bo dzaHdza :
kye :
dpal thugs rje dgyes ma rtsal zhes bya ba'i de bzhin gshegs mar 'gyur ro :
zhes lung bstan /
des lus la bum pa'i dbang thob /
phung khams skye mched kyi dri ma dag
/snang stong lha'i 'khor lo bsgom pa la dbang /
sku rdo rje'i go 'phang mngon du byed pa'i skal pa dang ldan pa yin no //
gnyis pa gsang ba'i dbang la /
gtso mo rnal 'byor ma thabs mchog he ru ka dang snyoms par zhugs pa'i byang chub kyi sems sangs rgyas thams cad 'dus pa'i ngo bo thod pa'i bdud rtsi dang ro gcig tu 'dres pa nyid /
khyed rang rnams kyi mgrin par byin par mos shig
/thod chang sbyin la /
kye ma kye ma rigs kyi bu :
dus gsum rgyal ba thams cad kyis :
byang chub sras mchog dam pa la :
ji ltar dbang bskur mdzad pa ltar :
de bzhin gsang ba'i byang sems kyis :
de ltar khyod la dbang bskur ro :
oM gu ru d+he ba DA ki nI ha ri ni sa ra tsa hri ya :
bo d+hi tsit+ta a mr-ita pany+tsa hU~M:
zhes bdud rtsi lce thog tu bzhag pas :
lus kyi nang la song nas :
bde stong dbyer med kyi don rgyud la skyes par mos shig :
des ngag la gsang ba'i dbang thob /
srog rtsol 'pho bcas kyi dri ma dag
/grags stong rdo rje'i bzlas brjod byed pa la dbang /
gsung rdo rje'i go 'phang mngon du byed pa'i skal pa dang ldan pa yin no //
gsum pa shes rab ye shes kyi dbang la /
lhan skyes mdzes ma'i rang bzhin rang rigs kyi phyag rgya mtshan nyid yongs su rdzogs pa bstsal par mos shig
/hU~M:
ye shes lha mo bde ba'i sku :
kun tu bde ba rnam sbyin ma :
dga' ba'i gzugs can yid 'ong ma :
'di khyer dpa' bo sems dpa' che :
rtag tu gus pas mchod par gyis :
oM ma hA su kha ho :
zhes dril bu lag tu gtad /
de ltar gtad pa'i rig ma dang khyed rang rta phag yab yum :
mkha' gsang rdo rje pad+mor gsal bas :
thabs 'di la brten nas zung 'jug bde ba chen po'i go 'phang mngon du bya ba'i blos snyoms par zhugs pas dga' ba bzhi'i ye shes mthar thug pa rgyud la skyes par mos shig :
des yid la shes rab ye shes kyi dbang thob /
rnam shes tshogs brgyad kyi 'khrul rtog dag
/bde stong thabs grol gyi rnal 'byor bsgom pa la dbang /
thugs rdo rje'i go 'phang mngon du byed pa'i skal pa dang ldan pa yin no //
bzhi pa tshig gi dbang bskur ba la /
khyed rang rnams longs la spyi bor thal mo sbyor /
kha shar phyogs su ltos la /
shar phyogs kyi nam mkha'i pha mthar 'gro bar sgoms shig :

slar rang gnas su tshur log par sgoms shig :
byas la de gnyis kyi bar mtshams su cung zad re bzhag
/nam mkha' la mtha' med :
sems la dngos po med pas 'gro bar snyam yang 'gro sa dang 'gro mkhan med :
ldog par snyam yang ldog sa dang ldog mkhan med :
thams cad kyang rig pa spros bral chos sku'i rang rtsal du ngo shes par gyis shig :
yang khyed rang rnams kha lho phyogs su sogs sgyur la /
nub dang byang bcas phyogs bzhi kar de yi 'gres kyis ngo sprad /
des sgo gsum la bzhi pa tshig dbang rin po che thob /
lhan skyes kun gzhi'i dri ma dag
/rig stong 'od gsal rdzogs pa chen po bsgom par dbang /
ye shes rdo rje'i go 'phang mngon du byed pa'i skal pa dang ldan pa yin no //
dbang bzhi'i mtha' rten rdo rje slob dpon gyi dbang sbyin pa yin pas khyed rang rnams rigs kun gyi khyab bdag gdod ma'i mgon po kun bzang yab yum gyi skur gsal ba la /
snyan brgyud shog dril lnga po re re nas byin te gdams ngag gsang mdzod kyi bdag por mnga' gsol bar mos shig
/shog dril lnga po ma nor bar sbyin la /
hU~M:
zhe sdang rdo rje'i shog dril dbang bskur bas :
zhe sdang lam du longs nas ni :
dmyal ba'i 'khrul snang dag pa dang :
rtse gcig rig 'dzin thob par shog :
badzra DA ki nI hU~M:
hU~M:
'dod chags rdo rje'i shog dril dbang bskur bas :
'dod chags lam du longs nas ni :
yi dwags 'khrul snang dag pa dang :
bde gsal rig 'dzin thob par shog :
pad+ma DA ki nI hrI:
hU~M:
gti mug rdo rje'i shog dril dbang bskur bas :
gti mug lam du longs nas ni :
dud 'gro'i 'khrul snang dag pa dang :
spros bral rig 'dzin thob par shog :
bud+d+ha DA ki nI oM:
hU~M:
phrag dog rdo rje'i shog dril dbang bskur bas :
phrag dog lam du longs nas ni :
lha min 'khrul snang dag pa dang :
ro gcig rig 'dzin thob par shog :
karma DA ki nI A:
hU~M:
nga rgyal rdo rje'i shog dril dbang bskur bas :
nga rgyal lam du longs nas ni :
lha yi 'khrul snang dag pa dang :
'gyur med rig 'dzin thob par shog :
rat+na DA ki nI trAM:
gtor ma rtsa gsum yongs rdzogs kyi dkyil 'khor chen pos byin gyis brlabs pas sku lnga lhun grub 'khor lo'i bdag mo dang dbyer mi phyed par gyur par mos shig
/dpal gtor mgor bzhag la /
hU~M:
skal ldan rigs kyi bu rnams la :
rtsa ba gsum gyi bdag nyid can :
chos nyid gtor ma'i dbang bskur bas :
sku lnga lhun grub thob par shog :
ces dang snying po la /
ba liM ta a b+hi Shiny+tsa hU~M:
zhes btags pa brjod /
cod pan spyi bor bcings pas khams gsum na chos kyi 'khor los sgyur ba'i mtshan gyi rnga bo che yongs su grags par mos shig
/cod pan mgor bzhag la /
hU~M:
me tog dar gyi cod pan 'dis :
skal ldan bu la dbang bskur bas :
mkha' 'gro sde lnga'i mtshan gyi dbang thob shog :
de nas mtshams sbyor bcas bkra shis brjod /
rten snying dang su pra tiSh+Tha rol mo me tog 'thor ba rnams kyis dge legs su bya'o //
dam chu blud la /
'di ni khyod kyi dam tshig chu :
nyams na na rag dmyal bar ltung :
bsrung na dngos grub thams cad thob :
de bas dam la ma 'da' zhig :
na ra kan :
de ltar dam tshig rdo rje'i mna' chu snying dbus hU~M gi rang bzhin du gnas te legs nyes kyi dpang po byed par 'gyur bas /
rdo rje theg pa'i sa ma ya 'bum sde'i rim pa rnams ci nus bsrung bar bgyi'o snyam pas 'di'i rjes zlos /
gtso bos ji ltar sogs gsum /
gtang rag maN+Dal /
lus 'bul dge bsngo byas la slob ma gyes /
gsum pa rjes rim ni /
slob dpon gyis tshogs la rol cing lhag gtor gtang /
brtan ma bskyang /
gtang rag mchod bstod /
nongs bshags /
mdun bskyed gshegs bstim gang 'os /
bdag bskyed bsdu ldang /
bsngo smon shis brjod bcas las byang ltar byas pas grub bo //
ma rgyud gsang lam gna' dus grags che yang //
deng sang mtshan tsam gzung ba'i snga 'gyur gyi //
bstan 'dzin thugs bzhed rat+na'i bum pa bzang //
smin byed bdud rtsis bcud 'dis legs gtams shog
/mkhos med grags snyems chung ba'i ku sA li pad+ma gar dbang blos gros mtha' yas bdag
/sangs rgyas kun dngos gu ru rin po cher mi phyed pa'i dad gus brtan pa'i byin rlabs kyis yar lung shel brag nas mkha' 'gro gtad rgya'i brgyud pa dang /
sprul pa'i gter chen o rgyan mchog gyur gling pa las dag snang nye brgyud kyi bka' drin thob pa la brten /
rin chen gter mdzod chen mo'i gces pa'i dbyig tu bzhugs su gsol ba la nye bar mkho bas yig rnying gi dgongs pa gsal bar phyes pa dge legs 'phel ///
/
