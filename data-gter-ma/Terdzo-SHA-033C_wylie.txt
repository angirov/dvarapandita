@#//
snyan brgyud yang phur sbrag ma'i zab tig gi sbyin sreg grub gnyis char 'beb bzhugs so //
na mo gu ru shrI he ru ka badzra ku mA ra ye /
rang byung zag med ye shes mes //
gnyis 'dzin 'khrul pa'i bud shing tshogs //
sreg mdzad bla ma lhag pa'i lhar //
btud nas sreg blugs cho ga spel //
'dir snyan brgyud yang phur sbrag ma'i zab tig gi zhi ba'i sreg blugs 'bul ba la /
thog mar gang du bya ba'i gnas der 'bru tshom la sa lha'i zlum gtor bkod /
rang nyid thun mtshams kyi lha'i nga rgyal gyis kI la ya brgya rtsa tsam bzlas nas /
raM yaM khaM gis gtor ma bsang sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs par bsam la /
oM AHhU~M hoHzhes byin gyis brlabs /
sa gzhi'i bdag po rnams b+hU mi pa ti sa pa ri wA ra badzra sa mA dzaH
zhes spyan drangs /
b+hU mi pa ti sa pa ri wA ra a kA ro mu khaM sarba d+harmA naM ad+ya nut+pan+na tot+ta oM AHhU~M phaT swA hA/
zhes lan gsum gyis bsngos la /
gang dag 'dir gnas lha dang klu
/gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
zhes gsol bas gnang ba byin par bsam /
lag g.yas rdo rje dang bcas sa la bzhag ste kI la ya brgya rtsa brjod pa kun rdzob dang /
chos thams cad stong pa nyid du mos pa don dam gyis sbyang ba'o //
de nas gzhi der ba byung dang dri'i chag chag btab la /
thab stegs gru bzhi rgyar mda' gang dpangs su de'i phyed cha can ba byung gis byugs pa brtsigs pa'i khar /
bris thab la tshang zur gyi thig btab /
rgyar gru gang /
mchu dang kha khyer la sor bzhi re /
nang du cha phran gcig pa'i rdo rje'i phreng bas bskor ba'i pad+ma 'dab brgyad lte bar rdo rjes mtshan pa /
phyi'i grwa bzhir zla phyed rdo rjes spras pa /
kha dog thams cad kun nas dkar po bya /
ba byung dang tsan dan dkar po dri bzang dang bcas pas byugs /
me tog dkar po gcal du bkram /
tsher ma dang srog chags med pa'i shing dri zhim po'am /
ba lcis ji ltar rigs pa brtsigs /
slob dpon gyi g.yon phyogs su thab dang nye bar sman raka gtor ma chu gnyis nyer spyod lnga dang /
khyad par gyi mchod yon zhabs bsil me lha'i gtor ma gnyis sogs mchod rdzas dang /
g.yas phyogs su bal bu sogs 'o ma can gyi shing gi rtse mo'i cha las byas pa'i yam shing sor bcu gnyis pa dris byugs shing mar khus nyug pa dang /
mngar gsum dang sbyar ba'i mar khu /
til /
zho zan /
'bras /
so ba /
nas /
sran ma /
gro
/dUr ba /
ku sha rnams so so dang /
gshal sman min pa'i sman sna dang rin po che 'bru gos dar zab sna tshogs gcig tu bsres pa /
sreg rdzas rnams rim pa ji lta bar 'das ma 'das kyi khyad par gyi nyis rim du 'god /
so rtsi /
gos zung /
ku sha che chung lnga dang /
rlung g.yab /
yungs dkar sogs kyang 'du bya /
mdun du nang mchod /
rdor dril /
dgang blugs /
thod rnga /
nas ze /
las bum rnams bshams /
slob dpon chas gos dkar po rin po ches brgyan pa 'jam pa'i stan la zhi ba'i sems kyis kha shar du phyogs pas 'khod pa rnams sbyor ba dang /
cho ga dngos la /
rje bla mas mdzad pa'i phrin las grub gnyis yongs 'du ltar bzlas pa'i mtha'i stong tshigs kyi mchod pa'i bar song ba dang /
bsang gtor gyi don du las bum du skad cig gis bdud rtsi 'khyil pa bskyed nas /
a mr-ita kha shas bzla /
de nas rdo rje thabs kyi rang bzhin dril bu shes rab kyi rang bzhin gnyis ka'ang don dam pa'i byang chub sems kyi rang bzhin du mos nas /
oM ma hA badzra hU~M/
zhes rdo rje thug kar bzung /
oM badzra gaN+De AH
zhes dril bu gsil zhing dkur brten /
oM sarba ta thA ga ta ma hA a nu rA ga na badzra swa b+hA wa At+ma ko\u0f85 haM/
zhes rdor dril thugs kar bsnol nas 'khyud rgya bya zhing /
'di nas bzung cho ga ma rdzogs kyi bar rdor dril dang mi 'bral zhing /
lag gnyis rla g.yas g.yon gyi phyir mi 'da' 'o //
de nas mchod rdzas rnam las byang bzhin byin gyis brlab /
sreg rdzas rnams la bdud rtsi'i bran te /
rdo rje rtse gcig pa'i phyag rgyas reg la /
oM swA hA/
zhes rdzas rnams bkru
/yam shing la /
oM AHswA hA/
zhun mar la /
oM shrIM swA hA/
'bru rnams la /
oM dzriM swA hA/
rdzas gzhan rnams la /
oM ku ru ku ru swA hA/
stong pa'i ngang las rdzas rnams rang rang gi ming yig dang po thig les brgyan pa las byung ba'i ye shes kyi bdud rtsi'i rang bzhin sreg rdzas so so'i rnam par gsal bar gyur /
oM AHhU~M/
oM bo d+hi br-ik+ShA ya swA hA/
zhes yam shing dang /
mar khu la /
oM AHhU~M/
oM ag+na ye swA hA/
zhes pas mtshon rdzas so so'i 'bul sngags 'og tu 'byung ba rnams kyi mgor 'bru gsum sbyar ba lan gsum gyis byin gyis brlab /
oM ag+na ye dz+wa la raM/
zhes du ba med par 'bar ba'i me g.yas su bskor nas thab tu bcug
/hU~M brjod cing rlung g.yab kyis me sbar /
oM ag+na ye swA hA/
zhes blugs gzar gyis mar khu'i thigs pas gso /
oM badzra satwa AH
zhes bzlas pa'i ku sha
/oM/
ku sha 'di ni gtsang zhing dge
/tshangs pa lha rnams dag byed yin //
dkon mchog gsum po mnyes byed pa //
sa las skyes pa 'dab ma'i snying //
bdag gi bgegs rnams thams cad ni //
zhi dang bkra shis mdzad du gsol //
swA hA/
zhes pas thab kyi khar g.yon nas brtsam ste g.yas skor du bkram /
thab a mr-itas bsang /
swa b+hA was sbyang /
stong pa'i ngang las hU~M las zhi ba'i thab khung zlum zhing dkar ba mtshan nyid thams cad tshang ba'i dbus su /
pad zla la gnas pa'i raM las zhi ba'i me lha dkar po zhal gcig phyag bzhi pa /
g.yas gnyis dbyug pa dang bgrang phreng /
g.yon gnyis ril ba dang skyabs sbyin mdzad pa /
drang srong gi cha byad can 'khor tshogs du mas bskor ba'i spyi bor oM/
mgrin par AH
snying gar hU~M/
hU~M gi 'od zer gyis ye shes pa spyan drangs par gyur /
oM/
tshur gshegs tshur gshegs 'byung po che //
me lha'i rgyal po drang srong mchog
/sreg blugs zhal zas bzhes slad du //
'bar ba'i gdan 'dir gshegs su gsol //
oM ag+na ye a kar+Sha ya dzaH
zhes spyan drangs /
las sngags dang las bum gyi chus phyir 'brang gi bgegs bskrad /
oM ag+na ye de wA sa pa ri wA ra ar+g+haM pra tits+tsha swA hA/
mchod yon /
ar+g+haM gyi gnas su /
pA d+yaM bcug la zhabs bsil phul /
oM ag+na ye sa ma ya satwaM/
dzaHhU~M baM hoH
dam tshig pa dang gnyis su med par gyur /
de nas /
me lha cung zad 'dzum pa'i ljags dang gzar bu gnyis kyi kha la raM yig gis mtshan par bsam la /
oM ag+na ye swA hA/
zhes mar khu blugs gzar gyis bkang ba'i dgang gzar gyi zag mchu las babs pa'i mar khu bdud rtsi'i dwangs mar drangs te gsol bas dgyes shing tshims par bsam la /
oM ag+na ye dI bya dI bya bi shud+d+he ma hA shrI ha bya ka bya ba ha na ya hU~M phaT swA hA/
zhes gzar bu kha sbyar pus mo las phyir mi 'da' bar g.yas su bskor zhing /
bdag cag dpon slob 'khor dang bcas pa'i nad gdon sdig sgrib bar chad mi mthun pa'i phyogs thams cad zhi ba'i phrin las mdzad du gsol /
zhes 'dod don gsol ba bcas lan gsum du 'bul ba'i me pra brtag
/oM ag+na ye sa pa ri wA ra ar+g+haM nas shab+da'i bar gyis mchod /
oM/
gzi brjid chen po me yi lha //
'dod pa thams cad stsol mdzad pa //
bdag gzhan don sgrub sa la bzhugs //
'dzin byed me lha nyid la bstod //
de nas rdzas rnams rim bzhin 'bul ba las /
yam shing /
oM bo d+hi br-ik+ShA ya swA hA/
bdag cag dpon slob 'khor dang bcas pa'i nad gdon sdig sgrib sarba shAn+tiM ku ru ye swA hA/
mar khu /
oM ag+na ye swA hA/
spel tshig gong bzhin 'gre'o //
til /
oM sarba pA paM da ha na badzra ye swA hA/
zho zan /
oM sarba sam+ba de swA hA/
'bras /
oM badzra puSh+TA ya swA hA/
so ba /
oM badzra bI dza ya swA hA/
nas /
oM ma hA be gA ya swA hA/
sran ma /
oM ma hA ba la ya swA hA/
gro
/oM badzra gasma ri swA hA/
dUr ba /
oM badzra A yu She swA hA/
ku sha
/oM a pra ti ha ta badzra ya swA hA/
zhes dbul /
gzhan yang sreg rdzas ci 'byor gcig tu bsres nas /
oM ag+na ye dI bya dI bya sogs kyis dbul /
de nas yungs dkar thab tu gtor te /
drang srong chen po 'khor dang bcas pas sreg rdzas lha'i zhal du stob pa dang /
me nyid ye shes kyi mer byin gyis brlabs nas /
bdag gi sdig sgrib bar chad mi mthun pa'i phyogs thams cad zhi ba'i phrin las mdzad du gsol zhes gsol la /
oM badzra dz+wa la raM/
zhes me lha 'bar ba'i rnam par gyur par bsam mo //
'das pa'i me lha mchod pa ni /
me sngar ltar bsang sbyang /
a :
gdod nas ka dag dbyings kyi ngang :
sogs nas khrag 'thung yongs rdzogs lha la phyag 'tshal bstod :
bar las byang gzhung bzhin la /
mchod pa'i sngags nang /
gtor zlum dang po sman rag gis bran nas thab tu dbul /
sgrub mchod dang 'brel ba la /
bsgrub dkyil gyi lha rnams me tog gis mtshon par spyan drangs nas thab tu bzhugs su gsol ba'i khyad par tsam mo //
de nas dgang blugs 'bul ba ni /
dkyil 'khor gyi lha rnams cung zad 'dzum pa'i ljags dang gzar bu gnyis kyi kha la hU~M yig gis mtshan par gyur par bsam la /
oM ag+na ye swA hA/
zhes mar khu blugs gzar bdun gyis bkang ba'i dgang gzar gyi zag mchu las babs pa'i mar khu bdud rtsi'i dwangs mar drangs te gsol bas dgyes shing tshims par bsam la /
gzar bu kha sbyar g.yas su bskor zhing /
oM ru lu ru lu hUM b+h+yo hU~M:
oM badzra kI li kI la ya sarba big+h+nAn baM hU~M phaT:
bdag gi nad gdon sdig sgrib sarba shAn+tiM ku ru ye swA hA/
zhes lan gsum 'bul /
sreg rdzas rnams ye shes kyi bdud rtsi'i dwangs mar gsol bar bsam la 'bul ba ni /
rtsa sngags gnyis kyi mthar /
oM bo d+hi br-ik+ShA ya swA hA/
sogs rdzas sngags dang spel tshig sbyar ba tsam gyi khyad par ma gtogs yam shing nas bsreg rdzas sna tshogs bsres pa'i bar /
'bul sngags spel tshig rnams sngar 'jig rten pa'i skabs bzhin las /
grangs brgya rtsa sogs ji ltar rigs pa phul ba'i mthar /
yungs dkar yig brgya bzlas pa thab tu gtor la /
bcom ldan 'das dpal chen po badzra he ru ka dang rdo rje phur bu'i lha tshogs rnams kyis bdag cag dpon slob 'khor dang bcas pa'i nad gdon sdig sgrib bar chad mi mthun pa'i phyogs thams cad zhi ba'i phrin las mdzad du gsol /
zhes phrin las bcol /
de nas /
dkyil 'khor gyi lha cung zad 'dzum pa'i ljags dang gzar bu gnyis kyi kha la hU~M yig gis mtshan par gyur /
ces sogs kyis dgang blugs lan gsum sngar ltar phul /
oM shrI he ru ka badzra ku mA ra sa pa ri wA ra ar+g+haM sogs kyis mchod /
oM badzra wasatra ya swA hAs gos zung dang /
oM badzra tam+bu la ya swA hAs so rtsi 'bul /
bstod pa ni /
hU~M:
sgeg dpa' 'jigs rung rdo rje'i gzi byin 'bar :
sogs brjod /
yig brgya lan gsum bzlas pas nongs pa bzod par gsol /
sgrub dkyil dang 'brel na /
ye shes pa rnams bsgrub pa'i dkyil 'khor la gshegs par mos la dam tshig pa rang la bsdu /
ma 'brel na /
rlung rngub pa'i sbyor bas lha tshogs rnams rang gi snying gar bsdus nas /
mi shigs pa'i thig ler ro gcig tu gyur par bsam la rdo rje bsdu ba'i rgya bca'/
de nas blugs gzar gyis /
oM ag+na ye dz+wa la raM zhes pas slar yang 'jig rten pa'i me lha cha byad yongs su rdzogs pa skad cig gis gsal bar gyur pa la /
dgang blugs 'bul ba ni /
me lha cung zad mdzum pa'i ljags dang gzar bu gnyis kyi kha la raM yig gis mtshan par bsam la /
oM ag+na ye swA hAs mar khu blugs gzar bdun 'bul ba'i mthar gzar bu kha sbyar /
oM ag+na ye dI bya dI bya sogs kyis bskor la sngar ltar lan gsum 'bul /
so rtsi dang gos zung sngar ltar dang /
sreg rdzas yam shing nas bzung /
oM bo d+hi br-ik+ShA ya swA hA/
bdag gi nad gdon sdig sgrib sarba shAn+tiM ku ru ye swA hA/
zhes sogs rdzas sngags rnams spel tshig dang bcas tshar re'i mthar rdzas so so'i lhag ma rnams phul /
gtor ma /
oM ag+na ye swA hA/
zhes pa'i mthar /
a kA ro mu khaM sogs btags pa lan gsum gyis phul /
me ste sreg bya za ba'i lha //
drang srong rgyal po gdon gyi bdag
/shar lho me lha'i tshogs bcas la //
mchod cing bstod de phyag kyang 'tshal //
mchod sbyin gtor ma 'di bzhes la //
rnal 'byor bdag cag 'khor bcas la //
nad med tshe dang dbang phyug dang //
sogs nas /
yid la 'dod pa kun 'grub mdzod //
ces phrin las gsol /
yig brgya bzla zhing nongs pa bshags pa ni /
ma rnyed yongs su ma tshang dang //
gang yang nus pa ma mchis pas //
'dir ni bgyi ba gang nongs pa //
de kun khyod kyis bzod mdzad rigs //
zhes dang /
bdag gi don dang gzhan gyi don //
byin za khyod kyis bsgrubs kyis gshegs //
ji bzhin dus su slar 'byon la //
bdag gi 'dod pa thams cad sgrubs //
oM ag+na ye gats+tsha /
zhes rang gnas su gshegs su gsol /
a kA ro brjod cing dri bzang gi chus me btul nas rjes mi mngon par byas la dge ba bsngo zhing shis pa brjod pa rnams bya'o //
yang bsnyen pa'i kha gso lta bu la /
grangs kyi bcu cha longs nges bya dgos pas /
de'i tshe sngar gyi cho ga sor bzhag gis sreg rdzas gzhan rnams ci rigs sngon du song rjes /
til kho na grangs gsag ste /
de yang rtsa sngags gnyis sbrel dang til rdzas re re sbrags pa phreng skor re'i mjug tu /
oM sarba pA paM da ha na badzra ya swA hA/
tshar re sbyar zhing /
spel tshig kyang /
bdag sgrub pa po bying rgod kyi dbang du gyur pas /
ting nge 'dzin ma gsal ba dang /
sngags chad lhag gi nyes pa shAn+tiM ku ru ye swA hA/
zhes sbyar /
tshul 'di lta bu'i rnal 'byor la brtson par byas na mchog thun gyi dngos grub bde blag tu 'grub par gdon mi za 'o //
tshul 'di sngon byon dam pa'i gzhung /
kha bsgyur phran bu dang bcas gleng //
'dis kyang 'gro kun dpal chen po'i //
go 'phang thob pa'i rgyur gyur cig
/ces pa'ang zab mo'i lam 'di la rnal 'byor du byed pa brag yab bla ma zhing skyong lags kyi thugs bzhed bzhin /
snyoms las pa rdo rje dbang mchog dgyes pa rtsal gyis lha sngags 'byin 'jug tsam ma gtogs kun mkhyen smin gling pa yab sras kyi bzhed srol sor bzhag tu byas pa dge //
/dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
