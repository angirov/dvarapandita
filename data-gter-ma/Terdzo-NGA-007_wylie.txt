@#//
zab bdun rgyud zab sgyu 'phrul las /
zangs byang ma'i chos sde khro bo dam pa rgyan gyi dkyil 'khor du dbang bskur ba'i cho ga rgyud lung snying po zhes bya ba bzhugs so //
na mo gu ru shrI badzra he ru ka ya /
'bar ba'i gar gyi nyams 'gyur re res kyang //
bdud sde bye ba'i klad pa 'gems pa dang //
lhan cig 'gro rgyud bde chen bdud rtsis brlan //
badzra he ru ka yis bdag skyongs shig
/zhi las lhag myur grub mchog gsang ba'i lam //
sngon med nyin byed zla bral shing rta ches //
skal bzang legs byas mkha' la drangs 'di yi //
smin byed lag len rgyu mtshan ldan phyir 'bri //
ngo mtshar rmad du byung ba'i gsang ba sa 'og gi gter gcig sgyu 'phrul drwa ba khro bo'i dbang bskur 'bring po bsgrub par 'dod pas rgyas par spro na zhi ba'i skabs su smos pa ltar la /
dkyus su stegs bur ras bris kyi dkyil 'khor tshad ldan bkram pa'i dbus su many+dzi'i khar bum pa so lnga'i bcud ldan mgul chings sngon po kha rgyan gzungs rdor dang bcas pa bkod /
mdun phyogs su rigs bsdus kyi lha tsaka drug
/g.yas g.yon rnams su thod skam /
dbu rgyan /
gri
/phyag mtshan sogs gzhung gsal gyi tsaka li rnams dang /
nus dbang chas lnga /
gsang thod /
rig tsaka
/las bum /
thod chu sogs zhi ba ltar dbang rdzas /
mchod gtor mkho ba'i yo byad ma tshang ba med pa bkod legs su bsham zhing nye bar bsdog go
/de nas dbang don dkyil 'khor sgrub pa /
bum bzlas /
las bum sgrub pa /
thod chu byin rlabs /
rig me dor ba sogs kyang zhi bas rigs 'gres te /
las byang rang gzhung bsrang /
spyi dzapa? ru lu bzla ba tsam khyad par ro //
dbang gi cho ga dngos la gnyis /
'jug pa dang /
dbang dngos so //
dang po la bco brgyad du yod pa'i thog mar khrus bya ba ni /
slob ma rnams /
ji ltar bltams pa sogs dang /
las bum gyi chus phyi rol du khrus bya /
gnyis pa ni /
bgegs gtor bsang sbyang byin rlabs 'gugs pa dang /
nam mkha' mdzod kyi sngags rgyas bsngo zhing /
bden stobs brjod la bskrad pa spyi mthun dang /
gu gul dud pa yungs thun rol mo'i tsham rngam bya /
las byang ltar srung 'khor bsgom /
gsum pa chos bshad pa ni /
zhi ba ltar la rgyas bsdus 'dor len gang 'os byas pa'i mthar /
zangs byang ma'i skor las /
khrag 'thung lnga bcu rtsa brgyad kyi dkyil 'khor du dbang bskur ba sogs kyis mtshams sbyar nas maN+Dal 'bul du gzhug
/'di ltar ma dag pa'i dngos por 'dzin pa la gsang sngags zab mo 'chad pa'i snod du rung ba ma yin pas /
sa phyogs 'di dag 'og min gsang chen rol pa'i dur khrod chen por slob dpon dkyil 'khor gyi gtso bo'i skur gsal ba dang /
khyed rang rnams kyang dpal badzra he ru ka'i rnam pas 'khod par mos shig
/bzhi pa mig dgab pa ni /
khyed rang rnams sngon chad sgyu 'phrul drwa ba'i dkyil 'khor du ma zhugs pa'am bskyar nas 'jug pa'i mtshon byed du dar yug dmar pos gdong dgab pa'i mos pa mdzod /
oM tsak+Shurban+d+ha bA ra ma NA ya hU~M/
zhes mig dar sbyin /
dkyil 'khor gyi lha dang mjal ba'i phyag rten tu u dum+ba ra la sogs pa mchog gi me tog sna lnga'i phreng ba phyag tu thogs par mos shig
/A khaM bI ra hU~M/
zhes me tog gtad /
lnga pa gsol ba gdab pa ni /
bla ma dang dkyil 'khor gyi gtso bo dbyer mi phyed pa la mos gus drag pos snyims pa me tog dang bcas pa'i thal mo sbyor la gsol ba 'debs pa 'di'i rjes zlos /
mgon po sangs rgyas kun bdag nyid :
brtse bas bdag la dgongs su gsol :
tshe gcig sangs rgyas thob pa'i phyir :
gsang sngags dkyil 'khor bstan du gsol :
lan gsum /
drug pa dris lan ni /
slob dpon gyis /
gsang sngags don du gnyer ba yi :
skal bzang khyod ni ci la dga':
zhes dris pa la lan btab pa 'di'i rjes zlos /
skal pa bzang po bdag nyid ni :
bde ba chen po'i ye shes ni :
dkyil 'khor chen po dag la dga':
snying po'i ye shes myur gnang gsol :
bdun pa lus dbul ba ni /
khyed rang rnams langs la thal mo spyi bor sbyar te /
de bzhin gshegs pa thams cad kyi ye shes mngon du thob pa dang /
thob pa'i snod du rung ba dang /
sems can gyi don mthar phyin pa'i slad du 'das pa'i sangs rgyas rtogs pa mngon gyur rnams dang /
da lta'i sangs rgyas bla ma dang /
ma 'ongs pa'i sangs rgyas sems can te dus gsum gyi rgyal ba la lus 'bul ba'i mos pas 'di'i rjes zlos /
na masatrai kA la d+h+wi kA nAM:
sarba ta thA ga ta ma ma kA ya pU dza ho :
brgyad pa bgegs bskrad pa'i sngon 'gro tshe srung ba ni /
slob bu'i dung khang zla gam sgo gcig pa'i nang du tshe mi 'gyur bar b+h+rU~M hU~M yig gis rgyas btab par gyur :
b+h+rU~M hU~M trUM:
lag gnyis khu tshur mdzub mo brkyang pa bsnol te spyi bor steng 'og res mos su bzhag
/slob dpon zhe sdang rdo rjer gsal ba'i sku las rdo rje'i rdul phra rab tu 'phros pas slob bu'i lus zang thal du 'bigs shing bgegs rnams rgyang ring du bskrad par gyur :
hU~M hU~M hU~M bi shwa badzra kro d+ha dz+wa la maN+Da la phaT phaT phaT ha la ha la hU~M:
gu gul yungs thun sogs kyis bskrad /
dgu pa sgrib pa sbyong ba ni /
slob dpon gyi thal mo g.yas pa nyi ma /
g.yon pa zla ba'i dkyil 'khor du gsal ba'i g.yas par yab lnga'i sa bon /
g.yon par yum lnga'i sa bon te yig 'bru bcu pos mtshan pa rnams las 'od zer 'phros pas /
slob bu'i sdig sgrib dbang gi gegs rnams sbyang par gyur /
thal mo sbyar zhing sprugs la /
e wa~M oM hU~M trAM hrIHA:
mUM lAM mAM pAM tAM:
sarba pA paM pra be sha ya phaT:
til sbyong ni /
me long til nag la rlung 'bud /
me chu 'du byas la /
khyed rang rnams kyi lte 'og tu yaM las rlung gi dkyil 'khor /
lte bar raM las gtum mo ye shes kyi me /
snying gar kaM yig nag po la thog ma med pa nas bsags pa'i sdig sgrib thams cad 'dus pas sdig pa'i gzugs su gyur pa bar rlung dgang ba'i rkyen gyis rlung g.yos /
gtum mo sbar /
sdig pa ded de sna sgo nas thon /
mdun gyi til la thim par gyur /
til nag mtheb srin gyis blang /
g.yas g.yon du lan gsum gsum bskor nas me chur sbyangs te /
oM sarba pA paM da ha na badzrA ya swA hA/
g.yas su ye shes kyi mer bsregs /
g.yon du chos nyid rgya mtshor dor bas byang zhing dag par gyur /
bcu pa go bgo ba ni /
slob bu sgrib pa dang bral ba'i lus 'od kyi gong bu las dpal he ru ka'i skur gyur pa'i gnas drug dang /
dpral ba la sogs pa'i gnas lngar phyag mtshan rnams kyi go dang ldan par gyur /
spyi bor /
kriM truM:
ltag par /
hU~M truM:
snying gar /
sruM truM:
lte bar /
praM truM:
gsang bar /
k+ShaM truM:
rkang mthil du /
ye truM:
dpral mgrin sogs su /
oM truM:
hU~M truM:
trAM truM:
hrIHtruM:
AHtruM:
zhes brjod la sngar bshad phyag rgyas rim par dgram /
bcu gcig pa dkyil 'khor gyi lha la gsol zhing zhu ba ni /
slob dpon bzhengs la /
hU~M:
sgyu 'phrul drwa ba'i tshul ston pa :
he ru ka dpal dgongs su gsol :
snying po'i dkyil 'khor 'jug 'dod cing :
bde ba chen por mos pa dang :
gdug pa can rnams bsgral 'dod pa'i :
skal pa ldan pa'i slob ma la :
sngar gyi khyod kyi mthu bzhin du :
khrag 'thung 'khor lo bskyed ltar stsol :
ces gsol ba la gtso bo'i zhal nas /
rdo rje rgyal po dgongs su gsol :
e yi tshogs kyi dkyil 'khor 'dir :
'bar ba gtum chen rngam pa'i tshogs :
khros pa'i tshul du skur ston pa :
zhe sdang can rnams 'di la spro :
zhe sdang rdo rje 'dir bos shig :
ces gnang ba bstsal par gyur /
bcu gnyis pa dam tshig 'bogs pa ni /
gtum chen 'bar ba'i dkyil 'khor 'dir :
zhugs kyang dam tshig ma bsrung na :
na raka gnas nas thar dus med :
sgyu 'phrul rgyud las gang gsungs pa'i :
dam tshig sdom pa tshul bzhin bsrung :
de yis dngos grub khyad par nye :
skabs 'dir shes shing spro na dam tshig nyer brgyad rgyas par bshad /
rgyud las ji skad gsungs pa'i rtsa ba dang yan lag gi dam tshig rnams tshul bzhin tu bsrung snyam pas 'di'i rjes zlos /
lha dang slob dpon dgongs su gsol :
de ring bu yi dpang po mdzod :
mi spang dang len shes bya dang :
bsgrub par bya dang spyad par bya :
nyi shu lnga dang khyad par du :
sku lnga gsung gsum thugs bcu dang :
mi bsrung srung ba chen po rnams :
chos sku'i rgyal srid ma thob bar :
bdag gis yongs su bzung bar bgyi :
slob dpon gyis bka' bsgo ba ni /
de ltar yin na he ru ka'i :
dal du gzhug cing smin par bya :
rdo rje gsor zhing spyi bor bzhag la /
oM:
nga ni he ru ka dpal yin :
nga la brnyas par ma byed cig :
nyams na dmyal bar ltung 'gyur bas :
nga la gus pa tshul bzhin gyis :
oM badzra sa ma ya tiSh+Tha :
rdo rje mgrin par bzhag la /
A:
nga ni he ru ka dpal yin :
nga yis bsgo ba'i bka' la nyon :
bla med yang gsang dkyil 'khor 'di :
de ring phyin chad dam med la :
rlung phyogs tsam yang smra mi rung :
nyams na dmyal bar ltung bar 'gyur :
nga la gus pa tshul bzhin gyis :
AHbadzra sa ma ya tiSh+Tha :
rdo rje snying gar bzhag la /
hU~M:
nga ni he ru ka dpal yin :
nga la log par lta ba ni :
skad cig tsam yang bya mi rung :
nyams na dmyal ba'i gnas su ltung :
nga yi yon tan dran par gyis :
hU~M badzra sa ma ya tiSh+Tha :
khe nyen gyi sgo nas dam la bzhag pa ni /
phreng ba dang bcas pa'i rdo rje mgor bzhag la /
dam tshig chen po 'di bsrung gces :
ma bsrung na raka gnas su ltung :
khri drug sdug bsngal myong bar 'gyur :
de bas dam tshig thub par bsrung :
tshul bzhin bsrung bar nus pa ni :
bsgom dang sgrub par ma byas kyang :
'chi ba'i dus byed gyur pa na :
chos sku'i rgyal srid thob par 'gyur :
e ma skal ldan dam tshig bsrung :
sa ma ya na ra kan :
sngar byin gyis brlabs pa'i thod chu byin la chu nan bya ba ni /
hU~M:
'di ni dam tshig rdo rje'i chu :
gal te dam tshig nyams gyur na :
rak+sha lcags sdig mgo dgu pas :
khyod kyi snying ni 'jib par 'gyur :
srog gcod dmyal ba'i gnas su khrid :
dam tshig mchog tu bsrung ba na :
ye shes sems dpa' tshon gang pa :
snying la yang dag gnas nas kyang :
thar pa'i gnas su khrid par byed :
de bas mchog tu 'di 'thungs shig :
oM badzra sa ma ya ha na ha na badzra pany+tsa a mr-i ta ThaHThaHTha :
de ltar dam tshig rdo rje'i chu 'di snying gi dbus su babs nas /
dam tshig ma bsrung na lcags sdig mgo dgu par gyur nas 'di phyir sdug bsngal myong bar byed la /
dam tshig bsrung na rdo rje sems dpar gyur nas byin gyis brlab cing dge dgu dang smon brgyad thams cad 'grub par 'gyur ro //
dam tshig mchog tu mi bsrung na :
da lta nyid du dral te gshegs :
de bas dam tshig bsrung ba la :
bu khyod snying nas bro bor cig :
de ltar bsgos pa'i bka' las mi 'da' ba'i blos rdo rje'i bro bor ba 'di'i rjes zlos /
rdo rje 'jur bcug la /
he ru ka dpal bshad pa yis :
dam tshig srog la bab kyang bsrung :
gal te bdag gis nyams gyur na :
dus gsum rgyal ba'i rdo rje yis :
bdag gi mgo bo 'gem par shog :
badzra sa ma ya i dan na ra kan :
bcu gsum pa me tog dor ba ni /
rigs lnga'i phyag mtshan bris pa'i dkyil 'khor 'du byas la /
ngas ni he ru ka dpal gyis :
gsang sngags gsungs pa tshul bzhin bshad :
khyod kyi rigs ni brtags pa'i phyir :
rig pa'i me tog lha la phul :
dkyil 'khor la g.yas su bskor te me tog shar sgo nas dor ba'i mos pa dang /
dngos su maN+Dal gyi ra ba dpal chen khrag 'thung rigs lnga'i lha tshogs tshom bu dang bcas pa gsal bar bzhugs pa la sngar byin pa'i me tog gi phreng ba sngon nas 'brel ba'i rigs kyi lha la phog par shog cig pa'i 'dun pas 'di'i rjes zlos dang bcas te dor bar zhu /
bskal pa sngon nas gang 'brel ba'i :
rigs kyi dkyil 'khor de nyid la :
rig pa'i me tog 'di phul bas :
yi dam lha dang 'phrad par shog :
puSh+pe pra tIts+tsha ho :
zhes dor bas dbus su babs na rdo rje drag po rtsal /
shar du ye shes drag po rtsal /
lho ru rat+na drag po rtsal /
nub tu pad+ma drag po rtsal /
byang du karma drag po rtsal /
mo la rdo rje drag mo rtsal sogs rig pas 'phrul la btags te /
rang rigs kyi lhas bzhes te slar yang dbang rtags kyi tshul du cod pan spyi bor bcings par mos shig
/he ru ka yi dkyil 'khor 'dir :
me tog phul ba'i byin rlabs kyis :
rang rig lha ru ngo 'phrod de :
rigs kyi dngos grub thob par shog :
ru lu'i mthar /
bud+d+ha badzra rat+na pad+ma karma sarba sid+d+hi satwaM:
sarba sid+d+hi m+me pra yats+tsha :
zhes cod pan spyi bor bzhag
/bcu bzhi pa lha dbab pa ni /
khyed rang lus gnad drang por bsrang /
rlung rang babs su bzhag la dmigs pa 'di ltar du mdzod cig
/snying gi nang du sngar dam tshig gi chu nan byas pa de nyid ye shes pa he ru ka mthing nag tshon gang ba zhig gi phyag mtshan yongs su rdzogs pa 'bar zhing gsal ba la rig pa gtad de skad cig kyang ma yengs par gyis shig
/slob dpon la mos gus dung byas pa'i rkyen gyis lha dang slob dpon gyi thugs ka nas sku phyag rgya /
gsung yig 'bru /
thugs phyag mtshan rnams kha char babs pa ltar byon /
slob bu'i snying kha phyes pa'i sgo nas zhugs /
ye shes sems dpa' la thim zhing lus kyi nang thams cad mer khrig ger gang bar gyur /
snying po'i mthar /
kA ya wAka tsit+ta dz+nyA na A be sha A be sha :
zhes brjod /
rol mo drag tu dkrol /
sha chen dang gu gul sbyar ba bdug pas lus ngag yid gsum la ye shes pa pheb pa'i rtags 'byung ngo //
bco lnga pa la dbye ba gnyis las mig dbye ba ni /
ma rig pa'i mig dbye bar gsol ba 'debs pa 'di'i rjes zlos /
thabs mkhas rgyal po dgongs su gsol :
he ru ka dpal blta bya'i phyir :
sngon gyi rgyal bas mdzad pa bzhin :
ma rig mig ni dbye ru gsol :
zhes zhu /
dbang phyug gi thugs ka nas 'od zer gser gyi thur ma lta bu 'phros te /
bu'i ma rig pa'i ling tog bsal bas dri med ye shes kyi spyan thob par mos shig
/thur ma thogs la /
he ru ka dpal deng khyod kyis :
mig 'byed par ni brtson par mdzad :
phye bas thams cad mthong gyur te :
ye shes mig dang ldan par 'gyur :
dz+nyA na badzra tsak+ShuHpra be sha ya phaT:
ces mig dar bsal /
sgo dbye ba ni /
de dag gis phyi mtshan ma'i dkyil 'khor du 'jug pa song nas /
nang ye shes kyi dkyil 'khor dngos la 'jug pa'i phyir sgo phye ba ni /
dbang phyug gi thugs ka nas las kyi he ru ka 'phros te sgo srung la bskul nas /
pho brang gi sgo bzhi shag gis phyes par mos shig
/he ru ka yi dkyil 'khor du :
rdo rje'i slob ma gzhug bya'i phyir :
ye shes sku mnga' sgo ba yis :
rnam thar thugs rje'i sgo dbye 'tshal :
badzra rat+na pad+ma karma b+h+rU~M pra be sha ya phaT:
bcu drug pa dkyil 'khor bstan nas ngo sprad pa ni /
rdo rje'i phyag shing gis mtshon te /
'di na snying po'i dkyil 'khor rten dang brten par bcas pa 'di rnams ye nas rang bzhin rnam par dag pa dwangs gsal sgrib med du bzhugs shing :
dus gsum gyi rgyal ba thams cad kyi pho brang :
yum gyi mkha':
bla na med pa bde ba'i ye shes kyi rgyan thams cad kyis 'thug por brgyan pa :
gzhi lhun gyis grub pa :
lam rnam par sbyang ba'i gdan khri rnams kyi steng du :
gzhi lam 'bras bu smin pa'i sku gsung thugs yon tan phrin las mi zad pa rgyan gyi 'khor lo :
rab tu shes pa dang :
rtogs pa tsam gyis 'bras bu bla na med pa skyed par byed pa lags pas dga' ba dang spro ba rgya chen po dang ldan par gyis shig :
bcu bdun pa bskyed rim 'bog pa ni /
khyod kyis dpal he ru ka dkyil 'khor dbus nas mthong ba 'di lta bu snang stong sgyu ma tsam du bsgom pa dang :
gzhan yang 'khor gyi lha rnams dang pho brang 'di lta bu bsgom pas khyod dus 'di nyid du snying po'i dkyil 'khor 'di lta bur lhun gyis grub par gdon mi za'o :
zhes gdams /
bco brgyad pa phyag bya ba ni /
khyed rang rnams las kyi rdo rjes khrid de dkyil 'khor gyi phyogs bzhi nas phyag byas pas phyogs re re bzhin lha rnams kyi thugs ka nas 'od zer 'phros /
sgo gsum gyi sgrib pa sbyangs /
sku gsum gyi dngos grub thob par mos la thal mo gnas gsum du sbyor la 'di'i rjes zlos /
oM na ma ste hU~M:
na mA mi hU~M:
na mo na ma hU~M:
lan bzhi brjod /
de rnams kyis sngon 'gro 'jug pa'i chos 'khor dang bcas pa grub pa lags /
zhugs nas mngon par dbang bskur ba zhu ba'i yon du maN+Dal phul mdzod /
ces maN+Dal 'bul du gzhug
/gsol ba 'debs pa 'di'i rjes zlos /
rdo rje slob dpon dkyil 'khor gtso :
bdag la thugs rjes brtse bar dgongs :
nyon dag ye shes bskyed pa yi :
dbang bskur ba ni bstsal du gsol :
lan gsum /
gnyis pa dbang dngos la gsum /
phyi phan pa /
nang nus pa /
gsang ba zab mo'i dbang bskur ba'o //
dang po ni /
de'ang thog mar slob ma dad pa can la phyi phan pa'i dbang nyer brgyad sbyin par gsungs pa ltar rim par bsgrub pa yin pas 'dun pa 'di bzhin tu mdzod cig
/'di la sde tshan lngar yod pa'i dang po dregs pa gdan gyi dbang ni /
slob ma dkyil 'khor gyi shar sgo'i nang rol du badzra he ru ka'i rnam pas 'khod pa'i rkang 'og tu dbang stegs zil gnon dregs pa'i gdan bting bar mos shig
/gdan rkang 'og tu bzhag tshul byas la /
gdug pa zil gyis gnon pa'i phyir :
gcan gzan khri yis dbang bskur ro :
rak+sha yak+sha pad+ma sUr+Ya tsan+d+ra A sa na a b+hi Shiny+tsa hU~M:
gnyis pa phyag rgya lha'i dbang ni /
dkyil 'khor lha tshogs so so'i sku las ye shes pa mar me gcig las gnyis mched kyi tshul du byon nas khyed rang la thim pas lha so so'i skur gyur par mos shig
/khrag 'thung gtso 'khor gyi tsakli rnams rim par spyi bor bzhag la /
e ma nga ni rang byung ba :
dpal chen khro rgyal nyid kyi sku :
rigs lnga yab yum dbang bskur bas :
dug lnga khams lnga gnas su bsgral :
hU~M a b+hi Shiny+tsa hU~M:
e ma nga ni rang byung ba :
khrag 'thung kun gyi yul ma yis :
rnam shes tshogs brgyad gnas su bsgral :
ha a b+hi Shiny+tsa ha :
e ma nga ni rang byung ba :
khrag 'thung kun gyi gdong mo'i dbang :
nyon mongs yul brgyad gnas su bsgral :
he a b+hi Shiny+tsa he :
e ma nga ni rang byung ba :
khrag 'thung kun gyi sgo ma'i dbang :
lta ba mtha' bzhi gnas su bsgral :
phaT a b+hi Shiny+tsa phaT:
e ma nga ni rang byung ba :
khrag 'thung kun gyi bran mo'i dbang :
rtog tshogs thams cad gnas su bsgral :
b+h+yo a b+hi Shiny+tsa b+h+yo :
e ma nga ni rang byung ba :
dpal chen khro rgyal dbang gi sku :
phyogs bcu'i sangs rgyas khro bo'i dbang :
mi dge bcu rnams gnas su bsgral :
hU~M a b+hi Shiny+tsa hU~M:
gsum pa bsnams pa phyag mtshan gyi dbang ni /
rang rtags phyag mtshan drug phyag tu gtad pas khams gsum gyi gdug pa can mtha' dag sgrol ba'i mthu thob par mos shig
/phyag mtshan rdo rje rtse dgu rtse lnga thod khrag g.yas /
dril bu zhing dbyug 'jig rten g.yon du gtad la /
hU~M:
thugs mtshan rang rtags 'bar ba yi :
phyag mtshan drug gi dbang bskur ro :
hU~M a b+hi Shiny+tsa hU~M:
bzhi pa rgyan chas rtags kyi dbang bcu'i dang po bum pa'i dbang ni /
rnam bum thogs la /
snying po lnga ldan bum pa nas :
khrag 'thung rigs lnga'i chu rgyun babs :
gnas lngar 'khyil ba sku ru rdzogs :
hU~M:
khrag 'thung sku gsung thugs yon tan :
phrin las sngags rgya rigs lnga'i dbang :
oM sarba ta thA ga ta kA ya wA ka tsit+ta a nu rA ga Na pU dza badzra swa b+hA ba At+ma ko\u0f85haM:
spyi bor bzhag
/bum chu 'thor 'thung byar gzhug
/bum pa byang sems bdud rtsi'i chu rgyun gyis dbang bskur pas las dang nyon mongs pa'i sgrib pa dag nas sku lnga yongs su rdzogs par gyur cig
/thod pa'i dbu rgyan sogs dur khrod kyi chas rnams gnas so sor bgos pas che ba'i yon tan thams cad rang la rdzogs par mos shig
/gnas rnams su bgo ba'i tshul byas la /
hU~M:
thod skam srid gsum zil gnon chas :
shun gyi cod pan shes rab rgyan :
rgol bas mi tshugs go cha ldan :
gzungs sogs 'phel ba rus pa'i phreng :
theg mchog sdud byed dpa' gtum gos :
mnyen lcug 'khril ba sbrul dang bcas :
'gro don mdzad pa mgo phreng 'phyang :
thams cad dbang sdud byugs pa'i rtsi :
nyon mongs sreg byed ye shes me :
dbang phyug sku yi rgyan du gsol :
sarba ta thA ga ta shrI he ru ka a lang+ka ra a b+hi Shiny+tsa hU~M:
lnga pa sgrub rdzas bco lnga'i dbang ni /
sgrub rdzas rnams kyis dbang bskur bas 'jig rten dang 'jig rten las 'das pa'i dbang dang dngos grub ma lus pa thob par mos shig
/bdud rtsi lnga sogs dngos sam tsakli gtad la /
hU~M:
ye shes lnga ldan dngos grub 'gugs :
dam rdzas bdud rtsi sha lnga dang :
dug gsum zhal du gsol ba'i khrag :
bdud las rgyal ba'i zhing gi mtshan :
thugs rjes skyob pa zhing gi gdugs :
gdug pa sgrol ba'i kha T+wAM ga :
zhing bcu sgrol byed kI la ya :
thabs shes rdo rje dril bu 'brel :
zil gnon mkha' 'gro dbang sdud rnga :
sprul pa 'gyed pa'i yungs kar thun :
khams gsum rnam dag dbang sgyur yum :
dngos grub thob byed sgrub pa'i phreng :
skye 'chi med pa rdo rje'i tshe :
chos nyid rgyan rol longs spyod tshogs :
rdo rje zhes bya'i ming ni grags :
sgrub pa'i rig 'dzin chen po 'o :
sarba ta thA ga ta shrI he ru ka sarba sid+d+hi a b+hi Shiny+tsa hU~M:
de ltar phyi lhag pa gzugs brnyan gyi dkyil 'khor du phan dbang nyer brgyad bskur bas 'di phyir phan pa'i sa bon tsam 'jog cing /
phyi dkyil drang don gyi bskyed rim rnams mnyan du rung ba'i skal pa can du byas pa yin no //
zhes rtogs pa bskyed /
gnyis pa ni /
de nas brtson 'grus can la nang nus pa'i dbang lnga bskur bar gsungs pa ltar bsgrub pa ste /
de'ang bdag don nus pa'i phyir nyan sgom gyi dbang sbyin pa la dmigs 'dun 'di ltar du mdzod /
dang po rgyud kyi glegs bam thogs la /
dbang rdzas slob ma skad cig gis //
rat+na he ru ka yab yum //
dbang lha 'od zhu glegs bam de :
rna ba'i thig le gnyis la bstim :
phyi nang bka' rnams nyan la dbang :
trAM:
gsang ba gsang chen gsang mchog dbang :
gsang ba kun la nyan par bya :
gsang ba'i don nyid brtags pa las :
gzhan du smra bar bya ba min :
trAM a b+hi Shiny+tsa trAM:
rna bar gtugs shing lag par gtad /
gnyis pa phreng ba thogs la /
dbang rdzas slob ma skad cig gis //
badzra he ru ka yab yum //
dbang rdzas 'od zhu phreng ba de :
snying ga'i thig ler thim pa yis :
lha rtog gnyis med bsgom la dbang :
oM:
dus gsum rgyal ba'i sras chen po :
sku gsung thugs kyi rdo rje zungs :
rgyal ba thams cad mnyes mchod la :
rgyal ba kun dang mnyam par sbyor :
hU~M a b+hi Shiny+tsa hU~M:
snying gar gtugs la lag par gtad /
gzhan don nus pa'i phyir phrin las dang 'chad dbang sbyin pa la dmigs 'dun 'di ltar mdzod /
gsum pa rdo rje rgya gram thogs la /
dbang rdzas slob ma skad cig gis //
karma he ru ka yab yum //
dbang rdzas 'od zhu rgya gram de :
lag pa'i thig le gnyis la thim :
phrin las rnam bzhi thogs med 'grub :
oM:
khyod ni rdo rje las yin gyis :
las rnams ma lus kun gyis shig :
pho nya mang po'i 'du 'phro kun :
khyod kyi dgos pa byed pa yin :
haM a b+hi Shiny+tsa haM:
lag gnyis su gtad /
bzhi pa 'khor lo dung phyag shing rnams thogs la /
dbang rdzas slob ma skad cig gis //
pad+ma he ru ka yab yum //
dbang rdzas 'od zhu 'khor lo dung :
phyag shing lce yi thig ler bstim :
theg pa phyi nang 'chad la dbang :
oM:
chos kyi bdud rtsi bla med kyis :
dad ldan skyes bu ngoms par byos :
rab 'bring tha ma'i blo can la :
mthun par gsang bsgrag gzhan du min :
hrIHa b+hi Shiny+tsa hrI:
lag tu gtad /
dung 'bud du gzhug
/gnyis ka'i don nus pa'i phyir rdo rje rgyal po bka' rab 'byams kyi dbang bskur ba la dmigs pa 'di ltar du mdzod /
lnga pa rdor dril thogs la /
slob dpon rigs 'dus he ru ka'i //
sbyor mtshams las ni 'od 'phros pas :
slob ma dbang rdzas rigs kun bdag
/badzra he ru ka yab yum //
dbang rdzas 'od zhu rdor dril gyur :
yan lag lnga yi thig ler thim :
dkyil 'khor kun gyi byed por bsgom :
oM:
phyogs bcu dus bzhi thams cad kyi :
sku gsung thugs kyi rdo rje che :
dkyil 'khor kun gyi byed pa po :
dkyil 'khor kun gyi las spyod cig :
oM a a b+hi Shiny+tsa hU~M:
rdor dril lag tu gtad nas snying gar 'khyud du gzhug
/de ltar nang lus kyi dkyil 'khor du nus pa'i dbang lnga bskur pas rang gzhan gyi don dngos su byed pa la dbang zhing /
khyad par gyi bskyed rim dang rdzogs rim rjes mthun pa rnams nyan sgom 'chad par nus pa'i skal pa can du byas pa yin no //
zhes rtogs pa bskyed do //
gsum pa zab mo'i dbang gsum ni /
gong gsal zhi ba ltar mthar chags su bskur ba las /
gsang dbang yab yum lha bskyed skabs /
slob dpon dkyil 'khor gyi gtso bo bcom ldan 'das dgyes pa chen po badzra he ru kar gsal ba'i gnas lngar khrag 'thung rigs lnga dang /lag pa g.yas g.yon kha dang gsang ba'i phyi rnams su khro bo bzhi /
phyag rgya lo bcu drug ma yum badzra kro d+hI shwa ri mar gsal ba'i gnas lngar khro mo yum lnga dang /yan lag bzhi la khro mo bzhi rnams gsal bar gyur /
zhes dang /
dpa' bo 'bru lnga dpa' mo 'bru lnga zhes pa'i mal du /
hU~M yig lnga zhes dang /
yum gyi pad+ma'i sna rtse la khrag 'thung lnga bcu rtsa brgyad kyi dkyil 'khor gsal ba /
zhes dang /
skur tshig thog ma /
hU~M:
dpal chen yab yum rol pa zhes dang /
yungs 'bru tsam gyi he ru ka sha stag
/ces bsgyur /
dbang phyi ma gnyis la'ang des 'gre dgos pa tsam khyad par ro //
dbugs dbyung zhing gsang bar gdams pa /
smon lam shis brjod kyi bar de ltar byas la /
rjes /
de ltar khro bo dam pa rgyan gyi dkyil 'khor du khrag 'thung lnga bcu rtsa brgyad kyi dbang bskur ba legs par grub pa yin pas sogs kyis mtshams sbyar nas dam tshig bzung ba sogs dang /
tshogs mchod nas shis brjod kyi bar phrin las kyi rjes rim yang zhi bar bshad pas 'gres te shes par bya'o /
khrag 'thung 'bar ba'i thig ler gnyis snang gi
/mtshan ma kun bzlums nyams brgyar rol pa'i gar //
srid pa'i mthar yang zil gyis mi non pa'i //
stabs su bsgyur bas srid pa'i dpung bcom shog
/'di nyid kyi dbang gzhung rtsa ba tsam las yan lag phyag bzhes kyis rtogs dgos shing /
kha skong dgos rigs bka' 'dus rtsa sgrub sogs nas blangs kyang chog par bkas gnang zhing de ltar stabs bde yang sgyu 'phrul rang skad ma 'dres pa'i phyir du chos 'di'i bka' bab tu lung bstan thob pa pad+ma gar dbang rtsal lam blo gros mtha' yas kyis dpal de bI ko Ti'i snying po khrag 'thung lha dgu'i pho brang tsa 'dra rin chen brag gi sgrub gnas su lhag pa'i bsam pas byang bu bzhi skor gyi gdams pa rnams khrigs su bsdebs pa dge legs 'phel //

//
