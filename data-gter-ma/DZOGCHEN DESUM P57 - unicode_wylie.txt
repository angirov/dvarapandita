\u0f01\u0f83:
dam chos rdzogs pa chen po sde gsum las :
gsang skor bla ma'i sgrub thabs bzhugs :
sde gsum gsang skor man ngag sde /
\u0f88\u0f88\u0f88\u0f88
na mas+sarba gu ru ye :
gsang skor bla ma'i sgrub thabs ni :
hU~M:
dbyings nyid gdod nas rnam par dag :
A:
ye shes rig rtsal kun la khyab :
A+o~M:
zung 'jug 'dus ma byas pa'i klong :
'khor 'das snod bcud stong par thim :
stong pa'i rang mdangs 'gags med las :
dbyings phyug yum lnga'i 'byung rim dang :
ri rab lhun po brjid pa'i rtser :
rdo rje'i srung 'khor dur khrod dang :
ye shes rang snang pho brang dbus :
seng khri pad nyi zla ba'i steng :
gang 'dul thugs rje'i rol pa'i rtsal :
gzugs kyi skur bzhengs shrI siM:
dmar smug shin tu brjid pa'i sku :
rnal 'byor brtul zhugs spyod pa'i tshul :
khro 'dzum gzi byin rab tu 'bar :
ye shes lta stangs dbyings la gzir :
phyag g.yas lcags kyu'i phyag rgya yis :
'khor 'das kun gyi dwangs ma bsdus :
g.yon pa'i bde skyong snod du bskyil :
me tog phreng bas thod bcings shing :
thod skam cod pan 'khor lo sogs :
rin chen rus pa'i rgyan gyis brgyan :
dar gyi na bza' stag sham gsol :
zhabs zung g.yon brkyang phyed skyil bzhugs :
spyi bor chos sku kun tu bzang :
mthing gsal mnyam gzhag yum dang 'khril :
mgrin par rdor sems yab yum dkar :
rdo rje dril 'dzin longs sku'i chas :
thugs kar ye shes sems dpa' ni :
dga' rab rdo rje sprul sku'i tshul :
mnyam gzhag skyil krung mtshan dpe 'bar :
phyi rol pad+ma 'dab bzhi la :
shar du in+d+ra b+hU ti mchog :
dkar gsal chos 'chad glegs bam 'dzin :
rgyal po'i cha lugs gzi brjid 'bar :
lho ru 'chi med pad+ma 'byung :
gser mdog rdo rje b+han+d+ha bsnams :
zhi 'dzum gsang phod chos gos gsol :
nub tu 'od gsal bi ma la :
dmar gsal mnyam gzhag tshe bum can :
thor tshugs ras gzan drang srong tshul :
byang du dam pa ye shes mdo :
dkar ljang chos 'chad glegs bam 'chang :
paN+Di ta yi cha byad can :
de phyir rin chen zur brgyad la :
shar du badzra hU~M kA ra :
rdo rje rtse dgu thod khrag 'dzin :
rnal 'byor spyod pa'i chas su bzhugs :
lho ru khrag 'thung nag po ni :
smug nag ber phyam thod khrag 'dzin :
rnal 'byor rus pa'i rgyan can bsgom :
nub tu slob dpon klu sgrub snying :
dkar smug sprul sku'i cha lugs can :
phyag gnyis dbang gi pad dbyug dang :
b+han+d+ha bdud rtsis gang ba bsnams :
byang du pra chen hasti ni :
ljang gsal rdo rje phur bu 'dzin :
rnal 'byor brtul zhugs spyod pa'i tshul :
shar lhor d+ha na saMskr-ita :
dkar smug gri gug thod khrag bsnams :
rnal 'byor rus rgyan stag sham 'phyang :
lho nub las kyi dbang mo che :
dkar smug rnal 'byor ma yi tshul :
DA ru thod khrag kha T+wAM 'chang :
bde ba chen po'i gar stabs bsgyur :
nub byang ram+bi gu h+ya ni :
smug nag lcags kyu thod khrag 'dzin :
thod skam dar dang stag sham rgyan :
byang shar shAn+tiM gar+b+ha ni :
nag po khro tshul thod rgyan can :
tho ba thod pa khrag bkang bsnams :
rus rgyan stag sham dar dpyang 'phur :
kun kyang ye shes 'od kyi klong :
pad nyi zla ba'i gdan steng du :
g.yon brkyang tshul gyis 'gyings te bzhengs :
gsang yum 'khor slob dpa' bo thabs :
mkha' 'gro rgya mtsho'i sprin phung 'phro :
gzhan yang rtsa gsum rab 'byams lha :
til gyi gong bu kha bye ltar :
chu zla 'ja' tshon bzhin du shar :
snang srid gzhir bzhengs phyag rgyar rdzogs :
byin rlabs dbang bskur spyan drang sogs :
don gyi phrin las ci rigs bya :
dag pa rab 'byams bskyed rim la :
gsal brtan dag dran mthar phyin bslab :
yan lag bzlas pa'i rnal 'byor ni :
ye shes sems dpa'i thugs dbus su :
tsit+ta mchong gur smug po'i klong :
nyi zla kha sbyor lte bar hrI:
de mthar rdo rje'i sngags kyis bskor :
rtse gcig sems bzung bzlas pa yis :
ye shes 'od zer mkha' khyab 'phros :
rtsa gsum rgyal ba rab 'byams dang :
khyad par 'od gsal rdzogs chen gyi :
rin 'dzin bla ma'i thugs rgyud bskul :
sku gsung thugs kyi byin rlabs dbyig :
lha sngags phyag mtshan 'od zer gyi :
rnam par spyan drangs hrIHla thim :
byin rlabs dbang dang dngos grub thob :
dbyings rig dbyer med ngang nas bzla :
A+o~M AHhU~M badzra ma hA gu ru shrI siM ha sarba sid+d+hi hU~M:
bsnyen pa'i sngags 'di 'bum phrag gsum :
bzlas shing sgrub pa'i skal ldan de :
rig 'dzin mchog dang skal pa mnyam :
de nas sgrub pa'i dzapa? dgongs ni :
slar yang thugs srog sngags phreng las :
'od 'phros sku gsum ston pa dang :
'khor tshogs rgya mtsho'i thugs dam bskul :
de rnams gsang gsum 'od zer gyis :
snod bcud tha mal gzung 'dzin sbyangs :
lha sngags ye shes phyag rgyar sad :
tshur 'dus dngos grub rnam gnyis thob :
byin rlabs brtan cing nus ldan bsam :
A+o~M badzra ma hA gu ru sarba sid+d+hi hU~M phaTa?:
'bum phrag gsum gyis 'grub par 'gyur :
las sbyor thun mong rdo rje'i tshe :
sgrub cing bzlas pa'i rim pa ni :
thugs srog sngags phreng bcas pa las :
'od zer lcags kyu mkha' khyab 'phros :
rang gzhan bla tshe yar nyams dang :
'khor 'das srog gi dwangs ma'i bcud :
'chi med bdud rtsi'i rnam par drangs :
thugs srog la thim gzi byin 'bar :
sgrib dag tshe dang bsod nams rgyas :
ye shes rdo rje'i srog 'grub bsam :
A+o~M AHhU~M badzra ma hA gu ru A yur+dz+nyA na sarba sid+d+hi hU~M:
'bum phrag bzlas pas 'chi med 'grub :
khyad par mchog gi las sbyor ni :
dbyings kyi rang ngo rjen par bskyang :
rig gdangs lu gu rgyud la gzir :
nyin mtshan mun pa'i rnal 'byor gyis :
snang bzhi mthar phyin tshe 'dir 'grub :
sa ma ya :
man ngag snying gi thig le yi :
rig 'dzin yongs rdzogs sgrub pa'i lung :
shin tu yang zab gsang skor bcud :
skal ldan mchog gi dpal du shog :
sa ma ya :
rgya rgya rgya :
gu h+ya sa ma ya :
gter chen mchog gyur gling pas pad+ma shel phug nas spyan drangs pa'o ///
/
