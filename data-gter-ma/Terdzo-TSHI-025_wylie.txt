@#//
rta phag yid bzhin nor bu'i phyi sgrub ltung bshags cho ga'i zin bris 'don 'grigs bltas chog tu bkod pa bzhugs so //
rtsa gsum kun 'dus hU~M nag me 'bar la //
gus pas phyag 'tshal bka' gnang byin gyis rlobs //
rang gzhan nyes ltung dri ma sbyong ba'i phyir //
rta phag yid bzhin nor bu'i phyi sgrub kyi //
ltung bshags cho ga rgyas par byas nas kyang //
gshin po rnams kyi ltung ba sbyong ba'i thabs //
ltung bshags lha grangs zhal thang yod na bsham //
yang na shog bur zlum skor bris pa'i nang //
pad 'dab bcu tsho sum rim bris pa'i dbus //
'dab bzhi bris steng rang mdog thig le bkod //
bsdu na lha grangs tshom bu bkod pa 'am //
thub dbang sku zhig bshams kyang chog pa yin //
bum pa mchod gtor la sogs spyi ltar bsham //
sman raka mi dgos gtor ma zlum gtor bsham //
gshin don yin na byang chas rnams kyang bzhag
/sangs rgyas chos dang tshogs kyi mchog rnams la //
byang chub bar du bdag ni skyabs su mchi //
bdag gis sbyin sogs bgyis pa'i bsod nams kyis //
'gro la phan phyir sangs rgyas 'grub par shog
/ces sogs skyabs sems bsdus pa lan gsum brjod /
rang lus oM swA b+hA was stong par sbyang /
hrI:
rang bzhin lhun grub mnyam nyid rang mdangs las :
pad+ma nyi zla'i gdan steng yi ge hrI:
de las 'od 'phros rang gzhan don gnyis byas :
slar yang rang nyid thugs rje chen po'i sku :
zhal gcig phyag gnyis bzhengs stabs krong gis bskyed :
phyag g.yas mchog sbyin g.yon pas pad dkar gyi :
yu ba thugs kar 'dzin cing snyan gyi thad :
me tog kha phye 'dab brgyad 'od zer 'bar :
zhi 'dzum mdzes pa'i mdangs ldan rgyan gyis brgyan :
dbu skra gyen brdzes dbus su snang mtha' bzhugs :
snang stong sgyu ma 'ja' 'od klong du gsal :
gnas gsum yig 'bru gsum las 'od zer 'phros :
dus gsum bde gshegs ma lus de lta bur :
spyan drangs bdag dang gnyis med thim par gyur :
badzra sa ma ya :
dzaHhU~M baM ho :
hrI:
slar yang dbang lha rigs lnga 'khor bcas kyis :
khrus gsol dbang bskur sku gang dri ma dag :
chu lhag yar lud rigs bdag gsal bar gyur :
thugs kar pad+ma 'dab drug gyes pa'i dbus :
hrIHyig mtha' ru yi ge 'bru drug 'khor :
'od zer dpag med mchod sbyin bsam mi khyab :
gang la gang 'dul 'gro ba'i skyabs mgon gyur :
oM ma Ni pad+me hU~M hrI:
de nas mdun bskyed bum bskyed gnyis //
spyan 'dren mchod bstod dus gcig bya //
na mo btso ma'i mdog 'dra sa gzhi khod snyoms shing :
me tog bkra legs dri bzang ngad pa 'thul :
yid 'ong snyan pa'i bya skad sna tshogs sgrog :
'ja' tshon 'khor yug drwa ba drwa phyed bres :
de dbus sangs rgyas sum cu rtsa lnga bzhugs :
bdag sogs 'gro ba yongs kyi skyabs gnas zhu :
las ngan sdig sgrib nyes ltung dag pa dang :
tshul khrims rnam par dag par byin gyis rlobs :
dbus phyogs rdo rje'i gdan steng du :
bcom ldan shAkya'i rgyal po ni :
gser mdog sa gnon mnyam gzhag mdzad :
de yi g.yas su sangs rgyas ni :
rdo rje snying pos rab 'joms bzhugs :
sngon po phyag gnyis rdo rje bsnams :
rgyab tu rin chen 'od 'phro ni :
dkar po rdo rje nyi ma bsnams :
g.yon du klu dbang rgyal po ni :
sngon po klu shing sbrul sngon bsnams :
mdun du ser po dpa' bo'i sde :
phyag gnyis po ti ral gri bsnams :
phyi rim pad 'dab bcu yi steng :
dpa' dgyes dmar ser phyag gnyis su :
nyi zla pad+ma bsnams pa 'o :
sku mdog dmar po rin chen me :
phyag gnyis rin chen me dkyil bsnams :
rin chen zla 'od sku mdog dkar :
phyag g.yas rin chen zla ba g.yon :
mthong ba don yod sku mdog ljang :
phyag gnyis sangs rgyas spyan mig bsnams :
rin chen zla ba dkar ljang mdog :
phyag gnyis rin chen zla ba bsnams :
dri ma med pa dud pa'i mdog :
phyag gnyis me 'od dri med bsnams :
dpa' sbyin dkar po phyag gnyis su :
dpal 'bras sdong po lo 'dab bcas :
sku mdog dmar ser tshangs pa ni :
phyag gnyis me tog pad+ma 'dzin :
tshangs pas byin ni sku mdog ser :
phyag gnyis pad+ma dkar po bsnams :
chu lha sku mdog sngon po la :
chu yi dkyil 'khor chos 'chad mdzad :
de yi phyi rim 'dab bcu la :
chu lha'i lha ni sku mdog dkar :
chu yi dkyil 'khor me long bsnams :
dpal bzang sku mdog dmar po la :
phyag gnyis pad+ma dpag bsam shing :
sku mdog dmar ser tsan dan dpal :
phyag gnyis tsan dan dpal 'bras bsnams :
dmar ljang gzi brjid mtha' yas ni :
phyag gnyis nyi ma zla ba bsnams :
'od dpal sku mdog dkar po la :
phyag gnyis zla ba'i dkyil 'khor 'dzin :
sngo skya mya ngan med pa'i dpal :
mya ngan med pa'i phyag rgya mdzad :
sred med bu ni sku mdog sngo :
phyag gnyis ri rab pad+ma bsnams :
sku mdog ser po me tog dpal :
phyag gnyis shing thog dpal 'bras bsnams :
tshangs pa'i 'od zer rnam rol ni :
dkar po pad+ma 'od phung bsnams :
pad+ma'i 'od zer rnam rol ni :
dmar po pad nyi'i phyag rgya can :
de yi phyi rim 'dab bcu la :
nor dpal dkar la dmar mdangs can :
phyag gnyis rin chen phyag rgya mdzad :
dran pa'i dpal ni sku mdog ser :
phyag gnyis po ti ral gri bsnams :
mtshan dpal shin tu yongs bsgrags ni :
sku mdog ljang gu phyag gnyis kyis :
de bzhin gshegs pa'i gtsug tor ni :
dbu yi steng du 'degs tshul bsnams :
dbang po tog gi rgyal mtshan ni :
sku mdog ser po phyag gnyis kyis :
rin chen tog dang rgyal mtshan bsgreng :
shin tu rnam par gnon pa'i dpal :
dkar po sa gnon phyag rgya mdzad :
g.yul las shin tu rnam rgyal ni :
sku mdog nag po ral gri bsnams :
rnam par gnon pas gshegs pa'i dpal :
dkar po sa gnon mi 'jigs rgya :
kun nas snang ba bkod pa'i dpal :
sku mdog ser po phyag gnyis su :
nyi ma rin chen sdong po bsnams :
rin chen pad+mas rnam par gnon :
dmar po rin chen pad+ma bsnams :
ri dbang rgyal po nam mkha'i mdog :
phyag gnyis ri rab 'degs pa 'o :
kun kyang mtshan dang dpe byad rdzogs //
chos gos rnam gsum sku la gsol //
rdo rje'i skyil krung pad zlar bzhugs //
mtshan nyid yongs rdzogs bum pa'i nang //
bcom ldan shAkya'i rgyal po ni //
gser mdog sa gnon mnyam gzhag mdzad //
pad zla'i gdan la skyil krung bzhugs //
las bum nang du bdud rtsi 'khyil //
ljang sngon rdor dbyug sdigs mdzub mdzad /
khro bo'i cha lugs ldan par bskyed //
de ltar gsal ba'i lha rnams kyi //
spyi bor oM yig dkar po dang //
mgrin par AHyig dmar po dang //
thugs kar hU~M yig sngon pos mtshan //
thugs nas 'od zer dpag med 'phros //
bde gshegs thams cad skad cig la //
sprin 'khrigs lta bur spyan drangs gyur //
hU~M/
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
hU~M/
ma lus phyogs dus kun na bzhugs pa yi //
bla ma sangs rgyas byang chub sems dpa'i tshogs //
de bzhin gshegs pa sum cu so lnga dang //
skyabs gnas thams cad spyan 'dren gshegs su gsol //
ji ltar sangs rgyas shAka thub dga' ldan nas //
sprul pa dam pa tog dkar lha yi bu //
mi pham mgon la rgyal tshab dbang bskur nas //
gzigs pa rnam bzhis 'dzam gling kun gzigs shing //
glang chen thal dkar ltar gshegs lhums zhugs ltar //
rdo rje rin chen pad+ma'i rigs mchog dang //
las kyi rigs dang de bzhin gshegs pa'i rigs //
phyogs bcu dus bzhi'i bcom ldan bde gshegs rnams //
deng 'dir bdag gis dad pas spyan 'dren na //
mchod pa'i gnas 'dir 'byon par mdzad du gsol //
hU~M/
dad pa dang ni dam tshig gis //
tshur gshegs tshur gshegs bcom ldan 'das //
'gro ba'i don du mchod pa'i phyir //
thugs rje'i dbang gis gshegs su gsol //
e h+ye hi b+ha ga bAn /
ma hA kA ru Ni kA dr-i sh+ya hoH
sa ma ya satwaM/
dzaHhU~M baM hoH
bcom ldan 'dir ni byon pa legs //
bdag cag bsod nams skal bar ldan //
bdag gi mchod yon bzhes nas kyang //
thugs la dgongs shing gnang bar mdzod //
bde bar gshegs so bcom ldan 'das //
tshur gshegs 'dir ni bzhugs su gsol //
bdag gi mchod yon bzhes nas kyang //
'di nyid du ni bzhugs su gsol //
oM sarba ta thA ga ta sa ma ya shrI ye hU~M/
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis sku khrus gsol //
oM sarba ta thA ga ta a b+hi She ka te sa ma ya shrI ye hU~M/
bdag dang 'gro la thugs brtse'i phyir //
nyid kyi rdzu 'phrul mthu yis ni //
ji srid mchod pa bdag bgyid pa //
de srid bcom ldan bzhugs su gsol //
stong gsum kun dang mnyam pa yi //
pad+ma 'dab stong ge sar ldan //
bde zhing yangs pa 'bul lags na //
ci bde bar ni bzhugs su gsol //
pad+ma ka ma lA ya satwaM/
ye shes lnga yi dbang rdzogs shog
/oM hU~M trAM hrIHAH

bdag bskyed 'phags pa'i thugs ka nas //
tha mal lus ni grangs med sprul //
tshe las 'das pas gtsor byas pa'i //
sems can kun gyis phyag 'tshal dmigs /

/dus rtag par bla ma la phyag 'tshal lo :
sangs rgyas la phyag 'tshal lo :
chos la phyag 'tshal lo :
dge 'dun la phyag 'tshal lo :
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas shAkya thub pa la phyag 'tshal lo :
de bzhin gshegs pa rdo rje snying pos rab tu 'joms pa la phyag 'tshal lo :
de bzhin gshegs pa rin chen 'od 'phro la phyag 'tshal lo :
de bzhin gshegs pa klu dbang gi rgyal po la phyag 'tshal lo :
de bzhin gshegs pa dpa' bo'i sde la phyag 'tshal lo :
de bzhin gshegs pa dpa' dgyes la phyag 'tshal lo :
de bzhin gshegs pa rin chen me la phyag 'tshal lo :
de bzhin gshegs pa rin chen zla 'od la phyag 'tshal lo :
de bzhin gshegs pa mthong ba don yod la phyag 'tshal lo :
de bzhin gshegs pa rin chen zla ba la phyag 'tshal lo :
de bzhin gshegs pa dri ma med pa la phyag 'tshal lo :
de bzhin gshegs pa dpa' sbyin la phyag 'tshal lo :
de bzhin gshegs pa tshangs pa la phyag 'tshal lo :
de bzhin gshegs pa tshangs pas byin la phyag 'tshal lo :
de bzhin gshegs pa chu lha la phyag 'tshal lo :
de bzhin gshegs pa chu lha'i lha la phyag 'tshal lo :
de bzhin gshegs pa dpal bzang la phyag 'tshal lo :
de bzhin gshegs pa tsan dan dpal la phyag 'tshal lo :
de bzhin gshegs pa gzi brjid mtha' yas la phyag 'tshal lo :
de bzhin gshegs pa 'od dpal la phyag 'tshal lo :
de bzhin gshegs pa mya ngan med pa'i dpal la phyag 'tshal lo :
de bzhin gshegs pa sred med kyi bu la phyag 'tshal lo :
de bzhin gshegs pa me tog dpal la phyag 'tshal lo :
de bzhin gshegs pa tshangs pa'i 'od zer rnam par rol pa mngon par mkhyen pa la phyag 'tshal lo :
de bzhin gshegs pa pad+ma'i 'od zer rnam par rol pa mngon par mkhyen pa la phyag 'tshal lo :
de bzhin gshegs pa nor dpal la phyag 'tshal lo :
de bzhin gshegs pa dran pa'i dpal la phyag 'tshal lo :
de bzhin gshegs pa mtshan dpal shin tu yongs bsgrags la phyag 'tshal lo :
de bzhin gshegs pa dbang po tog gi rgyal mtshan gyi rgyal po la phyag 'tshal lo :
de bzhin gshegs pa shin tu rnam par gnon pa'i dpal la phyag 'tshal lo :
de bzhin gshegs pa g.yul las shin tu rnam par rgyal ba la phyag 'tshal lo :
de bzhin gshegs pa rnam par gnon pas gshegs pa la phyag 'tshal lo :
de bzhin gshegs pa kun nas snang ba bkod pa'i dpal la phyag 'tshal lo :
de bzhin gshegs pa rin chen pad+mas rnam par gnon pa la phyag 'tshal lo :
de bzhin gshegs pa dgra bcom pa yang dag par rdzogs pa'i sangs rgyas rin po che'i pad+ma la rab tu bzhugs pa ri dbang gi rgyal po la phyag 'tshal lo :
mchod do :
skyabs su mchi 'o :
mchod pa 'bul lo :
sdig pa bshags so :
dge ba'i rtsa ba la rjes su yi rang ngo :
chos kyi 'khor lo bskor du gsol :
sku mya ngan las mi 'da' bar gsol ba 'debs so :
dge ba'i rtsa ba byang chub tu yongs su bsngo bar bgyi 'o :
mdo lugs mchod pa byin rlabs mchog
/mchod pa'i sprin gyi gzungs 'di nyid //
dran pa tsam gyis mchod sprin gyis //
sangs rgyas zhing kun khyab par gsungs //
na mo rat+na tra yA ya /
oM na mo b+ha ga ba te badzra sA ra pra mar+d+ha ne /
ta thA ga tA ya ar+ha te samyak+saM bud+d+hA ya /
tad+ya thA/
oM badzre badzre /
ma hA badzre /
ma hA te dzo badzre /
ma hA bid+ya badzre /
ma hA bo d+hi tsit+ta badzre /
ma hA bo d+hi maN+Do pa saM kra ma Na badzre /
sarba karma A ba ra Na bi sho d+ha na badzre swA hA/
hU~M hrIH
me tog bdug spos mar me dri //
zhal zas rol mo la sogs pa //
dngos 'byor yid kyis sprul nas 'bul //
rgyal ba sras bcas mnyes gyur cig
/oM sarba ta thA ga ta puSh+pe d+hU pe A lo ke gan+d+he nai bid+yA shab+da pra tIts+tsha swA hA/
hU~M hrIH
gzugs sgra dri ro reg ldan pa'i //
mchog tu gyur pa'i longs spyod rnams //
bdag gis dad pas 'bul bar bgyi //
tshogs gnyis yongs su rdzogs par shog
/oM sarba ta thA ga ta rU pa shab+da gan+d+he ra sa spar+she pra tIts+tsha swA hA/
hU~M hrIH
ji ltar mi dbang 'khor los sgyur ba ni //
rin chen sna bdun tshogs dang ldan pa ltar //
rgyal ba rnams dang byang chub sems dpa' la //
rin chen sna bdun tshogs bcas 'bul bar bgyi //
oM sarba ta thA ga ta sap+ta rat+na pra tIts+tsha swA hA/
hU~M hrIH
lha yi dbang po lha min g.yul rgyal nas //
bkra shis lha mo brgyad kyis mchod pa ltar //
rgyal ba rnams dang byang chub sems dpa' la //
bkra shis rdzas brgyad dag gis mchod par bgyi //
oM sarba ta thA ga ta aSh+Ta mang+ga laM dra bya pra tIts+tsha swA hA/
rin chen gdugs dang gser nya pad+ma dung //
bum pa dpal be'u rgyal mtshan 'khor lo ste //
lha yi dga' tshal mdzes par byed pa yi //
bkra shis rtags brgyad dag ni 'bul bar bgyi //
oM sarba ta thA ga ta aSh+Ta mang+ga laM he tu pra tIts+tsha swA hA/
gzhan yang phyi nang gsang ba dang //
de bzhin mchod bya mchod byed rnams //
kun bzang yangs pa'i klong du 'bul //
'khor gsum yongs dag dbyings su bsngo //
oM sarba ta thA ga ta sarba pU dza pra tIts+tsha swA hA/
zhal zas ro brgya ldan zhing yid 'phrog pa //
legs sbyar 'di ni rgyal ba sras bcas la //
dad pas phul bas 'gro ba 'di dag kun //
'byor ldan ting 'dzin zas la spyod par shog
/oM sarba ta thA ga ta i daM b+ha liM ta kha kha khA hi khA hi /
lan gsum /
rgyal ba zla ba dri ma med pa'i sku
/rgyal ba nyi ma 'od zer stong gi 'od //
rgyal ba pad+ma dri ma med pa'i spyan //
rgyal ba me tog pad rtsa rdul med tshems //
rgyal ba'i yon tan rgya mtsho lta bu ste //
rin po che ni du ma'i 'byung gnas gyur //
rgyal ba rgya mtsho ye shes chu yis gang //
ting 'dzin brgya phrag stong gis kun tu gang //
rgyal ba'i zhabs ni 'khor lo bris pa ste /
khor yug mu khyud de bzhin rtsibs ma stong //
phyag dang zhabs ni drwa bas spras pa ste //
zhabs kyi drwa ba ngang pa'i dbang po bzhin //
gser gyi ri bo lta bur rab tu gda'//
rgyal ba dri med gser gyi ri dbang po //
yon tan thams cad ri dbang 'dra ba ste //
sangs rgyas ri dbang rgyal la phyag 'tshal bstod //
de bzhin gshegs pa zla ba chu zla 'dra //
nam mkha' dang yang mtshungs shing 'dra ba ste //
sgyu ma smig rgyu lta bur chags pa med //
rgyal ba dri ma med la phyag 'tshal bstod //
hU~M/
khro chen bdud rtsi 'khyil pa yis //
sprul pa'i 'od zer dgra bgegs 'dul //
dngos grub bdud rtsi'i rgya mtsho 'khyil //
bgegs kyi sbyor ba rgyun chod cig

/bdag gi thugs las 'od 'phros pas //
mdun bum lha yi thugs rgyud bskul //
mdun bum gtso bo'i thugs ka ru //
zla steng hU~M ser sngags kyis bskor //
de las 'od zer 'phros pa yis //
dus gsum bde gshegs byin rlabs bsdus //
bum lhar thim pas bdud rtsi bab //
bum pa'i chu dang dbyer med gyur //
gzungs 'di lan gcig brjod pas kyang //
bskal pa bye ba brgya phrag nas //
brgyad khri'i bar du byas pa yi //
sdig ltung thams cad byang bar gsungs //
oM na mo b+ha ga wa te shAkya mu na ya /
ta thA ga tA ya /
ar+ha te samyak+saM bud+d+hA ya /
tad+ya thA/
oM mu ni mu ni ma hA mu na ye swA hA/
bdun nas nyer gcig gang 'grub dang //
sbyong rgyud gtsug dgu nas gsung sngags //
oM mu ni mu ni ma hA mu na ye swA hA/
brgya rtsa yan chad ci 'grub bzlas /
oM a mr-ita kuN+Da lI tshin+da tshin+da hU~M phaT/
las bum la dmigs cung zad bzla
/de nas tshe 'das gnas 'dren ni //
ro 'am gzugs bris mdun du bzhag
/oM swA b+hA wa shud+d+haHsarba d+harmAHswa b+hA wa shud+d+ho\u0f85 haM gis stong par sbyang :
stong pa'i ngang las yi ge nr-i yig las tshe las 'das pa de nyid :
gson po'i gnas skabs dang 'dra ba la bkrag mdangs 'od dang ldan pa :
lag na me tog pad+ma 'dab brgyad bsnams nas phyogs bcu'i bla ma dang dkon mchog la skyabs zhu ba'i 'dun pa mdzad par gyur :
na mo drin chen rtsa ba dang brgyud par bcas pa'i dpal ldan bla ma dam pa rnams kyi bka' bden pa dang :
sangs rgyas kyi bka' bden pa dang :
chos kyi bka' bden pa dang :
dge 'dun gyi bka' bden pa dang :
yi dam dkyil 'khor gyi lha tshogs rnams kyi bka' bden pa dang :
khyad par du ltung bshags kyi lha tshogs sum cu so lnga'i bka' bden pa dang :
chos nyid rnam par dag cing las rgyu 'bras bslu ba med pa'i mthu dang nus pa la brten nas :
'jig rten 'di nas pha rol tu tshe las 'das pa ming 'di zhes bya ba :
sa 'og sa steng sa bla :
mtho srid pa'i rtse mo nas :
dma' na rag dmyal khams yan gar dang gar yod kyang rang dbang med par gzugs rten 'di dang gnyis su med par gyur :
badzra aM ku sha dza :
badzra pA sha hU~M:
badzra s+pho Ta baM:
badzra g+haN+De ho :
badzra A be sha ya ho :
zhes lan gsum /
khu tshur gnyis kyi hU~M gnyis bkug pa kha sbub nas brkyangs te tshur drangs pa gyen du bkan te dgrol ba ltung ba slong ba'i phyag rgyas /
oM sho d+ha ne sho d+ha ne sarba a pA ya a pA ya hU~M/
bsdams pa las oM trAM AHgsum brkyangs te sbyar nas phan tshun 'dud pa sdig pa 'joms pa'i rgyas /
oM sarba bid sarba pA paM bi sho d+ha ne hU~M/
rgya de lan gsum dral bas /
oM sarba bid traT/
de nas cog rdog gsum bran la rim par /
oM a kA ro mu khaM sarba d+harmA NaM Ad+ya nut+pan+na twA ta oM AHhU~M phaT swA hA/
gtor ma so so'i yid dang mthun pa'i longs spyod rgya chen po 'dis /
gson po rnams kyi tshe srog la gnod cing /
'chi kha dbugs sdud phung po bdag tu bzung nas /
tshe 'das kyi gzugs su sprul te nye 'brel la gnod pa /
mdza' bshes su sprul nas 'bod cing tshe 'das thar pa thob tu mi 'jug pa /
gshed mar sprul nas ngan song gi lam ston cing gshin rje'i yul du khrid par byed pa bdud bgegs gnod sbyin dang /
sha za dang 'byung po'i rigs dang /
gshin rje chad pa zhes bya ba'i yi dwags dang /
dri za 'chi kha ma'i sems la nye bar 'jug pa dang /
dri za khyab byed dang /
dri za pi shA tsa na rnams kyi rigs dang /
gnod sbyin smra 'dod dang /
gnod sbyin wa ra hi ta kun tu gtogs 'dod ces bya ba'i rigs su gtogs pa dpag tu med pa bsam gyis mi khyab pa thug pa med pa /
bar snang khams na gnas pa thams cad la bsngo 'o //
sbyin no //
mgu zhing tshims nas dmigs yul ming du bris pa 'di rnams la gnod cing 'tshe ba spongs la rang rang so so'i gnas su song zhig
/oM sarba big+h+nan na maHsarba ta thA ga te b+h+yo bi shwa mu khe b+h+yaH
sarba thA khaM ut+ga te s+pha ra Na i maM ga ga na khaM gr-ih+Ne daM ba liM ta swA hA/
g.yas g.yon du lan gsum bskor la dor /
ting lo dang changs bu gsum yang de bzhin lan gsum bskor zhing dor /
oM sum+b+ha ni sogs hU~M bzhi'i sngags lan gsum brjod /
rang gi thugs ka'i 'od zer gyis khro bo dpag tu med pa spyan drangs /
badzra kro d+ha sa mA dza :
hU~M:
bsgo ba'i bka' la mi nyan pa'i :
bgegs dang log 'dren 'byung po rnams :
khro bo brtson 'grus mtha' yas kyis :
rdo rje phur pas dam du thobs :
gtsug tor 'khor los sgyur rgyal gyis :
bgegs kyi rdzu 'phrul med par gyis :
khro bo 'dod pa'i rgyal po yis :
de yi brtson 'grus nyams par gyis :
dbyug sngon can gyis dbyug tos rdungs :
gnod mdzes kyis ni rengs par gyis :
mi g.yo mgon pos dam du chings :
ye shes me yi 'od kyis sregs :
oM sum+b+ha ni sogs gsum /
yungs dkar med na nas thun gyis brab bo //
de nas g.yas su mar me'am me /
g.yon du chu snod /
dbus su me long steng du til nag bzhag la /
tshe las 'das pa'i rkang mthil gnyis su yaM las rlung gi dkyil 'khor /
lte bar gtum mo ye shes kyi me /
snying gar sdig sgrib kyi sa bon kaM nag po la lus ngag yid gsum gyi sdig sgrib thams cad 'dus te yod pa /
rlung g.yos lte ba'i gtum mo las ye shes kyi me 'bar bas snying kha'i kaM de sdig pa rwa tsa'i rnam par sna sgo nas phyir thon /
mdun gyi til nag la thim par gyur /
mdun gyi me chu bran la /
oM swa b+hA wa sogs /
me nang du khro mo za byed rdo rje mkha' 'gro rdo rje dril bu 'dzin pa zhal shin tu gdangs pa'i nang du sdig gzugs bsregs par gyur /
til tshe 'das la pad kor bcas kyis bskor zhing lan dgur bsreg cing /
oM badzra DA ki kha kha khA hi khA hi /
sarba pA paM da ha na b+hasmiM ku ru swA hA/
dgu /
badzra muH
mi dmigs par bsam /
bde gshegs sum cu so lnga'i sku'i 'od zer gyis sdig sgrib rnams ba mo la nyi zer phog pa ltar bsam zhing /
oM sarba pA paM da ha na badzra hU~M phaT/
oM sarba pA paM bi sho d+ha ne badzra hU~M phaT/
oM sarba karma A ba ra Na ni b+hasmiM ku ru hU~M phaT/
oM b+h+rU~M bi nA sha ya A ba ra Na ni hU~M phaT/
oM druM bi sho d+ha ya A ba ra Na ni hU~M phaT/
oM dz+wa la dz+wa la d+ha ka d+ha ka ha na ha na A ba ra Na ni hU~M phaT/
oM sruM sa ra sa ra pra sa ra sarba A ba ra Na ni hU~M phaT/
oM hU~M ha ra ha ra sarba A ba ra Na ni hU~M phaT/
oM hU~M phaT sarba A ba ra Na ni bi s+pho Ta ya hU~M phaT/
oM da ha da ha sarba na ra ka ga te he tuM hU~M phaT/
oM pa tsa pa tsa sarba pre ta ka ga te he tuM hU~M phaT/
oM ma tha ma tha sarba tir+Ya ka ga te he tuM hU~M phaT/
ces bye mas brab /
dkyil 'khor ram gser sku me long ngos la 'char ba la khrus bya zhing /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas sum cu rtsa lnga la yo byad thams cad dang ldan pa'i khrus 'di gsol bar bgyi 'o //
hU~M/
rgyal ba'i sku la nyes skyon mi mnga' yang //
sems can sgo gsum dri ma sbyang slad du //
chu gtsang 'dag chal sman spos khrus bgyis pas //
sems can sgo gsum dri ma dag gyur cig
/oM sarba ta thA ga ta kA ya wA ka tsit+ta bi sho d+ha ne swA hA/
khams gsum kun gyis phyag byas pa //
gsang ba gsum gyi gnas las byung //
dbang bskur ba ni rdo rje che //
mi ldog pa yis khrus gsol lo //
oM sarba ta thA ga ta kA ya wA ka tsit+ta bi sho d+ha ne swA hA/
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis sku khrus gsol //
oM sarba ta thA ga ta kA ya wA ka tsit+ta bi sho d+ha ne swA hA/
ji ltar dam pa tog dkar dga' ldan nas //
lha mdzes lhums nas bltams tshe khrus gsol ltar //
sku gdung ring bsrel dri ma med par gyur //
sprul sku yid 'ong rnams la khrus gsol lo //
oM sarba ta thA ga ta sogs /
'di ni khrus mchog dpal dang ldan //
thugs rje'i chu ni bla na med //
byin rlabs ye shes chu yin te //
ci 'dod dngos grub stsol bar mdzod //
oM sarba ta thA ga ta sogs /
de bzhin gshegs dang de yi sras rnams la //
rin chen bum pa mang po spos kyi chus //
yid 'ong legs par bkang ba glu dang ni //
rol mor bcas pa du mas sku khrus gsol //
oM sarba ta thA ga ta sogs /
gos 'bul ba ni /
hU~M hrIH
sna tshogs dbang po'i gzhu bzhin rab bkra ba //
gang la reg na bde ba'i rgyur gyur pa'i //
gos bzang rin chen bdag blo sbyang phyir 'bul //
bzod pa dam pa'i gos kyis brgyan par shog
/oM sarba ta thA ga ta wasatraM AHhU~M/
khrus chu bum pa gzhan du blugs la bum pa gzhan med kyang slar blugs la de gas rung /
dmigs rten bkru zhing /
hU~M/
gzugs kyi phung po rnam dag cing //
nyon mongs gti mug sbyong byed pa //
chos kyi dbyings kyi ye shes kyis //
dpal ldan sku yi khrus gsol lo //
gzungs sngags ring thung gang rung gi mjug tu /
tshe las 'das pa'i sdig sgrib thams cad shud+d+he shud+d+he bi shud+d+he swA hA/
'og gi tshig mtshams kun la 'gre 'o //
hU~M/
tshor ba'i phung po rnam dag cing //
nyon mongs nga rgyal sbyong byed pa //
mnyam pa nyid kyi ye shes kyis //
dpal ldan yon tan khrus gsol lo //
tshe las 'das pa'i sdig sgrib thams cad shud+d+he shud+d+he bi shud+d+he swA hA/
hU~M/
'du shes phung po rnam dag cing //
nyon mongs 'dod chags sbyong byed pa //
so sor rtog pa'i ye shes kyis //
dpal ldan gsung gi khrus gsol lo //
tshe las 'das pa'i sdig sgrib thams cad shud+d+he shud+d+he bi shud+d+he swA hA/
hU~M/
'du byed phung po rnam dag cing //
nyon mongs phrag dog sbyong byed pa //
bya ba grub pa'i ye shes kyis //
dpal ldan phrin las khrus gsol lo //
tshe las 'das pa'i sdig sgrib thams cad shud+d+he shud+d+he bi shud+d+he swA hA/
hU~M/
rnam shes phung po rnam dag cing //
nyon mongs zhe sdang sbyong byed pa //
me long lta bu'i ye shes kyis //
dpal ldan thugs kyi khrus gsol lo //
tshe las 'das pa'i sdig sgrib thams cad shud+d+he shud+d+he bi shud+d+he swA hA/
hU~M/
'di ni sbyin pa'i rang bzhin chu //
ser sna'i dri ma sbyang slad du //
sbyin pa'i dri yis legs bsgos chus /
khrus legs mdzad la phyag 'tshal lo //
hU~M/
'di ni tshul khrims rang bzhin chu //
'chal ba'i dri ma sbyang slad du //
tshul khrims dri yis legs bsgos chus /
khrus legs mdzad la phyag 'tshal lo //
'di ni bzod pa'i rang bzhin chu /
khong khro'i dri ma sbyang slad du //
bzod pa dri yis legs bsgos chus /
khrus legs mdzad la phyag 'tshal lo //
'di ni brtson 'grus rang bzhin chu //
rnam g.yeng dri ma sbyang slad du //
brtson 'grus dri yis legs bsgos chus /
khrus legs mdzad la phyag 'tshal lo //
'di ni bsam gtan rang bzhin chu //
le lo'i dri ma sbyang slad du //
bsam gtan dri yis legs bsgos chus /
khrus legs mdzad la phyag 'tshal lo //
'di ni shes rab rang bzhin chu //
shes 'chal dri ma sbyang slad du //
shes rab dri yis legs bsgos chus /
khrus legs mdzad la phyag 'tshal lo //
tshe las 'das pa'i sdig sgrib thams cad shud+d+he shud+d+he bi shud+d+he swA hA/
'dod chags zhe sdang gti mug gsum //
'di dag 'jig rten dug gsum ste //
dkon mchog gsum po dug mi mnga'//
dkon mchog bden pas dug bcom mo //
gzungs dang /
dmigs yul gyi dug gsum gyi sgrib pa thams cad shAn+tiM ku ru swA hA/
'byung bzhi dug gi pha yin te //
'byung bzhi dug gi ma yang yin //
bden pa'i bden tshig 'di dag gis //
tshe 'das dug ni dug med shog
/gzungs dang /
dmigs yul gyi 'byung ba dang 'byung ba las gyur pa'i dug thams cad shAn+tiM ku ru swA hA/
sangs rgyas bsod nams mthu dag dang //
lha rnams kun gyi bsam pa yis /
khyod kyi 'dod don gang yin pa //
don de de ring 'grub gyur cig
/rkang gnyis khyed cag bde legs shog
/rkang bzhi khyed cag bde legs shog
/khyed cag lam 'gro bde legs shog
/phyir 'ong dag kyang bde legs shog
/nyin mo bde legs mtshan bde legs //
nyi ma'i gung yang bde legs shing //
nyin mtshan rtag tu bde legs shog
/khyod la sdig par ma gyur cig
/dmigs yul mi mthun pa'i phyogs thams cad las rgyal bar gyur cig

/de yang bar do rtsa ba'i tshig las /
kye ma bdag la srid pa bar do 'char dus 'dir :
'dun pa rtse gcig sems la bzung byas nas :
bzang po'i las kyi 'phro la nan gyis mthud :
ces dang /
gang zhig sangs rgyas yid byed pa //
de yi mdun na thub pa bzhugs //
zhes gsungs pas /
khyed rang gi mdun gyi nam mkhar rang gi rtsa ba'i bla ma de nyid ngo bo bla ma yin pa la /
rnam pa bcom ldan 'das yang dag par rdzogs pa'i sangs rgyas shAkya thub par sgoms /
de la dkyil 'khor nang ma la sangs rgyas bzhis bskor ba /
de'i phyi rim gsum la sangs rgyas sum cus bskor ba /
steng gi nam mkha' la rdzogs chen brgyud pa'i bla ma rnams dang /
gzhan yang yi dam mkha' 'gro chos skyong srung ma thams cad 'ja' sprin 'thibs pa lta bur bzhugs pa'i drung du /
tshe 'das khyed rang gis phyag 'tshol cig dang /
khyed kyi grogs ldan du dmigs nas nged dpon slob dang /
khong gnyen 'dun rnams kyis kyang phyag 'tshal rogs byed pa yin no //
nye du sems brtse ba la phyag 'tshal bcug
/rang gi yang thal mo sbyar te mgo bo 'dud pa re dang bcas /
tshe las 'das pa che ge dus rtag par bla ma la phyag 'tshal lo :
sangs rgyas la phyag 'tshal lo :
sogs nas /
ri dbang gi rgyal po la phyag 'tshal lo :
bar brjod /
de dag kun la phyag 'tshal bas //
sdig sgrib ma lus 'dag par 'gyur //
mi mchog rgyal ba gang dag da ltar bzhugs pa dang //
gang dag 'das pa dag dang de bzhin gang ma byon //
yon tan bsngags pa mtha' yas rgya mtsho 'dra kun la //
thal mo sbyar bar bgyis te skyabs su nye bar mchi 'o /

/da tshe las 'das pa khyod rang gis sdig pa thams cad bshags pa'i mos pas nged kyi lad mo gyis /
de bzhin gshegs pa sum cu rtsa lnga la sogs pa phyogs bcu'i 'jig rten gyi khams thams cad na /
de bzhin gshegs pa dgra bcom pa yang dag par rdzogs pa'i sangs rgyas bcom ldan 'das gang ji snyed cig bzhugs te 'tsho zhing gzhes pa'i sangs rgyas bcom ldan 'das de dag thams cad bdag la dgongs su gsol /
bdag gis skye ba 'di dang skye ba thog ma dang tha ma ma mchis pa nas 'khor ba na 'khor ba'i skye gnas thams cad du sdig pa'i las bgyis pa dang /
bgyid du bstsal ba dang /
bgyis pa la rjes su yi rang ba'am /
mchod rten gyi dkor ram /
dge 'dun gyi dkor ram /
phyogs bcu'i dge 'dun gyi dkor phrogs pa dang /
'phrog tu bstsal ba dang /
phrogs pa la rjes su yi rang ba'am /
mtshams ma mchis pa lnga'i las bgyis pa dang /
bgyid du bstsal ba dang /
bgyis pa la rjes su yi rang ba'am /
mi dge ba bcu'i las kyi lam yang dag par blang ba la zhugs pa dang /
'jug tu bstsal ba dang /
zhugs pa la rjes su yi rang ba'am /
las kyi sgrib pa gang gis bsgribs nas /
bdag sems can dmyal bar mchi ba'am /
dud 'gro'i skye gnas su mchi ba'am /
yi dwags kyi yul du mchi ba'am /
yul mtha' 'khob du skye ba'am /
kla klor skye ba'am /
lha tshe ring po rnams su skye ba'am /
dbang po ma tshang bar 'gyur ba'am /
lta ba log pa 'dzin par 'gyur ba'am /
sangs rgyas 'byung ba la mnyes par mi bgyid par 'gyur ba'i las kyi sgrib pa gang lags pa de dag thams cad sangs rgyas bcom ldan 'das ye shes su gyur pa /
spyan du gyur pa /
dpang du gyur pa /
tshad mar gyur pa /
mkhyen pas gzigs pa de dag gi spyan sngar mthol lo 'chags so //
mi 'chab bo //
mi sbed do //
slan chad kyang gcod cing sdom par bgyid lags so //
bdag gam /
gzhan nam /
tshe 'das lus kyi las ni rnam pa gsum //
ngag gi rnam pa bzhi dag dang //
gang yang yid kyi rnam gsum po //
mi dge bcu po so sor bshags //
thog ma med nas da lta'i bar //
mi dge bcu dang mtshams med lnga //
sems ni nyon mongs dbang gyur pa'i //
sdig pa thams cad bshags par bgyi //
bdag dang sems can kun gyi sdig pa'i las //
nyes par gyur gang mthol zhing bshags par bgyi //
slan chad nam yang bgyid par ma gyur cig
/las kyi sgrib pa'ang gtan du zad byed shog
/'dod chags zhe sdang gti mug dbang gis ni //
lus dang ngag dang de bzhin yid kyis kyang //
sdig pa bdag gis bgyis pa ci mchis pa //
de dag thams cad bdag gis so sor bshags //
mtshams med lnga po dag gi sdig pa rnams //
gang gis mi shes dbang gis byas pa dag
/de yis ltung ba bshags pa 'di brjod pas //
de dag ma lus yongs su byang bar 'gyur /

/da las bzang po'i 'phro mthud nas /
dkyil 'khor du 'jug cing dbang zhu ba'i phyir maN+Dal dang rjes zlos rnams kyi lad mo gyis /
sa gzhi spos sogs /
e ma bla ma rin po che :
dkon mchog gsum gyi ngo bo nyid :
bdag cag 'khor ba'i btson rar tshud :
'di la thugs rjes gzigs su gsol :
dbang mchog dam pa bstsal du gsol :
bla mas lan gdab pa /
ho :
bu khyod su yin ci zhig bya :
gsang sngags zab mo'i dkyil 'khor 'dir :
'jug pa'i skal ldan las 'phro can :
brgya lam na ni res 'ga' tsam :
rtsa gsum dam tshig bsrung nus sam :
yang slob bus zhu ba 'di'i rjes zlos /
bdag ni rigs kyi bu gcig pu :
sngon sbyangs las 'phro can yin no :
rtsa ba'i dam tshig bdag gis bsrung :
thugs rjes dgongs la dbang bskur zhu :
zhes bla ma dang dkyil 'khor la phyag dang bskor ba lan gsum byas pa'i mos pa mdzod /
mig dar bkab la /
ho :
rtsa gsum bla ma'i dkyil 'khor 'dir :
rang rig snang ba'i me tog 'bul :
sngon nas las kyi 'phro yod pa'i :
yi dam lha la 'bab par shog :
me tog dkyil 'khor nang du dor /
khyod kyi ming ni dri med rdo rje'o //
oM swa b+hA wa sogs /
stong pa'i ngang las tshe 'das nyid /   tshe ldan nyid /mchan /
bcom ldan shAkya'i rgyal po ni :
gser mdog sa gnon mnyam gzhag mdzad //
gnas gsum 'bru gsum hU~M 'od kyis //
'og min gnas nas de bzhin gshegs //
sum cu so lnga char bzhin babs /
khyed dang dbyer med gcig tu gyur //
oM sarba ta thA ga ta badzra A we sha ya AHAH
dril bu 'khrol zhing lan mang brjod //
brtan phyir rdo rje spyi bor bzhag
/tiSh+Tha badzraH
ho :
ji ltar mig mkhan mig dbye ltar :
khyod kyi ma rig ling tog ni :
rig pa'i ngang du da dbye bas :
dkyil 'khor lha la legs par ltos :
oM badzra pa sh+ya hoH
zhes lha ngo sprad do :
bum pa bzung la dbyangs dang bcas /
hU~M:
rin chen bum pa gzhal yas khang :
ltung ba bshags pa'i lha tshogs bzhugs :
rigs kyi bu la dbang bskur bas :
lha dbang lus la thob par shog :
oM sarba ta thA ga ta badzra a b+hi Shiny+tsa hU~M:
hU~M:
rgyal ba rab 'byams cod pan dbang :
skal ldan khyod la bskur bar bya :
byang chub chen po bsgrub par gyis :
cod pan dbang ni khyod kyis longs :
rat+na a b+hi Shiny+tsa hU~M:
hU~M:
sangs rgyas kun gyi rdo rje'i dbang :
mi phyed rdo rje gsang ba las :
skal ldan bu la 'di bskur bas :
rdo rje'i dbang ni khyod kyis longs :
pad+ma a b+hi Shiny+tsa hU~M:
hU~M:
thabs dang shes rab gnyis med pa'i :
'gro don mnyam nyid dril bu'i dbang :
skal ldan bu la 'di bskur bas :
dril bu'i dbang ni khyod kyis longs :
karma a b+hi Shiny+tsa hU~M:
hU~M:
rdo rje'i ming gi dbang bskur ni :
skal ldan khyod la sbyin par bya :
cis kyang mi chod mi shigs pa :
ming gi dbang ni sbyin par bya :
khyod kyi ming ni dri med rdo rje zhes bya'o //
de ltar thun mong rig pa'i dbang lnga bskur pas :
dug lnga'i phung po gnas dag :
ye shes lnga dang sku lnga rang bzhin lhun grub kyi dbang thob ste :
sems can gyi don thogs pa med par 'byung bar gyur cig :
de nas gsung yig 'bru la A li kA lis bskor ba ngag la thim pa'i mos pa gyis /
hU~M:
dus gsum rgyal ba'i sgra dbyangs ni :
thabs shes yig 'bru'i rnam pa can :
ma nges kha dog sna tshogs pa :
A li kA li bzhi bcu brgyad :
yig 'bru gsung gi dbang thob shog :
yig brgya dang A li kA li rten 'brel snying po dang bcas pa bzlas shing mgrin par bskur /
phyag mtshan lnga'i tsaka li snying khar bzhag la /
hU~M:
dus gsum rgyal ba'i dkyil 'khor ni :
rdo rje rin chen pad+ma dang :
ral gri 'khor lo rnam pa lnga :
gzhan yang phyag mtshan bsam mi khyab :
thugs mchog dbang bskur thob par shog :
de nas thig le dkar ser dmar ljang sngo ba rnams lte ba'i gnas su bzhag la /
hU~M:
srid pa chags byed lte ba la :
kha dog lnga yis dbang bskur bas :
nyon mongs bag chags rtsad nas 'byin :
rtsa mdud thams cad rang grol nas :
yon tan rang bzhin rgyas par shog :
sa chu me rlung nam mkha'i gzugs dbyibs lnga'i tsaka li gsang gnas su bzhag la /
hU~M:
phyi nang dbyer med zang thal yang :
'byung ba lnga ni so sor gsal :
gang la gang 'dul de bzhin ston :
'byung bas gar khyab de nyid du :
dam pa'i chos kyis khyab par shog :
bsdu na des chog la /
rgyas par spro na bkra shis rdzas rtags rgyal srid sna bdun rnams kyis mtha' rten bya'o //
theg pa spyi dbang nas khol 'don rung bar gsungs ltar yin pas 'di gud du thob mi dgos so //
de nas dbang gi mtha' rten ni /
bkra shis rtags brgyad kyi dbang la :
hU~M:
skyob byed gser gdugs bla na med :
'gro ba'i tsha gdung sel bar shog :
gser nya shes rab mig dang ldan :
'khor 'das chos rnams 'byed par shog :
chos dung g.yas 'khyil rang sgra sgrog :
stong gsum snyan grags ldan par shog :
pad+ma dri bral mdangs dang ldan :
dam chos kun gyi char 'beb shog :
bum pa dgos 'dod re ba skong :
'gro rnams smin cing grol bar shog :
rgyal mtshan mi nub brtan pa'i dpal :
sangs rgyas bstan pa 'dzin par shog :
dpal gyi be 'u 'od 'bar che :
'khrul med thugs dang ldan par shog :
'khor lo rtsibs brgyad phyag zhabs mtshan :
mi shigs rdo rje brtan par shog :
mang+ga laM a b+hi Shiny+tsa hU~M:
slar yang bkra shis rdzas brgyad kyi dbang ni :
hU~M:
me long ye shes rgya mtsho chen po ste :
kun mkhyen kun gzigs chos la dbang thob shog :
A dar+sha a b+hi Shiny+tsa hU~M:
hU~M:
li khri mtshal chen dbang gi rang bzhin te :
khams gsum skye 'gro dbang du 'dus par shog :
pad+ma li khri a b+hi Shiny+tsa hU~M:
hU~M:
gi waM dug gsum sel ba sman gyi mchog :
rgyu 'bras nad rnams zhi ba'i dbang thob shog :
duHkha shAn+tiM ku ru a b+hi Shiny+tsa hU~M:
hU~M:
yungs dkar drag po'i rdzas mchog dam pa ste :
bar chad gdon bgegs zhi ba'i dbang thob shog :
dzaHthuM a b+hi Shiny+tsa hU~M:
hU~M:
rtsa mchog dUr bas tshe yi dngos grub ster :
'chi med bsod nams rgyas pa'i dbang thob shog :
A yu She a b+hi Shiny+tsa hU~M:
hU~M:
'o ma zho ni bcud mchog dam pa ste :
yon tan kun gyi snying po len par shog :
hr-i da ya a b+hi Shiny+tsa hU~M:
hU~M:
chos dung dkar po snyan pas sa gsum g.yo :
dam chos sgra chen yongs la khyab par shog :
na maHsarba a b+hi Shiny+tsa hU~M:
hU~M:
mchod rdzas bil ba bkra shis rdzas 'dus te :
dngos grub rnam gnyis tshe 'dir thob par shog :
bI dza pU raHa b+hi Shiny+tsa hU~M:
de ltar bkra shis rdzas brgyad kyis dbang bskur pas :
rgyal bu rgyal sar khri ston byed pa lta bur 'gyur ro :
de nas rgyal srid rin po che sna bdun gyi dbang ni :
hU~M:
'khor lo rin chen rnam bcu ldan :
chos kyi 'khor lo bskor bar shog :
tsakra rat+na a b+hi Shiny+tsa hU~M:
hU~M:
btsun mo rin chen sdom brgyad gter :
yid bzhin dpal 'byor dbang thob shog :
pra dz+nyA pA ra mi ta a b+hi Shiny+tsa hU~M:
hU~M:
nor bu rin chen mchog gsum gnas :
lhan cig nor bdun phyug par shog :
ma hA ma Ni rat+na a b+hi Shiny+tsa hU~M:
hU~M:
khyim bdag rin chen sna bdun ldan :
shes bya thogs med dbang thob shog :
ma hA ta rat+na a b+hi Shiny+tsa hU~M:
hU~M:
blon po rin chen dmag dpon mchog :
brtson 'grus go gyon dbang thob shog :
ma ti rat+na a b+hi Shiny+tsa hU~M:
hU~M:
rta mchog rin chen sa lam bgrod :
rdzu 'phrul rkang ldan dbang thob shog :
a sho rat+na a b+hi Shiny+tsa hU~M:
hU~M:
glang po rin chen theg pa che :
yang dag snying po'i don rtogs shog :
hasti rat+na a b+hi Shiny+tsa hU~M:
de ltar rgyal srid sna bdun gyis dbang bskur pas :
'phags pa'i nor bdun dang ldan te sems can gyi don rgya chen po byed par gyur cig :
de nas zas bsngo bran gsur byas la /
oM las lha rdzas 'dod yon nam mkha' gang bar gyur :
na maHsarba ta thA ga ta a ba lo ki te oM sam+b+ha ra sam+b+ha ra hU~M:
'jig rten 'di nas tshe las 'das pa 'di la sbyin no :
bsngo 'o :
mig gi yul du gzugs mdzes pa :
rna ba'i yul du sgra snyan pa :
sna'i yul du dri zhim pa :
lce'i yul du ro bro ba :
lus kyi yul du reg bya 'jam pa :
yid kyi yul du bde bas tshim pa :
bar do longs spyod rdzogs pa'i sku mtshan dang dpe byad kyis brgyan par gyur cig :
hU~M:
snang srid 'gro ba rigs drug dang :
tshe 'das rigs kyi bu khyod kyang :
rang gi tshe rabs yun gyi rgyags :
longs spyod tshe yi rgyags 'di longs :
'di ni sngon gyi dam tshig ste :
de phyir longs spyod zas 'di longs :
zas kyi tha ma 'di yin pas :
skye ba gtan gyi longs spyod zas :
mi 'dzad nam mkha'i mdzod la spyod :
sbyin pa'i pha rol yongs rdzogs pa'i :
zas gtad 'di ni dga' bas longs :
gson yang gshin la mi 'phreng ngo :
gshin yang gson la ma chags par :
bde chen dag pa'i gnas su gshegs :
'khor ba 'di na sdug bsngal che :
byas pas mi zin las yod pas :
'khor ba 'di ru ma gnas par :
rang gi chos nyid 'di rig la :
bde ba can gyi zhing khams na :
stong pa chen po yul re yangs :
'gro ba rigs drug gcong rong che :
pad+mo bkod pa'i zhing khams na :
chos nyid 'od gsal lhun re sdug :
sems dpa' sems ma grogs re bzang :
de bas tshe 'das che ge khyod :
zas 'di longs la bde bar gshegs :
'dod pa'i yon tan lnga la sogs dag cing 'byor pa 'di dag thams cad yun gyi zas skal dang :
mi 'dzad pa'i longs spyod dang :
dge ba'i rtsa bar bsngos pa'i zas gtad 'di longs la :
'khor ba'i gnas 'dir ma zhen par :
sems stong pa skye shi med pa'i don ltos la bde chen dag pa'i zhing du bzhud cig :
oM AHhU~M swA hA:
laM b+ha ta b+ha du ya ya :
a li u li :
ta li ta li :
ar+g+haM pra tIts+tsha ho :
'phral du byang bu bzhu'am mi bzhu na yang 'dir mar me bstan tsam byas la 'don /
zla ba'i dkyil 'khor steng du ni //
bsgrub bya lha yi skur gnas pa'i //
lte 'og a thung ye shes me //
'bar bas sdig sgrib sdug bsngal dang //
rnam smin lus dang yid lus kyi //
sgrib pa'i bag chags thams cad bsregs //
dag pa bcom ldan shAka thub kyi //
sku ru mngon sum nyid du gyur //
'od phung 'khrigs pa'i dbus na bzhugs //
bdag gi thugs ka'i 'od zer gyis //
rdor sems la sogs bcom ldan 'das //
dkar po grangs med spyan drangs bstims //
sdig sgrib nad gdon thams cad zhi //
'jam dbyangs la sogs sems dpa'i tshogs //
ser po dpag med spyan drangs bstims //
bsod nams ye shes mkhyen pa rgyas //
phag mo la sogs DA ki'i tshogs //
dmar mo grangs med spyan drangs bstims //
rlung sems rang dbang thob par gyur //
he ru ka sogs khro bo'i tshogs //
mthing nag dpag med spyan drangs bstims //
bdud bzhi nyon mongs zad par byas //
dmigs yul rgyud kyi ma dag pa'i //
phung po khams dang skye mched rnams //
sku lnga ye shes lnga yi mes //
bsregs pas byang zhing dag par gyur //
o rgyan sogs kyi mtshan nas rgyang 'bod dang /
gzugs med /
sgra med /
dri med /
ro med /
reg bya med /
chos med do //
gong gi gzungs ring bzlas shing bsreg
/tshe 'das kyi rnam shes dang ye shes sems dpa' dbyer med pa zla ba'i dkyil 'khor la gnas pa de nyid nam mkhar btegs te /
ho :
tshe las 'das pa khyod nyon dang :
'di nas nub phyogs bde chen zhing :
mgon po spyan ras gzigs dbang dang :
sangs rgyas snang ba mtha' yas bzhugs :
byang chub sems dpa'i 'khor dang bcas :
srid pa'i sdug bsngal kun las grol :
zhing de'i yon tan brjod las 'das :
su zhig de yi mtshan 'dzin nas :
mos shing gus pa mchog bskyed na :
zhing mchog der ni skye bar gsungs :
de phyir khyod kyis gus chen skyed :
nga ni thugs rje chen po ste :
khyod kyi lam mchog 'dren pa yin :
'di dang zhing de'i bar lam du :
khyod kyi pha ma nga yin zer :
khyod kyi zla grogs nga yin zer :
'o dod lhang lhang 'bod pa la :
de la skad lan ma sbyin cig :
de la phyi mig ma blta zhig :
nye 'khor yul la ma chags shig :
sdug bsngal sems la ma 'phreng zhig :
bde ba can gyi zhing du bzhud :
kyai /
tshe las 'das pa che ge zhes bya ba'i byang chub sems dpa' khyod nyon cig
/'di nas nges par nub phyogs kyi 'jig rten gyi khams bde ba can zhes bya ba na /
bcom ldan 'das snang ba mtha' yas zhes bya ba byang chub sems dpa'i tshogs dang /
'phags pa'i dge 'dun dpag tu med pas bskor nas rtag tu chos kyi 'khor lo bskor ba der rigs kyi bu khyod seng ge'i 'gros stangs kyis song zhig
/glang chen gyi lta stangs kyis ltos shig
/zhing khams de'i yon tan la mos gus dung dung ba'i ngang nas rig pa ma 'khrul bar skad cig la mda' 'phangs pa ltar bzhud cig
/rtse gcig tu bzhud cig
/bde ba can gyi zhing khams dam pa de zungs shig
/oM pad+me pad+me pad+ma sam+b+ha we ma hA su kha wa ti gats+tshan+tu swA hAH
bde ba can gyi 'od dpag med gtso 'khor gsum la mos gus dung dung byas pa tsam gyis sku gsung thugs las thugs rje'i 'od zer 'ja' snam gyi shar bu brkyang ba ltar nar gyis byung ba'i sna la tshe 'das kyis 'jus pa dang yar tsen gyis blangs te /
mdun gyi pad+ma'i sbubs su thim pas brdzus skyes sprul pa'i sku thob par gyur /
phaT/
phaT/
phaT/
sangs rgyas bcom ldan 'das sum cu so lnga'i lha tshogs de dag thams cad tshe las 'das pa la dgongs su gsol /
tshe 'das kyi skye ba 'di dang skye ba thog ma dang tha ma ma mchis pa nas 'khor ba na 'khor ba'i skye ba gzhan dag tu sbyin pa tha na dud 'gro'i skye gnas su skyes pa la zas kham gcig tsam bstsal pa'i dge ba'i rtsa ba gang lags pa dang /
tshul khrims bsrungs pa'i dge ba'i rtsa ba gang lags pa dang /
tshangs par spyod pa la gnas pa'i dge ba'i rtsa ba gang lags pa dang /
sems can yongs su smin par bgyid pa'i dge ba'i rtsa ba gang lags pa dang /
byang chub mchog tu sems bskyed pa'i dge ba'i rtsa ba gang lags pa dang /
bla na med pa ye shes kyi dge ba'i rtsa ba gang lags pa de dag thams cad gcig tu bsdus shing bzlums te bsdoms nas bla na ma mchis pa dang /
gong na ma mchis pa dang /
gong ma'i yang gong ma /
bla ma'i yang bla mar yongs su bsngo bas bla na med pa yang dag par rdzogs pa'i byang chub tu yongs su bsngo bar bgyi'o //
ji ltar 'das pa'i sangs rgyas bcom ldan 'das rnams kyis yongs su bsngos pa dang /
ji ltar ma byon pa'i sangs rgyas bcom ldan 'das rnams kyis yongs su bsngo bar 'gyur ba dang /
ji ltar da ltar byung ba'i sangs rgyas bcom ldan 'das rnams kyis yongs su bsngo bar mdzad pa de bzhin du tshe 'das kyis yongs su bsngo bar bgyi'o //
sdig pa thams cad ni so sor bshags so //
bsod nams thams cad la ni rjes su yi rang ngo //
sangs rgyas thams cad la ni bskul zhing gsol ba 'debs so //
tshe 'das kyis bla na med pa ye shes kyi mchog dam pa thob par gyur cig
/pad mo 'dam gyis ma gos ltar //
srid gsum dri mas ma gos par //
srid pa'i pad mo las byung ba //
bde ba can du skye bar shog
!
/de nas rjes chog ni /
oM sarba ta thA ga ta ar+g+haM nas /
shab+da pra tIts+tsha swA hA/
mgon po thugs rje che ldan pa //
thams cad mkhyen pa ston pa po //
bsod nams ye shes rgya mtsho'i gzhi //
de bzhin gshegs la phyag 'tshal bstod //
ma 'byor pa dang nyams pa dang //
gang yang bdag rmongs blo yis ni //
bgyid pa dang ni bgyid bstsal pa //
de kun mgon por bzod par gsol //
yig brgya bzla /
rgyal ba'i dkyil 'khor bzang zhing dga' ba der //
pad+mo dam pa shin tu mdzes las skyes //
snang ba mtha' yas rgyal bas mngon sum du //
lung bstan pa yang bdag gis der thob shog
/der ni de yis lung bstan rab thob nas //
sprul pa mang po bye ba phrag brgya yis //
blo yi stobs kyis phyogs bcu rnams su yang //
sems can rnams la phan pa mang bgyid shog
/sogs kyis dge rtsa rnams bsngo 'o //
mdun bskyed kyi de bzhin gshegs pa'i lha tshogs rnams 'od du zhu nas rang la thim :
des bskal par bsags pa'i sdig sgrib nyes ltung thams cad 'phral du dag par 'gyur ro :
zab chos rta phag yid bzhin nor bu las phyi mdo dang bstun nas mdun bskyed sgrub pa'i gdams pa zab mo :
bcom ldan 'das nyid kyi zhal nas gsungs pa'i chos nya pa lnga brgya'i don du mdzad pas :
nya dang mi thams cad dag pa'i zhing du skyes pa 'o :
sangs rgyas sum cu rtsa lnga 'di dag gi mtshan re re tsam rna bar thos pas kyang las ngan sdig sgrib ma lus par dag nas phyir mi ldog pa'i sa la skye bar gsungs so :
phyi sgrub 'di ni shAkya thub pa'i dkyil 'khor yin la /
ngan song sbyong rgyud shAkya thub pa'i sku'i dkyil 'khor gyi skabs su /
shi ba'i ro'am gzugs sam ming la sogs pa bris te /
bzlas pa dang /
sbyin sreg dang dbang rnams snga ma bzhin du bskur bas ngan song thams cad las grol bar byed do //
zhes gsungs pa'i don yin no //
zhes pa chos 'di'i bdag po rin po che bstan pa dar rgyas kyi sprul pa'i sku dang dbon po'i gsung gis bskul ba la /
rtsa ba gsum gyi lha tshogs la maN+Dal brgya rtsa phul nas gsol ba btab pas ma bkag cing 'gro don an tsam 'byung ba'i ltas mthong bas /
chu pho byi ba'i lo cho 'phrul chen po'i yar tshes drug nas bzung ste thub pa'i bka' dang gter gzhung nas btus te /
rA ga a s+yas bsgrigs pa tshes brgyad la legs par grub pa'i yi ge pa ni dge slong brtson 'grus so //
'di la nyes 'gal gang mchis chos bdag gter srung rnams la bshags shing /
dge bas 'di dang 'brel pa thob tshad kyi nyes ltung thams cad byang zhing dag nas bde ba can du skye bar gyur cig
/sarba mang+ga laM//
b+ha wan+tu /
shu b+haM///
/
