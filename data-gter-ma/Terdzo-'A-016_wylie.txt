@#//
thugs rje chen po mun sel sgron me'i rtsa ba'i dbang bskur 'jug bde bar bkod pa 'brel tshad don ldan zhes bya ba bzhugs so //
na mo gu ru ma hA kA ru Ni kA ye /
thugs bskyed rnam thar phrin las mkha' dang mnyam /
khyad par gangs can skye dgu'i mgon gcig pu //
bla ma mchog dang dbyer med snying rje'i gter //
bdag sogs rgyud la smin grol byin rlabs stsol //
gang de'i sgrub thabs snying po'i phul //
yang 'dus gsum pa'i smin byed sgor //
zhugs nas sdug bsngal mtsho bsgral te //
gtan bde'i ljongs su rtsen par 'tshal //
thugs rje chen po mun sel sgron me'i dbang gi rtsa ba las don rnam pa bdun gyis bstan pa'i /
dang po bsnyen sgrub la brten te dbang gi rdzong bca' ba ni /
dngos sgrub chen dang 'brel ba yin pas 'dir mgyogs dbang dkyus 'gre tsam du bstan pa la gsum /
sbyor ba yo byad kyi gshom /
dngos gzhi sgrub mchod dang dbang bskur /
rjes 'jug chog gi rim pa rnams so //
dang po ni /
gnas khang rten dang rgyan bkod ci 'byor byas pa'i gung du stegs bu la ras bris kyi dkyil 'khor bkram /
ma 'byor na maN+Dal la me tog gi tshom bu dbus su che ba gcig
/g.yas g.yon du gnyis /
de rgyab /
drug de rgyab bzhi rnams bkod pa'i steng du many+dzi la rnam rgyal bum pa dri bzang chu dang so lnga sbyar ba'i bcud ldan mgul chings dmar po kha rgyan gyis spras pa /
mdun du dbang rten mar me /
yi ge 'bru bdun so sor phral ba'i tsaka li /
g.yas su dpal gtor rgyan ldan dar gdugs can /
g.yon du thod chang dang me long gsal ba rnams bkod /
sman gtor rak+ta /
chu gnyis nyer spyod spyi ltar bsham /
las bum /
mig dar me tog sogs mkho ba'i yo byad rnams dang /
srung ma'i gtor 'bul /
sngon gtor /
tshogs chas sogs las byang la dgos pa'i rigs rnams 'du bya'o //
gnyis pa ni /
thog mar tshig bdun dang brgyud pa'i gsol 'debs sngon du 'gro bas /
smin gling gter chen rin po ches bsgrigs pa'i las byang skal bzang 'dod 'jo ltar /
bgegs bskrad nas mchod brlab bar sngon 'gro'i chos bdun btang /
dngos gzhi dkyil 'khor bdag mdun dbyer med du bskyed /
dzapa? khang phyes la 'phro 'du'i dmigs pa bcas te bzlas pa ci 'grub ye shes rig pa gsal gdab bcas bya /
gnad kyi shog gcig ma'i gtor dbang sbrel na /
gtor ma'i steng du oM dkar po AHdmar po hU~M mthing nag bsam la /
oM AHhU~M/
gu ru de wa dzo ki DA ki nI kA ya wA ka tsit+ta ba ling+ta a b+hi Shiny+tsa hU~M hU~M/
hriM hriM/
pheM pheM/
zhes nyer gcig brjod /
rnam rgyal bum pa la dmigs te /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar gyur par bsam la /
rang srog sngags kyi 'od zer sogs kyis gzungs thag la 'jus te /
oM ma Ni pad+me hU~M hrIH
zhes pa brgya stong la sogs pa bzla /
oM AHhU~M gis mchod yon phul bas lha rnams bde ba chen po'i ngo bor 'od du zhu nas bum pa'i chu dang ro gcig par gyur /
gzungs thag las bum la spos te /
las bum nang du pad nyi la //
rta mgrin dmar po khro gtum nyams //
g.yas g.yon be con zhags pa 'dzin //
dur khrod rgyan ldan brkyang bskum bzhugs //
zhes mos la /
hrIHh+ya grI ba pad+mAn+ta krita hU~M phaTaH
ces brgya rtsa bzlas /
chu'i rdul ji snyed pa khro bo'i rang bzhin du gyur pas bar chad srung ba'i nus pa dang ldan par mos /
de nas bka' gter srung ma la gtor 'bul rgyas bsdus ci 'grub dang /
tshogs mchod byin rlabs nas bsgral bstab yan bya /
slob ma gzhug pa'i don du rig pa'i me tog dor zhing gsol ba gdab pa spyi ltar bya'o //
de nas dbang bskur ba la /
'jug pa'i chos dang /
dbang bskur ba dngos gnyis kyi dang po ni /
slob ma rnams las bum gyi chus khrus byas /
phyag bcas gral du 'khod /
rang nyid skad cig gis dbang chen rta mchog rol pa'i skur gyur /
bgegs gtor byin brlabs nas sngags bsngos bar las byang ltar byas la /
bden stobs brjod pa ni /
na mo dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
bcom ldan 'das thugs rje chen po'i dkyil 'khor gyi lha tshogs rnams kyi bden pa dang /
bden pa chen po'i byin gyi rlabs kyis /
rdo rje slob ma 'di rnams dkyil 'khor chen por gzhug cing dbang bskur ba la glags blta zhing bar du gcod par byed pa thams cad /
'dir ma gnas par dpag tshad dang rgyang grags mang po 'das pa'i sar dengs shig
/gang mi 'gro ba de dag ye shes rdo rje rab tu 'bar bas mgo bo tshal pa brgyar 'gas par 'gyur ta re /
bgegs gtor dor /
gu gul bdug
/yungs thun gtor la las sngags dang /
hU~M bzhi'i sngags kyis bgegs bskrad /
las byang gi mtshams bcad sbyar la srung 'khor gyis bcings /
maN+Dal bkye bsdu grub pa dang /
sems bskyed gsal gdab dbang bshad spyi 'tsham rgyas bsdus ci rigs dang khyad par /
'dir skabs su babs pa /
bcom ldan 'das kyi zhal nas sangs rgyas gang+gA'i klung dgu bcu rtsa dgu'i bye ma snyed la phyag byas pa bas 'phags mchog spyan ras gzigs dbang phyug la lan gcig phyag byas pa bsod nams che bar gsungs pa ltar /
rnam thar smon lam phrin las tshad med pa dang ldan pa'i 'phags mchog 'jig rten dbang phyug la mtshan dang sku'i rnam 'gyur /
rgyud sde gong 'og nas gsungs pa'i sgrub thabs kyi bka' srol bsam gyis mi khyab pa mchis pa phal mo che /
spyan ras gzigs dbang nyid gdul bya 'dul dka' ba mtha' dag thabs la mkhas pas 'dul ba'i slad du 'chi med rig pa 'dzin pa'i skur bstan pa gu ru pad+ma saM b+hA wa de nyid kyis /
mnga' bdag rje 'bangs rnams kyis gsol ba btab pa'i don dang /
gangs ri'i 'gro ba mgon med pa rnams la lhag par brtse bas dgongs te rgyud dang man ngag sgrub thabs dang 'brel ba'i chos skor zab cing rgya che ba bstsal pa mtha' dag
/gsang ba'i bdag mo dbyings phyug ye shes mtsho rgyal la sogs pas mi brjed pa'i gzungs kyis bzung ste shog ser la brda yig tu bkod nas ma 'ongs gdul bya'i don du /
bod yul mtha' dbus rnams su gter du sbas par mdzad pa 'don pa'i skyes bu rim par byon nas 'gro ba'i don dpag tu med par mdzad pa'i nang tshan /
thugs rje chen po yang snying 'dus pa ye shes rig pa mchog gi rgyud la brten pa'i sgrub skor 'di la 'ang rim pa gsum du byon pa las /
dang po gu ru chos dbang dang /
gnyis pa rdo rje gling pas spyan drangs shing /
gsum pa mun sel sgron me dang mtshungs pa'i chos skor 'di nyid mon yul bum thang ri mo can gyi zangs phug rdo rje'i ra ba nas /
lha lcam pad+ma gsal gyi dag pa'i skye ba lnga pa sprul pa'i gter chen pad+ma gling pas spyan drangs te skal ldan gyi 'gro ba mtha' yas pa rnam grol gyi sa la dbugs dbyung bar mdzad pa'i /
zab chos khyad par can 'di'i rtsa ba'i smin byed bsgrub par bgyi ba la sogs kyis mtshams sbyar nas maN+Dal 'bul du gzhug
/mtshams sbyor spyi mthun byas la 'bru gsum gyis gdong dgab /
a khaM bI ra hU~M gis me tog gtad /
de nas gsol ba gdab pa'i slad du dmigs pa 'di bzhin du mdzod /
sa yi phyogs 'di nyid dag pa rab 'byams ye shes kyi dkyil 'khor chen por gyur pa'i nang du slob dpon nyid dkyil 'khor gyi gtso bo dang dbyer mi phyed pa /
dus gsum sangs rgyas thams cad 'dus pa'i ngo bo 'phags pa thugs rje chen po'i rnam par bzhugs pa la mi phyed dad pa'i gdung shugs chen pos gsol ba gdab pa 'di'i rjes zlos mdzod /
bla ma rdo rje slob dpon dgongs :
thugs rje chen po'i dkyil 'khor du :
bdag sogs 'jug cing bsnyen sgrub spro :
gus pas 'jug 'dod bstan par 'tshal :
lan gsum /
de ltar gsol ba btab pa la spro ba bskyed pa'i sgo nas gnang ba sbyin pa 'di la gsan pas khyab par gda'/
thugs rje chen po'i dkyil 'khor 'di :
kun gyis mthong ba ma yin gyi :
skal ldan sgrub mchog 'gas mthong srid :
skal ldan bu khyod 'dir zhugs mdzod :
a la la ho :
de nas sems bskyed par bskul ba ni /
ho :
thugs rje chen po'i dkyil 'khor du :
bla med byang chub ma bskyed na :
bstan pas mthong bar mi 'gyur phyir :
bu khyod 'gro don sems bskyed cig :
'o bu khyod kyis sems can thams cad 'khor ba'i rgya mtsho las bsgral bar bya ba'i phyir /
thugs rje chen po'i dkyil 'khor du 'jug par bya snyam du sems bskyed cing /
thog mar rgyud rnam par dag par bya ba'i slad du /
bla ma dang mdun bskyed thugs rje chen po'i dkyil 'khor gyi lha tshogs rtsa gsum rgyal ba rab 'byams dang bcas pa'i spyan sngar /
bdag dang mtha' yas pa'i sems can thams cad byang chub snying po la mchis kyi bar du skyabs su mchi'o snyam pas 'di'i rjes zlos mdzod /
bdag dang rigs drug sogs las byang ltar lan gsum /
bdag gis sems can thams cad 'khor ba'i rgya mtsho las bsgral te thugs rje chen po'i go 'phang la 'god par bya /
de'i ched du thugs rje chen po'i dkyil 'khor du zhugs te lam nyams su len par bgyi'o snyam du sems bskyed pa 'di'i rjes zlos /
bdag gis 'di bzung sogs lan gsum /
zhing mchog de dag gi spyan sngar yan lag bcu pa'i sgo nas gsag sbyang spel gsum lhan cig tu bya ba'i 'dun pas tshig so so dang mthun pa'i bsgom don gsal thob la rjes zlos /
hoH
bla ma yi dam mkha' 'gro sogs gsum bya /
de nas rig pa ye shes kyi dkyil 'khor gyi sgo bzhi ma rig 'khrul pas gdod nas bcad pa mtshon byed rtags kyi sgo dbye bar gsol ba 'debs pa 'di'i rjes zlos mdzod /
ho :
dkyil 'khor phyogs bzhi'i sgo bzhi nas :
bdud bzhi 'joms mdzad khro bo bzhi :
'gro drug 'khor ba'i sgo chod la :
rnam thar bzhi yi sgo phyes shig :
b+h+rU~M pra be sha ya phaT:
ces gsol ba gdab pas dkyil 'khor gyi sgo bzhi shag gis bye bar gyur pa mos mdzod /
ces brjod la yol ba btang yod na bsal /
de nas khyed rang rnams las kyi rdo rje'i phyag gi rdo rje la 'jus te tshad med pa bzhi'i 'jug pas dkyil 'khor gyi sgo bzhi nas zhugs te lha tshogs rnams la phyag byas nas /
slar yang dkyil 'khor gyi shar sgo'i nang du 'khod nas /
sngar byin pa'i me tog de nyid rang rang gi tshe rabs nas 'brel ba'i lhag pa'i lha gang yin pa la 'bul ba'i mos pas tshig 'di'i rjes zlos dang bcas te dngos su tshom bu'i dkyil 'khor ye shes kyi dkyil 'khor du mos pa la 'dor ba zhu /
ho :
dbang mdzad thugs rje'i dkyil 'khor du :
rig pa'i me tog lha la 'bul :
dkyil 'khor lha tshogs thams cad kyis :
thugs rjes dgongs la bzhes su gsol :
pra ti dza pU dzaHhoH
zhes dor du bcug pas gang la babs pa de'i rigs nges par byas la /
me tog gang la phog pa'i lha de byon nas khyed rang la thim pas dbyer med du gyur pa mos mdzod /
oM ma Ni pad+me hU~M hrIH
dzaHhU~M baM hoH
zhes brjod la me tog mgo bor bzhag la /
thugs rje'i dbang phyug gam pad+ma dgyes pa lta bu lha'i mtshan las gras pa'i gsang mtshan btags /
de nas mig dbye bar gsol ba gdab pa 'di'i rjes zlos mdzod /
kye ho :
bdag ni thog ma med dus nas :
mi shes ma rig mun par tshud :
bla ma'i thugs rje'i gser thur gyis :
ye shes mig phye lha dang sprod :
ces lan gsum zhu /
de nas ma rig pa'i ling tog mig dar dang lhan cig bsal ba'i mos pa mdzod /
bu ni mi shes rmongs 'khrul pas :
mdongs shing 'gribs par gyur pa ni :
rdo rje gser gyi thur ma yis :
ling tog nges bsal dal la ltos :
zhes gser thur gyis dbye tshul bya /
de nas ye shes kyi mig gsar du thob pa de la mthong ba bstan par bya ste /
de yang 'di na slob dpon gyi sku rang bzhin lhun grub kyi dkyil 'khor du bzhugs pa dang /
mtshan ma'i rten rang snang dbyer med kyi dkyil 'khor du mngon par gsal ba /
gzugs brnyan gyi dkyil 'khor 'dis mtshon pa yin te /
ye shes rang snang gi pho brang rang byung lhun grub rin po che 'bar ba'i gzhal yas khang tshad dang mtshan nyid thams cad yongs su rdzogs pa'i pad+ma'i lte bar /
dbus su bde gshegs kun 'dus 'phags pa thugs rje chen po /
yum gsang ba ye shes kyi mkha' 'gro ma dang snyoms par 'jug pa bde stong dbyer med kyi ngo bor bzhugs pa /
yab kyi thugs kar ye shes sems dpa' rta mgrin /
spyi bor rigs kyi bdag po 'od dpag med /
sras nor bu 'dzin pa g.yas nas 'dud cing /
g.yon nas gsang sngags 'dzin ma 'dud pa /
'dab ma drug la lha'i thub pa oM dkar po /
lha min gyi thub pa ma sngon po /
mi'i thub pa Ni ser po /
byol song gi thub pa pad ser nag
/yi dwags kyi thub pa me ljang dmar /
dmyal ba'i thub pa hU~M mthing nag
/de'i phyi rim pad 'dab stong rtsa mu khyud rim pa bzhir rdzogs pa la sangs rgyas stong rtsa gnyis /
sgo bzhir badzra /
rat+na /
pad+ma /
karma he ru ka rnams bzhugs pa ste /
de thams cad kyang sems nyid rang byung gi ye shes 'gag med sgyu 'phrul gyi rol par 'char ba'i ye shes kyi snang brnyan nyid /
da res mtshan ma'i rten 'dis mtshon te ma rig mun sel 'phags pa thugs rje chen po'i rten dang brten par bcas pa thams cad mngon sum bzhin du mjal bar gyur par mos la dad pa dang spro dga' bskyed mdzod /
dam tshig bdud rtsi'i mna' chu lce la bzhag pa snying dbus su thim nas ye shes sems dpar gyur te byin gyis rlobs par mos shig
/ka pA la'i bdud rtsi chos sman sbyar ba byin la /
hU~M:
dam tshig rdo rje'i chu 'di yis :
dam tshig bsrung na dngos grub ster :
ye shes sems dpar 'di gyur nas :
sgrib gnyis byang ste sangs rgyas thob :
dam tshig nyams na na raka gnas :
lcags kyi sdig pa mgo dgu pas :
snying khrag 'thung zhing dmyal bar ltung :
mchog tu dam tshig gtsang ba gces :
sa ma ya na ra kan bag sha sI:
zhes brjod /
de dag gis dkyil 'khor du 'jug pa'i rim pa rnams grub /
zhugs pa'i dkyil 'khor du mngon par dbang bskur ba la phyi nang gsang ba de kho na nyid 'gro 'dul phrin las mtha' rten gtor dbang phan yon gyis nges shes skyed pa bcas rnam grangs bdun du mchis pa las /
dang po phyi bum pa'i dbang la brten nas lus byin gyis rlob cing lha bsgom par rjes su gnang ba sbyin pa'i slad du dmigs pa 'di bzhin du mdzad 'tshal /
slob dpon gyi snying ga'i sa bon gyi 'od kyis bskul bas mdun gyi nam mkha'i gnas su dbang gi lha phyogs bcu dus bzhi'i sangs rgyas sras dang bcas pa thams cad sprin phung gtibs pa bzhin du bzhugs par gyur /
de bzhin gshegs pa thams cad kyis 'di la mngon par dbang bskur ba bstsal du gsol /
zhes gsol ba btab pas nam mkhar bzhugs pa'i de bzhin gshegs pa rnams kyis bkra shis pa'i rnam pa du ma dang ldan pas rin po che'i bum pa bdud rtsi'i chus bkang ba thogs nas dbang bskur ba'i mos pa mdzod /
hrI:
bum pa spros bral chos sku zlum :
bcud ni longs spyod yi dam lha :
sprul sku'i khrus kyis ma rig 'khru :
lha dbang lus la rdzogs gyur cig :
oM ma Ni pad+me hU~M hrI:
a b+hi Shiny+tsa oM:
zhes bum pa spyi bor bzhag cing bum chu blud /
de ltar bum pa'i chus dbang bskur pas lus kyi nang thams cad gang /
dri ma bag chags dang bcas pa dag nas khyed rang rnams rgyal ba kun 'dus thugs rje chen po'i skur gyur pa ni /
sku mdog dmar gsal zhal gcig phyag gnyis pa /
mdzes shing yid du 'ong ba khro 'dzum chags pa'i nyams rgyas pa phyag g.yas pad+ma'i phreng ba dang /
g.yon mnyam gzhag gi phyag rgyas bdud rtsi'i bum pa bsnams pa /
pad nyi zla ba'i gdan la rdo rje'i skyil mo krung gis bzhugs pa /
dar dang rin po che dang rus pa'i rgyan gyis brgyan pa /
yum gsang ba ye shes DA ki ma dmar gsal gcer bu dbu skra grol zhing rin po che dang rus pas brgyan pa /
phyag gnyis kyis pad+ma dang bum pa 'dzin pa /
zhabs gnyis yab la 'khyud cing /
bde ba chen po mchog tu 'bar ba'i 'od zer 'phro ba /
yab kyi snying gar hrIHyig dmar po mar me ltar 'bar ba gsal ba'i 'od kyis bskul bas /
dkyil 'khor gyi lha tshogs rnams kyi thugs ka nas sku dang yig 'bru phyag mtshan gyi rnam pa grangs med pa 'od zer gyi phung po 'bar zhing 'phro ba kha char dang bu yug 'tshub pa bzhin du byon /
ba spu'i khung bu nas zhugs /
lus thams cad mer khrig gang ba'i bde ba bzod med du 'bar ba'i mos pa mdzod /
khyad par gyi spos kyis bdug
/DA dril dang rkang gling sogs rol mo'i sgra dang sbyar te /
oM AHhU~M/
oM ma Ni pad+me hU~M hrIH
A be sha ya a A/
zhes bzla zhing dbab /
de ltar byin phab pa'i ye shes pa rnams khyed rang rnams la ro gcig tu brtan pa'i mos pa mdzod /
spyi bor rdo rje rgya gram du bzhag ste /
tiSh+Tha badzra /
gnyis pa nang bdud rtsi la brten nas ngag byin gyis rlob cing sngags bzla ba'i lung 'bogs pa'i slad du dmigs pa 'di bzhin du mdzod /
bla ma thugs rje chen po yab yum snyoms par zhugs pa'i byang chub kyi sems kyi thig le lce thog tu bzhag pa'i mos pa mdzod /
A:
thugs rje chen po yab yum rnams :
gnyis med sbyor ba'i byang chub sems :
skal ldan ngag la dbang bskur bas :
bde chen gsang ba'i dbang thob shog :
oM ma Ni pad+me hU~M hrI:
wA ka a b+hi Shiny+tsa A:
zhes thod pa bdud rtsis gang ba mgrin par bzhag
/bdud rtsi blud /
khyed rang rnams kyi snying gar hrIHyig dmar po /
slob dpon gyi thugs ka nas sngags kyi phreng ba rnams 'thon mgrin pa'i lam du zhugs snying ga'i sa bon gyi mthar 'khod par mos la 'di'i rjes zlos mdzod /
oM ma Ni pad+me hU~M hrIH
lan bdun /
gsum pa gsang ba mar me la brten nas yid byin gyis rlob cing sems kyi ngo sprad pa la thog mar byin rlabs 'beb pa'i slad du dmigs pa 'di bzhin du mdzod /
snang ba thams cad ye shes kyi gzhal yas khang du gyur pa'i nang du khyed rang rnams bzhengs nas thal sbyar du gnas pa thugs rje chen po'i skur gsal ba'i snying gar hrIHyig mar me ltar 'bar ba /
spyi bor bla ma dang dbyer med pa'i snang ba mtha' yas /
snang srid thams cad yi dam dpa' bo mkha' 'gros shig shig yam yam gang zhing gar stabs bsgyur bar mos mdzod /
rol mo bsgrags /
gu gul dang spos chen bsregs /
yig bdun gyi dbyangs dir dir bya /
spro na gsol 'debs dang ma Ni'i dzapa? dbyangs gter ston gyi gsung rgyun ltar bya /
de nas mar me bstan la /
lha sngags kyi snang cha thams cad 'dzin med khyab brdal spros pa dang bral ba'i ngang la ma bcos par bzhag
/de'i don mar me'i snang ba gsal la rang bzhin ma grub pa 'dis mtshon pa yin te /
hrI:
sems nyid ka dag kun bzang klong :
snang stong zung 'jug sgyu ma'i sku :
gnyis med 'dzin bral sprul pa'i sku :
yang dag nges don rtogs par shog :
oM ma Ni pad+me hU~M hrI:
a b+hi Shiny+tsa hU~M:
bzhi pa de kho na nyid me long la brten nas /
'khor 'das thams cad kyi gzhi rang sems 'khrul pa'i ngo bo gsal stong 'dzin med du rig pas 'ching grol med pa'i gnas lugs yang dag pa rtogs pa na /
sna tshogs rang grol rig pa'i rtsal dbang thob pa yin pas de'i don ngo sprad pa ni /
me long bstan la /
hrI:
sems nyid gsal la 'dzin rtog med :
me long lta bur rtogs pa na :
ngan rtog chos kyi dbyings su nub :
zug rngu bral bas bde ba che :
de ni gnas mchog rig pa'i dbang :
sems nyid gsal la 'dzin med pa :
me long lta bur rtogs pa na :
sgo gsum tha mal sku gsung thugs :
cir mi dgongs pas thugs rje che :
de ni lha mchog rig pa'i dbang :
sems nyid gsal la 'dzin rtog med :
me long lta bur rtogs pas na :
sgo lnga yul lnga gnyis med mchod :
de ni mchod tshogs rig pa'i dbang :
sems nyid gsal la 'dzin rtog med :
me long lta bur rtogs pa na :
'gro don bya byed lhun gyis grub :
de ni gzhan don rig pa'i dbang :
rgyal pos dbang mchog bskur mi la :
'khor rnams kyis ni cis mi bskur :
bum chu spyi nas blugs dus su :
lus kun khyab pa smos ci dgos :
mtshon cha'i 'khor lo 'phar ba'i tshe :
gang 'phog gcod pa chos nyid do :
ye shes 'khor lo me 'bar bas :
ma rig nags sreg the tshom med :
oM ma Ni pad+me hU~M hrI:
dz+nyA na a b+hi Shiny+tsa hrI:
lnga pa sprul sku yi ge'i dbang la brten nas 'gro ba 'dul bar rjes su gnang ba ni /
yi ge 'bru bdun re re bzhin gtad la /
oM:
lha dbang brgya byin sku gsung thugs :
lha rnams 'dus pa'i srog snying oM:
oM bzung lha yi 'gro ba thul :
ma /
thags bzang ris kyi sku gsung thugs :
lha min 'dus pa'i srog snying ma :
ma bzung lha min 'gro ba thul :
Ni /
shAkya thub pa'i sku gsung thugs :
mi rnams 'dus pa'i srog snying Ni :
Ni bzung mi yi 'gro ba thul :
pad /
seng ge rab brtan sku gsung thugs :
byol song 'dus pa'i srog snying pad :
pad bzung byol song 'gro ba thul :
me /
nam mkha' mdzod kyi sku gsung thugs :
yi dwags 'dus pa'i srog snying me :
me bzung yi dwags 'gro ba thul :
hU~M/
chos kyi rgyal po'i sku gsung thugs :
dmyal ba 'dus pa'i srog snying hU~M:
hU~M bzung dmyal ba'i 'gro ba thul :
hrIH
thugs rje chen po'i sku gsung thugs :
bde gshegs 'dus pa'i srog snying hrI:
hrIHbzung 'khor ba dong nas sprugs :
oM ma Ni pad+me hU~M hrI:
sarba ta thA ga ta a b+hi Shiny+tsa hU~M hrI:
gzhung gi sa bcad kyis ma bsdus kyang gnad kyi man ngag shog gcig ma 'dir sprad na yang 'dus gzhan gyi 'gros dang mthun zhing dgos gnad che bar snang bas de ltar sbyor na /
drug pa mtha' rten gtor dbang sbyin pa'i slad du dmigs pa 'di bzhin du mdzod cig
/gtor ma 'di nyid thugs rje chen po'i lha tshogs dngos su gsal ba la mos gus byas pas spyi bo'i oM las 'od zer dkar po byung /
khyed rang rnams kyi dpral bar thim pas sku'i byin rlabs dngos grub thams cad thob byung snyam du mos mdzod /
gtor ma spyi bor bzhag la /
e ma ho :
ngo mtshar rmad du byung ba'i dbang :
bla ma rnams dang gcig pa la :
yi dam lha dang dbyer med cing :
mkha' 'gro dbang du sdud pa'i phyir :
dam rdzas gtor mas dbang bskur bas :
rtsa ba gsum gyi byin gyis rlobs :
sku yi byin rlabs lus la zhugs :
lus kyi sgrib pa byang gyur nas :
mi 'gyur tshe yi dngos grub stsol :
oM gu ru de ba dzo ki DA ki nI kA ya ba ling+ta a b+hi Shiny+tsa oM:
des 'gres te /
yang gtor ma 'di nyid sogs nas /
mgrin pa'i AHlas 'od zer dmar po byung /
khyed rang rnams kyi mgrin par thim pas gsung gi byin rlabs dang dngos grub sogs /
gtor ma mgrin par bzhag la /
e ma ho :
ngo mtshar sogs gong ltar la /
byin gyis rlobs :
gsung gi byin rlabs ngag la zhugs :
ngag gi sgrib pa byang gyur nas :
snying po lung gi dngos grub stsol :
sngags mthar /
wA ka ba ling ta a b+hi Shiny+tsa A:
yang gtor ma 'di nyid sogs /
thugs ka'i hU~M las 'od zer sngon po byung /
khyed rang rnams kyi snying gar thim pas thugs kyi byin rlabs sogs /
gtor ma snying gar bzhag la /
e ma ho :
ngo mtshar sogs nas /
byin gyis rlobs :
thugs kyi byin rlabs sems la zhugs :
yid kyi sgrib pa byang gyur nas :
skye med rdo rje'i dngos grub stsol :
sngags mthar /
tsit+ta ba ling ta a b+hi Shiny+tsa hU~M:
yang gtor ma 'di nyid thugs rje chen po'i lha tshogs dngos su gsal ba la /
mos gus dung ba byas pas /
sku gsung thugs yon tan phrin las kyi byin rlabs dang dngos grub thams cad 'od zer kha dog lnga'i rnam pa can du byung ba khyed rang gi gnas lngar thim pa'i mos pa mdzod /
gtor ma spyi bor bzhag la /
e ma ho :
ngo mtshar sogs nas byin gyis rlobs /
sku gsung thugs kyi byin rlabs zhugs :
lus ngag yid gsum sgrib byang nas :
sku gsung thugs kyi dngos grub stsol :
sngags mthar /
kA ya wA ka tsit+ta ba ling ta a b+hi Shiny+tsa mAM:
gtor ma'i lha khyed rang rnams la thim pas thugs rje chen po'i sku gsung thugs dang khyed rang rnams kyi lus ngag yid gsum dbyer med du gyur par mos mdzod /
gtor dbang mi byed na 'di bzhag la gong gi sa bcad lnga pa'i 'phros /
drug pa zhes mtshams sbyar nas phan yon brjod pa la 'jug
/bdun pa dbang thob pa'i phan yon brjod cing snod ldan du nges shes skyed pa ni rdo rje'i tshig rkang nyid la gsan pas khyab par gda'/
e ma ho :
legs 'ong bu khyod skal pa bzang :
de ltar dbang rdzogs spyan ras gzigs :
khyed yin sangs rgyas sku gsung thugs :
mkha' mnyam 'gro don da spyod cig :
dus gsum bde gshegs sku gsung thugs :
yon tan phrin las ma lus kun :
yig bdun dbang la yang dag rdzogs :
dbang thob yon tan mtha' yas te :
rnam kun mkhyen pa'i sangs rgyas kyis :
stong gsum 'jig rten khams 'di dag :
til 'brur bsil nas bgrangs na 'dzad :
dbang thob yon tan zad mi shes :
'jig rten sems can srog bton pa'i :
bsod nams 'phags pas bgrangs nus kyi :
yig bdun lan gcig brjod pa yi :
yon tan brjod par ga la nus :
khams gsum sems can ma lus kun :
sangs rgyas sar bkod yon tan rnams :
bgrang bar nus kyi yi ge bdun :
gcig brjod yon tan bgrang mi nus :
rgyal ba nam mkha' gang ba la :
mchod pa phul ba'i bsod nams tshogs :
bgrang bar nus kyi yig bdun pa :
gcig brjod yon tan bgrang mi nus :
yig bdun dbang thob 'dzin zlos mis :
las dang las kyi rnam smin rung :
mi dge bcu dang mtshams med lnga :
dus 'di nyid la sbyong bar byed :
yang snying yid la sus byed tshad :
thugs rje chen po de yin phyir :
bar gcod bgegs zhi 'gro ba 'dul :
snang srid 'khor 'das dbang du 'gyur :
yang snying mthong thos dran reg rung :
bsgom bzlas bri 'chang ston pa rnams :
yon tan ldan cing gar skyes kyang :
spyan ras gzigs dang 'bral mi srid :
ces gsungs pa ltar lags pas dga' spro rgya chen po bskyed mdzod /
de nas dbang thams cad kyi snying po'i don khyad par du 'phags pa rig pa rtsal gyi dbang bskur zhu ba'i yon du maN+Dal phul /
thugs rje chen po thams cad kyi yang snying 'dus pa rtsa ba'i rgyud don rig pa'i rtsal dbang 'di dang mi ldan na :
chos sgo brgyad khri bzhi stong bshad kyang :
'bras bu'i don rtogs pa mi srid pas :
don med du tshe zad pa yin no :
de phyir rig pa rtsal gyi dbang khong gi snying ngam mig 'bras lta bu yin no :
de yang thugs rje chen po thams cad kyi gnad 'dir 'dus shing :
rtsal dbang 'di thob na bskal bar bsags pa'i las kyis mi gos shing :
yi ge gcig gam bshad pa tshig gcig mi shes kyang :
sangs rgyas dngos yin no :
de lta bu'i dbang don gang zhe na :
rgyud las 'di skad du'o :
'khor ba sangs rgyas kun gyi gzhi :
rang sems rig pa bcing grol med :
me long nang gi gzugs brnyan bzhin :
sna tshogs rang grol rig pa'i dbang :
zhes pas :
rtsal dbang 'di la don brgyad de :
dbang gi ngo bo dang :
gang gis bskur ba dang :
gang la bskur ba dang :
ci'i phyir bskur ba dang :
thob pa'i rtags dang :
skyon yon dang 'bras bu bstan pa dang brgyad do :
ngo bo ni 'khor 'das kyi kun gzhi ni rig pa byang chub kyi sems yin te :
de yang sangs rgyas dang sems can gnyis la khyad rig ma rig gnyis las med :
yang rig pa byang chub kyi sems 'di nangs rtogs na nangs sangs rgyas :
nub rtogs na nub sangs rgyas pa'o :
rig pa byang chub kyi sems 'di sku dang ye shes rgyas par snang yang :
ye shes sgyu mar snang ba'i sangs rgyas ngo bo nyid kyis ma grub :
ngan song du 'gro ba ltar snang yang :
log rtog sgyu mar snang :
ngan song ngo bo nyid kyis ma grub :
sdig pas gnod ma bskyal :
dge bas phan ma btags :
ci ste de ltar dge sdig gnyis kyang sems thig le nyag gcig tu snang bas :
bde sdug sna tshogs su byung yang rtsal las byung :
zhi yang thig le nyag gcig tu zhi bas :
bde sdug ji ltar snang yang sems thig le nyag gcig la bri gang dang bcing grol med de :
rig pa ye shes dbang gi ngo bo yin no :
dbang de gang gis bskur na :
sems can sangs rgyas su rtogs pa'i bla mas so :
gang la bskur na :
slob ma rig pa'i rtsal can la bskur ba'o :
ci'i phyir dbang bskur na :
rang tha mal pa rang nyid chos skur rtogs nas dbang thob par byed pa'o :
ji ltar bskur na :
slob dpon gyis slob bu'i sems ye sangs rgyas pa'i don rang gnas snang ba rang sems bla med du ngo sprad pas :
sna tshogs rang grol blo 'das su rig pas :
khams gsum 'khor ba las grol :
sems la rang dbang thob pas dbang bskur te :
snang ba thams cad sems su snang bas gzugs brnyan gyi dkyil 'khor yin :
sems kyi ngo bo skye ba med par mthong bas gdong g.yogs bkrol ba yin :
sdug bsngal rol pa stong gsal 'dzin med me long lta bur shes pas mig phye ba yin :
rang rig chos skur yid ches pa ni lha ngo sprad pa yin no :
rtog med ngang du gnas pas dkyil 'khor du zhugs pa yin no :
rang rig chos skur dbang thob pas rtogs pa mngon du gyur te :
snang srid 'khor 'das la dbang thob par 'gyur ro //
thob pa'i rtags rig pa stong gsal chos sku nyams su myong zhing rtogs mkhan kho rang grol ba dang dus gcig tu 'ong ngo //
dbang ma thob pa'i skyon :
'bras bu med cing brlag par 'gyur :
zhes so :
thob pa'i yon tan ni :
las dang nyon mongs pas mi brdzi bar rnam rtog ye shes su 'char zhing :
ye shes rang snang gi dkyil 'khor la dbang bsgyur ba'o :
'bras bu ni :
de ltar dbang bskur thob pa dang :
thugs rje chen po'i dngos grub thob pa yin te :
dper na khyung nam mkha' la lding tsa na gcong rong dog po la nyam mi nga bar rang gsal zhing :
yul kun la blta ba bzhin du :
rig pa'i rtsal dbang thob pa'i rnal 'byor pa yang rang rig kun bzang rol par nyams dga' zhing :
'khor ba'i gcong rong gi nyams nga med par rang dbang rang gis thob pa'o :
e ma ho :
snang srid 'khor 'das rtog pa'i tshogs :
sems yin sems nyid skye 'gag med :
mtha' bral spros med lha yi dbang :
rang gsal dge sdig skyon yon gos pa med :
rang snang ma rig 'khor ba'i dbang :
'khrul 'khor zad med 'phel ba med :
rang rig rtogs na ye shes dbang :
chos dbyings dam pa zad mi shes :
gang ltar snang bas kun dbang bsgyur :
nyin nub snang ba ji bzhin pa :
rig pa'i rtsal dbang mkhyen par mdzod :
thugs rje'i mthar thug cir mi dgongs :
snang ba rtog med chos sku'i rgyan :
me long lta bu'i don rtogs na :
rig pa rtsal gyi dbang thob bo :
chos thams cad kyang rig pa rtsal gyi dbang thob nas gcig shes kun grol du gyur la :
rtsal dbang ma thob na kun shes gcig rdugs su 'gyur bas :
'di kho na la nan tan du bya bar gsungs so :
de nas me tog 'thor la shis pa brjod /
de dag gis gter chen pad+ma gling pa'i zab chos thugs rje chen po yang snying kun 'dus mun sel sgron me'i dkyil 'khor du rtsa ba'i dbang bskur legs par grub pa lags pas sogs kyis mtshams sbyar dam tshig khas len /
gtang rag maN+Dal /
lus 'bul /
dge bsngo rnams spyi ltar byas pas slob ma'i bya ba grub /
gsum pa rjes kyi bya ba ni /
tshogs la rol zhing lhag chog bya /
gtor 'bul dang brtan ma bskyang zhing /
gtang rag mchod bstod 'bul /
nongs pa bshags /
mdun bskyed ye shes pa ras bris dang rten yod na brtan bzhugs bya /
tshom bu dang rten med na gshegs /
nyer bsdu /
lhar ldang /
bsngo smon /
shis brjod kyi bar las byang ltar mtha' rgyas su bya'o //
snang zhen thugs rje'i phyag rgyar dag
/sgra rtsol yig bdun dbyangs su smin //
'khrul rtog bde chen thig ler rdzogs //
'khor 'das mnyam nyid dbyings thim shog
/tshul 'dir pad gling bdun pa'i chog khrigs bzhugs kyang skabs thog dpe rgyun ma 'byor pas /
rin chen gter gyi mdzod chen por bzhugs su gsol ba'i sne sel tsam du pad+ma gar dbang phrin las 'gro 'dul rtsal gyis gzhung 'dir mi gsal ba'i 'thad 'os kha shas chos dbang yang 'dus nas kha bskangs te tsa 'dra rin chen brag gi sgrub gnas kun bzang bde chen 'od gsal gling du bgyis pa dge legs 'phel //

//
