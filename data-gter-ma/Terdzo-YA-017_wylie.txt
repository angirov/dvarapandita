@#//
thugs rje chen po bde gshegs kun 'dus kyi gnas lung cho ga'i ngag 'don thar lam snang byed ces bya ba bzhugs so //
thugs rje chen po bde gshegs kun 'dus kyi gnas lung cho ga'i ngag 'don thar lam snang byed ces bya ba /
pad+ma gar gyi dbang phyug gi ngo bo bla ma dam pa'i zhabs la phyag 'tshal lo //
'jigs rung 'khor mtshor 'khyams shing lhung gyur 'gro
/dmigs med brtse chen thugs rje'i dpyang thag gis //
bde chen rdo rje'i zhing du 'dren mdzad pa //
bla ma mchog dang dkyil 'khor lha la 'dud //
las nyon gyis bsgribs ngan 'gro'i mun rum du //
rab lhung snying rje'i yul gyur gshin rnams la //
phan phyir myur bde'i thar lam snang byed 'od //
gnas lung cho ga'i ngag 'don 'dir gsal bya //
de yang dbang gis rgyud smin cing dam tshig dang ldan pa bsnyen sgrub las la dbang 'byor ba'i sngags pas byang chub kyi sems dang snying rje chen po'i sgo nas tshe 'das rjes 'dzin gyi cho ga brtsam par bya ste /
ji skad du /
gang zhig 'jig rten pha rol du :
song zhing bar do'i 'jigs skrag gis :
nyam thag skyabs dang bral ba'i 'gro :
snying rje chen pos rjes 'dzin pa'i :
las 'di rnal 'byor can gyis brtsam :
zhes gsungs pa ltar sgrub pa'i sdom ni /
bcas bsham sgrub mchod khrus bum sgrub //
bskyed dgug bgegs sbyong sngags rgya dang //
phyir zlog khrus dang rigs drug gi /
sa bon sbyong zhing lhar bskyed nas //
dbang bskur zas gtad mchod cing gsol //
dwangs ma gnas spor snyigs ma bsreg
/smon lam gdab cing sAts+tshar bsgrub //
'phros don khyad par gzhan bshad pa'o //
zhes don bcu dgu las /
dang po bcas bsham ni /
gang du bya ba'i gnas su bde gshegs kun 'dus kyi dkyil 'khor bzhengs shing /
mchod gtor dang dbang rdzas sogs sgrub mchod la dgos pa'i yo byad rnams gzhung bzhin du byas pa'i mdun du rten dmigs bya'i ro yod na dang /
med na gzugs brnyan nr-i dang bcas pa bris pa'i byang bu rten dang lhan cig pad+ma'i gdan la bsham /
de dang nye bar sbyong chas /
brab rdzas /
zas gtad rnams dang /
rang gi mdun du dri bzang dang bdud rtsi'i chus bkang ba'i khrus bum sogs 'og tu dgos pa'i yo byad thams cad tshogs par bya'o //
gnyis pa sgrub mchod ni /
bde gshegs kun 'dus kyi las gzhung bzlas pa yan chad tshar ba'i rjes su bum pa'i dkyil 'khor phye ste /
rnam rgyal dang las bum gyi bzlas pa bya zhing bsdu /
spro na rang nyid dkyil 'khor du zhugs la dbang yang blang ngo //
gsum pa khrus bum sgrub pa ni /
las bum gyi chus bsang /
swa b+hA was sbyang /
stong pa'i ngang las rin po che'i bum pa mtshan nyid thams cad rdzogs pa'i nang sdig sgrib sbyong ba'i mthu dang ldan pa'i ye shes kyi bdud rtsi'i chu bos yongs su gang bar bsam zhing /
gzungs thag la 'jus te rtsa sngags rnams sbrel ba'i sham bur /
oM da ha da ha sarba na ra ka ga te he tuM hU~M phaT:
oM pa tsa pa tsa sarba pre ta ka ga te he tuM hU~M phaT:
oM ma tha ma tha sarba tir+Ya ka ga te he tuM hU~M phaT:
oM sarba pA paM bi shud+d+he hU~M phaT:
ces sgrib sbyong gi sngags sbrel ba ci nus bzla zhing /
brab rdzas yungs dkar la'ang sngags te bzhag go
/bzhi pa rten bskyed pa ni /
rten bsang sbyang /
stong pa'i ngang las pad+ma'i gdan la ming byang nr-i las tshe 'das kyi gzugs kyi rnam pa ji ltar gyur par bsam /
lnga pa rnam shes dgug pa ni /
lcags kyu'i phyag rgya dang snying ga'i sa bon las byung ba'i 'od kyis rnam shes bkug par bsam zhing /
dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
khyad par gar dbang thugs rje chen po'i lha tshogs rnams kyi bden pa dang /
bden pa chen po'i byin rlabs kyis tshe las 'das pa 'di zhes bya ba'i rnam par shes pa khams gsum dang skye gnas bzhi sogs gang na gnas kyang skad cig la 'dir mchis par gyur cig
/oM badzra A kar+Sha ya dza :
zhes pas rnam shes dang /
sarba pA paM A na ya hU~M:
zhes pas sdig pa bkug nas /
dzaHhU~M baM ho :sa rnam shes a dkar po'i rnam pas rten la thim par bsam mo //
drug pa bgegs sbyong ba la /
gtor ma rten la bskor zhing /
oM sarba big+h+nAM na maHsarba ta thA ga te b+h+yo bi shwa mu khe b+h+yaHsarba thA khaM ud+ga te s+pha ra Na i maM ga ga na khaM gr-ih+Ne daM ba liM ta swA hA/
zhes gsum gyis zhi ba /
ting lo dang chang bu bskor zhing /
oM sum+b+ha ni sogs gsum gyis phyed ma /
rang nyid skad cig gis rta mchog he ru ka khro gtum bzod par dka' ba'i gzi brjid bskal pa'i me ltar 'bar bar gyur par bsam la /
hU~M:
nga ni dbang chen rta mchog dpal :
rdo rje 'jigs byed 'bar ba'i sku :
tshe 'das sgrib pa sbyong ba la :
bar gcod gdon bgegs 'byung po kun :
'di ru ma 'dug gzhan du song :
nga yi bka' las gang 'da' ba :
brlag 'gyur 'di la gdon mi za :
zhes dang /
bden stobs sngar bzhin brjod pa'i mthar /
tshe las 'das pa gson gyi dus su tshe la bar du gcod cing /
gshin gyi dus na sdig pa sbyong ba la bar du gcod pa'i gdon bgegs thams cad gtor ma 'dis tshim par gyis la 'dir ma gnas par gzhan du dengs shig
/gal te mi 'gro na khro bo ye shes kyi rdo rje me rab tu 'bar ba 'dis khyed rnams kyi mgo bo tshal pa brgyar 'gas par 'gyur ta re /
oM badzra kro ta pad+mAn ta kr-i ta ha ya grI ba 'byung po u tsa ta ya phaT:
ces bzla zhing gu gul gyis bdug
/yungs thun gyis brab /
rol mo'i sgra drag po dang bcas pas gtor ma phyi rol du dor te drag po'i sbyong ba'o //
bdun pa sngags rgyas sdig pa phral ba ni /
bdag nyid gar dbang thugs rje chen por gsal ba'i lag pa g.yas kyi sor mo lnga la hrIHra tsa hri ya /
g.yon gyi sor mo lnga la ma ha ri ni sa rnams kyis mtshan pa rigs lnga'i mkha' 'gro yab yum bcur gyur par bsam la /
oM su ra ta satwaM:
zhes thal mo sbyar /
badzra any+dza lis sor mo bsnol /
badzra b+han+d+ha baM:
zhes bcings pas /
rigs lnga'i mkha' 'gro yab yum rnams mnyam par sbyor bar bsam la /
dkyil 'khor lha'i rtsa sngags sbrel ba'i mthar /
badzra b+han+d+ha tra tha sarba pA paM pra we sha ya phaT:
zhes brjod cing /
phyag rgya bkrol te rten la byabs pas /
lha rnams mnyam par sbyor ba'i sku las 'od zer nyi 'od lta bu 'phros /
dmigs yul gyi lus la reg pas sdig sgrib thams cad sbyang bar bsam mo //
brgyad pa phyir zlog gis sdig pa phral ba ni /
yungs dkar la rtsa sngags dang drag sngags sogs sgrib sbyong gi gzungs byin can mang du bzlas pa'i nus pa bstims te rtsa sngags rnams sbrel ba'i mthar /
oM da ha da ha sarba na ra ka ga te he tuM hU~M phaT:
oM pa tsa pa tsa sarba pre ta ka ga te he tuM hU~M phaT:
oM ma tha ma tha sarba tir+Ya ka ga te he tuM hU~M phaT:
oM sarba pA paM bi shud+d+he hU~M phaT:
ces bzla zhing /
rten la brabs pas /
sdig sgrib thams cad nyi mas ba mo bzhu ba bzhin dag par bsam mo //
dgu pa khrus kyis sdig pa sbyong ba ni /
khrus bum gyis ming byang sogs rten bkrus pas sdig sgrib rnams dud khu bzhin thon nas lus shel sgong ltar dag par bsam la /
hU~M:
ye shes chu bo khrus kyi rdzing :
dug gsum sgrib pa dag byed 'dis :
tshe 'das khyod la khrus gsol bas :
sku gsung thugs su lhun grub shog :
pha rol phyin drug khrus kyi chu :
bdud rtsi'i chu yis khrus byas pas :
rgyud drug bag chags gtan sbyangs nas :
pha rol phyin drug mthar phyin shog :
ye shes lnga ldan bdud rtsi'i chus :
dug lnga'i sgrib pa kun bkrus pas :
phung po lnga po gnas 'gyur nas :
ye shes lnga ru lhun grub shog :
ces tshigs su bcad pa re re'i mthar rtsa sngags la sgrib sbyong gi sngags btags pa bzla zhing rol mor bcas te bkrus pas /
sems sdig sgrib kyi 'ching ba las rnam par grol te /
sku gsum ye shes lnga dang pha rol phyin drug gi yon tan rnams thob par bsam mo //
bcu pa rigs drug gi sa bon bag chags dang bcas pa sbyong ba ni /
tshe las 'das pa'i 'khor ba thog ma med pa nas bsags pa'i sdig sgrib thams cad spyi bor a dkar po /
mgrin par su mthing ga
/snying gar nr-i ljang gu
/lte bar tri ser po /
gsang gnas su pre dmar po /
rkang mthil na du nag po rnams kyi rnam par gnas pa'i sbyang bya so so'i steng du spyi bo nas rim pa bzhin sbyong byed rig pa'i ye shes /
oM ma Ni pad+me hU~M:
zhes gsal 'tsher dwangs pa'i yi ge drug po 'od zer kun tu 'phro zhing 'bar bar gyur /
bdag gi thugs ka'i hrIHlas 'od zer 'phros /
rkang mthil gyi hU~M la phog
/hU~M yig ye shes kyi me 'bar bas du bsregs pa'i dwangs ma hU~M yig tu gyur pa chos kyi dbyings su thim par bsam la /
oM AHhU~M hU~M/
zhes brgya rtsa brgyad bzlas pas /
dmyal bar skye ba'i sa bon bag chags dang bcas pa dag par gyur /
de bzhin du /
bdag gi thugs ka'i hrIHlas 'od zer 'phros /
gsang gnas kyi me la phog
/me yig ye shes kyi me 'bar bas pre bsregs pa'i dwangs ma me yig tu gyur pa chos kyi dbyings su thim par gyur /
oM AHme hU~M/
yi dwags su skye ba'i sa bon bag chags dang bcas pa dag par gyur /
bdag gi thugs ka'i hrIHlas 'od zer 'phros /
lte ba'i pad la phog
/pad yig ye shes kyi me 'bar bas tri bsregs pa'i dwangs ma pad yig tu gyur pa chos kyi dbyings su thim par gyur /
oM AHpad hU~M/
dud 'gror skye ba'i sa bon bag chags dang bcas pa dag par gyur /
bdag gi thugs ka'i hrIHlas 'od zer 'phros /
snying kha'i Ni la phog
/Ni yig ye shes kyi me 'bar bas nr-i bsregs pa'i dwangs ma Ni yig tu gyur pa chos kyi dbyings su thim par gyur /
oM AHNi hU~M/
mir skye ba'i sa bon bag chags dang bcas pa dag par gyur /
bdag gi thugs ka'i hrIHlas 'od zer 'phros /
mgrin pa'i ma la phog
/ma yig ye shes kyi me 'bar bas su bsregs pa'i dwangs ma ma yig tu gyur pa chos kyi dbyings su thim par gyur /
oM AHma hU~M/
lha min du skye ba'i sa bon bag chags dang bcas pa dag par gyur /
bdag gi thugs ka'i hrIHlas 'od zer 'phros /
spyi bo'i oM la phog
/oM yig ye shes kyi me 'bar bas a bsregs pa'i dwangs ma oM yig tu gyur pa chos kyi dbyings su thim par gyur /
oM AHoM hU~M/
lhar skye ba'i sa bon bag chags dang bcas pa dag par bsam mo //
bcu gcig pa lhar bskyed pa ni /
de ltar rigs drug gi sa bon bag chags dang bcas pa rnams sbyangs pa'i dwangs ma hrIHyig gi rnam par gyur pa las tshe 'das nyid gar dbang thugs rje chen po'i skur gyur par bsam mo //
bcu gnyis pa dbang bskur ba ni /
rgyas par dbang chog bzhin du dkyil 'khor du bcug nas dbang bskur ba yin mod /
bsdu na /
rang gi snying ga'i hU~M gi 'od zer gyis dbang gi lha de bzhin gshegs pa rigs lnga sras dang bcas pa badzra sa mA dzaHsa spyan drangs nas mdun gyi nam mkhar bzhugs pa la /
oM badzra ar+g+haM pra tIts+tsha swA hA nas shab+da'i bar gyis mchod /
chos sku nam mkha' bzhin du dbyer med kyang //
gzugs sku 'ja' tshon bzhin du so sor gsal //
thabs dang shes rab mchog la mnga' brnyes pa'i //
rigs lnga bde bar gshegs la phyag 'tshal bstod //
zhes bstod /
rdo rje can gyis sangs rgyas la //
'gro ba skyob pa'i ched du dbang //
yon tan 'byung gnas ji ltar bstsal //
de ltar 'di la bstsal du gsol //
zhes gsol ba btab pas nam mkhar bzhugs pa'i de bzhin gshegs pa rnams dbang gi bya ba la dgyes shing mchod pa'i rnam rol du ma dang bcas pas dbang bskur bar gyur /
oM:
dpal ldan sangs rgyas sku 'chang ba :
rdo rje mi phyed gsum gyi sku :
deng 'dir sangs rgyas thams cad kyi :
sku yi dbyig tu dbang bskur ro :
kA ya badzra a b+hi Shiny+tsa oM:
A:
dpal ldan sangs rgyas gsung 'chang ba :
rdo rje mi phyed gsum gyi gsung :
deng 'dir sangs rgyas thams cad kyi :
gsung gi dbyig tu dbang bskur ro :
wA ka badzra a b+hi Shiny+tsa A:
hU~M:
dpal ldan sangs rgyas thugs 'chang ba :
rdo rje mi phyed gsum gyi thugs :
deng 'dir sangs rgyas thams cad kyi :
thugs kyi dbyig tu dbang bskur ro :
tsit+ta badzra a b+hi Shiny+tsa hU~M:
zhes gsung bzhin ye shes lnga'i bdud rtsi'i chu rgyun gyis dbang bskur bas /
sgo gsum tha mal du 'dzin pa'i dri ma sbyangs /
rdo rje gsum gyi ye shes mngon du byas /
chu'i lhag ma spyi bor 'khyil pa las rigs kyi bdag pos dbu brgyan nas nam mkhar bzhugs pa'i lha tshogs rnams slob ma la thim par gyur /
oM su pra tiSh+Tha badzra ye swA hA/
zhes me tog dor ro //
bcu gsum pa zas gtad pa ni /
mdun du bza' btung sna tshogs bshams pa /
raM yaM khaM gis bsang sbyang nas /
'dod yon gyi phung po zad mi shes pas nam mkha' gang bar bsam la /
nam mkha' mdzod kyi sngags rgyas byin gyis brlabs nas /
tshe 'das rigs kyi bu khyod la :
gzugs mdzes sgra snyan dri zhim dang :
ro bda' 'jam 'khril reg bya sogs :
'dod pa'i yon tan rnam pa lnga :
bde ba chen po'i rgyan du 'bul :
dbang po'i spyod yul dam par ni :
ma chags tshims par longs spyad nas :
bde chen ye shes rgyas par shog :
ces bsngo /
bcu bzhi pa mchod cing gsol ba gdab pa ni /
de ltar bsngos pa bdag gir bzung nas /
des kyang longs spyod dge tshogs dang bcas pa 'khor gsum yongs dag gi sprin chen por spros te /
dkyil 'khor gyi lha tshogs rnams mngon par mchod par gyur /
oM:
chos sku dri med snang mtha' yas :
'jig rten dbang phyug 'gro ba'i mgon :
tshe 'das sems nyid mchod par 'bul :
gti mug dbyings su thim par gsol :
byang sems rnam par dag pa yi :
rnam snang rgyal ba gangs chen mtshor :
tshe 'das phung po mchod par 'bul :
ma dag gzugs kyi phung po sgrol :
mi 'gyur rdo rje lta bu yi :
mi bskyod rdo rje rigs kyi gtsor :
tshe 'das rnam shes mchod par 'bul :
zhe sdang dbyings su sgrol mdzad gsol :
dri med pad+ma lta bu yi :
'chi med rgyal po 'od dpag med :
tshe 'das 'du shes mchod par 'bul :
'dod chags dbyings su sgrol mdzad gsol :
yid bzhin nor bu lta bu yi :
yon tan thams cad 'byung ba'i gnas :
tshe 'das tshor phung mchod par 'bul :
nga rgyal dbyings su sgrol mdzad gsol :
phrin las thams cad yongs rdzogs pa'i :
don yod rgyal po las kyi chos :
tshe 'das 'du byed mchod par 'bul :
phrag dog dbyings su sgrol mdzad gsol :
dus gsum sangs rgyas sku gsung thugs :
bde gshegs kun 'dus lha tshogs la :
tshe 'das skye mched mchod par 'bul :
khams gsum skye med dbyings su sgrol :
rang bzhin gdod nas dag pa la :
tshogs gnyis zung 'jug phrin las kyis :
bar dor 'khyams pa'i sems can rnams :
thugs rje'i lcags kyus myur du drongs :
bco lnga pa gnas spar ba ni /
de ltar gsol ba btab pas lha tshogs rnams kyi thugs ka nas tshad med pa'i thugs rje'i 'od zer lcags kyu lta bu 'phros pas /
tshe 'das kyi rnam par shes pa'i dwangs ma rdul bral ye shes kyi cha hrIHyig gi rnam par gyur pa spyi bo nas drangs te mi dmigs chos kyi dbyings su thim par bsam mo //
bcu drug pa snyigs ma bsreg pa ni /
snyigs ma las nyon bag chags dang bcas pa'i phung po ye shes kyi mes bsreg par bsam zhing /
khyad par nub tha mar dmigs rten ro dngos yin na gnas spar ba'i rjes de ma thag tu zhi ba'i sreg blugs kyis sbyangs shing /
byang bu yin na ye shes kyi mes snyigs ma bsregs pa'i dwangs ma de dang sbyar te /
hU~M/
chos kyi dbyings kyi thab khung du //
bdag 'dzin phung po'i bud shing la //
shes rab ye shes me sbar te //
tshe 'das nyon mongs bag chags bsreg
/'di ni skye 'gag smon pa dang //
gnas med mtshan ma med pa'i me //
'di ni rang byung ye shes me //
bdag 'dzin mtshan ma'i rtog pa bsreg
/don la bsreg bya sreg byed kun //
bya rtsol med par ye sangs rgyas //
'bad med lhun grub chos kyi sku
/rang byung ye shes der snang ngo //
rtsa sngags kyi mthar /
ag+ne dz+wa la raM/
zhes me sbar la zag bcas kyi phung po zag med du sbyangs shing /
me pra las dmigs yul gyi sdig pa dag ma dag gi mtshan ma'ang brtag par bya'o //
bcu bdun pa smon lam bya ba ni /
pad+ma 'dam gyis ma gos ltar :
srid gsum dri mas ma gos pa'i :
srid pa'i pad+mo las byung ba'i :
bde ba can du skye bar shog :
ces sogs smon lam rgya cher gdab bo //
bco brgyad pa sAts+tsha sgrub pa ni /
rus bu'am byang ro'i steng du zla ba la gnas pa'i a yig dkar po 'od zer 'phro ba /
de las ye shes kyi bdud rtsi babs pas sdig sgrib thams cad sbyangs par bsam la /
rtsa sngags dang sgrib sbyong gi sngags mang du bzlas pa'i dri bzang gi chus bkrus nas /
rtsa sngags sgrib sbyong gi sham bu can bzla bzhin du sAts+tsha 'debs par bya'o //
bcu dgu pa 'phros don khyad par gzhan bshad pa ni /
spyir rten sbyong ba la /
mchod rten du gzhug pa dang /
khyim mam dur mtshed du bzhag pa dang /
sbyin sreg gi mes sbyong ba dang /
rir skyel ba'am chu dang rlung gis sbyong ba sogs bshad cing /
khyad par gang zag mchog yin na /
dkyil 'khor gyi lha'i ngo bor bltas nas sgrub cing mchod pa la dbang dang sreg blugs 'bul ba sogs bya dgos te /
de dag gi cho ga'i khyad par ni /
rje bla ma dam pas gshin la phan gdags pa'i cho ga sgrib gnyis mun sel du gsungs pa bzhin ma 'dres gtsang dag dmigs phyed pa'i sgo nas lag tu blangs pas shes par 'gyur ba'i phyir 'dir ma smros so //
bde gshegs kun 'dus thugs rje'i phrin las ni //
ngaga~X  tshig brjod bde'i legs bshad kyis drangs pas //
las nyon dba~Xng gis nyam thag 'khor ba'i cho~Xs //
gzhi dbyings klong du grol ba'i dpa~Xl thob shog
/ces thugs rje chen po bde gshegs kun 'dus kyi gnas lung cho ga'i ngag 'don thar lam snang byed ces bya ba 'di ni dge slong spong ba pa ngag dbang bzang po'i gsung gis ring mo nas bskul ba dang /
khyad par bstan pa'i gsal byed ngag dbang mchog gi sprul pa'i sku ngag dbang bstan 'dzin lhun grub kyi zhal snga nas bka' lung nan can spyi bor phebs pa ltar /
rgyal kun spyi gzugs gter chen bla ma'i bka' drin gyis 'tsho ba'i gnyos btsun rgan po d+harma shrIs mdo khams sa'i thig le dpal chab mdo'i byams pa gling gi bla brang 'phags mchog mig mi 'dzum gyi pho brang du sbyar ba dge legs su gyur cig //
/
