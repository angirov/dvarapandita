@#//
rje btsun 'phags ma yid bzhin 'khor lo'i sgrub thabs dbang bskur dang bcas pa 'chi med gter bum zhes bya ba bzhugs so //
bla ma dang lhag pa'i lha la phyag 'tshal lo //
phyogs dus rgyal ba sras bcas skyed pa'i yum //
tshe dbang bcud sbyin 'phags ma'i zhabs pad la //
mi phyed gus pas phyag 'tshal skyabs gsol na //
'di bzung tshe rabs kun tu rjes 'dzin stsol //
'phying bar bang so'i gsang gter bcud //
jo mo'i nang sgrub zab pa'i phul //
lha dang bla ma dbyer med pas //
rjes gnang ji bzhin nyung gsal 'god //
skyid grong rig 'dzin chen po thugs mchog rdo rje'i zab gter las byon pa'i mtsho rgyal nang sgrub 'phags ma yid bzhin 'khor lo'i smin grol gdams pa'i snying por dril ba 'di la gnyis /
sgrub pa'i thabs dang /
slob ma rjes su 'dzin pa'o //
dang po la gsum /
sngon 'gro
/dngos gzhi /
rjes kyi rim pa'o //
dang po ni /
gtsang zhing dge ba'i gnas su stegs bu khebs ldan gyi steng dkyil 'khor pad+ma 'dab bzhi phyogs mdog can nam 'bru dkar gyi tshom bu gtso bo gcig la 'khor nyer gcig bkod pa'i khar many+dzi'i steng du bum pa gangs chu dang nyer lnga'i rdzas kyis bltams pa mgul chings dkar po can bzhag
/de steng ban+d+ha a mr-itas bkang ba dar dmar gyis bkab pa'i steng me long dri med dang shel rdo bkod /
g.yas su tshe ril /
g.yon du mda' dar /
rgyab tu tshe nas /
mdun du sman rag gtor gsum /
zhi mchod g.yas skor /
byang shar du las bum /
tshogs gtor sogs dgos pa'i yo byad rnams kyang tshogs par bya'o //
de nas thog mar dkar bgegs mtshams bcad spyi 'gre ltar bya /
skyabs su 'gro ba ni /
na mo :
rang snang dag pa'i zhing khams su :
snang ba mtha' yas tsaN+Da lI:
las kyi dbang mo nA gArdzu :
rig 'dzin pad+ma 'byung gnas dang :
bla ma rje btsun 'phags ma la :
bdag sogs gus pas skyabs su mchi :
'khor ba'i 'khrul 'khor gzhom du gsol :
lan gsum /
sems bskyed pa ni /
na mo :
bdag gis 'phags ma khyod bsgrubs pas :
tshogs gnyis yongs su smin nas kyang :
bde gshegs mdzad pa bdag gis bsgrub :
pha rol phyin drug la gnas pas :
'gro kun mchog tu 'god par bgyi :
gsum /
tshogs gsag pa ni /
ho :
'phags ma dkon mchog 'khor bcas la :
rab tu dad pas phyag 'tshal lo :
dngos 'byor yid sprul mchod pa 'bul :
las dang nyon mongs ci mchis bshags :
'gro don mdzad la rjes yi rang :
chos kyi 'khor lo bskor bar skul :
mya ngan mi 'da' bzhugs gsol 'debs :
dge ba bsod nams ci bsags pa :
'gro kun yongs la bsngo bar bgyi :
mchod pa byin brlab ni /
a mr-itas bsang /
swa b+hA bas sbyang /
b+h+rU~M las rin chen snod yangs su //
oM hU~M trAM hrIHAHdang ni //
a las thod par oM AHhU~M//
zhu ba las byung nyer spyod dang //
'dod yon sman raka gtor ma sogs //
phyi nang gsang ba'i mchod sprin ni //
zad med nam mkha' gang bar gyur //
nam mkha' mdzod kyi sngags rgya lan gsum gyis brlab bo //
gnyis pa dngos gzhi la /
dang po bdag mdun dam tshig pa bskyed pa ni /
oM ma hA shUn+ya tA dz+nyA na badzra swa b+hA ba At+ma ko\u0f85 haM:
bdag gzhan snod bcud mi dmigs stong pa'i ngang :
steng 'og phyogs kun rin chen 'bar ba'i dal :
'od zer lnga ldan kun nas rab 'khrugs pa :
mi shigs sra brtan gser 'khor rtsibs stong steng :
pad dkar zla steng tAMHyig dkar gsal ni :
ring cha tsheg drag can las lnga ldan gyi :
'od zer 'phro 'dus yid bzhin 'phags ma'i sku :
dkar gsal gser 'od zhi 'dzum spyan bdun ldan :
zhal gcig phyag gnyis g.yas pa mchog sbyin rgya :
g.yon pa ut+pal dkar po'i yu ba nyid :
mtheb srin gyis 'dzin snyan g.yon me tog rgyas :
phyag zhabs mthil du zhi ba'i spyan ras mtshan :
zhabs gnyis phyed skyil bcu drug lang tsho can :
dbu skra mthon mthing ser 'bol spyi bor bcings :
zar bu 'phyang zhing dar sngon cod pan 'phur :
dar lnga'i stod g.yogs dar dmar smad dkris bklubs :
dbu rgyan snyan rgyan phyag gdub zhabs gdub dang :
do shal dpung rgyan se mo do la sogs :
rin chen rgyan mdzes 'od sku drwa ba'i gzugs :
'ja' zer 'od lnga 'phro ba'i klong na 'gying :
tsit+ta pad dmar 'dab brgyad kha zum pa'i :
nang du gser 'khor rtsibs brgyad dbus dang ni :
rtsibs steng zla dkyil tAMHyig sngags 'bru re :
rang sgra dang bcas g.yas su 'khor bar gyur :
oM tA re tut+tA re tu re swA hA:
tAMHyig las 'phros 'od kyis mdun gyi dal :
pad dkar 'dab stong zla dkyil tAMHyig las :
yid bzhin 'khor lo tshe sbyin lha mo ni :
rab dkar zhal gcig phyag gnyis zhi 'dzum zhal :
phyag g.yas mchog sbyin ut+pal dmar po'i steng :
dus gsum sangs rgyas ye shes 'od phung 'bar :
g.yon pa mnyam gzhag tshe bum bcud kyis bltams :
rdo rje skyil krung zhi ba'i spyan bdun ldan :
longs spyod rdzogs sku dar dang rin chen mdzes :
dbu gtsug mgon po 'od dpag med pas mtshan :
gsal 'tsher lhun sdug gzi byin 'od du 'bar :
'khor yug 'dab steng 'phags ma nyer gcig la :
sangs rgyas byang sems yi dam dpa' bo dang :
'byung lnga'i bcud 'dzin tshe lha rig 'dzin sogs :
til gang phyur ltar thugs rje'i rol par gsal :
thugs rje kun sgrol thugs kar rtsibs brgyad la :
zla steng tAMHyig sngags phreng g.yas su 'khor :
gnas gsum zla ba pad+ma nyi ma la :
oM AHhU~M gsal de las 'od 'phros pas :
mdun bskyed rgyud bskul thugs rje'i 'od zer gyis :
rab 'byams phyogs bcu'i zhing kun rab tu g.yos :
dwangs ma'i gzi 'bar sangs rgyas byang sems tshogs :
'phags ma thugs rje kun sgrol skur bzhengs nas :
nam mkha' sa gzhi bar snang kun gang ste :
bdag mdun gnyis la thim pas dbang rdzogs gyur :
gnyis pa ye shes pa dgug pa ni /
oM:
chos dbyings skye ba med pa las :
thugs rje smon lam las sprul pa'i :
'phags ma sgrol ma 'khor bcas rnams :
dad pas bdag gis spyan 'dren na :
brtse bas dgongs te gshegs su gsol :
sgrub pa'i skal ldan bdag cag la :
mchog dang thun mong dngos grub stsol :
oM Ar+Ya tA re badzra sa ma ya dza :
gsum pa bzhugs su gsol ba ni /
A:
pho brang gzhal yas 'od du 'bar :
pad+ma ge sar zla ba'i steng :
bcom ldan 'phags ma'i tshogs rnams kun :
dgyes shing brtan par bzhugs su gsol :
Ar+Ya tA re sa ma ya tiSh+Tha lhan :
bzhi pa phyag 'tshal ba ni /
ho :
dus gsum sangs rgyas bskyed pa'i yum :
'gro drug bu bzhin skyong ba'i ma :
rgyal ba'i yum la phyag 'tshal lo :
lha mo thugs rje'i ngang can ma :
brtse gdung mkhyen stobs nus par ldan :
yid bzhin ma la phyag 'tshal lo :
dus min 'chi ba la sogs pa :
mi mthun phyogs rnams kun skyob ma :
skyabs chen ma la phyag 'tshal lo :
Ar+Ya tA re a ti pU ho :
pra tIts+tsha ho :
lnga pa mchod pa 'bul ba la phyi mchod ni /
hU~M:
dri med dag pa bdud rtsi'i chu :
yan lag brgyad ldan dge ba'i rdzas :
zhabs bsil zhal bsil mchod yon sogs :
'phags ma'i tshogs la dbul bar bgyi :
oM Ar+YA tA re ar+g+haM pra tIts+tsha ye swA hA:
de bzhin du pA d+yaM dang /
any+dza ma naM sbyar bas mchod /
spro na maN+Dal gang rung lan gsum sogs dbul /
hU~M:
stong gsum 'jig rten phyogs dus thams cad du :
'dod yon lnga ldan mchod pa'i bye brag ni :
dngos su 'byor dang yid kyis legs sprul te :
rgyal yum 'phags ma'i tshogs la dbul bar bgyi :
'gro kun tshogs gnyis yongs su smin par shog :
oM AHhU~M tA ra d+he ba DA ki nI badzra puSh+pe d+hU pe A lo ke gan+d+he nai bid+ya shab+da hU~M:
nang mchod ni /
hU~M:
srid par gtogs pa'i 'jig rten rab 'byams na :
gzugs sgra dri ro reg chos ji snyed pa :
rdo rje 'dod ma'i tshogs su mngon sprul nas :
'dod yon mchod pa dbang po rnams la 'bul :
'phags ma'i tshogs rnams thugs dam bskangs gyur nas :
ye shes dbang po drug gi dngos grub stsol :
oM AHhU~M badzra rU pa shab+da gan+d+he ra sa spar she d+harma mu drA pra tIts+tsha hU~M:
gsang mchod ni /
hU~M:
sku lnga rigs 'dus rje btsun 'phags ma la :
dug lnga ngo bo rnam par dag pa yi :
ye shes lnga yi bde ba'i mchod pa 'bul :
kun tu bde ba'i mchod pas mnyes gyur cig :
oM AHhU~M tA ra dz+nyA na sarba pU tsa sa ma ye swA hA:
sman rag gtor mchod ni /
hU~M:
rang byung gdod nas rnam par dag :
rtsa brgyad stong sbyar bdud rtsi 'di :
slob dpon gnyan dang yi dam lha :
'phags ma bde gshegs mkha' 'gro'i tshogs :
dam can gter bdag rnams la mchod :
dgyes par dgongs la dngos grub stsol :
sarba pany+tsa a mr-ita kha raM khA hi :
zhes mchod /
kA ya wA ka tsit+ta sid+d+hi hU~M:
zhes dngos grub blang /
hU~M:
thabs shes rten 'brel rgyu las byung ba yi :
bde mchog bde spyod rak+ta'i mchod pa 'bul :
'phags ma'i tshogs rnams thugs dam bskangs gyur nas :
bdag 'dzin 'khor ba stongs par mdzad du gsol :
tA ra d+he ba DA ki nI ma hA rak+ta pU dza ye hU~M:
hU~M:
bla med mchog gi mchod pa dam pa ni :
ye shes lnga yi 'od zer rnam par 'phro :
'dod pa'i yon tan lnga yi phung por gsal :
dpag tu med pa'i mchod sprin rgya mtsho 'dis :
rje btsun 'phags ma'i tshogs rnams mnyes gyur cig :
tshe dpal ye shes rgyas pa'i dbang thob shog :
oM tA rA d+he ba DA ki nI a mr-ita ma hA ba liM ta pU tsa kha kha khA hi khA hi :
drug pa bstod pa ni /
oM:
dus gsum rgyal ba kun gyi yum :
'phags ma sgrol ma sgrol mdzad yum :
yid bzhin 'khor lo tshe 'phel ma :
lha mo khyod la rtag tu 'dud :
'khor ba las sgrol tA re ma :
tut+tA ra yis 'jigs brgyad sgrol :
tu res nad rnams kun las skyob :
sgrol ma yum la phyag 'tshal bstod :
bdag ni deng nas byang chub bar :
sku gsung thugs kyis rjes bzung nas :
tshe dpal ye shes rgyas pa dang :
bar gcod bdud las rgyal bar mdzod :
bdun pa dzapa? bzla ba ni /
thugs srog mtha' mar snying po 'bru brgyad po :
g.yas su 'khor las lnga ldan 'od zer 'phros :
mdun bskyed lha mo'i rgyud bskul sngags phreng bskor :
de las 'od zer nam mkha' gang bar 'phros :
sangs rgyas byang sems rig 'dzin 'jig rten gyi :
zhing kun g.yos shing tshe bcud dwangs ma ni :
a nr-i dza yi rnam par stong khams kun :
nyi zla'i 'od 'bar them mer gang ba rnams :
mdun bskyed la thim stobs dang gzi byin 'bar :
sangs rgyas zhing khams ma lus gcig tu rdzogs :
mkhyen dang brtse ba'i 'od stong phyogs bcur 'phro :
thugs kyi bdud rtsi lnga ldan 'od zer rgyun :
bar mi chad par bdag nyid thugs kar thim :
nad gdon sdig sgrib bar gcod kun zhi zhing :
gzi brjid 'od 'bar 'khor 'das stobs bcu rdzogs :
snang srid brtan g.yo kun la dbang bsgyur bas :
bskal bzang stong gi bstan pa ma rdzogs bar :
tshe gcig bya ba byed pa'i yon tan ldan :
thugs rje'i stobs kyis bden pa 'grub gyur cig :
oM tA re tut+tA re tu re ma ma A yur+dz+nyA na puN+ye puSh+TiM ku ru ye swA hA:
zhes bzla bsnyen sgrub sogs kyi skabs dzapa? dmigs zhib cha ni gter chen nyid kyis mdzad pa las shes par bya'o //
brgyad pa tshe 'gugs ni /
mda' dar g.yab la /
hU~M:
'og min zhing khams rab 'byams nas :
rtsa ba brgyud pa'i bla ma rnams :
thugs dam thugs rjes dbyings nas bzhengs :
'khor 'das kun nas tshe khug la :
sgrub mchog tshe yi dngos grub stsol :
oM gu ru sarba ta thA ga ta badzra A yuHsid+d+hi A:
snang srid rnam dag pho brang nas :
dkyil 'khor gnyan gyi lha tshogs rnams :
thugs dam thugs rjes dbyings nas bzhengs :
'khor 'das kun nas tshe khug la :
sgrub mchog tshe yi dngos grub stsol :
oM tA re tut+tA re tu re ma ma A yur+dz+nyA na puN+ye puSh+TiM ku ru ye swA hA:
zhes brjod /
rtsa gsum tshe yi lha tshogs rnams :
'ja' dang 'od du me re re :
sku dang tshom bur shigs se shig :
bkrag dang gzi mdangs ya la la :
byin rlabs char rgyun si li li :
sgrub rdzas bdud rtsi me re re :
ma rig rtog pa sangs se sang :
gzugs phung 'od du ya la la :
bdag nyid rdo rje'i sku thob nas :
'gyur med dbyings su rgyas thobs shig :
oM tA re tut+tA re tu re ma ma A yur+dz+nyA na puN+ye puSh+TiM ku ru ye swA hA:
zhes brjod /
dgu pa thun mtshams kyi bya ba ni /
mchod bstod mdor bsdus 'bul /
nongs bshags ni /
hU~M:
thugs rje'i rnam 'phrul rje btsun 'phags ma'i sku :
rgyal kun bskyed yum yid bzhin rnal 'byor ma :
mi phyed gdung ba'i yid kyis gsol 'debs na :
ma gdung bu bzhin brtse ba'i thugs rjes gzigs :
bdag gis bla med theg chen sgor zhugs nas :
rtsa ba yan lag dam tshig chag nyams rnams :
gnong 'gyod drag pos 'phags ma'i spyan sngar bshags :
nyes ltung sgrib tshogs byang zhing dag pa dang :
tshangs pa don gyi dngos grub bstsal du gsol :
badzra sa ma ya shud+d+he a :
zhes dang yig brgya brjod /
bcu pa mdun bskyed brtan bzhugs ni /
hU~M:
chos kyi dbyings la gshegs bzhugs mi mnga' yang :
mkhyen brtse thugs rje rol pa'i phyag rgya sngags :
lham mer rtag tu gsal mdzad brtan par bzhugs :
bde legs yid bzhin 'byung ba'i bkra shis shog :
oM su pra tiSh+Tha badzrA ya swA hA:
zhes brjod la me tog 'thor ro //
gsum pa rjes kyi bya ba la /
dang po tshogs mchod ni /
ji ltar 'byor pa'i tshogs rdzas bsang chus bran la byin brlab ni /
hU~M:
bdag nyid lha yi thugs ka nas :
raM yaM khaM 'phros me rlung chus :
rnam rtog bag chags bsreg gtor bkrus :
oM AHhU~M 'phros bdud rtsir zhu :
'dod yon nam mkha' mnyam par spel :
oM AHhU~M:
lan gsum /
mchod pa ni /
hU~M:
bde chen dbyings phyug gsang ba b+ha ga'i klong :
rnam dag dam tshig gsum gyi sgo 'byed ma :
a ma mtsho rgyal thugs rje khros ma'i sku :
lA s+yai dkar mo 'phags ma tshe yi dpal :
dbyer med ngo bo nyid sku bcom ldan ma :
kun la snyoms pa'i thugs rje'i spyan mnga' ba :
rtsa gsum bde gshegs 'dus pa'i dkyil 'khor du :
gzugs sgra dri ro reg bya chos la sogs :
dug lnga rnam dag ye shes lnga yi bcud :
zhal zas bdud rtsi'i tshogs mchod dam pa 'di :
zhal du bstab bo rol cig kha raM khA hi :
thugs dam bskangs la dbang dang dngos grub stsol :
ga Na tsakra pU dza khA hi :
bshags pa ni /
ho :
dbyings phyug mkha' 'gro'i lha tshogs dgongs su gsol :
bdag cag bla med snying po'i sgor zhugs nas :
nongs par spyad pa'i nyes pa ci mchis pa :
kun nas yangs pa chos dbyings b+ha ga'i klong :
'dod yon longs spyod tshogs kyis bskangs shing bshags :
g.yar dam sor chud mchog gi dngos grub stsol :
ces dang yig brgya brjod /
tshogs la rol pa'i mthar lhag ma byin brlabs la /
hU~M:
dbyings phyug dpal gyi bka' nyan rnams :
bka' yi gtor ma 'di longs la :
zhi rgyas dbang drag phrin las sgrubs :
pha ma rigs drug sems can dang :
lan chags bgegs rigs thams cad la :
bka' yi pham phab 'di bsngos pas :
zag med bdud rtsir longs spyod shog :
ces bsngo /
dngos grub blang ba ni /
oM:
ye shes lha mo dgyes pa'i 'od rab 'byin :
'byung lnga dbang sdud mchog gi bde ster ma :
yid bzhin tshe 'phel kun skyob lha mo dgongs :
sgrub mchog bu la mchog thun dngos grub stsol :
bdud bzhi 'jigs brgyad tshe yi bar chad sol :
dpal bcu'i dbang thob las bzhi grub chen brgyad :
ma lus deng 'dir thogs med mthu thob nas :
'gro kun srid pa'i mtsho las rab sgrol zhing :
tshe gcig 'ja' lus chos sku mngon gyur stsol :
rtsa sngags kyi sham bur ma ma kA ya wa ka tsit+ta sa ma ya a d+hiSh+ThA na A be sha ya a A:
zhes brjod la bdud rtsi sogs dngos grub kyi rdzas la longs spyod do //
de nas mchod bstod mdor bsdus dang nongs bshags gong smros ltar bya /
tshogs zhing sogs rten la brtan bzhugs bya zhing bsdu rim ni /
hU~M:
chos rnams gzhi med rtsa ba bral :
rig stong ye shes snying po can :
spro dang bsdu bar mi dmigs kyang :
kun rtog sbyang phyir dbyings su muM:
zhes lta ba rgyun gyi rnal 'byor la gnas shing thun mtshams khyer so lam du bslang /
smon lam ni /
hU~M:
bde chen dbyings kyi klong chen ma :
bla med dkyil 'khor dbang bzhi 'dzin pa'i mthus :
rgyal kun mkhyen brtse'i mthu stobs yongs rdzogs te :
'chi med 'ja' lus rdo rje'i srog 'grub shog :
shis brjod ni /
hU~M:
rang byung dpal gyi lha mo rdo rje'i sku :
thugs rje thogs pa med pa'i byin rlabs mthus :
dus gsum rgyal ba'i tshe dpal rdo rje'i srog :
skal ldan bdag la rdzogs pa'i bkra shis shog :
ces dang dbyangs gsal rten snying brjod do /
!
/gnyis pa dbang gi cho ga ni /
dkyil 'khor bca' gzhi las byang gi dbur smros pa ltar la /
byang shar du las bum bkod /
sngon gtor nas brtsam /
las gzhung bsrang /
dzapa? bzlas ji ltar nus pa bya /
tshe 'gugs nas brtsam tshogs mchod bshags pa'i bar du gtang /
las bum du bdud rtsi 'khyil pa bskyed bzlas kyis bsgrub /
dngos sam ting nge 'dzin gyi dbang blangs la slob ma gzhug par gsol ba gdab bo //
de nas slob ma rnams khrus nas dbyung /
bgegs bskrad cing srung 'khor bsgom /
chos bshad ci rigs pas mtshams sbyar la /
de'ang sangs rgyas snang ba mtha' yas kyi thugs rje'i 'od zer las byung ba lha mo 'jigs pa kun skyob 'phags ma sgrol ma'i rgyud dang rig sngags rnams bstan pa 'di nyid la ston pa thub pa'i dbang pos rgyal po ma skyes dgra la gsung /
khyad par o rgyan gyi rgyal po in+d+ra b+hU ti la rje btsun ma nyid kyis phyi nang gsang ba'i rgyud mtha' dag legs par bstsal pa rnams o rgyan mkha' 'gro'i gsang mdzod chen por bzhugs pa la /
dus re zhig gi tshe mkha' 'gro ma las kyi dbang mo che la lha mo tsaN+Da lIs lung bstan pa ltar gsang mdzod rdo rje'i rgya bkrol nas 'phags pa klu sgrub la gnang /
de nyid las /
ji skad du /
bdag 'dra pad+ma 'byung gnas kyis :
snang ba mtha' yas zhal yang mthong :
'chi med tshe yi rig 'dzin brnyes :
las kyi dbang mo'i gsang mdzod brtol :
nA gArdzu na'i thugs bcud lon :
ma rgyud shes rab bka' chen babs :
zhes gsungs pa ltar sangs rgyas gnyis pa pad+mA ka ras rgyud gdams skor yongs su rdzogs pa gdul bya gzhan don du gsan nas bod du phab pa'i tshe gdams skor thun mong pa rnams mnga' bdag khri srong lde'u btsan dang /
thun mong ma yin pa rnams mkha' 'gro ye shes mtsho rgyal la gnang /
de nyid kyi gter kha bye ba phrag brgyar sgrol ma'i gdams ngag mi 'dra ba mang du sba bar mdzad pa'i nang tshan khyad par du gyur pa thugs gter chen po rnams kyi bsdebs su jo mo nyid kyi phyi nang gsang sgrub kyi tshul du bstan pa 'ga' zhig sbas pa /
gu ru chos dbang /
rat+na gling pa /
bdud 'dul rdo rje sogs kyis spyan drangs pa las skabs su babs pa 'di ni /
pad+ma bka'i thang yig las o rgyan rog rje gling pa zhes dang /
rgyal po bka' thang las sngags kyi bdag po nyer lnga'i grangs su lung bstan cing /
rig 'dzin 'ja' tshon snying po dang bdud 'dul rdo rje sogs kyi gter lung las gsal bar zin pa dang /
rang gter las /
nam mkha'i snying po shAkya pra b+hA ba :
zung gi sprul pa ye shes sgyu ma'i 'phrul :
rdo rje'i ming 'dzin 'jigs med go cha can :
zhes sogs gsungs pa ltar /
gu ru rin po che'i thugs sras bka' babs grub chen brgyad kyi nang tshan lho brag nam mkha'i snying po dang /
mchims shAkya pra b+ha zung gi zlos gar 'gro 'dren sprul sku rim par byon pa'i ya gyal /
gsang chen ston pa'i rgyal tshab dam pa bdud dang bdud kyi phyogs thams cad las rnam par rgyal ba'i mnyam med rig 'dzin chen po 'gro 'dul thugs mchog rdo rje zhes grags pa 'brel tshad don ldan grub pa'i dbang phyug chen po de nyid kyis /
yum bu bla sgang gtso bor gyur pa'i gter gnas khyad 'phags bcu phrag brgal ba nas sku gsung thugs rten myang grol du ma spyan drangs pa las /
'di ni yar lung 'phying bar stag rtse zhes pad+ma he ru ka'i pho brang bang so dmar po nas gsang gter DA ki'i snying bcud du byon pa ste /
de ltar jo mo mtsho rgyal nang ltar sgrub pa 'phags ma yid bzhin 'khor lo'i dbang bskur ba bsgrub pa la sogs kyis mtshams sbyar nas maN+Dal 'bul du gzhug
/thog mar rgyud dag par bya ba'i slad du 'dun pa 'di bzhin du mdzod /
sa phyogs 'di nyid dag pa ye shes 'od lnga'i gzhal med khang du gyur pa'i nang du slob dpon nyid dus gsum rgyal ba thams cad skyed pa'i yum rje btsun yid bzhin 'khor lo dngos su gsal ba'i dbu gtsug nas yar la brgyud pa'i bla ma rnams dang /
mtha' skor du bla ma yi dam dpa' bo mkha' 'gro chos skyong srung ma'i tshogs dang bcas pa bzhugs pa'i spyan sngarabadag gzhan sems can thams cad ji srid byang chub kyi bar du skyabs su 'gro snyam pas 'di'i rjes zlos mdzod /
na mo :
rang snang dag pa'i zhing khams su :
sogs las byang ltar lan gsum /
bdag gis 'phags ma tshe sbyin yid bzhin 'khor lo'i bskyed rdzogs zab mo'i sgor zhugs nas rdo rje'i tshe brnyes par byas te /
pha rol tu phyin pa drug gi sgo nas 'gro ba rnams bde chen gyi go 'phang la bkod par bya snyam pas 'di'i rjes zlos mdzod /
na mo :
bdag gis 'phags ma khyod bsgrubs pas :
sogs lan gsum /
zhing mchog khyad par can de dag gi mdun du thabs khyad par 'phags pa yan lag bdun pas gsag sbyong bya ba'i 'dun pas 'di'i rjes zlos /
ho :
'phags ma dkon mchog sogs /
slob dpon rje btsun 'phags ma bde gshegs kun 'dus kyi bdag nyid du nges pas gsol ba gdab pa 'di'i rjes zlos mdzod /
kye :
dbang gi bdag nyid che ba'i mchog :
thugs rje chen pos bdag la dgongs :
'phags ma tshe sbyin dkyil 'khor du :
gzhug cing smin grol dngos grub stsol :
lan gsum /
'da' ka rdo rje'i dam tshig bsgrag cing dpang po'i mna' chu sbyin pa yin pas snyan gtod 'tshal /
hU~M:
'di ni dam tshig gsang ba'i chu :
tshul 'di gzhan la smra mi bya :
nyams na lcags sdig mgo dgu pas :
khyod kyi snying khrag 'phrog par byed :
de ma thag tu dral te gshegs :
de bas dam srungs chu 'di thungs :
oM a mr-ita tsit+ta hU~M:
zhes dam chu blud /
rdo rje'i bro bor ba 'di yi rjes zlos /
sa ma ya na ra kan :
zhes lan gsum gyis khas blang /
de nas dbang gi gzhi 'god pa la dmigs pa 'di bzhin du mdzod /
las sngags dang bum chus bsang /
swA b+hA bas sbyang /
bdag gzhan snod bcud dang bcas pa mi dmigs pa stong pa nyid du gyur /
stong pa'i ngang las rin po che sna tshogs kyi sa gzhi ye shes 'od lnga 'phro ba'i klong du /
trAM las gser gyi 'khor lo rtsibs stong dang ldan pa /
de'i steng du paM las pad+ma dkar po dang a las zla ba'i gdan gyi steng du khyed rang gi rig pa'i ngo bo tAMHyig dkar po las 'od zer 'phros /
'phags pa mchod cing byin rlabs bsdus /
rigs drug gi sdug bsngal sbyangs nas bde ba la bkod /
tshur 'dus yongs su gyur pa las khyed rang rje btsun 'phags ma thugs rjes kun sgrol dkar gsal bcu drug gi lang tsho can /
zhal gcig phyag gnyis zhi zhing 'dzum pa'i spyan gsum dang ldan pa /
phyag g.yas mchog sbyin dang phyag g.yon ut+pal dkar po'i yu ba mtheb srin gyis thugs kar 'dzin pa'i snyan g.yon me tog rgyas pa /
phyag zhabs kyi mthil rnams su zhi ba'i spyan gyis rnam par mdzes pa /
dar lnga'i stod g.yogs dang dar dmar gyi smad g.yogs byas pa /
rin po che'i rgyan brgyad kyis spras shing zhabs phyed skyil gyis 'ja' tshon 'od lnga'i klong na bkra gsal ler bzhugs par gsal ba'i /
spyi bor zla ba la oM dkar po /
mgrin par pad+ma la AHdmar po /
thugs kar nyi ma la hU~M mthing ga
/de dag las 'od zer dpag tu med pa 'phros /
slob dpon thugs rje kun sgrol du gsal ba'i thugs dam gyi rgyud bskul te /
gnas gsum las 'od zer dpag tu med pa 'phros pas phyogs bcu'i rgyal ba rab 'byams ma lus pa 'phags ma tshe sbyin lha mo'i rnam par nam mkha' sa gzhi bar snang gang bar byon pa /
khyed rang rnams dam tshig sems dpar gsal ba la dbyer med du sib sib thim pa'i mos pa mdzod /
ces brda sbyar la las gzhung gi spyan 'dren gyis byin dbab /
de nas tshe 'gugs pa'i slad du dmigs pa 'di ltar mdzod /
khyed rang 'phags ma sgrol ma dam ye gnyis su med pa'i thugs kar tsit+ta pad+ma dmar po 'dab brgyad kha zum pa dwangs gsal mchong gur lta bu'i nang du /
gser gyi 'khor lo rtsibs brgyad pa'i lte bar zla dkyil tAMHyig gi mthar sngags phreng dkar ser rang sgra dang bcas nas g.yas su 'khor ba las 'od zer gyi tshogs lcags kyu lta bur 'phros pa'i sne la tshe'i pho nya bsam gyis mi khyab pa stong khams gang ba byung bas /
rgyal ba rab 'byams kyi thugs rje'i byin rlabs /
brtan g.yo snod bcud kyi tshe bkrag 'byung bzhi'i dwangs bcud skye 'gro'i tshe srog rnams bsdus te rang la thim pas sha khrag drod dbugs kyi khams nas tshe nyams pa thams cad sor chud /
'byung ba'i snyigs ma dwangs ma'i ye shes su rgyas te 'chi med tshe'i dngos grub bde blag tu thob pa'i mos pa mdzod /
mda' dar g.yab la /
las gzhung ltar tshe 'gugs gtang /
de ltar gyur pa de nyid la tshe'i pho nya rnams kyis 'bral med du srung zhing /
phyogs bcu'i bde gshegs thams cad kyi thugs rje 'dus pa'i ngo bo oM AHhU~M gi rnam par byung ba khyed rang rnams kyi gnas gsum du thim pas /
cis kyang mi 'gyur mi shigs pa rdo rje gsum gyi ngo bor rgyas btab pas ye shes lnga'i rang bzhin can gyi 'ja' lus 'od sku mngon du grub pa'i mos pa mdzod /
ces mda' dar gnas gsum du gtug cing /
hU~M:
phyogs bcu dus gsum rgyal ba rnams :
skal ldan bu dang dbyer med bzhugs :
mi 'gyur mi shigs rdo rje'i rgya :
ye shes lnga yi srog grub shog :
badzra kA wA tsi hU~M hU~M:
zhes srung zhing brtan par bya'o //
de rnams kyis dbang gi sngon du 'gro ba rnams grub nas /
dbang dngos gzhi bskur ba la sku gsung thugs yon tan phrin las rgyas gdab bcas drug tu yod pa las /
dang po sku bum pa'i dbang gi slad du dmigs pa 'di bzhin du mdzod /
bum pa 'di nyid ye shes rang byung gi gzhal yas khang du 'phags ma tshe sbyin lha mo rgyal ba sras dang bcas pas bskor ba rnams kyi sku las bdud rtsi'i rgyun babs /
khyed rang gi spyi bo nas zhugs /
lus thams cad gang /
'phags ma'i sku dang dbyer med du gyur par mos shig
/bum pa mgor bzhag la /
hU~M:
bum pa ye shes gzhal yas khang :
lha dang gnyis med byang sems chus :
skal ldan bu la dbang bskur bas :
lus kyi nad gdon bar chad zhi :
thugs rje kun sgrol dbang thob shog :
rtsasngags kyi sham bur badzra a b+hi Shiny+tsa hU~M:
zhes bum chu blud /
gnyis pa gsung bdud rtsi'i dbang bskur ba la /
b+han+d+ha 'di nyid zla gam dbang gi pho brang chen por tshe sbyin lha mo thabs mchog dbang gi rgyal po dang gnyis med bde sbyor mdzad pa'i sbyor mtshams nas /
bdud rtsi dkar dmar gyi rgyun na ra ra babs pas b+han+d+har 'khyil ba'i ye shes kyi bdud rtsi'i rgyun /
khyed rang rnams kyi mgrin pa'i lam nas zhugs /
rtsa khams thams cad bde bas gang /
'phags ma'i gsung dang dbyer med du gyur par mos shig
/b+han+d+ha mgrin par bzhag la /
hU~M:
bde chen b+han+d+ha'i gzhal yas su :
thabs shes gnyis med byang sems bskyil :
'chi med bdud rtsi'i dbang bskur bas :
rtsa rlung thig le ye shes su :
yid bzhin 'khor lo'i dbang thob shog :
rtsasngags wA ka a b+hi Shiny+tsa A:
zhes bdud rtsi blud /
gsum pa thugs man shel gyi dbang gis ngo sprod pa la /
lha sngags kyis mtshon pa'i chos thams cad rang sems kyi mdangs cha tsam las logs su med cing /
rang sems spros pa'i mtha' thams cad dang bral ba gsal stong dbyer med 'chi med snang mtha'i ngo bo shel gong dri ma med pa'i dpes brda tsam du mtshon te /
rtsol bral ma bcos lhun grub kyi ngang du mnyam par bzhag pas 'phags ma'i thugs dang dbyer med du gyur par mos shig
/shel rdo snying gar bzhag la /
hU~M:
rang byung ye shes mkha' 'gro'i lha :
rang sems smra brjod bral ba'i gzhi :
rtsol med ma bcos chos kyi sku :
'chi med snang mtha'i dgongs pa las :
mi g.yo gsal stong la gnas shog :
rtsasngags tsit+ta a b+hi Shiny+tsa hU~M:
bzhi pa yon tan tshe rdzas kyi dbang bskur ba la /
tshe ril 'di nyid 'khor 'das kyi dwangs bcud thams cad 'dus pa'i ngo bo yid bzhin 'dod rgu'i phung po 'bar ba /
thugs rje ye shes kyi rang bzhin can 'di nyid myang ba la brten nas /
phung khams thams cad dwangs ma'i 'ja' lus skye 'chi bgres rgud dang bral /
'phags ma'i yon tan mtha' dag dang gnyis med du gyur par mos shig
/tshe ril sbyin la /
hU~M:
snang srid 'khor 'das kun gyi bcud :
'dod yon mi zad tshe yi gter :
skal ldan rigs kyi bu la sbyin :
'gyur med tshe la mnga' brnyes nas :
bstan pa'i srog shing 'dzin par shog :
rtsasngags badzra A yuHdz+nyA na a b+hi Shiny+tsa mAM:
lnga pa phrin las yongs su rdzogs pa'i dbang bskur ba la /
me long 'di nyid dwangs gsal 'od kyi phung po chen por dus gsum bde gshegs 'dus pa'i ngo bo pad+ma thod phreng rtsal la rtsa brgyud kyi bla ma yi dam zhi khro rab 'byams dpa' bo DA kis bskor ba 'od du lam gyis zhu ba khyed rnams kyi spyi bo'i gtsug nas sib sib thim pas /
dus gsum gyi bde bar gshegs pa thams cad kyi thugs rje mthu stobs nus rtsal ma lus pa yongs su rdzogs /
'phags ma'i phrin las rab 'byams dang gnyis med du gyur pa'i mos pa mdzod /
ces me long spyi bor bskur zhing /
hU~M:
dus gsum bde gshegs kun gyi dngos :
pad+ma thod phreng dbang gi sku :
thugs rje phyag rgya'i dbang bskur bas :
rdzogs pa'i sangs rgyas thob par shog :
oM badzra gu ru kA ya mu drA a b+hi Shiny+tsa mAM:
drug pa mi shigs pa rdo rjes rgyas btab pa la /
rdo rje 'di nyid dbang chen rta mgrin yab yum gyi sbyor mtshams nas hU~M gi bu yug 'jig rten gyi khams gang bar 'phros pa kun kyang khrag 'thung khro tshogs su gyur te /
bdud dang log 'dren thams cad tshar bcad tshur 'dus te khyed rang rnams lhar gsal ba la thim pas lus kyi phyi nang thams cad khro bo'i tshogs su gtams pas bdud bzhi'i g.yul las rnam par rgyal ba he ru ka'i dpa' brtul drag rtsal yongs su rdzogs pa'i mos pa mdzod /
ces rdo rje spyi bor bzhag la /
hU~M:
dbang chen thugs rje rol pa las :
thabs shes gnyis med ye shes sprin :
hU~M gi bu yug 'jig rten gang :
tshur 'dus khro bo'i go tshogs gtams :
bdud bzhi'i g.yul las rnam rgyal shog :
hU~M badzra rak+Sha mAM:
de nas mtshams sbyor bcas shis pa brjod cing tshe nas gtor /
de ltar 'phags ma yid bzhin 'khor lo thugs rje kun sgrol ma'i dkyil 'khor du dbang yongs su rdzogs pa thob nas rjes kyi bya ba ni /
gzhung las /
lus ni lha la ngag ni sngags :
sems nyid 'od gsal phyag rgya cher :
rtag tu spyod pa'i dam tshig bsgo :
zhes gsungs pa ltar dbang srog 'dzin phyir dam tshig rnams la nye bar gnas par bgyid snyam pas 'di'i rjes zlos mdzod /
gtso bos ji ltar sogs dang /
gtang rag maN+Dal phyin chad spyi ltar bya /
slob dpon gyis tshogs la rol zhing lhag chog phyin chad las gzhung gi mjug bsdu ba rnams kyang gzhung bzhin byas pas 'grub bo //
'phags ma'i thugs rje zla ba'i 'dzum zer gyis //
sdig dang 'chi bdag mun pa mthar bskrad de //
ring 'tsho'i chu gter rdo rje'i srog spel nas //
bstan 'gro phan bdes yun du skyong gyur cig
/ces pa'ang bla ma dang lhag pa'i lha gnyis su med pas rjes su gnang ba bstsal pa ltar khyer bde'i yan lag tu 'chi med bstan gnyis g.yung drung gling pas dben khrod kun bzang bde gling du bgyis pa dge legs 'phel ///
/
