thugs rje chen po gsang ba 'dus pa'i dbang bshad rgyas bsdus 'phri bsnan gyis gsal ba bzhugs so //
chos kyi dbyings dang nam mkha'i khams kyis khyab pa'i rtog 'khrul rmongs pa'i sems can pha mar gyur pa thams cad bcom ldan 'das 'jig rten dbang phyug spyan ras gzigs kyi go 'phang la 'god par bya /
de'i ched du rdo rje theg pa'i lam gyi rtsa ba smin byed dbang gi sgor zhugs shing grol byed lam gyi rim pa zab mo la ci nas kyang bslab par bya'o snyam pa theg chen byang chub mchog tu thugs bskyed pa gsal btab cing /
chos gsan pa'i kun spyod rnams kyang tshul bzhin du mdzad nas gsan par zhu /
de la nyan pa po spro ba bskyed pa dang /
skabs don dngos bshad pa gnyis las /
dang po lo rgyus mdo tsam smos na /
phyogs bcu'i rgyal ba sras dang bcas pa thams cad kyi dmigs pa med pa'i thugs rje'i ye shes gcig tu 'dus pa'i rang gzugs la 'phags mchog spyan ras gzigs dbang phyug ces grags pa yin la /
de ni snying rje'i stobs rgyal dang rgyal sras thams cad las khyad par du 'phags pas thugs rje chen po /
sangs rgyas kyi sku dang zhing khams rgya mtsho mkha' khyab tu spro bas rgyal ba rgya mtsho /
de bzhin gshegs pa thams cad kyi rdo rje'i gsang ba gcig tu 'dus pas gsang ba 'dus pa /
srid zhi kun tu khyab pa'i cho 'phrul chen po'i rol gar mtha' yas pa sgyur bas gar gyi dbang phyug
/'khor ba dong nas sprugs pa'i phrin las kyi phyogs bcu'i 'jig rten dbang du mdzad pas 'jig rten dbang phyug
/mkha' khyab kyi 'gro ba spyi dang khyad par snyigs ma lnga dang ldan pa'i zhing rnams su snying rje'i spyan gyis rtag tu gzigs pas spyan ras gzigs dbang phyug la sogs pa don gyi yon tan las gras pa'i mtshan gyi rnam grangs mtha' yas pa zhing khams kun tu khyab pa 'di nyid /
rgyal ba chos sku'i dus na thog ma'i mgon po gzig brjid 'od dpag tu med pa /
longs sku'i dus na rnam snang gangs chen mtsho pad+ma'i snang ba rab tu rgyas pa /
sprul sku'i dus na kun tu spyan ras gzigs kyi dbang po lo ke shwa ra dang /
phyag stong spyan stong la sogs pa zhi ba dang /
dpal chen rta mchog rgyal po sogs khro bo dang /
rgyal ba rgya mtsho gsang ba 'dus pa sogs gsang chen dkyil 'khor 'khor lo'i dbang phyug rnams dang /
gsang ba ye shes dang 'phags ma sgrol ma sogs shes rab kyi cha las gang 'dul gyi skur snang ba dang /
myur mdzad ye shes kyi mgon po dang dzam+b+ha la dkar po sogs thugs rje shin tu myur bas 'dod rgu thogs med du stsol ba'i rnam 'phrul rgya mtsho'i sprin chen 'khor ba ji srid du zad pa mi mnga' bas chos kyi dbyings kun tu rgyas par gtams shing /
skal pa shin tu dman pas gdul dka' ba rnams la /
gzugs brnyan mthong grol /
rigs sngags bzlas grol /
ting 'dzin dran grol /
phyag rgya reg grol /
dam rdzas myong grol /
zab don thos grol /
bdug spos tshor grol sogs rgyal ba gzhan las khyad par du mas 'phags pa'i phrin las kyi sgo mtha' yas pa la dbang bsgyur /
khyad par rgyal bas zhabs kyis ma gcags pa gdong dmar mun pa'i gling bod kha ba can gyi ljongs 'di ni /
'phags mchog 'di nyid kho na'i 'dul zhing yin pas thog mar bde 'gro'i sa bon bskrun /
rim par chos skyong ba'i rgyal blon /
mkhas grub dge ba'i bshes gnyen /
skye bo phal pa /
bya dang ri dwags kyi gzugs sogs mchog dman bar ma'i sprul pa ji snyed pa dang /
sa rdo ri brag chu shing gi dngos po rnams kyang grol ba bzhin ldan du byin gyis brlabs te /
mdor na rten dang brten pa mtha' dag 'phags mchog 'di nyid kyi thugs rjes bzung ba kho na yin pas /
de'i mtshan brjod pa dang /
gzungs sngags bzla ba dang /
de la dge rtsa bskyed pa dang /
smin grol gyi lam la zhugs pa rnams la'ang sangs rgyas gzhan las lhag par myur ba'i byin rlabs 'byung ba /
yul dang yul can gyi rten 'brel babs las byung ba yin /
gnyis pa skabs don rgyu mtshan cung zad brjod na /
bdag cag gi ston pa thabs mkhas la thugs rje chen po mnga' ba de nyid kyis /
'jig rten du dam pa'i chos kyi 'khor lo bskor ba'i skabs su /
'phags mchog spyan ras gzigs dbang phyug gi mtshan dang rtog pa /
gzungs mdo /
rgyu sde zab mo rnam grangs du ma zhig gsungs pa de rnams la brten nas /
dngos grub brnyes pa sa chen po'i rdul dang mnyam pa byung zhing grub pa'i slob dpon so so'i gdams ngag dang sgrub thabs kyi rim pa rgya bod gnyis su mtha' yas pa byung ba rnams las ches mchog tu gyur pa ni /
spyan ras gzigs nyid rdo rje slob dpon gyi skur bzhengs pa gu ru pad+ma 'byung gnas kyi bka' srol rnams yin la /
de'ang slob dpon chen po nyid bod yul du 'jam dpal sprul pa'i rgyal pos spyan drangs /
gdug pa'i lha srin 'byung po thams cad btul /
gtsug lag khang bzhengs shing dge 'dun gyi sde btsugs pa dang /
mdo rgyud bod skad du bsgyur ba la gegs med mtha' ru phyin pa'i byin rlabs bstsal /
khyad par skal ldan rnams la gsang sngags rdo rje theg pa'i rgyud lung man ngag du ma gnang zhing nyan bshad sgom sgrub kyis gtan la phab pas bod kyi yul du grub pa'i skye bo mtha' yas pa bstan pa ji srid bar du rgyun mi 'chad par 'byung bar byin gyis brlabs /
ma 'ongs pa'i gdul bya la dgongs te phyogs bzhi dbus lngar gter chen gter phran ming can ming med grangs las 'das pa sbas shing dus la babs pa'i tshe de dag 'don pa'i skyes bu lung bstan /
gter ston rim par byon pa rnams kyis kyang gdul bya'i don mtha' yas pa dus gsum du mdzad pa las /
skabs su babs pa 'di ni /
o rgyan sangs rgyas gnyis pas thugs rje chen po'i rgyud che chung grangs med pa sgra rang 'gyur du mdzad cing /
re re la'ang man ngag las tshogs mang du mdzad nas thugs gter sa gter gnam gter la sogs par sbas /
bye brag tu bsam yas ar+Ya pA lo'i gling du thugs rje chen po gsang ba 'dus pa'i rgyud la brten te man ngag lag len gnad tig tu dril ba /
sgrub thabs rtsa ba'i skor /
yang zab khrid kyi skor /
mthar thug tshe sgrub kyi skor /
spyi'i man ngag rgyab yig gi skor /
bka' srung las tshogs kyi skor rnams dang /
de nyid khro bor bstan pa rta mgrin gsang 'dus kyi skor la sogs pa'ang mdzad /
lho brag tu dge bsnyen mkha' ris spyan drangs pa'i tshe la yag mon mkhar steng du gsang 'dus zhi khro'i skor rnams ye shes mtsho rgyal /
rgyal ba mchog dbyangs /
lang gro lo tsA la sogs pas shog ser ngos su bkod /
bse sgrom dmar por bcug nas lho brag gnam skas can du gter du sbas /
sngags kyi srung ma /
smyo kha dang mkha' ri sogs la gnyer du gtad pa /
phyis mi lo lnga bcu kha ral lung bstan pa'i dus su babs pa na /
lang gro lo tsA ba dkon mchog 'byung gnas nyid bsam bzhin skye ba bzhes pa gter ston grub thob thams cad kyi rgyal po rat+na gling pa sogs sku tshe gcig la gling pa gsum du grags shing /
zab gter nyi shu rtsa lnga spyan drangs shing 'gro don mdzad pa la bar chad med par sku tshe dang phrin las mthar phyin pa de nyid kyis lho brag gnam skas can du thugs gter /
gsang gter /
zab gter la sogs pa bzhugs pa'i nang tshan gsang gter 'di nyid spyan drangs pa'i tshe /
khrom tshogs mchog dman shin tu mang pos dngos su mthong bar /
dge bsnyen mkha' ri dpon g.yog mngon sum 'ongs nas gter sgo bstan /
'ja' tshon kha dog lnga pa dar yug brkyang pa ltar zug
/dri bzang gis lung pa khyab pa sogs ya mtshan pa'i ltas du ma byung /
gter gnas gzhan rnams nas bram ze dri med snying po'i sha ril gtsor byas skye bdun myang grol dang /
dam rdzas rigs mi gcig pa mang du spyan drangs /
sngags kyi srung mas lung bstan pa ltar 'phan yul sman rtse'i gtsor byas /
phyogs nges med du bum sgrub lan grangs sum cu so bgrang mdzad pas thun pa yan chad kyis thugs rje chen po zhal gzigs pa dang /
ril bu 'phel zhing 'phur ba dang /
'ja' dang 'od dang dri bzang gis khyab pa dang /
me tog gi char rtag tu babs pa sogs ngo mtshar gyi rdzu 'phrul mtha' yas pa bstan nas 'gro ba thams cad thugs rje chen po'i zhing du bkod /
chos bdag gtso bo pad+ma gsung gi bka' bab lo tsA ba rgyal ba mchog dbyangs kyi skye ba rgyal dbang bdun pa chos grags mtsho la chos dang dam rdzas phul bas 'gro don dbyar gyi chu bo ltar rgyas pa'i rten 'brel 'grigs /
rgyal sras tshe dbang grags pa /
chos bdag gu ru blo gros /
zur mang blo gros rgya mtsho sogs kyis mtha' dbus kun tu spel zhing bum sgrub bsnyen rgyun rgyun 'dzugs mdzad pa sogs kyis chos 'di'i phrin las phyogs med du khyab /
khyad par thugs rje chen po'i rnam 'phrul mkhas grub karma chags med zhabs dang /
de'i brgyud 'dzin rnams nas zab chos 'di'i bstan pa mdo khams stod smad bar gsum du dar rgyas nus pa med par spel bar mdzad /
snga phyi de dag rnams kyi dbang dang man ngag
/myang grol dam rdzas kyi rgyun ji snyed pa thams cad brgyud pa 'di la 'dus pas brgyud pa gzhan las khyad par du 'phags pa yin zhing /
de lta bu'i dbang bskur ba la'ang /
rgyas pa rin chen gter bum mchog dbang dang bcas pa /
bsdus pa gtor dbang yid bzhin nor bu gnyis su bzhugs pa las /
da lam /
de gnyis gang rung 'di'am /
dbang chen rgyas pa'i don bsdus rgyud las phyung ba rnal 'byor rgyun dbang nyid sgrub par byed pa ste /

spyir dbang bskur thob pa'i phan yon mtha' yas pa gsar rnying gi rgyud sde chen po rnams las 'byung ba yin la /
bye brag 'di nyid kyi yon tan ni /
gsang ba 'dus pa'i rgyud las /
dus gsum bde gshegs sku gsung thugs //
yon tan phrin las ma lus pa //
yig bdun dag la yang dag rdzogs //
dbang thob yon tan mtha' yas te //
rnam kun mkhyen pa'i sangs rgyas kyis //
stong gsum 'jig rten khams 'di dag
/til 'brur bsil nas bgrang na 'dzad //
yig bdun yon tan zad mi shes //
zhes sogs dang /
yig bdun dbang dang lung thob mis //
las dang las kyi rnam smin rung //
mi dge bcu dang mtshams med lnga //
dus 'di nyid la sbyong bar byed //
yang snying yid la sus byed tshad //
thugs rje chen po de yin phyir //
bar chad sel zhing 'gro ba 'dul //
ces sogs rgya cher 'byung ba dang /
skye bdun gyi dam rdzas sgrub tshul gsang sngags gsar ma'i bde mchog rtsa rgyud sogs las rgyas par gsungs shing /
rnying ma'i phyogs su thugs rje chen po'i las tshogs rnams su rgya cher gsungs pa ste /
spyir skye bdun gyi sha ni spyan ras gzigs kyis ched du sprul pa'i myang grol yin pas khar song ba tsam gyis rnam grol thob pa sogs phan yon mtha' yas te /
dkar chag 'gro ba kun grol las /
khyad 'phags dam rdzas myang grol 'di //
'gro ba gang gi kha ru ni //
sro ma tsam zhig song gyur kyang //
tshe gcig sangs rgyas mi 'grub re //
zhes dang /
sems can gang gi khong du song ba na //
ya rabs bdun ldan mi lus thob nas kyang //
skad cig nyid la chos sku mi thob re //
zhes sogs bsngags pa rgya cher 'byung zhing /
de nyid sgrub chen 'di'i sgo nas tshul bzhin bsgrubs pa'i ril bu bstan pa'i phan yon ni snga ma las kyang khyad par du 'phags te /
don tig 'gro ba kun sgrol gyi rgyud las /
thugs rje'i sprin las shugs 'byung ba //
'di nyid myang ba tsam gyis ni //
blo dang bral ba'i don rtogs nas //
sgom mi dgos par myang grol lo //
zhes dang /
yang 'dus dang gsang 'dus sogs kyi rgyud mang por /
ril bu sa yi ltor song ba //
tshe rabs gang dang gang skyes kyang //
spyan ras gzigs dang 'bral mi srid //
skye ba dran cing thos pa 'dzin //
yon tan bsngags pa tshad las 'das //
zhes gsungs pas mtshon no //
dgos pa phan yon de ldan gyi dbang bskur ba dngos bsgrub par bgyi ba la /
slob dpon gyis bgyi bar 'os pa thams cad legs par grub zin pa lags pas /
khyed rang slob ma rnams kyi ngo skal du gyur pa dbang bskur zab mo zhu ba'i yon du dmigs te thog mar maN+Dal 'bul bar zhu //
zhes mtshams sbyar nas zhing khams 'bul du gzhug
/de nas gsol gdab kyi mtshams sbyar sogs la 'jug go
/zhes pa 'di'ang lo bstar bum sgrub chen mo'i skabs su nye bar mkho bas mtshams sbyar te skyabs rje sku mched kyi bka' ltar gu Na sa mu dras bgyis pa dge legs 'phel //
sarba mang+ga laM///
/dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
