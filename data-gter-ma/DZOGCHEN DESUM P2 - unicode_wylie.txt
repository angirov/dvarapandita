\u0f01\u0f83:
rdzogs pa chen po sde gsum las :
mdo byang rab tu gsal ba bzhugs so :
sde gsum spyi skor /
\u0f88\u0f88\u0f88\u0f88\u0f88\u0f88
na mo gu ru :
chos dbyings klong nas snang bzhi mthar phyin sku lnga yongs rdzogs yon tan rgyas pa'i sku :
'jig rten kun tu grags shing mi slob zung 'jug mngon gyur shrI sing :
kun gyi spyi dpal chen por gyur pa bla ma dpal chen he ru ka :
rje btsun chen po bka' drin can gyi bdag nyid de la rtag tu gus phyag 'tshal :
o rgyan pad+ma bdag nyid kyis :
'gro don byed par sems bskyed de :
sin+d+hu'i rgya mtsho'i gling nyid du :
ngo mtshar pad+ma'i steng du 'ong :
rgyal ba kun gyis rab tu gnas :
o rgyan rgya gar la sogs pa'i :
mkhas grub brgya dang rtsa brgyad bsten :
sde snod gsum dang khyad par bzhi'i :
dgongs spyod ma lus lon par byas :
man ngag bcud kyi snying por dril :
lta ba dgongs klong mngon gyur pa'i :
ye shes sku can dpal seng la :
gdams pa'i mthar thug zhus pa'i tshe :
mi yul kun tu ma grags pa'i :
rig rtsal dbang mchog bdag gis thob :
de nyid bod du spel ba'i snod :
gcig kyang ma mchis gab pa'i tshe :
mnga' bdag khri srong lde'u btsan dang :
mkhas pa'i dbang po bai ro dang :
kun las khyad 'phags mtsho rgyal te :
las can skal ldan gsum gyi ngor :
shrI siM ha'i thugs kyi bcud :
bla ma dgongs pa rnam pa bzhi :
sbyin te yang tig dgongs nyams bstan :
gzhan yang rje 'bangs mched bdun la :
dam chos rdzogs chen sde gsum bshad :
da lta shin tu spel phangs pas :
zab pa thugs kyi gter du sbas :
nam zhig las can bur 'phrad nas :
gdams pa sna res grol bar 'gyur :
snyan nas snyan du brgyud pa gces :
gang zhig 'gro don sgo dbye tsam :
sgrub thabs sna re sbyin par bya :
yongs rdzogs spel ba'i snod med do :
de phyir mdo byang ma ston cig :
bu yig dkar chag 'dra ru bris :
spyi don tsam las bstan mi bya :
sa ma ya :
rgya rgya :
man ngag spyi la gces pa'i snying lta bu :
gdams pa'i mthar thug yang zab tshig bzhi dang :
de yang zab la mtshan gsol mdung tshug ma :
grangs la mtshan gsol ma bu bco brgyad dang :
mthar thug mi gsal nam mkha'i zhun ma dang :
che ba brjod pa nyi ma klong chub dang :
shin tu gsang ba siM ha'i brda la gab :
rig 'dzin bla ma'i zab gsang brda bzhi ste :
shin tu gsang ba snying gi byang bu lags :
re re tsam las gzhan la spel mi rung :
mthar thug bla ma'i sgrub thabs rtsa ba 'di :
zab pas nyi zla'i rgya can thugs kyi bcud :
rang gi nyams len gzhan la ster 'os med :
de la dbang ba 'di nyid thon pa'i tshe :
lo gcig gam ni yang na lo gsum khongs :
skyes bu dpral bar sme ba dmar pos mtshan :
byis pa'i tshul can de la mtha' nas ster :
gnas kyi nye 'dabs 'di ru shin tu 'byung :
rtsa ba'i tshan bzhi rgyab chos rnam pa bzhi :
dpe la ltos phyir ma bu nyid du yod :
spyi dang sde gsum rtsa ba'i chos yin la :
brgyud gsum glu yi sde ste rgyab chos bzhi :
khog phub man ngag mthar thug khungs btsun pa'o :
'di brgyad kun las rtsa ba'i chos bzhi ni :
phyi skor sems sde nam mkha'i klong yangs dang :
nang skor klong sde nyi ma klong chub dang :
gsang skor man ngag 'od zer mtha' yas te :
phyi skor nam mkha'i klong yangs skor brgyad dang :
nang skor nyi ma klong chub skor dgu rnams :
slob dpon bai ro tsa nas bod du bsgyur :
'di ni shrI siM ha'i thugs bcud de :
zab la 'dril zhing gzhan la ma bstan pa :
slob dpon bdag la spel bar bka' gnang med :
bai ro la ni gnang ba bstsal 'dug pas :
ma bur bsdebs te 'di ru bzhag pa 'o :
man ngag skor dgu 'od zer mtha' yas ni :
pad+ma bdag gis dpal seng nyid la zhus :
zab pa'i mthar thug 'di ru gdams pa ni :
man ngag nyi shu rtsa drug bstan pa 'o :
phyi skor bla ma sum cu rtsa gcig las :
slob dpon rnams kyi bsgom tshul khyad par yang :
rim pa'i tshul du bsgrigs par ma byas te :
rtsa ba'i bla ma dbus su sgom pa yin :
'gro 'dul bla ma'i sgrub thabs zab pa ni :
yang zab bstan pa'i snying po zhes bya 'o :
'di ni spyi chos yin pas spel yang rung :
'di yi byin rlabs bla ma'i spyi lta bu :
khyad par dgongs pa'i rang bzhin nyams bskyang ba :
glu yi sde tshogs snga phyi gnyis su brjod :
phyi skor byin rlabs bla ma'i byin rlabs gnyis :
khrigs su bsdebs nas bskur tshul bdun gyi shes :
phyi skor byin rlabs a yig mda' 'phen ma :
zla ba'i zhun ma snying gi mun sel yin :
grol ba'i khrid ni don bzhi'i khongs su rdzogs :
sems kyi rang bzhin rtogs par bya ba las :
stong nyid chos dbyings brdal khyab gdams pa zhes :
de nyid rjes 'brel dgongs pa mthar gsal ba :
dgongs pa rang gsal lta ba klong yangs zhes :
de yi phyi skor chos tshan brgyad yin la :
rdo rje dbyings kyi lha tshogs sgrub pa yang :
shrI siM has rgyud las bkral ba'i tshul :
rdor dbyings rdo rje rtse mo 'od gsal zhes :
yi dam khro bo'i sgrub pa 'di la med :
da ni nang skor klong sde skor dgu ni :
rig 'dzin bla ma 'gro 'dul bco lnga yang :
rgya gar yul gyi slob dpon chen po rnams :
'gro don phyir du bod kyi yul du 'khrungs :
de yi dbang byas ye shes mtsho rgyal la :
lha sras kyis zhus lha sras gshegs rjes su :
zur mkhar bza' yis yi ger bkod pa dag :
ngan lam ban+des khrigs su btab pa 'di :
bla ma'i phrin las dgongs pa 'od gsal zhes :
'di yi byin rlabs bla ma'i spyi skor las :
grub pa'i tshul ston bka' babs dbang bskur zhing :
thugs kyi byin rlabs rdo rje'i glu rnams blang :
zhi ba rdzogs chen ston pa bcu gnyis kyi :
sgrub pa zab gsal klong yangs zhes bya de :
gtso bo chos nyid klong las bskyed pa med :
sku gsum don gyi phrin las chen po 'o :
de yi byin rlabs dgongs pa brda bzhi'i dbang :
gsang gsum rdo rje 'bar ba zhes byar brjod :
yi dam khro bo mngon rdzogs rgyal po ni :
mdo lung chen po'i rgyud las btus pa ste :
dga' rab rdo rjes mdzad pa'i lugs bzhin du :
shrI siM ha'i chos kyi khyad chos so :
phrin las nyi ma mtha' yas zhes bya ste :
dbang bskur 'jug pa'i sngon 'gro yan lag bcu :
rtsa ba dgu bsgril 'jug cing smin pa'i sgo :
mtha' rten yan lag gnyis te nyi shu yin :
dbang gi gter mdzod chen po zhes bya 'o :
khrid kyi byin rlabs brda bzhi bstan pa dang :
g.yu sgra snying po'i dgongs bcud ji lta bur :
'di ru yi ge btab par byas pa ste :
'di ni klong sde'i chos kyi khong snying dag :
dang po khams kyi smad du bai ro yis :
mi pham zhes pa'i rgan po zhig la gnang :
g.yu sgras de yi dus su ma thos te :
slar yang de bzhin bai ro tsa na yi :
o rgyan bdag dang rje 'bangs mched drug rnams :
ru dam lung pa pha bong nag po'i steng :
bzhugs pa'i tshe na bai ros g.yu sgrar gdams :
de yi dus su jo mo mtsho rgyal gyis :
yi ger btab ste gter du sbas par brtsam :
khrid kyi dngos gzhi brda bzhi'i sgom tshul yang :
lta ba rang sangs klong yangs zhes bya 'o :
rjes 'brel shan 'byed nam mkha'i sgo 'byed ces :
nang skor rim pa dgu po de yis rdzogs :
man ngag skor la thog mar pad+ma bdag :
rgya gar yul nas dka' ba mang po yis :
mnyes pa gsum gyis slob dpon bsten pa rnams :
thams cad ye shes sku can sha stag ste :
de dag sgrub pa'i tshul ni 'di lta ste :
bla ma yongs rdzogs sgom pa'i gseng lam zhes :
byin rlabs spyi las khyad par mtshan dang ni :
sku yi rnam pas sngon du skus dbang bskur :
gsung la gdams pa thugs la rdo rje'i glu :
dgongs pa'i nyams skyong bzhi yis rdzogs pa la :
dbang bskur dgongs pa mthar phyin zhes bya 'o :
yi dam pad+ma'i snying tig zhi khro gnyis :
thig le lnga rdzogs 'od zer klong thim zhes :
lta ba klong yangs dbyings kyi rdzong dang ldan :
rig pa rang byung 'phrang gi sgo lcags tshul :
rdzong 'phrang dbyer med bde gshegs 'dus pa zhes :
dbang gi mdo byang spyi blugs zhes bya 'o :
zhi khro'i dbang chen rdo rje'i gnas sbyang ngo :
khrid kyi sngon 'gro spros bcas spros med dang :
shin tu spros med rab tu spros med de :
zad sar 'khyol ba'i ye shes gseng lam mo :
lta ba dngos gzhi shrI siM ha yi :
gdams pa'i gzer bdun sems la btab tshul ni :
ye shes rig pa'i ral gri zhes bya 'o :
rjes 'brel lta ba snyan brgyud rnam gsum ni :
gdams pa kun gyi mthar thug spyi tir rdzogs :
ye shes lta ba'i rgyal po zhes bya 'o :
'di ni gsang ba'i klong dgu 'di'i mtha' ru :
man ngag dgongs pa'i zhe phugs btags pa yi :
tshe gcig zung 'jug sku ru 'gyur ba ste :
gdams pa'i mthar thug 'di 'dra sngon ma bstan :
chig brgyud gnubs chen mkhar chen rnams la spel :
re zhig sum cu dus kyi mar gsham la :
gdams pa ma bu nam mkha'i klong du mjal :
phan tshun gab sprad be ro'i skyes mtha' zhig :
blo gros ming can de la bdag por gtad :
de la gces pa'i sde drug bstan pa ni :
lo rgyus snying gi ti ka chen po dang :
lung bstan gsal ba'i sgron me gab rgya can :
khyad par shin tu gces pa'i snying gi khrag :
mkha' 'gro dgongs pa klong gsal las btus pa'i :
phrin las ye shes mkha' 'gro'i dgongs rgyan dang :
zab pa yum gyi dbang bskur rnam pa gnyis :
shin tu gces pas lo gsum khongs dag la :
lho yi phyogs nas sprel gyi lo pa 'am :
rta yi lo pa snying gar sme ba dmar :
byis pa'i tshul can de nyid bdag por 'gyur :
ma 'ongs yab sras gnyis po mjal ba'i tshe :
de dus gnyis pos nyams len byed pa las :
rlung phyogs tsam yang gzhan la bsgrag mi rung :
bka' yi srung ma dregs pa sde gsum gyi :
phrin las glog gi spu gri ma bu bcas :
mtha' rten tshe yi gdams pa gsang ba'i lam :
'chi med bdud rtsi'i sman lung chen mo ste :
sbas pa'i gnas mchog chen po'i dkar chag can :
phrin las la gces byang bu bcu phrag ste :
chad lhag med par yongs su rdzogs pa 'o :
de nyid sa steng 'byung ba'i bskal pa'i dus :
rgya yi yul phyogs mun pa 'khrugs pa 'dra :
bal bo'i yul ni khrag mtsho khol ba 'dra :
bod kyi yul ni rnga thog sran ma bzhin :
stod smad zing zing long long gyur pa na :
sa gnad shin tu che ba 'bri lung du :
kha brag ma yi thugs sgrub chen mo yi :
tshogs kyi 'khor lo 'bum phrag brtson pa dang :
mkho mthing ma yi bde gshegs 'dus pa yi :
las kyi sbyor ba'i gzer chen gdab par bya :
shel phug ma yi bka' brgyad rdzong 'phrang gi :
bdud rtsi sman gyi sgrub pa byed pa sogs :
rten 'brel go ma 'gags par bsgrigs pa na :
stod smad kun gyi g.yo 'khrugs cung zhig zhi :
de nas lcags sprel lo yi snga rjes la :
'khrugs pa'i skabs zhi mu ge'i bskal pa 'byung :
spyi rong phyogs su 'bru yi gter kha sbas :
khri sgo'i phyogs su rin chen gter kha sbas :
shod chen bco brgyad gter gyis phyur bur bkang :
rong mdo rnams su brtan mar mdos bya zhing :
ma mo rnams kyi drung du mdos chen phul :
chu klung chen po bzhi ru klu gta' bsdams :
de yis mu ge'i bskal pa cung zad zhi :
shing stag lo yi snga rjes thams cad la :
mu ge'i bskal zhi nad kyi bskal pa 'byung :
lha ri rtse lngar sman gyi sgrub pa bya :
seng ge rdzong gsum sman gyi gter chen sbas :
dbus gtsang khams la sman gyi 'gyed chen bya :
chu sprel lo la stod smad mtha' 'ur 'drog :
bsam yas mthil du bde gshegs 'dus pa sgrubs :
yongs rdzogs phug tu phur pa'i las sbyor bya :
ri bo bkra bzang 'dabs su mchod rten bzhengs :
de yis stod smad g.yo 'khrugs cung zhig zhi :
shing sprel lo la lha sa'i mthil dag tu :
gtam ngan lha mi'i gnas su grags pa 'byung :
de la phan phyir gtsang gi phung po cher :
bde gshegs 'dus pa'i sgrub chen lan gsum bya :
lha sa'i mthil du rdo rje 'dzin rnams kyis :
nga yi sgrub pa bar chad kun sel gyi :
sgrub pa las sbyor mtha' rdzogs yang yang bya :
me bya lo la stod smad thams cad du :
tsi tsi dz+wa la'i nad kyis zin pa'i dus :
bsam yas mchims phur gnas chen byin 'beb bya :
bod kyi mtsho chen lnga la klu gta' bsdam :
lcags khyi lo la stod smad kun nas 'khrugs :
bod kyi yul kun sil bur 'thor ba'i tshe :
smad kyi phyogs nas rdo rje'i ming can ni :
stag gi lo pa lho nas glog ltar 'khyugs :
sbas pa'i yul phye 'gro ba dbugs dbyung byed :
bod yul bde skyid 'byung 'gyur de tsam las :
zhib par seng brag kha byang chen mor ltos :
'di nyid sa steng byung ba tsam gyis ni :
mon brag dkar po brag gi gter kha thon :
shin tu gces pa'i lung byang sde bdun ltar :
bod kyi sa gnas thams cad gso ba dang :
bod dang bod kyi me btsa' nyams pa rnams :
tshul bzhin gsos na drug cu'i skor gsum la :
rgyal ba'i bstan pa bod kyi bde skyid gnas :
zhes pa'i mdo byang legs par bstan pa 'di :
mtsho rgyal khyod kyis gsang ba'i yi ger thobs :
ma 'ongs las 'phro can dang 'phrad par shog :
sa ma ya :
rgya rgya :
gter rgya :
sbas rgya :
zab rgya :[ \u0f88\u0f88\u0f88\u0f88\u0f88 ]sprul pa'i gter chen mchog gyur gling pas bde chen pad+ma shel phug gi gnam khung nas spyan drangs pa'i shog ser las gtan la phab rim bzhin mtsho skyes bla ma dgyes pa'i 'bangs mkhyen brtse'i dbang pos bris pa dge legs 'phel /
zhus so ///
/
