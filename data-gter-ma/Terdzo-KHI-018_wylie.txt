@#//
snyan brgyud phur pa'i gnad tig gi phrin las kyi byang bu khrigs su bsdebs pa phrin las rnam par rol pa'i dga' ston zhes bya ba bzhugs so //
na mo badzra ku mA ra ya /
snang srid thams cad phur pa'i lhar //
gdod nas yongs grub 'gyur ba med //
chos nyid gnyug ma'i phyag rgya'i skur //
'du 'bral med pa'i phyag gis btud //
gang de sgrub pa'i phrin las kyi //
phul byung snyan brgyud zab mo yi //
cho ga skal bzang rnam grol gyi //
dga' ston nyung ngu 'dir dbye bya //
de la 'dir slob dpon chen po pra b+ha hasti'i dgongs pa bdud 'dul gu ru shAkya seng ger snyan brgyud du gdams pa'i phur pa'i gnad tig gi phrin las la /
sbyor ba /
dngos gzhi /
rjes kyi las rim mo //
dang po la /
sbyor ba sta gon dang /
sngon 'gro dngos gnyis /
dang po ni /
stegs bu khebs ldan gyi gong du dpal chen po'i dam tshig gi bris sku yod na bshams /
dbang dang sgrub mchod la ras bris kyi dkyil 'khor rta babs snam bzhi dur khrod yod pa /
dbus lcags 'khor rtsibs bcu'i lte ba dang rtsibs rnams la lha mtshan bkod pa bshams /
ma 'byor na maN+Dal steng 'bru nag gsher can gyi tshom bu bcu bkod pa'i khar 'phrul stegs lang sgrub phur dar mthing nag btags pa e khrom la 'dzugs /
sgrub mchod bdag 'jug dang dbang bskur sogs dang 'brel na de steng many+dzi'i khar rnam bum /
sku tsaka
/dur khrod dpal chas kyi tsakli /
sngags byang /
phyag mtshan /
gsang thod /
rig tsaka
/shel rdo /
tshe 'brang /
tshe ril chang /
brub khung du nya bo /
tho ba /
sgrol gri
/hom gzar /
thun rdzas /
me hom sogs 'du bya /
dkyil 'khor gyi mdun rgyab gang bder sman raka gtor gsum /
gtor 'bul /
chad brtan /
zhi drag gi mchod pa /
dkar bgegs sogs kyang bshams /
bsnyen sgrub rkyang pa'i skabs tshom bu /
sgrub phur /
sman raka gtor gsum dang /
tshe rten rnams tsam bshams pas chog
/slob dpon gyi mdun du g.yon nas brtsam /
nang mchod /
rdor dril /
DA ru /
las bum /
gdab phur /
'bru snod sogs bshams //
gnyis pa sngon 'gro'i las rim dngos la /
tshig bdun gsol 'debs dang /
dpal chen rdo rje gzhon nu'i dgongs pa yis :
sogs dang /
brgyud pa'i gsol 'debs sngon du 'gro bas /
skyabs su 'gro ba ni /
mdun gyi nam mkhar bla ma dang gnyis su med pa'i dpal rdo rje gzhon nu rtsa gsum rgyal ba rab 'byams kyi sprin phung 'phro ba mngon gsum bzhin du bzhugs par bsam la /
a :
skye ba med pa'i ye shes las :
'gag med snang ba'i phyag rgyar bzhengs :
dpal chen rdo rje gzhon nu la :
rang ngo shes pas skyabs su mchi :
zhes lan gsum gyis skyabs 'gro dang /
skyabs yul dpang por bzhug pa'i mdun du smon 'jug gi sems bskyed pa ni /
hU~M:
de bzhin nyid dbyings ma rtogs pa'i :
'gro la snying rje chen po'i blos :
rim gnyis zab mo'i rnal 'byor gyis :
khams gsum sgrol bar sems mchog bskyed :
ces lan gsum gyis sems bskyed /
yan lag brgyan pa 'bul ba ni /
ho :
rdo rje slob dpon sangs rgyas dpal :
dus gsum bzhugs la phyag 'tshal lo :
mchog gsum bsten pa'i zhing gyur la :
gnyis med yid kyis skyabs su mchi :
dngos 'byor yid kyis rnam sprul pa'i :
dag pa'i mchod pa bzhes su gsol :
dngos grub chu bo gcod pa'i gegs :
nyes byas ma lus bshags par bgyi :
phyogs bcu 'khor gsum dag pa'i chos :
ma chags spyod la rjes yi rang :
dag pa mtha' bzhi dri ma med :
rdzogs pa'i byang chub sems bskyed do :
bde gshegs dbang phyug sems can la :
dgos pa gsum phyir lus 'bul lo :
tshe rabs bgrangs pa'i las rnams kun :
bsdus te byang chub chen por bsngo :
zhes tshogs gsag kyang bya /
mthar tshogs zhing rnams rang la thim par bsam /
dkar gtor gser skyems dang bgegs gtor bshams la /
las bum gyi chus bran /
raM yaM khaM/
stong pa'i ngang las b+h+rU~M las rin po che las grub pa'i snod yangs shing rgya che bar gtor ma kha dog dri ro nus mthu phun sum tshogs par gyur /
oM AHhU~M/
lan gsum gyis brlabs /
b+hU mi pa ti sa pa ri wA ra badzra sa mA dzaHsa mgron dgug
/b+hU mi pa ti sa pa ri wA ra oM a kA ro btags pa lan gsum gyis bsngo /
gang dag 'dir gnas lha dang klu
/gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
zhes gtor ma dang gser skyems phul /
bgegs gtor bsngo ba ni /
rang nyid he ru ka'i skur gyur /
raM yaM khaM/
oM AHhU~M ha hoHhrIH
lan gsum gyis brlabs /
oM sarba b+hUta A kar+Sha ya dzaHsa mgron 'gug
/oM sarba big+h+nAn na maHsarba ta thA ga ta b+h+yoHsogs btags pa lan gsum gyis bsngos la /
bgegs bskrad pa ni /
hU~M:
nyon cig bgegs dang log 'dren rnams :
nga yi bka' las 'da' ma byed :
rdo rje gsang ba'i bka' lung las :
sdig can gang zhig 'da' byed pa :
stobs chen khro bo chen po bcus :
klad pa tshal pa brgya ru khos :
gdug cing sdang sems ldan pa rnams :
song zhig lha min lha yang rung :
nga la bar chad byed pa rnams :
mthu dang rdzu 'phrul med par mdzod :
oM sum+b+ha ni sogs drag sngags gul yungs bcas kyis bskrad /
srung ba'i mtshams gcod pa ni /
hU~M:
ngang nyid rdo rje chos dbyings las :
phyi nang snod bcud khyab pa yi :
'bar ba'i khro bo mi bzad pas :
log 'dren 'byung po mtshams bcad gyur :
hU~M hU~M hU~M badzra dz+nyA na rak+Sha b+h+rU~M:
zhes srung ba'i 'khor los phyogs mtshams dkrigs par mos /
rgyun bshags ye shes sku mchog kyang spro na bya /
phur pa byin rlabs spro na /
phur bu gu gul gyis bdug
/yungs dkar gyis brab /
dug khrag gis byugs la /
ma gu ta la pra ta la :
sangs rgyas thams cad 'dus pa'i bdag :
phrin las yongs su rdzogs pa'i dngos :
ting 'dzin gsal zhing brtan pa yi :
sgrub pa'i rdzas su byin phob cig :
oM badzra kI li kI la ya sarba sa ma ya A be sha ya a a a :
rol mo 'khrol nas dal dbus bzhag /   phur pa byin rlabs 'di bsnyen sgrub sogs kyi skabs dang por thun gcig las ma byas kyang chad skyon med cing /
rten phur med na ni 'don mi dgos /
mchan /
byin dbab pa ni /
spos rol g.yab dar dang bcas /
oM:
sngon gyi thugs dam chen po yis :
'gro rnams yongs su sgrol ba'i phyir :
dpal chen lha sngags ye shes kyis :
mchog thun grub pa'i byin chen phob :
oM badzra kI li kI la ya hU~M:
dz+nyA na A be sha ya a :
zhes lan mang du brjod pas bdag gnas sgrub rdzas snod bcud thams cad la byin dbab /
mchod pa byin rlabs ni /
oM AHhU~M:
dbyings kyi snod du rig pa'i bcud :
'dod yon rgya mtsho'i sprin 'phro ba :
mchod pa'i phyag rgya chen po ni /
'phel 'grib bral ba'i rgyan du shar :
oM sarba pU dza AHhU~M:
lan gsum gyis byin brlab /
gnyis pa dngos gzhi'i lha bskyed pa ni /
hU~M:
rdo rje de bzhin nyid kyi dbyings /
snying rje'i 'gal zla la khros pas :
nyon mongs zhe sdang gzung 'dzin gcod :
mtshon chen hU~M sngon 'od 'bar ba :
rang byung nam mkha'i dkyil du shar :
'khor 'das srog gi go ru bsgom :
cho 'phrul chen po'i ting 'dzin las :
snod bcud dngos 'dzin dbyings su sbyangs :
klong lnga'i dwangs ma 'byung rim steng :
ye shes lnga rdzogs gzhal med khang :
dur khrod drag po'i bkod pa can :
'jigs shing skyi g.ya'i nang khongs su :
gnam lcags tsakra rtsibs bcu'i dbus :
bdag nyid ma bcos rtsa ba'i lha :
rdo rje gzhon nu sku mdog mthing :
zhal gsum phyag drug zhabs bzhi bgrad :
g.yas dkar g.yon dmar rngam bzhad gshe :
phyag drug ye shes rol pa'i rtags :
g.yas gnyis rdo rje rtse dgu lnga :
g.yon gnyis me dpung kha T+wAM dang :
tha mas ri rab phur bu 'dril :
yum chen 'khor lo rgyas 'debs ma :
mthing skya ut+pal dung khrag bsnams :
dpal dang dur khrod rol pa'i chas :
pad nyi lha chen khyo shug steng :
khams gsum zil gnon chen por bzhengs :
hU~M hU~M hU~M:
rdo rje hU~M gi glus bskul bas :
yab yum bzod med bde ba 'bar :
rjes chags snyoms zhugs mkha' gsang nas :
a haM sngags kyi sgra chen pos :
sangs rgyas sras bcas spyan drangs te :
zhal zhugs byang sems thig ler zhu :
'od kyi gong bu mkha' nas spros :
rtsibs steng dpal chen khro rgyal bcu :
mthing nag phur 'dril yum dang 'khyud :
za gsod pho nya'i sprin phung 'phro :
sgo bzhir phrin las sgo ma bzhi :
mu ran 'jig rten skyong bas bskor :
gtso bo yab yum gnas lnga ru :
sangs rgyas pad+ma rdo rje dang :
rin chen las kyi kI la ya :
dkar dmar mthing ser ljang gu'i mdog :
lhan skyes yum dang bcas par gsal :
gnas gsum oM AHhU~M gis mtshan :
rdo rje gsum du byin gyis brlabs :
bde gshegs dbang bskur ye shes lnga :
khrag 'thung rigs lnga'i phyag rgyar rdzogs :
oM AHhU~M:
hU~M oM trAM hrIHA:
zhes bskyed rim srid pa phur bu lha sku phyag rgya'i rnal 'byor gsal gdab par bya'o //
ye shes kyi 'khor lo spyan 'dren pa la /
spos dang g.yab dar dbyangs rol dang bcas /
hU~M:
srid pa'i phur bu sgrub pa dang :
dbang dang dngos grub blang ba'i phyir :
ye shes khro bo gshegs su gsol :
khro rgyal 'khor bcas gshegs nas kyang :
rtags dang mtshan ma bstan pa dang :
kI la ya yi dngos grub stsol :
oM badzra kI li kI la ya hU~M:
badzra sa ma ya dza dza :
zhes spyan drangs /
bzhugs gsol ni /
hU~M:
rdo rje gzhon nu'i lha tshogs rnams :
srid pa rdo rjer grub mdzod cig :
srid pa rdo rje phur pa'i lha :
ye shes khro bor grub par mdzod :
dzaHhU~M baM ho :
sa ma ya tiSh+Tha lhan :
dam ye dbyer med du brtan par mos /
phyag 'tshal ba ni /
hU~M:
thabs kyi spyod pas 'gro don du :
byams dang snying rjes gang 'dul ba :
sangs rgyas phrin las rdzogs mdzad pa'i :
khrag 'thung chen por phyag 'tshal lo :
a ti pU ho :
pra tIts+tsha ho :
mchod pa 'bul ba ni /
hU~M:
bla med mchog gi mchod pa ni :
ye shes lnga yi 'od zer 'phro :
yul dang dbang po gnyis med pa :
bde chen longs spyod chen por rol :
oM shrI badzra ku mA ra sa pa ri wA ra ar+g+haM:
pA d+yaM:
puSh+pe :
d+hU pe :
A lo ke :
gan+d+he :
nai bid+yA:
shab+da :
sarba pany+tsa a mr-ita rak+ta ba liM ta ma hA su kha pU dza ho :
khyad par du rak+ta tshar gsum gyi mchod pa ni /
phud dang rak+ta bsres la dang po bka' bsgo ba'i phyir phul la /
hU~M/
dngos grub bar chad byed pa'i bgegs //
gdug cing sdang sems ldan pa rnams //
zungs shig rgyob cig rnam par chings //
gtogs shig grogs dang bral bar gyis //
rings par khug la smrar chugs shig
/phob cig rnam par gzir bar gyis //
nga yi dbang du gyur nas kyang //
bsgo ba'i bka' la nyan par byos //
ma hA rak+ta khA hi /
gnyis pa dam can gnad du dbab pa'i phyir 'bul ba ni /
hU~M/
bran dang bka' nyan pho nya'i tshogs /
khyed kyi dam tshig dus la bab //
sngon chad ji bzhin bcas pa yi //
mngon spyod phrin las myur du mdzod //
ma hA rak+ta khA hi /
gsum pa mthu dang rdzu 'phrul 'phrog pa'i phyir 'bul ba ni /
hU~M/
dngos grub bar chad byed pa'i bgegs //
gdug cing sdang sems ldan pa rnams //
lha 'am 'on te bdud kyang rung //
nga la bar chad byed pa rnams //
mthu dang rdzu 'phrul med par gyis //
ma hA rak+ta khA hi /
zhes phul bas mnyes par bya'o //
bstod pa ni /
hU~M:
sgeg pa dpa' ba mi sdug rdo rje'i sku :
rgod gshe drag shul sngags kyi sgra gdangs can :
snying rje rngams zhi ye shes srog ldan pa'i :
phrin las 'dus pa'i lha la phyag 'tshal bstod :
ces brjod la /
lha'i snang zhen la bslab cing gsal dag brtan gsum gyi bskyed rim tshad du phyin pa la bslab bo /
dbang dang sgrub mchod sogs kyi skabs dzapa? khang spyi ltar dbye /
bzlas pa'i rnal 'byor ni /
thugs ka dpal gyi be 'u'i dbyings :
ye shes sems dpa' thig le'i dbus :
badzra satwa tshon gang ba'i :
snying dbus nyi zla kha sbyor sbubs :
hU~M las rdo rje'i sngags phreng 'phros :
yab yum zhal nas zhal du zhugs :
gsang ba'i lam nas 'khor ba'i mod :
sku dang sngags phreng me 'od mtshon :
nam mkha' gang ba'i spro bsdu yis :
phyogs dus rgyal ba mchod pas mnyes :
khams gsum nyon mongs dug chen sbyangs :
srid gsum dregs pa gzir zhing bsngangs :
bar chad bdud bgegs tshar thag bcad :
snod bcud ka dag gnyug ma'i babs :
rdo rje gzhon nu'i ngo bor rdzogs :
zhes dmigs pa'i srog tu bzung la /
oM badzra kI li kI la ya hU~M:
zhes rtsa ba'i bsnyen sngags gtso bor bzla zhing /
oM badzra kI li kI la ya sarba big+h+nAn baM hU~M phaT:
ces sgrub pa'i sngags kyang ci nus bzla /
spro na /
ma rak+mo yak+mo :
kA la rU pa snying rtsa la yaM yaM:
srog la yaM yaM:
snying la phril phril :
srog la chuM chuM:
tsit+ta srog la tung tung :
snying khrag srog la shad shad :
thum ri li li :
tseg tseg :
'ur 'ur :
shig shig :
gul gul :
myags myags :
sod sod :
d+hA ti ma ma karma shI g+h+raM ka ra ye :
mA ra se na pra mar+d+ha na ye hU~M phaT:
ces las sbyor spu gri'i sngags sham btags pa yang cung zad bzla /
bsnyen sgrub byed na bsnyen sngags 'bum phrag bdun /
sgrub sngags bye ba /
las sbyor khri phrag gcig bzlas pas las rung du 'gyur ro //
dbang dang sgrub mchod sogs kyi skabs bum pa spyi ltar sgrub /
las bum du 'khyil pa bskyed /
'od zhu bya /
tshe sgrub kyi dmigs bzlas ni /
bdag mdun badzra ku mA ra'i :
sogs gter gzhung ltar la /
kI la ya'i sgrub sngags mthar tshe sham gdags /
tshe 'gugs rgyas gdab bcas bya /
thun las ldang bar brtsam pa na dbyangs gsal /
rten snying /
yig brgya bzlas pas sngags kyi lhag chad bskangs shing nus pa brtan par byas rjes stong tshigs mchod bstod ni /
hU~M/
dpal chen phur bu'i lha tshogs gshegs //
phyi nang gsang ba'i mchod tshogs 'bul //
sku gsung thugs yon phrin las bstod //
bag med 'gal 'khrul nyams chag bshags //
thugs rjes brtser dgongs dngos grub stsol //
ces dngos grub blang bar bya'o //
gsum pa rjes kyi las rim la tshogs kyi mchod pa ni /
thabs shes kyi rdzas tshogs par bshams la chu chang nang gsum gyis bran /
raM yaM khaM:
dbyings rig zung 'jug me rlung chus :
tshogs rdzas dngos 'dzin bsregs gtor bkrus :
stong nyid b+han+d+har bde ba che'i :
tshogs kyi 'du ba rgya mtshor gyur :
oM AHhU~M:
lan gsum gyis brlabs /
tshogs zhing spyan drang ba ni /
hU~M hU~M hU~M:
dag mnyam chos sku'i klong yangs nas :
kha sbyor rtsal 'chang he ru ka :
dpal chen rdo rje gzhon nu'i sku :
tshur gshegs tshogs kyi 'du bar byon :
oM badzra kI li ki la ya hU~M:
badzra sa mA dzaH
dzaHhU~M baM hoHsa dbyer med du bstim /
tshogs phud rim pa gsum du spros la mchod pa 'bul ba ni /
hU~M:
byang chub sems ni bla na med :
dbang po'i rol pa phyi yi tshogs :
yul dang shes pa mi phyed pa :
bde stong longs spyod nang gi tshogs :
rdo rje'i dam tshig bla na med :
bsam gyis mi khyab gsang ba'i tshogs :
gnyis med mnyam pa'i ngang du rol :
ma hA pU dza ta na ga na sa ma ya a haM:
bshags pa ni /
ho :
rtsa ba yan lag dang bcas pa'i :
phyi yi dam tshig nyams chag bshags :
bde chen lam du ma bslangs pa'i :
nang gi nyams chag bzod par gsol :
med dang phyal pa gcig pu dang :
lhun gyis grub par mnyam bzhag pas :
kun nas kun tu mi phyed pa'i :
rdo rje'i dam tshig dag gyur cig :
sa ma ya ho :
yig brgya brjod /
bsgral ba ni /
tshogs tha ma la rten byas te /
na moH
dkon mchog gsum la phyag 'tshal lo /
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
zhi khro sgyu 'phrul rnam par rol pa'i lha tshogs rnams kyi bden pa dang /
sprul pa yang sprul phyag brnyan dang bcas pa rnams kyi bden pa dang /
bden pa chen po'i mthus ma rungs pa'i sems can bsgral ba'i zhing du gyur pa thams cad mtshan ma rdzas kyi rten 'di la mchis par gyur cig
/ces bden stobs brjod cing /
nr-i yaM dzaH
nr-i badzra aM ku sha dzaH
tri yaM dzaH
tri badzra aM ku sha dzaH
zhes lcags kyu'i phyag rgyas dmigs bya dmigs rten la bkug
/dzaHhU~M baM hoHsa dgugs gzhug bcings te myos par byas la /
phur pa 'dril zhing /
hU~M b+h+yo :
bstan dang 'gro la 'tshe ba yi :
dgra bgegs kla klo dgug cing bstim :
the tshom rtog pa'i byur 'dre kun :
dzaHhU~M baM hoH'i phyag rgyas gdab :
gzung dang 'dzin pa'i gnyis 'dzin bdud :
thams cad chos kyi dbyings su bsgral :
kun nas kun tu 'od gsal ba :
gdod ma'i stong chen dbyings su thim :
hU~M hU~M ho haM mA ra ya phaT:
zhal bstab ni /
hU~M b+h+yo :
gnam sa tsam gyi zhal gdongs la :
gangs ri tsam gyi mche ba gtsigs :
glog dmar 'gyu 'dra'i ljags brkyangs te :
nyams pa bdun ldan dgra bo rol :
ye shes chen po'i gzi byin skyed :
bde ba chen po'i rtsal dang bcas :
dbyings rig gnyis su med pa'i ngang :
mngon spyod phrin las mthar phyin mdzod :
sa ma ya ho ho ho :
a haM ma hA su kha ho :
las rdor gyis thabs shes kyi rdzas stob la /
brda dang brda'i 'bul len /
oM AHhU~M:
phung po khams dang skye mched kun :
gdan gsum yongs rdzogs dkyil 'khor te :
bza' bca' btung ba'i longs spyod kun :
rdo rje'i dam tshig chen por rol :
a la la ho :
zhes drangs te tshims par rol /
lhag ma bsdus la gtsang lhag dang bsres zhal chab zhus sman raka gis bran la /
oM AHhU~M ha ho hrIH
lhag ma'i dam tshig 'dod yon gyi phung po zad mi shes pas nam mkha' gang bar gyur /
ces byin gyis brlabs la /
e a ral+li hrIM dzaHzhes pas lhag sdud pho nya'i tshogs rnams dam tshig gis gnas su byon la /
oM badzra puSh+pe nas /
shab+da pra tits+tsha swA hA/
pheM pheM:
dpal gyi bka' sdod pho nya'i tshogs :
lhag ma'i longs spyod 'di bzhes la :
gzung 'dzin 'khrul pa zhi ba dang /
rig rtsal rgyas pa'i phrin las mdzod :
sa ma ya uts+tshiSh+Ta bA liM ta khA hiH
spro na rdo rje'i glu yang bya /
smon lam gdab pa ni /
ho :
chos dbyings rnam par dag pa'i dkyil 'khor du :
rdo rje slob dpon gnyan dang gzungs ma dang /
rdo rje'i srog gis sbrel ba'i mched lcam rnams :
nam yang mi 'bral ting 'dzin rtse gcig pas :
rdo rje theg pa'i rigs su skye ba dang :
bum gsang shes rab ye shes dbang bzhi pa'i :
skal pa mchog dang ldan par rab gyur te :
de dang de yi dam tshig rnam dag shog :
bskyed pa'i rim pas snang ba lha skur dag :
rdzogs rim zab mo rtsa rlung thig ler rdzogs :
rdzogs pa chen po'i ye shes mngon smin te :
spang thob med pa'i 'bras bu lhun grub shog :
dz+nyA na sa ma ya a a a :
de nas chad tho skyong ba ni /
hU~M:
sngon tshe rdo rje khrag 'thung gis :
chos nyid rang sgras gsang chen rgyud :
ston 'khor dgongs pa dbyer med du :
byin gyis brlabs shing gsungs pa'i tshe :
g.yar dam bzhes pa'i srung ma dang :
rjes 'jug rig 'dzin grub pa yis :
dam tshig gnyer du gtad pa kun :
dgra bgegs sha khrag gtor ma bzhes :
rnam bzhi'i las kun grub pa dang :
bstan pa dar ba'i phrin las sgrubs :
d+harma pA la sa ma ya hoH
bshal chu la brtan ma skyong ba ni /
b+h+yo :
bod khams skyong ba'i brtan ma'i tshogs :
'dir gshegs bshal chu'i bdud rtsi bzhes :
gangs can mtha' dbus bde ba dang :
bshad sgrub bstan pa rgyas par mdzod :
ma ma hrIM hrIM ba liM ta khA hi :
gtor gzhong sbubs pa'i 'og tu dam sri mnan par bsam la rdo rjes rgya gram du reg nas rta bro ni /
hU~M:
rnam thar gsum dang ldan pa'i dbyings :
glo bur 'khrul pa'i dam sri mnan :
rig pa ye shes bro brdungs pas :
'bar ba'i brtul zhugs yongs su rdzogs :
sa ma ya ho ho :
de nas gtang rag gi mchod bstod phul /
dngos grub blang ba ni /
oM:
dbyings kyi ngang du 'khrul pa zhi :
rig pa'i rtsal las ye shes rgyas :
rlung sems dbang 'dus gzung 'dzin thul :
mchog dngos grub pa'i byin rlabs stsol :
ma hA pa ra ma sid+d+hi hU~M:
zhes sgrub rdzas spyi bor bzhag
/dngos grub kyi rdzas la longs spyad /
ma rnyed yongs su sogs dang yi ge brgya pas nongs pa bshags /
tshogs mgron dang mdun bskyed yod na ye shes pa brtan bzhugs bya /
dam tshig pa'i dkyil 'khor bsdu zhing ldang ba ni /
a a a :
lhar snang rig rtsal dbyings su thim :
dbyings rig 'du 'bral med pa'i ngang :

bde stong zung 'jug rtags kyi sku :
phyag rgya chen po'i rol par shar :
phaT phaT phaT:
ces lhar snang 'od gsal du bsdu zhing zung 'jug gi skur ldang /
ho :
bsod nams ye shes tshogs gnyis kyis :
'gro rnams sgrib gnyis yongs dag nas :
kha sbyor bzhi ldan dpal chen po :
rdo rje gzhon nu myur 'grub shog :
ces bsngo smon dang /
oM:
dbyings kyi ngo bo chos sku rdo rje sems :
rig pa rang snang badzra ku mA ra :
dbyings rig zung 'jug rtsa brgyud bla ma yis :
mchog thun dge legs 'grub pa'i bkra shis shog :
ces shis pa brjod pas mtshams sbyar te spyod lam la 'jug go
/dge 'dis bdag gzhan sems can kun //
bar chad bdud las rnam rgyal zhing //
rdo rje gzhon nu mchog 'grub ste //
don gnyis lhun gyis grub par shog
/ces snyan brgyud phur pa'i gnad tig gi phrin las khrigs su bsdebs pa 'di'ang snga sor dbon mdzod bla ma tshe dbang dpal 'byor gyis nan tan chen pos bskul ba dang /
nye char nyag a 'dzi rong gi dri red dpon bla ma pad+ma rig 'dzin nas gser gyi maN+Dal bri gzhi'i shog bu dang bcas myur bar dgos bskul gsung ngo ma lcogs par rje gter chen bla ma'i phrin las kyi rol gar du ming gi dbang bskur thob pa 'jam dbyangs blo gros rgya mtsho'am /
dpal rigs mchog grub pa'i rdo rje phrin las 'dus pa rtsal gyis chu lug khrums stod zla ba'i tshes nyer gcig 'phrod sbyor bzang por /
bkra shis 'chi med grub pa'i dga' tshal du spel ba'i yi ge'i byed po ngag dbang blo gros kyis bgyis pa 'dis kyang rgyal bstan rin po che dar zhing rgyas pa'i rgyur gyur cig
/sarba dA su shrIHye b+ha wa tu ///
/

shrI bi dza yan+tu /
rig mchog 'bum sde'i zab gsang rgyud kyi snying //
rgyal kun phrin las spyi dpal he ru ka'i //
sgrub sde'i snying po snyan brgyud gdams pa'i srol //
rmad byung lam gyi rnal 'byor kun rdzogs pa'i //
ngo mtshar gdams zab gangs can shing rta che //
pad+ma 'od gsal mdo sngags gling pa yi //
chos gter las byon rnal 'byor 'jug bde'i phul //
gtor zlog dang bcas chos sbyin 'phrul gyi sgo //
'jam mgon bla ma'i phrin las rdzogs ldan sprin //
thub bstan mdzes pa'i bshes gnyen mchog gi gsung //
skal bzang btsas su snang 'dis bstan dang 'gror //
dge legs 'dod dgu'i dbugs 'byin ster gyur cig
/ces pa'ang gus slob mang+ga las smras pa dge legs 'phel ///
/
