gter chen chos kyi rgyal po'i rnam thar gsol 'debs zhal gsung ma ni /
kun khyab 'gyur med rtag brtan rdo rje'i sems //
mtha' yas dngos po kun gyi ngo bo nyid //
rang bzhin 'od gsal snying rje'i sgyu 'phrul gar //
cir yang 'char ba dpal ldan bla mar 'dud //
phul byung bsod nams ye shes rgya mtsho'i dngos //
bzo dang skye ba mchog gi sprul sku sogs //
sna tshogs skyes pa rabs kyi phreng ba ni //
du ma'i zlos gar ston la gsol ba 'debs //
grangs med bskal par goms pa'i snying rje'i mthus //
bod yul dbus kyi nor 'dzin grub pa'i gzhir //
dpal ldan smyos rigs rdo rje 'dzin dbang gi
/sras su nye bar bltams la gsol ba 'debs //
gzhon nu nyid nas bzang po'i bag chags mthu //
legs par sad pas dbang bskur chos 'chad sogs //
dam pa'i rnam 'gyur ngang gis gsal ba'i tshul //
bcos ma bral bar ston la gsol ba 'debs //
dad dang snying rje chen po'i stobs rgyas shing /
theg mchog lha sngags skyes rabs gleng gzhi sogs //
'bad rtsol med par thos pa tsam gyis mkhyen //
'khor tshogs dga' ba bskyed la gsol ba 'debs //
rigs mchog bdag po rdo rje 'dzin dbang gis //
byin brlabs dbang bskur phyi nang bar chad bsal //
sngags chog sgrub thabs du ma lo brgyad nas //
thogs med gsung bar mdzad la gsol ba 'debs //
bshes gnyen du ma'i gsung ngag nyer bsten nas //
rigs pa'i gnas dang theg pa rnam gsum gyi //
gzhi lam 'bras bu'i rnam gzhag ji snyed pa //
mtha' dag mkhyen par mdzad la gsol ba 'debs /
khyad par skyabs kun snying po rig 'dzin rjer //
sdom pa gsum gyi bka' drin legs nos shing //
dpag yas rgyud sde'i dbang lung man ngag gi
/bdud rtsi ngoms par gsol la gsol ba 'debs //
gzhan yang bshes gnyen lnga phrag rnam lnga las //
mdo dang sngags kyi chos tshul mtha' yas pa //
legs par gsan nas bstan pa'i srog 'thud pa'i //
thugs bskyed rmad du byung la gsol ba 'debs //
ma rmad thos dang bsam pa'i shes rab kyis //
mdo sngags gzhung lugs kun gyi de nyid don //
'phags bod mkhas grub du ma'i bzhed srol bzhin //
ma 'dres thugs su chud la gsol ba 'debs //
dben pa'i gnas su bla ma zhi khro dang //
sgrub sde brgyad sogs rab 'byams lhag pa'i lha //
bsnyen cing sgrub tshe zhal gzigs lung bstan pa'i //
ngo mtshar mtshan ma brnyes la gsol ba 'debs //
myur bde rdzogs rim zab mo'i gsang ba kun //
thun mong min pa'i gnad kyis byang chub nas //
rtsa rlung thig le'i 'gros rnams dbu ma'i dbyings //
rjes mthun rdzogs par gyur la gsol ba 'debs //
gdod ma'i mgon po rtsa ba'i bla ma dang //
thugs yid dbyer med 'dres pas zab mo'i don //
ka dag rdzogs chen rang snang ris med kyi //
dgongs pa mngon du gyur la gsol ba 'debs //
lhun grub thod rgal rdo rje'i gseng lam cher //
ye shes nang gsal gzhon nu bum sku'i gdangs //
mngon sum rtags snang mthar phyin snang ba gsum //
mngon gyur ye shes gzigs la gsol ba 'debs /
bzang po'i las kyi 'phro bzhin mkha' 'gro yi //
lung gis bskul nas sha 'ug ltag sgo sogs //
gter gnas rnams nas zab gter 'dod pa dgu'i //
sgo 'phar gcig car phye la gsol ba 'debs //
pad+ma 'byung gnas bi ma bai ro dang //
mtsho rgyal nyang dang chos dbang kun mkhyen sogs //
dam pa du mas dngos nyams rmi lam du //
dbang bskur lung bstan thob la gsol ba 'debs //
rdo rje theg pa'i nges don zab mo'i lam //
ji bzhin mngon gyur srid las rnam grol kyang //
srid par rjes su chags pa'i sgyu thabs kyi //
bde chen yes shes brnyes la gsol ba 'debs //
de nyid rnam pa bcu yi mthar son pas //
bsnyen sgrub phrin las bzhi yis ris can 'gro
/tshar gcod rjes 'dzin thogs med mthu grub pa'i //
rdo rje 'dzin dbang mchog la gsol ba 'debs //
theg pa spyi dang khyad par gsang sngags kyi //
dbang lung man ngag gdams pa du ma yis //
skal pa'i khyad par ji bzhin smin pa dang //
grol ba'i lam bzang ston la gsol ba 'debs //
dri med bzhed gzhung lung rigs dpung ldan pas //
rgol ngan rtsod pa'i phyogs las rnam rgyal zhing //
rtsom tshe tshig don 'brel chags legs bshad kyis //
blo gsal ngo mtshar bskyed la gsol ba 'debs //
mchog dang bar pa dman pa'i 'gro kun la //
bstod dang dbugs dbyung spro ba bskyed pa sogs //
bsdu ba'i dngos po rnam bzhis so so'i yid //
kun dga'i dga' ston spel la gsol ba 'debs //
bstan pa'i rtsa lag dkon mchog gsum gyi rten //
ji snyed bsod nams zhing du spel mdzad cing //
pha rol phyin drug rlabs chen spyod pa las //
nam yang nyams pa med der gsol ba 'debs //
lha mi'i mchod 'os kun gyis gus btud kyang //
rnyed dang bkur bsti'i khyad par gang la yang //
sred pa spangs pas rtag tu 'ching grol ba //
brtul zhugs grub pa'i dpa' bor gsol ba 'debs //
lnga bdo'i mthu yis rgyal ba'i bstan pa yang //
snum zad mar me lta bur gyur pa la //
sna tshogs thabs kyis 'phel zhing rgyas pa'i thabs //
brtson pa'i snying stobs ldan la gsol ba 'debs //
de ltar sku gsung thugs kyi mdzad pa rnams //
phul byung yon tan kun gyis legs 'byor zhing //
'gro la phan pa'i mdzad pas dam pa zhes //
bsngags pa'i me tog 'thor der gsol ba 'debs //
deng nas byang chub snying por mchis kyis bar //
gang gi rnam thar yid la byed pa dang //
mos gus rgyun mi chad pa'i gdung shugs kyis //
gsol ba snying nas 'debs par byin gyis rlobs //
sgo gsum mi dge'i las las rnam grol zhing //
bag yod dran dang brtson pa'i snying stobs kyis //
rnam dkar dge tshogs rgya chen sgrub pa la //
lhod pa med pa'i snying stobs ldan par shog
/theg pa gsum dang khyad par gsang chen gyi //
nges pa'i theg par yid ches gsum ldan pas //
zab mo'i lam kun ji bzhin khong chud nas //
don gnyis bsam pa lhun gyis 'grub par shog
/gang tshe mgon khyod byang chub mchog brnyes pa'i //
zhing der 'dus pa dang por 'gyur ba dang //
chos mig rdul bral rdzogs sangs rgyas nyid du //
lung ston skal bzang bdag gis thob gyur cig
/ces sde snod 'dzin pa bstan 'dzin gar dbang gis mngon par dang bas ring mo nas bskul ba dang /
nye char mdo khams pa bla ma dpal ldan seng ges gser gyi me tog dang bcas te /
bdag nyid kyi rnam thar gsol 'debs su byas pa zhig bskul ba sngar brjod pa'i yon tan de dag dang mi ldan kyang 'du shes gsum ldan gyi spyod tshul rnams brjod pa skabs su ma 'brel bas /
snyan ngag mkhan gyi rab rtog gi dper brjod dang mtshungs par shAkya'i dge bsnyen rig pa 'dzin pa 'gyur med rdo rjes sbyar ba'i yi ge pa ni dge sbyong blo gsal rgya mtsho'o /
!
/gdod nas rnam dag kun khyab rig pa'i gshis /
mtshan 'dzin 'khrul pa'i sbubs las rab grol ba /
'gyur med bden don gnas lugs mngon sum du /
yongs gzigs rdo rje 'dzin la gsol ba 'debs //
ces gser zangs grub chen 'gyur med klong grol gyis bskul ngor 'gyur med rdo rjes so /
!
/bslab gsum rnam dag mang thos 'jig rten mig
/zab mo'i gnas lugs mngon gyur rnal 'byor mchog
/skal ldan sku bzhir smin mdzad ngag gi dbang //
chos dpal rgya mtsho'i zhabs la gsol ba 'debs //
zhes pa 'di ni chos 'byung zangs kyi mtsho brag gi 'dus sdes bskul ngor rig pa 'dzin pa 'gyur med rdo rjes so ///
/
