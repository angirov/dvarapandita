@#//
rtsa gsum 'dus pa'i sgrub mchod kyi cho ga nor bu bsam 'phel zhes bya ba bzhugs so //
na mo gu ru pad+mA ka ra ya /
tshad med thugs rje'i 'od zer lcags kyu yis //
ma rig 'khrul pa'i sems can dbang sdud nas //
phyir mi ldog la 'god mdzad pad 'byung rje //
shes rab yum dang bcas la gus btud nas //
snying po'i sgrub bstan spel ba'i cha rkyen du //
dbang gi phrin las kha bsgyur man ngag spel //
'dir snying po pad+ma 'byung gnas kyi sgrub srol /
nges pa don gyi sgrub bstan dar rgyas yun gnas su 'dod pa'i lhag bsam dang ldan pa gang gis /
rat+na'i thugs sgrub dang dam can bka' gtad /
rdor phreng nas rig byed ma'i dbang thob pas /
gnas yid dang mthun par bla ma'i gtor ma pad+mas bskor ba /
mkha' 'gro'i gtor ma zur gnyis pa /
mdun du las byed gtor ma mkhar thabs ra mgos mtshan pa dang /
gzhan yang sman raka nyer spyod tshogs rdzas sogs mchod pa bshams nas /
hrIH
rang nyid las kyi lha mchog rta mgrin dmar //
pad dbyug zhags 'dzin sku las khro tshogs dang //
me mtshon spros pas bgegs rnams phyir bskrad nas //
tshur 'dus khro mtshon me ri'i srung 'khor gyur //
hU~M hrIH
nga ni ye nas rang rig chos sku'i ngang //
ma rtogs 'khrul pa'i bar gcod bgegs rigs rnams //
phyogs med phyogs bral gnas su phyir dengs la //
tshad med byams pa'i go chas mtshams bcad do //
u tsa ta ya phaT/
badzra rak+Sha hU~M/
zhes pa bgegs skrod mtshams gcod pa'i rim pa'o //
deng nas gzung ste kun bzang sa thob bar //
dkon mchog rtsa gsum ma lus gcig bsdus pa //
pad 'byung chos sku sangs rgyas 'od mtha' yas //
shes rab yum bcas dbyer med drin chen gyi //
rtsa ba'i bla mar snying nas skyabs su mchi //
zhes skyabs 'gro lan gsum dang /
ma gyur mkha' khyab sems can ma lus rnams //
rang dbang med par dbang du bsdus nas kyang //
bde chen zhing khams mchog la 'god pa'i phyir //
bdag gis bla ma yab yum bsgrub par bya /
zhes sems bskyed de /
skyabs gnas dkon mchog rtsa gsum gcig bsdus pa //
pad 'byung yab yum brtse bas bdag dgongs gshegs //
dgyes pas kun bzang sa bar brtan par bzhugs //
mi 'gyur dad pas rab tu phyag 'tshal lo //
bdag lus longs spyod dus gsum dge rtsas mchod //
thog med nas bsags sdig bshags slan chad bsdam //
mgon po'i rnam dkar mdzad la rjes yi rang //
bla med nges gsang chos 'khor bskor bar bskul //
bskal dang bskal bar gzhan don mdzad gsol 'debs //
dus gsum bsags pa'i rnam dkar 'bras ma lus //
nam mkha'i mtha' khyab ma rtogs 'gro la bsngo //
zhes yan lag bcu pa phul nas /
oM ha ya grI ba hU~M phaT/
ces pas mchod rdzas bsang la /
swa b+hA bas sbyang /
AH
thod pa'i snod du nyer spyod sman gtor raka
/'dod yon dug gsum ma spangs rang dag rdzas //
rnam pa gsal ba nam mkha'i mthar khyab cing //
ngo bo stong la kun bzang smon lam ltar //
dus gsum rgyun mi 'chad pa nyid du gyur //
oM AHpany+tsa a mr-ita rak+ta ba liM ta sarba pU tsa hU~M hrIHthAH
sngags de lan gsum gyi byin gyis brlabs nas /
de nas lha bskyed pa'i rim pa ni /
aH
chos rnams ye nas kun bzang dgongs pa'i klong //
de ngang ma rtogs 'gro la snying rjes bskul //
rgyu yi sa bon hrIHdmar 'od snang gis //
snod bcud thams cad snang stong sgyu mar sbyangs //
ye nas dag pa bde chen zhing ltar gyur //
de dbus gzhal yas khang pa sgo gru dang //
rtsigs pa 'dod snam pha gu drwa ba mda'//
rta babs gdugs tog mtshan nyid yongs su rdzogs //
pad ra dur khrod rdor ra me ris bskor //
de dbus pad+ma nyi ma sgra gcan dang //
dbang phyug rim ltar brtsegs pa rin chen khrir //
hrIHdmar rgyal ba mchod nas byin rlabs bsdus //
snang srid dbang bsdus 'od dmar tshur 'dus thim //
yongs gyur pad 'byung shes rab rang mdangs ni //
gzugs sku'i snang ngor 'phags ma sgrol ma dmar //
zhal gcig phyag bzhi spyan gsum chags pa'i nyams //
yid tsam khros pa thod skam dbu rgyan dang //
thod rlon do shal phyag rgya lnga yis brgyan //
phyag g.yas lcags kyu g.yon pas zhags pa dmar //
rtsa phyag ut+pa la yi mda' gzhu 'gengs //
rin chen dar dang me tog dmar pos brgyan //
stag lpags sham thabs g.yas bskum g.yon brkyang du //
'od dmar rab tu 'khrugs pa'i klong du 'gying //
gau rI la sogs mkha' 'gro'i tshogs kyis bskor //
de yi spyi bor pad+ma nyi zla'i gdan //
rigs bdag thabs mchog snang mtha' sprul sku'i tshul //
rtsa ba'i bla ma dbyer med pad+ma rgyal //
sku mdog rab dmar shin tu chags pa'i nyams //
zhal gcig spyan gsum phyag gnyis dar dmar gyi //
phod ka gsol zhing rin chen dbu rgyan dang //
snyan cha mgul rgyan phyag gdub zhabs gdub sogs //
longs sku'i rgyan rdzogs phyag g.yas lcags kyu dang //
g.yon pas mnyam gzhag yid bzhin nor bu 'dzin //
zhabs gnyis rgyal po rol pa'i stabs kyis bzhugs //
'od dmar gtsor gyur 'od lnga'i klong du gsal //
rtsa brgyud bla ma'i tshogs rnams sprin ltar gtibs //
rang mdun rin chen dar zab brtsegs pa'i khrir //
pad 'byung phrin las rang mdangs bstan srung tshul //
dam ldan dge bsnyen rdo rje legs pa rtsal //
mdog dmar chags pa'i nyams ldan me tri ni //
dmar po'i phod dang dbu la dar dmar gyi //
thod bcings rin chen snyan cha mgul chus brgyan //
phyag g.yas lcags kyu g.yon pas ne 'u le //
rin chen sna tshogs skyug pa dku g.yon brten //
de yi pang du gsang ba'i yum mchog mo //
kong btsun de mo mdog dkar 'dzum zhal mdzes //
dar dkar ber dang rin chen rgyan cha gsol //
phyag g.yas mda' dar g.yon pas me long dang //
dar dmar 'dzin bcas yab la dgyes par 'khril //
brtan ma mched zla 'dzin ging 'khor bcas gsal //
bla ma yab yum pho nyar bcas pa yi //
gnas gsum 'bru gsum zla nyi 'od dkyil dbus //
hrIHhrIHtri ma thugs srog 'od zer gyis //
bsgoms 'dra'i ye shes sems dpa' spyan drangs thim //
de nas spyan drang ba ni /
hrIH
'og min chos dbyings zhing khams mtha' yas nas //
chos sku snang mtha' yum chen sher phyin ma //
gshegs dang bzhugs pa'i mtshan ma mi mnga' yang //
chu zla bzhin du gnas 'dir snang bar mdzod //
nges pa lnga ldan longs sku'i zhing mchog nas //
phyag na pad bsnams thugs rje myur sgrol ma //
bsod nams zhing gi gnas su spyan 'dren na //
thugs dam rjes su dgongs la gshegs su gsol //
pad+ma 'od zhing ku ru kul+le yi //
ri yi phug nas gang 'dul skur bstan pa //
pad+ma rgyal po rtsa brgyud bla ma'i tshogs //
rig byed lha mo mkha' 'gro rgya mtshor bcas //
dad pa dam tshig dbang gis spyan 'dren na //
rab tu dgyes pas gnas 'dir gshegs su gsol //
rgya bod mdo gtsang khyab pa'i gnas spyi dang //
'o yug shangs dang kong yul mthil dag nas //
pad 'byung phrin las zlos gar bran gyi tshul //
rdo rje legs pa kong btsun bod khams skyong //
sprul 'khor bcas pa mchod cing bsgrub pa'i phyir //
gnas 'dir 'bod pas pad 'byung dam dgongs la //
pad 'byung bstan pa bsrung phyir da tshur byon //
oM gu ru A tsar+ya pad+ma rA dza ku ru kul+le AHhU~M/
sarba gu ru DA ki nI badzra sA d+hu sa ma ya /
badzra li la ma /
badzra sa ma ya dzaHdzaH
dzaHhU~M baM hoH
sngags de lan gsum brjod /
de nas bzhugs su gsol ba ni /
pad+ma nyi zla dregs byed rin chen dang //
dar zab la sogs 'os pa'i khri bshams par //
bla ma yab yum bran bcas dgyes bzhin du //
rab tu brtan pa'i gdan la bzhugs su gsol //
badzra sa ma ya tiSh+Tha lhan /
phyag 'tshal ba ni /
bslu med skyabs mchog o rgyan slob dpon nyid /
khams gsum dbang sdud tshul ston pad+ma rgyal //
shes rab yum gyur 'phags ma sgrol ma dmar //
myur mgyogs bran tshul rdor legs bod skyong yum //
bla ma yab yum 'bangs bcas sprul 'khor la //
rab tu gus pa'i sems kyis phyag 'tshal lo //
a ti pU ho /
pra tIts+tsha hoH
skyabs yul rtsa gsum lha tshogs ma lus la //
dgyes pa skyed byed mchod pa'i bye brag ni //
mchod yon zhabs bsil me tog bdug spos dang //
snang gsal dri chab zhal zas rol mo'i sgra //
phyi yi mchod pa sna tshogs 'bul lags na //
'gro kun tshogs gnyis rdzogs phyir bzhes nas kyang //
mkha' khyab bde chen zhing du 'dren du gsol //
oM sarba gu ru A tsar+ya pad+ma rA dza ku ru kul+le d+he ba d+hA ki nI badzra sA d+hu sa ma ya badzra li la ma d+harma pA la sa pa ri bA ra ar+g+haM sogs nas /
shab+da pra tIts+tsha pU dza me g+ha sa mu dra s+pha ra Na sa ma ye hU~M swA hA/
rgyas par sngags rnams so sor phral te phyag rgya dang bcas pas mchod /
bla ma mkha' 'gro bran dang bcas rnams la //
gzugs mdzes sgra snyan dri zhim ro mngar ba //
lha rdzas na bza' la sogs 'dod yon lnga //
nang gi mchod pa snang srid zhing bkang ste //
'bul lo dgyes bzhes nam mkha'i mtha' khyab 'gro //
snang mtha'i zhing gi dpal la spyod par mdzod //
oM sarba gu ru A tsar+ya pad+ma rA dza ku ru kul+le d+he ba d+hA ki nI badzra sA d+hu sa ma ya badzra li la ma sarba d+harma pA la sa pa ri bA ra rU pa /
shab+da /
gan+d+he /
ra sa /
spar+she kA ma gu Na badzra pU dzi te AHhU~M/
rgyal rnams sku gsung thugs yon phrin las la //
bde stong dgyes pa skyed byed rig ma ni //
dkar dmar mthing ser ljang gu mdangs dang ldan //
yid 'phrog gzugs mdzes bde ba'i gar thabs sgyur //
gsang mchod 'bul lo 'khrul pa'i sems can rnams //
'khrul med 'od snang dpag med zhing khams kyi //
bde stong longs spyod yun du ngoms par mdzod //
oM AHsarba gu ru A tsar+ya pad+ma rA dza ku ru kul+le d+he ba d+hA ki nI badzra sA d+hu sa ma ya badzra li la ma d+harma pA la sa pa ri bA ra gu h+ya d+he wI ma hA su kha pU dza AHhU~M/
zhe sdang 'joms mdzad thabs kyi bdud rtsi mchog
/rtsa brgyad yan lag stong sbyar a mr-ita //
'dod chags rnam 'joms shes rab bdud 'joms rtsi //
dmar chen rak+ta'i rgya mtsho rba klong 'khrugs //
mchod 'bul chags sdang a 'thas 'gro ba rnams //
dbang sdus bde chen zhing du 'god par mdzod //
oM sarba gu ru A tsar+ya pad+ma rA dza ku ru kul+le d+he ba d+hA ki nI badzra sA d+hu sa ma ya badzra li la ma sarba d+harma pA la sa pa ri bA ra pany+tsa a mr-ita ma hA rak+ta sarba pU dza khA hi /
AH
rlung me thod sgyed steng du ka pA la //
gti mug rab zhi thabs shes dbyer med rdzas //
bza' btung la sogs kha zas ma lus pa //
sbyangs bsgyur spel pas ye shes bdud rtsi ru //
byin gyis brlabs pa'i ba liM gtor rdzas 'di //
skyabs gnas pad+ma rgyal po rtsa brgyud kyi //
bla ma rnams dang rig byed lha mo ni //
bco lnga gtsor gyur yi dam rgyud sde'i lha //
dpa' bo rnal 'byor ma lus 'khor bcas dang //
rdo rje legs rtsal yum bcas ye shes dang //
'jig rten brtan skyong nor bdag dkar phyogs skyong //
dkon mchog rtsa gsum lha tshogs thams cad kyis //
dgyes bzhes log pa'i lam gol 'gro ma lus //
dbang sdus thar pa'i lam la 'god par mdzod //
rgyal po blon bcas dbang sdus yul khams kun //
pad 'byung grub srol 'dzin pa'i sdes gang la //
rigs bzang blo gsal dbang sdus rim gnyis kyi //
sgom mthar phyin pa sgrub pa'i sde tshugs mdzod //
'byor ldan sbyin bdag dbang sdus sgrub sde yi //
gsol zas 'bad med lhun grub phyogs kun tu //
pad 'byung sgrub bstan gzhi tshugs dar rgyas shing //
srid 'dir yun ring gnas par mdzad du gsol //
'gro drug sems can ma lus dbang bsdus nas //
skad cig bde chen zhing du skye bar mdzod //
oM AHsarba gu ru A tsar+ya pad+ma rA dza gu ru d+he ba DA ki nI badzra sA d+hu sa ma ya badzra li la ma sarba d+harma pA la bA su d+he ba lo ka pA la sa pa ri bA ra i daM ba liM ta kha kha khA hi khA hi /
zhes lan gsum gyis spyi khyab tu phul nas /
oM AHhU~M badzra gu ru pad+ma sid+d+hi hU~M/
sa pa ri bA ra i daM ba liM ta kha kha khA hi khA hi /
oM AHgu ru pad+ma rA dza sid+d+hi hU~M/
sa pa ri\u0f8e
oM ku ru kul+le hrIHswA hA/
sa pa ri\u0f8e
oM badzra sA d+hu sa ma ya dzaHsrog tri'u dzaHdzaHbadzra li la ma hU~M dzaH
sa pa ri bA ra i daM ba liM ta kha kha khA hi khA hi /
rim bzhin sngags so sor gsum res phul /
gzhan yang mchod par 'os pa'i bye brag ni //
rin chen gdugs dang pad+ma gser nya dung //
bum pa rgyal mtshan dpal be 'u 'khor lo sogs //
bkra shis rtags brgyad dag ni 'bul bar bgyi //
li khri dUrbA dung dang gi waM sogs //
yungs dkar me long bil ba zho bcas te //
rgyal bas byin brlabs bkra shis rdzas brgyad 'bul //
'khor lo nor bu btsun mo blon po dang //
glang chen rta mchog dmag dpon rin chen bdun //
rab 'byams rgya mtsho'i dpal 'byor ma lus pa //
'bul lo dgyes bzhes snang mtha'i zhing dag gi
/'byor par spyod du yod pa'i dngos grub stsol //
oM AHsarba gu ru A tsar+ya pad+ma rA dza gu ru d+he ba d+hA ki nI badzra sA d+hu sa ma ya badzra li la ma sarba d+harma pA la sa pa ri bA ra aSh+Ta mang+ga laM dra bya /
aSh+Ta maM ga la he tu /
sap+ta rat+na pra tIts+tsha pU dza me g+ha sa mu dra s+pha ra Na sa ma ye hU~M swA hA/
zhes pas mchod nas slar bstod pa ni /
hrIH
'gro la rjes chags pad+ma rA ga'i mdangs //
snying rje'i lcags kyus log 'gro dbang bsdus nas //
byams pa'i nor bus dbul ba sel mdzad pa //
bde ldan zhing du sbyor mdzad la phyag 'tshal //
'dod yon ma spang lam du khyer phyir du //
rin chen dar zab rgyan gos mdzes par gsol //
rgyal kun thabs kyi gzugs sku gcig shar ba //
'khor los sgyur ba khyod la bstod par bgyi //
mgon nyid shes rab rang mdangs phyir shar ba //
'phags bzhi'i skyed yum rje btsun sgrol ma dmar //
chos sku nyag gcig zhal gcig chags khro'i nyams //
tshad med bzhi ldan phyag bzhi byams snying rje //
lcags kyu zhags pa mda' gzhu bsnams la bstod //
srid zhi'i mtha' spangs zhabs gnyis brkyang bskum tshul //
'dod chags rnam dag dar dmar stod g.yogs dang //
nga rgyal ma spang stag sham phyin drug gi
/rus pa'i rgyan drug mdzes la bdag phyag 'tshal //
chags spangs pad+ma thabs shes nyi zla'i gdan //
srid gsum zil gnon dbang phyug u ma dang //
sgra gcan gdan mnan 'khor 'das ma lus pas //
'gran bral btsun mo mchog la bstod par bgyi //
yab yum phra men bstan srung phyi nang gi
/tshul sprul dam ldan dge bsnyen chen po ni //
thel btsan rigs gyur 'jig rten skyong ba'i rgyal //
skyes bu rdo rje legs pa rtsal la bstod //
pad 'byung dam gnas yongs gtso nor bdag che /
khams gsum yid 'gugs khyod kyi dgyes sde ni //
bstan ma'i gtsor gyur rdo rje bod khams skyong //
lha sman chen mo khyod la gus pas 'dud //
dkar dmar 'dzum mdzes dar zab rin chen brgyan //
lcags kyu ne'u le me long mda' dar 'dzin //
dar phod gos gsol ra rta'i zhon par ldan //
'dod dgur sgyur ba'i rdzu 'phrul mnga' phyag 'tshal //
gzhan yang sku lnga mtshan brgyad gau rI sogs //
lha mo bcu bzhi mched sde brtan ma dang //
'dzin ging la sogs sprul 'khor tshul bstan pa //
rtsa gsum lha tshogs rnams la bstod par bgyi //
zhes bstod nas /
dang po bdag nyid gtso mo yi dam ltar sgrub pa'i bsnyen dmigs ni /
rang gi thugs kar nyi steng hrIHdmar mthar //
sngags phreng g.yas bkod g.yon 'khor 'od zer gyis //
rgyal mchod byin rlabs bcud bsdus bdag la thim //
slar yang 'od 'phros 'khor 'das snod bcud kyi //
dpal 'byor 'od dmar tshul du bsdus nas kyang //
bdag la thim pas snang srid dbang 'dus gyur //
oM ku ru kul+le hrIHswA hA/
zhes pa 'bru brgyad ci mang bzla /
de nas spyi bor rigs bdag bla ma'i rnal 'byor dang mthun par gsol 'debs bsnyen pa ni /
skyabs gnas bslu med bcom ldan 'od dpag med //
snang srid dbang sdud tshul sprul gu ru rje //
pad+ma rgyal po dbyer med drin can gyi //
rtsa ba'i bla ma mchog la gsol ba 'debs //
deng nas gzung ste kun bzang sa thob bar //
skyid sdug bzang ngan ci mdzad khyed rang mkhyen //
gnas skabs log par gol ba'i sems can rnams //
dbang sdud thar pa'i lam la 'god pa dang //
chos mthun longs spyod 'tsho zas dbang bsdus nas //
pad 'byung sgrub bstan tshugs par byin gyis rlobs //
mthar thug 'di nas tshe 'phos gyur ma thag
/bde chen zhing skyes sa lam mthar phyin te //
rlabs chen gzhan don nus par byin gyis rlobs //
zhes dad pa phur tshug gis gsol ba lan mang du btab nas /
rigs bdag thugs kar nyi steng hrIHyig mthar //
sngags phreng g.yon bkod g.yas bskor 'od zer gyis //
rgyal mchod byin rlabs bcud bsdus bdag la thim //
slar yang 'od 'phros 'khor 'das mthu stobs kyi //
dpal 'byor 'od dmar tshul du bsdus nas kyang //
bdag la thim pas snang srid dbang 'dus gyur //
oM AHgu ru pad+ma rA dza sid+d+hi hU~M/
zhes ci 'grub bzlas la /
mthar ni bla ma'i sku yi gnas bzhi nas //
'od zer dkar dmar mthing ser bzhi 'phros nas //
bdag gi gnas bzhir thim pas sgrib bzhi dag
/dbang bzhi thob nas sku bzhi mngon du gyur /
oM AHhU~M badzra gu ru pad+ma sid+d+hi hU~M/
zhes bzlas pa dbang len pa'i dmigs pa'o //
mdun gyi rdor legs yab yum thugs ka ru //
'od kyi thig le'i dbus su tri ma'i mthar //
sngags phreng g.yas g.yon la 'khor bdag nyid dang //
rigs bdag thugs ka'i 'od 'phros bstan srung brtan //
thugs srog la phog sngon gyi dam bca' dran //
rang 'dra'i sprul pa dpag med 'jig rten gang //
chos mthun longs spyod 'tsho zas 'dod dgu'i tshogs //
dpag med bsdus nas bdag la bstsal bar dmigs //
oM badzra sA d+hu sa ma ya srog tri'u dzaHdzaHbadzra li la ma hU~M dzaH
zhes rigs bdag gi bsnyen pa 'bum phrag bcu gnyis /
sgrol ma'i bsnyen pa 'bum phrag brgyad /
dam can bsnyen pa 'bum phrag gcig rnams bsnyen tshad yin pas 'grub nas /
las sngags ni /
oM AHgu ru pad+ma rA dza sid+d+hi hU~M/
pA shaM ku ru chos mthun gyi longs spyod 'tsho zas gang 'dod bsgyur ba /
dbang du sdus sdus swA hA/
zhes bla ma'i las sngags dang /
oM ku ru kul+le hrIHswA hA/
chos mthun sogs gong bzhin /
wa shaM ku ru ye swA hA/
zhes sgrol ma'i las sngags dang /
oM badzra sA d+hu sa ma ya srog tri'u dzaHdzaH
badzra li la ma hU~M dzaH
tri'u tri'u pra ma dun chos mthun sogs gong bzhin ming sgyur la /
tri ya rat+na sid+d+hi pha la khug skyol /
ces dam can gyi las sngags so /
!
/de nas tshogs rdzas su 'os pa sha chang zas la sogs pa bran nas /
oM a mr-ite hU~M phaT/
rang nyid 'phags ma'i thugs 'od las //
raM yaM khaM gsum yi ge 'phros //
tshogs rdzas ma dag nyes skyon sbyangs //
don dam stong pa nyid du gyur //
AH
rlung me thod sgyed ka pA lar //
sha chen lnga dang bdud rtsi lnga //
sbyangs bsgyur spel nas ye shes kyi //
bdud rtsi'i rgya mtsho mkha' khams gang //
zad mi shes pa'i mchod sprin gyur //
oM AHhU~M ha ho hrIHswA hA/
sngags 'dis lan gsum byin gyis brlab /
hrIH
bde chen pad+ma 'od kyi zhing khams nas //
chos sku snang mtha' longs sku thugs rje'i bdag
/sprul sku rig 'dzin gu ru pad+ma rgyal //
rtsa brgyud bla ma sangs rgyas byang sems dang //
nyan rang dge 'dun dkon mchog rgya mtsho'i tshogs //
'dir gshegs kun bzang smon grub tshogs rdzas bzhes //
bdag dang mkha' mnyam sems can ma lus pa //
chabs cig bde chen zhing du 'dren du gsol //
'og min mkha' spyod gnas yul zhing khams nas //
rje btsun 'phags ma sgrol ma rig byed ma //
yi dam dpa' bo zhi chags mkha' 'gro dang //
gnas yul dpa' bo mkha' 'gro ma 'khor bcas //
'dir gshegs rab 'byams rgya mtsho'i tshogs rdzas bzhes /
khams gsum rigs drug sems can ma lus pa //
dbang sdus skad cig sangs rgyas sar 'god mdzod //
stug po bkod dang 'o yug kong yul sogs //
rang bzhugs gnas nas bstan srung yongs kyi gtso //
dam can rdor legs kong btsun yum dang bcas //
ye shes 'jig rten chos skyong nor gyi lha //
dkar phyogs skyong bcas ma lus 'khor dang bcas //
'dir gshegs dngos 'byor yid sprul tshogs rdzas bzhes //
'dzam gling khyon rnams ma lus dbang sdus la //
thub bstan snying po pad 'byung sgrub bstan gyi //
sgor zhugs dar rgyas yun ring gnas par mdzod //
tshogs spel la /
'dod yon lnga ldan tshogs mchod 'di //
pad+ma rgyal po rig byed yum //
bran 'bangs rdor legs kong btsun mo //
dkon mchog rtsa gsum lha tshogs la //
mchod pa 'bul lo dgyes par bzhes //
'dod pa'i dngos grub bstsal du gsol //
oM AHsarba gu ru A tsar+ya pad+ma rA dza ku ru kul+le d+he ba d+hA ki nI badzra sA d+hu sa ma ya badzra li la ma sarba d+harma pA la bA su d+he ba lo ka pA la sa pa ri bA ra ga Na tsakra pany+tsa a mr-ita sarba pU dza kha kha khA hi khA hi /
slar gtor bsngos kyi rim pa ni /
AH
rlung me thod sgyed steng du ka pA la //
sogs nas /
hU~M dzaHsa pa ri bA ra i daM ba liM ta kha kha khA hi khA hi /
bar gong gi gtor mchod skabs ltar 'don /
de nas tshogs bar pas bskang ba gsol /
hU~M/
nyer spyod bdun dang 'dod pa'i yon tan lnga //
bkra shis rdzas rtags brgyad dang rin chen bdun //
rig ma bcu drug sman gtor rak+ta dang //
lha mi'i longs spyod 'dod yon dpag tu med //
mchod par 'os pa'i bye brag ci mchis pa //
dngos su 'byor dang yid kyis rnam sprul nas //
kun bzang smon lam ltar gyur mchod sprin 'dis //
rigs bdag 'od dpag med kyi thugs dam bskang //
'phags mchog rgyal ba rgya mtsho'i thugs dam bskang //
phyogs bcu'i sangs rgyas byang sems dpag med dang //
nyan rang dge 'dun rnams kyi thugs dam bskang /
khyad par dus gsum sangs rgyas thams cad kyi //
thugs rje byin rlabs nus mthu gcig bsdus pa //
thub pa'i rgyal tshab lhag par gangs can mgon //
gu ru pad+ma 'byung gnas thugs dam bskang //
mgon khyed lhag par log lam zhugs pa'i 'gro //
rang dbang med par dbang du bsdus nas kyang //
thar pa'i lam la 'god pa'i tshul bstan pa //
gu ru pad+ma rgyal po'i thugs\u0f8e
longs sku thod phreng sde lnga'i thugs\u0f8e
sprul sku gu ru mtshan brgyad thugs\u0f8e
rje 'bangs nyi shu rtsa lnga'i thugs\u0f8e
gter ston brgya dang rtsa brgyad thugs\u0f8e
mtshungs med karma chags med thugs\u0f8e
grub brnyes bde chen snying po'i thugs dam bskang //
gzhan yang snying po don gyi bstan 'dzin mchog
/rtsa ba brgyud pa'i dpal ldan bla ma rnams //
ma lus lus pa med pa'i thugs\u0f8e
'phags bzhi skyed yum chos sku yum chen mo //
nyam thag 'gro ba ngan song ltung ba rnams //
dbang sdud thar lam 'god phyir gzugs sku'i tshul //
rje btsun sgrol ma dmar mo'i thugs\u0f8e
khro sogs nyon mongs bzhi po gnas dag pa'i //
nang gi mkha' 'gro ma bzhi'i thugs dam bskang //
yul brgyad 'khrul snang ma spang gnas dag phyir //
gau rI lha mo bcu yi thugs\u0f8e
kun bzang rigs lnga sems dpa' bcu drug sogs //
thugs rje zhi ba'i lha tshogs thugs\u0f8e
che mchog dpal dgu rdo rje gzhon nu sogs /
khrag 'thung khro bo'i lha tshogs thugs\u0f8e
bde dgyes gsang gsum mA ya 'jigs byed sogs //
rgyud sde bzhi yi lha tshogs thugs\u0f8e
sgrol ma dkar sngon phag khros seng gsum sogs //
ma rgyud mkha' 'gro rgya mtsho'i thugs\u0f8e
gzhan yang yi dam zhi chags khro bo'i tshogs //
ma lus lus pa med pa'i thugs\u0f8e
rta lug g.yag nag rten skong sgrub pa'i rdzas //
ra skyes rgyan ldan pha wang long rdo dang //
ra yi sha khrag sman spos dud sprin sogs //
dgyes rdzas mchod pa dngos 'byor yid sprul te //
pad 'byung bstan srung yongs kyi 'khor los sgyur //
dpal mgon ma ning 'khor bcas thugs\u0f8e
ma rgyud skor bzhi'i srung ma gri thod can //
ber can rang byung yab yum thugs\u0f8e
pad 'byung phrin las bstan srung yongs kyi gtso //
dam tshig ldan zhing phrin las glog ltar myur //
gsang ba'i mtshan gsol rdo rje legs pa rtsal //
skyes bu dge bsnyen chen po'i thugs\u0f8e
skyes bu'i dgyes sde brtan ma kun gyi gtso //
pad+ma'i dam ldan rdo rje bod khams skyong //
lha sman kong btsun de mo'i thugs\u0f8e
gzhan yang brtan ma bcu gnyis thugs\u0f8e
'dzin ging bzhi bcu rtsa gnyis thugs\u0f8e
mched zla sum brgya drug cu'i thugs\u0f8e
sprul pa yang 'khor bcas pa'i thugs\u0f8e
ku ru kul+le'i sprul pa bran gyi tshul //
bka' sdod gnod sbyin mo yi thugs\u0f8e
thub bstan spyi dang khyad par pad 'byung bstan //
srung zhing skyong ba'i dam bcas mthar phyin pa'i //
ye shes 'jig rten chos skyong srung ma'i tshogs //
ma lus lus pa med pa'i thugs\u0f8e
'gro ba'i dbul sel chos mthun 'byor spel ba'i //
nor lha gter bdag bcas pa'i thugs\u0f8e
nag phyogs 'joms shing dkar po'i phyogs skyong ba'i //
yul gnas gzhi bdag rnams kyi thugs\u0f8e
de ltar thugs dam bskangs pa'i byin rlabs kyis //
thub bstan yongs kyi snying po pad 'byung bstan //
'dzam gling khyon 'dir dar rgyas yun gnas phyir //
rgyal blon 'bangs dang 'dod dgu'i longs spyod tshogs //
dbang sdus lhun gyis grub par mdzad du gsol //
ngan 'gror ltung ba'i mkha' khyab nyam thag 'gro //
rang dbang med par dbang du bsdus nas kyang //
bde chen dag pa'i zhing du 'dren du gsol //
thog med nas bzung da lta yan chad du //
ma byin blangs dang ser snas mchod sbyin bsdams //
sdom gsum la 'gal sdig sgrib nyes ltung sogs //
lo zla dus kyi mchod pa chag pa dang //
mdor na thugs 'gal las sgrib ci bsags pa //
mthol lo bshags so las sgrib dag par mdzod /
oM sa ma ya /
AHsa ma ya /
hU~M sa ma ya /
oM AHsarba gu ru A tsar+ya pad+ma rA dza ku ru kul+le d+he ba d+hA ki nI badzra sA d+hu sa ma ya badzra li la ma sarba d+harma pA la bA su d+he ba lo ka pA la sa ri bA ra oM/
oM badzra satwa sa ma ya sogs yig brgya man ngag ltar lan bdun bzlas la /
thun gtor dmar gtor /
brtan ma'i gtor ma /
tshogs tha ma dang bcas lhan cig byin gyis brlab par bya ste /
hU~M/
tshogs rdzas las sprul 'dod yon lha mo'i tshogs //
mdun gyi mchod yul mgron la thim pa yis //
zag med bde bas thugs dgyes nyid du gyur //
e las b+han+d+ha lcang lo can gyi nang //
tshogs tha gtor rdzas dgra bgegs mngon du gyur //
dkon mchog rtsa gsum lha tshogs bden pa'i mthus //
sangs rgyas pad 'byung bstan la gnod 'tshe dang //
dngos grub sgrub la bar chad gnod bgegs tshogs /
khug cig dzaHhU~M baM hoHdbyer med gyur /
khro rgyal thugs rje sku gsum phur bu yis //
rnam shes 'og min bde chen zhing du sgrol //
gzugs phung sha khrag rtsa gsum dpa' zas mdzod //
ru dra sarba sha trUM mA ra ya phaT khA hi /
zhes bsgral la mchod /
hoH
gzigs shig sogs kyis tshogs drang zhing gsol /
a las thod snod ban+d+ha mtshan ldan nang /
tshogs lhag gtor rdzas ngo bo ye shes kyi //
bdud rtsi'i rnam pa sha khrag stong gsum gang //
mchod yul mgron rnams dgyes rdzas nyid du gyur //
oM A hU~M ha ho hrIHswA hA/
lhag ma ni /
hU~M/
dbang phyug nyer brgyad mkha' 'gro ging lang+ka //
phud la mi dbang lhag la dbang ba'i mgron //
'khor dang sprul pa ma lus thams cad kyis //
bstan dgra'i sha khrag tshogs lhag 'di bzhes la //
pad 'byung bstan la gnod byed dgra bgegs rnams //
myur du drag po'i sgo nas tshar chod cig
/oM sarba uts+tshiSh+Ta ba liM ta khA hi /
zhes phul la thun gtor chad tho ni /
hU~M/
sngon tshe kun bzang thub dbang pad 'byung gi
/spyan sngar snying po don gyi bstan pa mchog
/bsrung bar zhal bzhes dam ldan bstan srung tshogs //
dpal mgon ma ning rdo rje ber nag can //
dam can rdor legs kong btsun de mo dang //
ku ru kul+le'i bka' sdod gnod sbyin mo //
sde dpon sum cu dregs chen bco brgyad dang //
mgur lha bcu gsum dge bsnyen nyer gcig sogs //
'khor dang sprul pa yang sprul ma lus pa //
'dir gshegs bstan dgra'i sha khrag gtor ma dang //
dam rdzas bka' yi gtor ma 'di bzhes la //
phyogs dus kun tu sangs rgyas pad 'byung bstan //
dar rgyas yun ring gnas pa'i phrin las mdzod //
ces gtor ma phul te /
bshal chu brtan ma'i gtor mar blugs la bran te /
oM AHhU~M gis ye shes bdud rtsir gyur /
hU~M/
sngon tshe sangs rgyas pad 'byung spyan snga ru //
bod khams zab gter skyong bar khas blangs pa'i //
gnod sbyin ma bzhi sman dang bdud mo bzhi //
'khor dang sprul pa sman phran bye ba 'bum //
'dir gshegs ye shes bdud rtsi'i bshal chu bzhes //
thub bstan 'khor lo tha ma'i grub srol mchog
/'jig rten khams 'dir yun ring gnas par mdzod //
ma ma hrIng hrIng ba liM ta khA hi /
zhes bshal chu gtor mar mchod /
oM AHsarba gu ru A tsar+ya pad+ma rA dza ku ru kul+le d+he ba d+hA ki nI badzra sA d+hu sa ma ya badzra li la ma d+harma pA la sa pa ri bA ra ar+g+haM sogs nas /
shab+da pra tIts+tsha pU dza me g+ha sa mu dra s+pha ra Na sa ma ye AHhU~M swA hA/
rigs bdag pad+ma rgyal dang rig byed yum //
skyes bu chen po kong btsun de mo sogs //
rtsa gsum lha tshogs ma lus thams cad la //
rab tu gus pa'i yid kyis bstod par bgyi //
oM badzra satwa sa ma ya sogs yig brgya lan gsum /
ting 'dzin yengs dang sngags bzlas lhag chad dang //
mchod gtor g.yel dang lo zla dus mchod chag
/thugs 'gal las rnams 'gyod pas mthol lo bshags //
bzod par bzhes la sgrib med dngos grub stsol //
skyabs gnas pad 'byung chos sku 'od dpag med //
skyabs gnas dkon mchog rtsa gsum dgongs su gsol //
'di ltar bgyis pa'i dge ba'i rtsa ba sogs //
bdag gis dus gsum bsags pa'i dge ba'i mthus //
gnas skabs chos mthun sgyu lus tshe ring zhing //
nad med khams dang chos mthun 'byor pa rgyas //
pad 'byung sgrub pa'i sde tshugs yun gnas sogs //
tshe dang don gnyis mtha' ru phyin par shog
/bdag dang 'brel thogs mkha' mnyam sems can rnams //
'di nas 'phos tshe skye gzhan bar ma gcad //
bde chen zhing skyes sa lam mthar phyin tshe //
spyan ras gzigs dang 'gro don mnyam par shog
/dkon mchog bden pa chos nyid rnam dag dang //
rgyu 'bras bslu med bden pas 'grub par shog
/tad+ya thA/
pany+tsen+d+ri ya a ba bo d+ha na ye swA hA/
mdun bskyed 'od du zhu nas bdag la thim //
mdun gyi dam can 'khor bcas gtso bor thim //
gtso bo tri yig la 'dus rang nyid kyi //
thugs srog hrIHyig ra ta la thim gyur //
spyi bo'i bla ma 'od zhu rang la thim //
bla ma rang gi sems dang gcig tu 'dres //
rang nyid 'khor rnams gtsor 'dus thugs ka yi //
hrIHra thim de yang mi dmigs rdzogs pa che //
ma bcos gnyug ma'i ngang la mnyam par bzhag
/ces mnyam par bzhag
/slar yang gtso mo rkyang pa'i skur ldangs nas //
sgyu ma lta bu'i rjes thob spyad par bya /

/thub gsung 'khor lo tha ma nges pa'i don //
sangs rgyas gnyis pa pad 'byung grub srol mchog
/snga 'gyur zab gter sgrub pa'i bstan pa nyid //
'dzam gling khyon 'dir khyab pa'i bkra shis shog
/ces pa rang gi zhu gnyer gyi ming 'dzin pa dam ldan gyi slob ma karma phrin las kyis 7khyab bdag rdo rje 'chang chen po bcu gsum pa'i phyag rjes dar dkar bcas maN+Dal du phul nas gsung ngor /
ra gan gser du rloms pas dga' ston gyi tshul du /
rin po che a rA ga'i dge 'dun 'du chog dang /
mchog sprul rin po che'i dgongs gter pad+ma rgyal po dang /
rat+na'i gter byon dam can nor sgrub snying gi dum bu rnams kyi don phyogs gcig tu bsdus te rang gi blun tshig kho nas 'don bsgom bya rgyu go gsal du bris pa'i yi ge pa ni karma 'gro 'dul gyis bgyis pa ste /
'dis kyang phyogs 'dir pad 'byung gi sgrub bstan gzhi tshugs dar rgyas yun ring du brtan par gyur cig //
/
!
'di'i lung chags med gsung sprul karma bde chen snying po nas /
gcod bla /
bde chen sprul sku /
dkon mchog rgyal mtshan /
'jam dbyangs mkhyen brtse'i dbang po //
des so ///
/
