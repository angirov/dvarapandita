@#//
thugs sgrub bar chad kun sel las /
'jam dpal pha rol rgol 'joms kyi gtor dbang zur bkol gnam lcags zhun thigs zhes bya ba bzhugs so //
bla ma dpa' bo dus kyi dgra //
spyi bor bkod nas gtor ma'i dbang //
byin rlabs snying po'i bcud 'di yang //
nyer mkho'i phyir du dbye bar spro //
bla ma smra ba'i seng ge drag por khros pa'i tshul bstan pa 'di'i gtor dbang bla ma zhi ba'i dbang gi mjug tu /
dpon slob gnyis ka 'jam dpal khro bor gnas bsgyur te gtor dbang bzlas lung ngo sprod rnams bya ba gzhung don dngos yin kyang /
'di nyid khol 'don du dgos pa byung na 'jam dpal zhi ba gang rung gi dbang thob pa'am rkyen sel lta bu la ma thob kyang rung ste 'di'i byin rlabs byed na /
stegs bur maN+Dal steng 'bru nag khrag chang gis gsher ba'i tshom bu gcig bkod /
de steng khri'ur ban+d+ha'am zangs lcags kyi snod du dpal gtor gru gsum dmar nag me ri sku tsaka dar gdugs mthing nag gis spras pa bkod /
dbang phreng thod pa'am rak+sha /
me long dang /
mchod gtor bsham /
kun gzigs bla mas mdzad pa'i rgyun gyi rnal 'byor nyid mang nyung 'tsham pas mchod brlab sngon du 'gro bas de'i sgo nas bdag mdun dbyer med du bsgrub /
bzlas pa ci nus byas la mchod bstod 'bul /
spro na ting nge 'dzin gyis dbang blang /
slob ma la khrus bya /
bgegs bskrad srung 'khor spyi 'gro byas la /
sems bskyed gsal gdab /
de'ang 'jam dpal gzhon nur gyur pa nyid zhi bas ma dul ba'i gdug can mi bsrun pa 'chi bdag gshin gyi rje la sogs pa'i gshed du shin tu drag por khros pa'i tshul bstan pa 'jigs byed gshin rje'i gshed po nyid ni /
dpal he ru ka gang gis kyang 'gran gyi zla dang bral ba'i mthu stobs gzi brjid khyad par du 'phags shing /
lhag par rgyal ba'i bstan pa rin po che snyigs ma'i mtha' la ji tsam thug pa bzhin du 'jam dpal dpa' bo'i byin rlabs je myur dang nus pa je cher 'gro ba thugs bskyed zab mo'i stobs yin par gsungs shing /
de lta bu'i 'jam dpal drag po'i mtshan dang sku'i rnam 'gyur gdul bya gang 'dul dang 'tsham par mtha' yas pa 'byung ba las /
dpal chen he ru ka pha rol rgol 'joms 'di nyid byad phur rbod gtong mi kha gleng gzhi la sogs pa srung ba dang zlog pa'i mchog yin la /
de'i sgrub thabs kyi bka' srol rnams las skabs su babs pa bla ma'i thugs sgrub bar chad kun sel las 'byung ba 'di'ang /
snyigs ma'i dus kyi sems can nyon mongs pa rags shing rmu rgod las ngan pa'i dbang gis bstan pa la phan pa'i gang zag rnams la byad phur dang mi khas lhag par sdang /
de'i rgyus glo bur du tshe dang phrin las la bar du gcod pa 'byung bas de nyid zlog pa'i gnyen por ched du bsngags pa ma zad /
rkyen ngan bar gcod mtha' dag 'jam dpal gshin rje'i gshed pos mi zlog pa gang yang med pa'i phyir /
de'i byin rlabs kyi snying po gtor ma la brten nas sku gsung thugs kyi dbang bskur bsgrub pa la sogs kyis mtshams sbyar nas maN+Dal 'bul du gzhug
/bla ma dang 'jam dpal khrag 'thung dbyer med pa la dad gus drag pos gsol ba 'debs pa 'di'i rjes zlos mdzod /
he ru ka dpal bla ma dgongs :
bdag cag skal ldan rigs kyi bur :
'jam dpal khrag 'thung chen po yi :
byin rlabs dbang bskur bstsal du gsol :
lan gsum /
slob dpon 'jam dpal he ru ka rtsa gsum rgya mtsho'i spyi dpal chen por bzhugs pa la /
deng nas byang chub thob kyi bar skyabs su 'gro ba'i 'dun pas rjes zlos /
na mo :
rigs kun khyab bdag bla ma rje :
dngos grub 'byung gnas yi dam lha :
bar chad kun sel mkha' 'gro'i tshogs :
rtsa ba gsum la skyabs su mchi :
gsum /
gzhan don du bla med byang chub chen por sems bskyed cing spyod pa mtha' dag spyad par bgyi'o snyam pas rjes zlos /
ma gyur sems can mtha' dag kun :
sangs rgyas go 'phang 'thob bya'i phyir :
nyes spyod kun spang dge chos sdud :
gzhan phan byang sems rtag tu bskyed :
gsum /
byin rlabs kyi gzhi bsgrub pa la dmigs pa 'di ltar rtse gcig tu sgoms shig
/chos thams cad ka dag spros bral chen po'i ngang las /
skad cig rdzus skyes kyi tshul du dregs pa chu glang bsnol ba dang pad+ma nyi ma'i gdan la khyed rang dpal chen gshin rje'i gshed pha rol rgol 'joms mthing nag mun pa'i mdangs can /
zhal gsum g.yas dkar g.yon dmar /
phyag drug g.yas gsum rdo rje 'khor lo ral gri /
g.yon gsum lcags kyu gtun shing dgra satwa bsnams pa /
dur khrod chas brgyad dang gar dgu'i nyams rdzogs pa /
yum gtum mo dug hrul ma dmar nag be con dang thod khrag thogs pas 'khyud cing ye shes kyi me 'bar ba'i klong na bzhugs pa'i gnas gsum 'bru gsum gyis mtshan pa dang /
slob dpon yang 'jam dpal khrag 'thung chen por gsal ba'i thugs srog las 'od zer 'phros /
mkha' khyab tu bzhugs pa'i rtsa gsum rgyal ba sras dang bcas pa'i thugs rgyud bskul /
thams cad kyang bsgoms pa dang 'dra ba'i ye shes pa'i rnam par byon nas rang la thim par mos shig
/rol mo gu gul dud pa sbyar /
badzra A be sha ya a AH
zhes brjod la byin dbab /
mgo bor rgya gram bzhag
/tiSh+Tha badzras brtan par bya /
dngos gzhi'i byin rlabs gtor ma'i dbang bskur ba la dmigs 'dun 'di bzhin du mdzod /
gtor snod mthing nag gru gsum 'bar ba'i gzhal med khang chen por /
gtor ma 'jam dpal khrag 'thung pha rol rgol 'joms yab yum sprul pa dang 'khor gyi dmag tshogs bsam gyis mi khyab pa dang bcas te mngon sum du bzhugs pa'i dpral ba nas 'od zer me phung khro chung dkar po'i tshogs bsam gyis mi khyab pa 'phros /
khyed rang gi dpral bar thim /
lus kyi nad gdon sdig sgrib bar gcod thams cad bsal /
sku'i dbang dang byin rlabs thob /
gshin rje'i gshed po'i sku mi zad pa rgyan gyi 'khor lo dang gnyis su med par gyur par mos shig
/dpal gtor dpral bar bzhag la /
hU~M:
snod bcud yongs rdzogs dam rdzas ba liM ta :
'jam dpal khrag 'thung ngo bor gnyis su med :
sgeg dpa' 'jigs rung sku yi dbang bskur bas :
dpal chen gshin rje gshed po'i sku 'grub shog :
snying po'i mthar /
oM ba liM ta a b+hi Shiny+tsa hU~M:
yang 'jam dpal gshin rje'i gshed po'i mgrin pa nas 'od zer me phung khro chung dmar po'i sogs /
dpral bar sogs kyi mal du /
mgrin par 
ngag gi nad 
gsung gi dbang 
gsung mi zad pa /
zhes dang /
dbang tshig rkang pa gsum par /
rgod gshe drag shul gsung gi 
gsung 'grub 
AHba liM ta a b+hi sogs kyis gtor ma mgrin par bzhag
/yang 'jam dpal gshin rje'i gshed po'i thugs ka nas sogs gong ltar la /
sngon po'i tshogs 
snying gar 
yid kyi nad 
thugs kyi dbang 
thugs mi zad pa zhes dang /
dbang tshig la /
snying rje rngams zhi thugs kyi 
thugs 'grub 
hU~M ba liM ta a b+hi sogs kyis gtor ma snying gar bzhag
/yang 'jam dpal gshin rje gshed po'i lte ba nas 
ser po'i tshogs 
lte bar 
sgo gsum cha mnyam gyi nad 
yon tan gyi dbang 
yon tan mi zad pa sogs dang /
dbang tshig la /
che btsan zla bral yon tan dbang bskur bas :
gshin rje'i gshed po'i yon tan 'grub par shog :
swA ba liM ta sogs kyis gtor ma lte bar bzhag
/yang 'jam dpal gshin rje'i gshed po'i gsang ba nas 
ljang gu'i tshogs 
gsang bar 
bya byed la brten pa'i nad 
phrin las kyi dbang 
phrin las mi zad pa sogs dang /
dbang tshig la /
bdud dgra bdud 'dul phrin las dbang bskur bas :
gshin rje'i gshed po'i phrin las 'grub par shog :
hA ba liM ta sogs kyis gtor ma gsang bar bzhag go
/yang grangs gsog dgos pa'am gzhung gi dngos bstan ltar bsdu bar 'dod na /
gtor snod mthing nag gru gsum sogs nas /
mngon sum du bzhugs pa'i gnas lnga nas 'od zer me phung khro chung dkar dmar mthing ser ljang gu'i tshogs bsam gyis mi khyab pa 'phros /
khyed rang gi gnas lngar zhugs /
nad gdon sdig sgrib bar gcod thams cad bsal /
dbang dang byin rlabs yongs su rdzogs par thob /
gshin rje'i gshed po'i sku gsung thugs yon tan phrin las mi zad pa rgyan gyi 'khor lo dang gnyis su med par gyur par mos shig
/hU~M:
snod bcud yongs rdzogs dam rdzas ba liM ta :
'jam dpal khrag 'thung ngo bor gnyis su med :
sku gsung thugs yon phrin las dbang bskur bas :
dpal chen gshin rje'i gshed po 'grub par shog :
sngags mthar /
oM AHhU~M swA hA ba liM ta a b+hi Shiny+tsa hU~M:
zhes gtor ma gnas lngar bzhag
/rgyas bsdus gnyis kar gtor ma'i bka' bsgo spro na spyi mthun bya /
mthar /
gtor ma lhar gsal ba 'od du zhu ba khyed rang la thim par mos shig
/de'i rjes 'brel du gsung bzlas pa'i lung sbyin pa yin pas dmigs pa 'di bzhin du mdzod /
slob dpon dang mdun bskyed gnyis su med pa bcom ldan 'das 'jam dpal pha rol rgol 'joms su gsal ba'i thugs kar nyi zla'i gwa 'u'i dbus su yaHyig mthing nag gi mthar sngags kyi phreng bas bskor ba las sngags phreng gnyis pa 'phros /
zhal nas thon /
khyed rang lhar gsal ba'i zhal du zhugs /
thugs kar nyi zla'i gwa 'ur yaHmthing nag gi mthar 'khod pa las 'od zer mthing nag phyogs bcur 'phros /
rgyal ba sras bcas mchod /
rigs drug gi sems can rnams kyi sgrib pa sbyangs /
gshin rje'i gshed po'i skur gyur /
sde brgyad 'byung po thams cad dam la gzir /
byad phur rbod gtong dus ma yin pa'i 'chi ba /
mi kha gleng gzhi ngan pa thams cad gcig tu bsdus te sngags kyi me 'od 'bar bas bsregs te 'od gsal ka dag gi dbyings su sbyangs par bsam la sngags 'di'i rjes zlos /
thod pa'am rak+sha'i phreng ba gtad la /
oM ya ma rA dza sogs snying po rjes zlos lan gsum byar gzhug
/phreng ba mgrin par bzhag pas gsang sngags kyi nus pa brtan par byas par mos shig
/A:
ji snyed brjod pa kun gyi rgyur gyur pa :
ngag la rdo rje sngags kyi dbang bskur bas :
brtan dang g.yo ba'i sgra skad thams cad kun :
grags stong rgyal ba'i gsung du rtogs par shog :
sngags mthar /
wA ka a b+hi Shiny+tsa A:
lha sngags kyis mtshon pa'i chos thams cad rang rig ka dag gi rtsal las rang shar yang /
skye 'gag gnas gsum dang bral ba'i dpe me long du gzugs brnyan 'char bas mtshon par gyis la 'od gsal gyi dbyings su mnyam par zhog cig
/me long bstan zhing snying gar bzhag la /
hU~M:
me long nang du gzugs brnyan shar ba bzhin :
dmigs su med kyang mngon sum sa le ba :
yid la rgyal ba'i thugs kyi dbang bskur bas :
dran rtog thams cad rang shar rang grol shog :
sngags mthar /
tsit+ta a b+hi Shiny+tsa hU~M:
'di'i las tshogs mgo gsum dang 'chi bdag gtor chen gyi bka' gtad dgos na so so'i gzhung ltar skabs 'dir sbyar te thun mong ma yin pa'i dam ldan las gang byung la spel na rang la gnod do //
mthar shis pa brjod la me tog 'thor /
de rnams kyis rig 'dzin smra ba'i seng ge drag po'i skur bzhengs pa 'jam dpal pha rol rgol 'joms kyi byin rlabs dbang bskur rgyas par grub pa yin pas sogs mtshams sbyar la dam tshig bsgrag gzung phyin chad spyi ltar bya /
spro na gtor ma slar skad cig gis lhar gsal ba la mchod bstod dang nongs bshags /
bdag bskyed bsdu ldang bsngo smon shis brjod byas pas 'grub bo //
'jam dpal khros pa'i zhal gyi e dbyings su //
srid gsum gdug can lhag ma med par bstim //
sus kyang mi brdzi cis kyang mi 'phrog pa //
gshin rje gshed po'i dbang chen brnyes gyur cig
/'di'ang nye bar mkho ba'i dpyid du gyur pas gter chen rig 'dzin chen po zung gis rjes su gnang ba thun mong ma yin pa yang yang thob pa'i pra 'chal rtsis med kyi rnal 'byor pa pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang chen por bsdebs pa dge legs 'phel ///
/
