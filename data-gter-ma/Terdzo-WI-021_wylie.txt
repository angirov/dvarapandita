@#//
bla ma'i thugs sgrub bar chad kun sel las /
bla ma nor lha skyes mchog tshul bzang gi dbang chog nor bu'i chun po zhes bya ba bzhugs so //
na mo gu ru bA su de ba ya /
zhi ba chen po chos dbyings klong yangs nas //
thugs rje'i sprin chen nor bu'i gru char gyis //
'gro ba'i dbul ba sel mdzad bla ma lhar //
btud nas de yi dbang chog gsal bar bya //
de yang thugs sgrub bar chad kun sel gyi sku gsum rnam 'phrul bcu gnyis thams cad  kyi bsnyen sgrub las sbyor gang byas kyang rtsa dbang nyid thob pas rung la /
ma thob na mi rung ba'i med thabs med ma yin yang /
gal byang las lha so sor sku gsung thugs dbang dang las sbyor gyi rjes gnang tsam gsungs pas /
'di zhal gdams snying byang le'u bdun pa nor sgrub rin chen bum bzang gi dbang bskur ba la /
sbyor dngos rjes gsum las /
dang po ni /
gnas yid dang mthun par stegs bur gzhung mthun gyi ras bris sam maN+Dal la tshom bu dbus su che ba gcig
/phyogs mtshams brgyad du phyi nang gnyis re ste bcu bdun bkod pa'i khar many+dzil /
gter bum 'khor lo'i nang gzhug can tshad ldan dang /
lha tsaka
/g.yas su g.yang chang /
g.yon du zas nor sogs g.yang rdzas sna tshogs kyis gtams pa'i snod /
shar du chu sbyin chas /
lhor gtor ma nor bu 'bar ba'i dbyibs can /
nub dang byang du bca' sgrub tshul bzhin byas pa'i gwa'u dang thod pa /
rgyab tu sman raka gtor gsum dang /
chu gnyis nyer spyod bcas pas mtha' nas bskor /
gzhan yang rgyal srid sna bdun rdzas rtags /
maN+Dal /
srung ma'i gtor 'bul tshogs chad brtan gzhi bgegs /
bkar yas dang slob ma la bkye rgyu'i zan sogs dgos pa'i yo byad thams cad 'du bya /
gnyis pa dngos gzhi sgrub mchod ni /
gter chen gyi gsung la rje gu Na'i gsal kha can nor sgrub rin chen bum bzang ltar /
brgyud 'debs /
sngon 'gro tshogs gsag 'phror bgegs gtor phrin las 'bring po ltar dang /
mtshams gcod nas gzung bstod pa'i bar gyis bdag dang dkyil 'khor dbang rdzas rnams lhar gsal /
bzlas pa rgyas par bya /
bsang dang /
g.yang 'gugs /
rig me dor ba /
bka' gter srung ma'i phrin las /
tshogs tha ma'i bar gtong /
las bum du sme brtsegs gsal la de'i sngags kyis nus ldan bya 'o //
gsum pa rjes dbang ni /
slob ma rnams la /
hU~M:
chos nyid bden pa'i sogs sngags bcas kyi khrus nas dbyung /
gral la 'khod nas zan bkyes te changs bu byas pa bkar yas su blugs /
byin gyis brlab pa nas gzung bskrad pa'i bar dang /
mtshams gcod rnams gzhung bzhin gtang /
de nas me tog bkye bsdu dang /
sems bskyed gsal gdab /
chos bshad kyi khyad par /
de'ang mngon mtho dang nges legs kyi yon tan thams cad nor la brten dgos te /
de bzhin gshegs pas thog ma kho nar sbyin pa'i gtam mdzad cing /
rgyal sras rnams kyis rnam pa thams cad mkhyen pa'i ye shes dang por mthong ba'i lam sa dang po rab tu dga' ba'ang sbyin pa'i pha rol tu phyin pa'i rgyu la brten nas thob dgos /
yon gnas dam pa dge 'dun dkon mchog mchod pa'i yo byad zas gos gnas mal thams cad sbyin bdag dang 'byor ldan pa'i nor la rag las /
rdo rje theg pa'i tshom bu tshogs sgrub nges rdzogs kyi tshe na gser srang stong phrag mang po'i yo byad dgos pas gsang sngags 'dod yon la brten pa sogs mdor na dmigs bcas bsod nams kyi tshogs ni nor la brten nas gsog pa shas che ba'i phyir /
gzhung las /
de ltar tshe dang blo gros ldan :
glo bur bar chad bral ba na :
'di dang phyi ma'i don 'grub cing :
lha chos rgyan dang mi chos gzhi :
nor la brten nas 'byung ba'i phyir :
longs spyod phywa g.yang 'gugs pa'i thabs :
nor sgrub rin chen bum bzang bstan :
zhes pa ltar /
nor sgrub pa la gsar rnying bka' gter gyi chos rnams las 'jig rten dang 'jig rten las 'das pa'i lha la bsten pa'i nor sgrub mtha' yas pa gsungs kyang /
'dir de dag las khyad par 'phags pa o rgyan chos kyi rgyal po'i thugs bcud /
bla ma'i thugs sgrub bar chad kun sel gyi chos sde las byung ba ste /
gzhung las /
de ltar 'dod rgu'i dngos grub kun :
'bad med ster ba'i man ngag ni :
nor sgrub rin chen bum pa bzang :
yid bzhin dpal gyi snying po 'di :
nor lha yongs rdzogs rgyud chen dang :
gzungs dang man ngag la brten nas :
zab cing bcud du 'dril bar bstan :
'di ni gang gis 'chang tsam gyis :
rin chen gter gyi dngos grub na :
bsgrub dang las la sbyar ba yis :
longs spyod mtha' yas smros ci dgos :
sngon chad rin chen khang bu dang :
rin chen mdzod dang rin chen sprin :
rin chen snying po la sogs pa'i :
gdams pa'i rnam grangs mang bstan kyang :
tha dad phyogs rer bstan pa las :
kun dril 'di 'dra bshad pa med :
'di ni kun tshang thams cad las :
khyad par 'phags pa'i snying tig ste :
da lta'i mnga' bdag yab sras kyi :
longs spyod mnga' ris 'phel ba dang :
ma 'ongs bod khams nyam thag 'gro :
snod bcud rgud pas ches gdung tshe :
skyob phyir rang byung pad+ma ngas :
shin tu brtse ba'i dgongs pas gdams :
snod ldan smon lam dus bab tshe :
da lta'i ngang tshul rjes dran nas :
gdams pa zab mo gtan la 'beb :
shin tu gsang zhing spel ba yisaH
bod khams mtha' dbus thams cad la :
'dod rgu'i 'byor pa rgyas par 'gyur :
zhes bsngags pa ltar /
srid zhi'i dge legs thams cad bla ma kho na la bsten pa'i phyir bod yul chos byed kun gyi spyi'i bla ma pad+ma sam+b+ha ba rtsa gsum nor lha kun dril du sgrub pa'i thabs khyad par du 'phags pa 'di nyid kyi dbang bskur ba la sogs kyis mtshams sbyar la /
maN+Dal 'bul du gzhug
/sa phyogs zhing khams chen por gyur pa'i dbus su bla ma rig 'dzin skyes mchog tshul bzang dngos su mos pa'i dad gus dang ldan pas 'di'i rjes zlos /
oM:
'dod rgu'i mchog stsol dngos grub gter :
rtsa gsum kun 'dus yid bzhin nor :
gu ru pad+ma sam+b+ha ba :
rigs bzhi'i mgon po dzam b+ha la :
nor bdag gnod sbyin 'jig rten skyong :
bye ba bsam gyis mi khyab pa'i :
dkyil 'khor lha tshogs thams cad la :
phyag 'tshal mchod bstod gsol ba 'debs :
byin gyis rlobs shig bar chad sol :
dngos grub stsol cig longs spyod spel :
'khor 'das kun gyi legs tshogs dang :
snod kyi dge mtshan bcud kyi g.yang :
lha mi klu dang gnod sbyin gyi :
zas nor rin chen 'byor pa'i sprin :
cang shes rta dang rkang bzhi phyugs :
lo tog 'bru dang rtsi shing sman :
tshe ring nad med bkra shis dpal :
chos dang rigs kyi brgyud 'dzin sogs :
mdor na srid zhi phun tshogs kun :
'bad pa med par dbang du sdus :
zad med chu bo'i rgyun ltar spel :
ci bsam yid bzhin 'grub pa dang :
bkra shis bde skyid ldan par mdzod :
lan gsum /
rgyud sbyang ba'i phyir /
bla ma dang mdun bskyed dbyer med pa rig 'dzin skyes mchog tshul bzang gi dkyil 'khor mchog gsum gyi ngo bo sku gsum rgya mtsho'i sprin phung 'phro zhing /
rtsa gsum nor lha rab 'byams kyis bskor ba mngon sum bzhugs pa'i spyan sngar byang chub kyi bar du skyabs su 'gro ba dang /
mkha' mnyam skye 'gro mtha' dag gi dbul ba'i sdug bsngal bsal nas sangs rgyas kyi sa la 'god par bya /
de'i ched du bla ma nor lha sgrub nas sbyin pa'i phar phyin rdzogs par bgyi'o snyams pas 'di'i rjes zlos /
na mo :
bdag dang mkha' mnyam sems can ma lus kun :
skyabs kyi mchog gyur rnams la skyabs su mchi :
smon dang 'jug pa'i byang chub sems bskyed nas :
pad+ma saM b+ha'i go 'phang sgrub par bgyi :
lan gsum /
sgo gsum ye shes su smin byed dbang la rag las kyang dbang srog dam tshig la rag las pas /
spyi dang khyad par lhag pa rnams kyis bsdus pa'i sdom pa dang dam tshig mtha' dag ngo bo gnas 'gyur ba'i tshul gyis gzung /
yon tan yar ldan du bsrung /
dus skabs dgos pa gang gtsor spyad par bgyi'o snyams pas 'di'i rjes zlos /
o rgyan gdung 'dzin rgyal ba'i sras :
rdo rje slob dpon dgongs su gsol :
bdag gis deng gzung byang chub bar :
so so thar dang byang chub sems :
rig 'dzin nang gi dam tshig rnams :
yang dag nyid du bzung byas te :
srog gi phyir yang mi gtang na :
bdag la byin gyis brlab tu gsol :
gsum pa dkyil 'khor gyi khyab bdag slob dpon bka' gnyan pa'i sgo nas dam la bzhag pa 'di bzhin nges 'tshal /
nga ni 'chi med pad+ma'i rig 'dzin te :
nga yi bka' las 'da' zhing brnyas gyur na :
mnar med dmyal ba chen por ltung bar 'gyur :
de bas bdag gi bka' las ma 'da' zhig :
badzra sa ma ya rak+Shan+tu :
dbang gi gzhi dgod cing ye shes pa'i byin dbab pa'i slad du sgo gsum gyi gnad legs par gcun la dmigs pa 'di bzhin rtse gcig tu gsal 'debs par zhu /
oM ma hA shUn+ya tA sogs /
khyed rang rnams kyi phung khams skye mched kyis bsdus pa'i gzung 'dzin gyi chos thams cad 'od gsal stong pa nyid du sbyangs /
de'i ngang las snod rnam par dag pa yid 'phrog nor bu'i gzhal med khang lta na sdug pa'i dbus su pad+ma 'dab ma brgyad pa'i lte bar /
bcud rnam par dag pa snang srid lha'i phyag rgyar bsgrub pa'i slad du khyed rang rnams kyi rig pa'i ngo bo hrIHser po las 'od zer 'phros /
don gnyis byas /
'khor 'das thams cad kyi dwangs ma'i bcud kun 'dus te hrIHla thim /
de yongs su gyur pa las bla ma nor lha sku mdog gser btso ma lta bu gsang phod paN zhwa chos gos ber phyam gsol ba /
phyag g.yas rdo rje dang bcas pas rgyal mtshan dang /
g.yon dgos 'dod stsol ba'i rin chen sgrom bu 'dzin cing zhabs skyil krung gis pad+ma nyi zla'i gdan la bzhugs pa /
phyogs bzhir dzam+b+ha la rigs bzhi dang /
mtshams bzhir lha mi klu dang gnod sbyin gyi nor bdag bzhi /
grwa bzhir zas nor rta phyugs kyi lha bzhi rnams las bzhi'i mdog can g.yas rang rtags /
g.yon ne'u le 'dzin pa /
phyogs bzhir rgyal chen bzhi ste /
thams cad kyi gnas gsum 'bru gsum gyis mtshan par gsal thobs /
de nas rgyud rnam par dag pa ye shes lha'i gzi byin dbab pa'i slad du /
slob dpon dang khyed rang rnams kyi gnas gsum nas 'od zer nyi ma'i zer thag lta bu nam mkha'i dbyings gang ba 'phros /
phyogs bcu'i rgyal ba'i dkyil 'khor rab 'byams rnams dang /
khyad par bde chen pad+ma 'od kyi pho brang na bzhugs pa'i rtsa gsum dkyil 'khor lha tshogs kyi thugs rgyud bskul /
de thams cad kyi gsang ba gsum gyi byin rlabs thams cad rig 'dzin skyes mchog tshul bzang pad+ma sam b+ha ba'i dkyil 'khor gyi sku phyag rgya gsung yig 'bru thugs phyag mtshan 'od zer gyi rnam par bzhengs te char bab pa ltar byon nas khyed rang rnams kyi sgo gsum la thim pas rgyud byin gyis brlabs par mos shig
/'beb pa'i rdzas bdug
/dbyangs dang DA dril bcas /
hU~M hrI:
yul gyi ming ni lho nub rnga yab gling :
sprul pa'i zhing mchog pad+ma drwa ba nas :
sku gsum dbyer med pad+ma sam b+ha ba :
rab 'byams rtsa gsum rgya mtsho'i 'khor dang bcas :
mos pa'i gnas 'dir gdung bas spyan 'dren na :
thugs rje thugs dam dbang gis gshegs nas kyang :
bar chad kun sol mchog thun dngos grub stsol :
oM AHhU~M badzra gu ru pad+ma sam b+ha ba sarba sid+d+hi hU~MHdz+nyA na A be sha ya a A:
zhes yang yang brjod pas byin dbab /
de ltar dbab pa'i ye shes pa'i gsang ba gsum gyi byin rlabs thams cad khyed rang rnams kyi gnyug ma mi shigs pa'i sgo gsum dang dbyer med du brtan par gyur pa'i mos pa mdzod /
tiSh+Tha badzra /
zhes rdo rje spyi bor rgya gram du bzhag pas brtan par bya /
de nas dngos gzhi'i dbang gi thog mar phywa g.yang 'gugs pa'i slad du /
bdag mdun dkyil 'khor gyi gtso bo'i thugs ka nas 'od zer dmar ser nyi ma bye ba'i gzi 'od lta bu 'phros pas :
'khor gyi dzam+b+ha la rigs bzhi :
nor bdag gnod sbyin 'jig rten skyong ba bsam gyis mi khyab pa'i thugs rgyud bskul zhing dam tshig dran par byas pas :
de rnams kyi thugs ka nas rang 'dra ba'i sprul pa dang yang sprul nyi zer gyi rdul ltar 'tshubs shing glog ltar 'khyug :
'od dang 'od zer 'bar zhing g.yo bas 'khor 'das snang srid snod bcud kyi khams thams cad la khyab pas 'jig rten dang 'jig rten las 'das pa'i phywa g.yang longs spyod dngos grub thams cad bkra shis rdzas rtags 'ja' 'od thig le'i rnam par spyan drangs te :
slob ma dang dbang rdzas la thim par mos mdzod /
spos btul mda' dar g.yab cing dbyangs dang bcas /
hU~M hrI:
'od gsal spros dang bral ba'i sogs g.yang 'gugs rgyas pa brtan byed sngags bar gtang /
de ltar phywa g.yang bkug nas bstims pa nus pa dang ldan par bya ba'i phyir sku gsung thugs kyi dbang mtha' rten dang bcas pa rnams su yod pa las /
dang po sku yi dbang gi slad du gter bum nor lha'i pho brang dngos su gsal ba'i lha tshogs rnams kyi sku las byin rlabs dngos grub 'ja' zer thig le'i rnam par thim pas rtsa gsum nor lha'i sku'i nus pa 'bar bar gyur par mos mdzod /
gter bum spyi bor bzhag la /
oM:
bkra shis gter gyi bum pa bzang po na :
rab 'byams rtsa gsum nor lha'i dkyil 'khor bzhugs :
mchog thun re skong yid bzhin char 'beb pa'i :
byin rlabs dbang dang dngos grub bstsal du gsol :
sngags mthar sarba sid+d+hi kA ya a d+hiSh+ThA na tiSh+Tha oM:
de brtan par bya ba'i slad du dkyil 'khor gyi lha so so'i sku las sku gnyis pa re 'phros te khyed rang rnams la thim pas rgyal ba thams cad kyi sku yi gsang ba bsam gyis mi khyab pa'i ngo bor gyur par mos mdzod /
gtso 'khor rnams kyi tsakli spyi bor bzhag la /
hU~M hrI:
dbus kyi phyogs nas dngos grub bskul ba'i lha :
rtsa gsum kun 'dus o rgyan rin po che :
yid bzhin nor bu pad+ma sam b+ha ba :
gser mdog brjid chags snang srid zil gyis gnon :
phyag g.yas rdo rje rin chen rgyal mtshan 'phyar :
g.yon pas dgos 'byung rin chen snod mchog bsnams :
rig 'dzin dpa' bo mkha' 'gro 'khor bcas kyis :
deng 'dir skal ldan khyod la dbang bskur bas :
steng 'og bar gsum 'khor 'das snod bcud kyi :
legs pa'i dpal dang phywa g.yang longs spyod dang :
mchog dang thun mong dngos grub bstsal du gsol :
oM A:hU~M badzra gu ru pad+ma sam b+ha ba sarba sid+d+hi hU~M:
kA ya a b+hi Shiny+tsa oM:
hU~M hrI:
shar gyi phyogs nas dngos grub bskul ba'i lha :
'gyur med sku yi nor bdag dzam+b+ha la :
dkar gsal rdo rje'i be con ne'u le 'dzin :
bde gshegs rigs kyi nor lha'i tshogs bcas kyis :
deng 'dir skal ldan khyod la dbang bskur bas :
shar phyogs dag pa'i zhing khams rab 'byams kyi :
legs pa'i dpal dang phywa g.yang longs spyod dang :
mchog dang thun mong dngos grub bstsal du gsol :
oM bud+d+ha dzam+b+ha la oM swA hA:
kA ya a b+hi Shiny+tsa oM:
hU~M hrI:
lho yi phyogs nas dngos grub bskul ba'i lha :
yon tan 'dod rgu'i nor bdag dzam+b+ha la :
ser gsal yid bzhin dbang rgyal ne'u le 'dzin :
rin chen rigs kyi nor lha'i tshogs bcas kyis :
deng 'dir skal ldan bu la dbang bskur bas :
lho phyogs dag pa'i zhing khams rab 'byams kyi :
legs pa'i dpal dang phywa g.yang longs spyod dang :
mchog dang thun mong dngos grub bstsal du gsol :
oM rat+na dzam+b+ha la trAM swA hA:
kA ya a b+hi Shiny+tsa oM:
hU~M hrI:
nub kyi phyogs nas dngos grub skul ba'i lha :
'gag med gsung gi nor bdag dzam+b+ha la :
dmar gsal pad+ma'i lcags kyu ne'u le 'dzin :
pad+ma'i rigs kyi nor lha'i tshogs bcas kyis :
deng 'dir skal ldan khyod la dbang bskur bas :
nub phyogs dag pa'i zhing khams rab 'byams kyi :
legs pa'i dpal dang phywa g.yang longs spyod dang :
mchog dang thun mong dngos grub bstsal du gsol :
oM pad+ma dzam+b+ha la hrIHswA hA:
kA ya a b+hi Shiny+tsa oM:
hU~M hrU+i :
byang gi phyogs nas dngos grub bskul ba'i lha :
lhun grub phrin las nor bdag dzam+b+ha la :
ljang nag thod khrag dang ni ne'u le 'dzin :
las kyi rigs kyi nor lha'i tshogs bcas kyis :
deng 'dir skal ldan bu la dbang bskur bas :
byang phyogs dag pa'i zhing khams rab 'byams kyi :
legs pa'i dpal dang phywa g.yang longs spyod dang :
mchog dang thun mong dngos grub bstsal du gsol :
oM karma dzam+b+ha la AHswA hA:
kA ya a b+hi Shiny+tsa oM:
hU~M hrI:
shar lho mtshams nas dngos grub bskul ba'i lha :
lha yi dge bsnyen tshogs bdag glang po'i gdong :
chu shel mdog can la phug nor bu bsnams :
lha yi rigs kyi nor lha'i tshogs bcas kyis :
deng 'dir skal ldan bu la dbang bskur bas :
steng phyogs lha yi yul gyi bde skyid dang :
legs pa'i dpal dang phywa g.yang longs spyod dang :
'dod rgu'i dngos grub char bzhin 'beb par mdzod :
oM gaM ga Na pa ti swA hA:
kA ya a b+hi Shiny+tsa oM:
hU~M hrI:
lho nub mtshams nas dngos grub bskul ba'i lha :
'phags ma nor rgyun lha mo gser gyi mdog :
phyag gnyis mchog sbyin 'bras kyi snye ma bsnams :
gnas yul zhing skyong nor lha'i tshogs bcas kyis :
deng 'dir skal ldan bu la dbang bskur bas :
bar phyogs mi yi 'bru nor stobs rtsal dang :
legs pa'i dpal dang phywa g.yang longs spyod kyi :
'dod rgu'i dngos grub sa ltar brtan par mdzod :
oM baM bA su d+hA ri NI swA hA:
kA ya a b+hi Shiny+tsa oM:
hU~M hrI:
nub byang mtshams nas dngos grub bskul ba'i lha :
dbang mdzad ku ru kul+le rA ga'i mdog :
phyag gnyis pad+ma'i lcags kyu zhags pa bsnams :
klu yi rigs kyi nor lha'i tshogs bcas kyis :
deng 'dir skal ldan bu la dbang bskur bas :
'og phyogs klu yi yul gyi 'byor pa dang :
legs pa'i dpal dang phywa g.yang longs spyod kyi :
'dod rgu'i dngos grub mtsho ltar bskyil bar mdzod :
oM hrIHku ru kul+le swA hA:
kA ya A b+hi Shiny+tsa oM:
hU~M hrI:
byang shar mtshams nas dngos grub bskul ba'i lha :
rgyal chen rnam sras ljang ser khros pa'i nyams :
phyag gnyis rin chen rgyal mtshan ne'u le 'dzin :
gnod sbyin rigs kyi nor lha'i tshogs bcas kyis :
deng 'dir skal ldan bu la dbang bskur bas :
byang phyogs gnod sbyin yul gyi nor bu'i gter :
legs pa'i dpal dang phywa g.yang longs spyod kyi :
'dod rgu'i dngos grub me ltar 'bar bar mdzod :
oM baiM bai shra ma NA ye swA hA:
kA ya a b+hi Shiny+tsa oM:
hU~M hrI:
shar lho'i grwa nas dngos grub bskul ba'i lha :
gnod sbyin sde dpon chen po nor bu bzang :
dkar ser yid bzhin rin chen ne'u le 'dzin :
bang mdzod dbyig gi nor lha'i tshogs bcas kyis :
deng 'dir skal ldan bu la dbang bskur bas :
gser dngul nor bu rin chen sna tshogs kyi :
legs pa'i dpal dang phywa g.yang longs spyod dang :
zad med nor gyi dngos grub bstsal du gsol :
oM ma Ni b+ha dra ya swA hAH
kA ya a b+hi Shiny+tsa oM:
hU~M hrI:
lho nub grwa nas dngos grub bskul ba'i lha :
gnod sbyin sde dpon chen po re man+ta :
dmar ser shel gyi ral gri ne'u le 'dzin :
cang shes rta yi nor lha'i tshogs bcas kyis :
deng 'dir skal ldan bu la dbang bskur bas :
myur mgyogs rdzu 'phrul shugs ldan rta mchog gi :
legs pa'i dpal dang phywa g.yang longs spyod dang :
cang shes rta yi dngos grub bstsal du gsol :
oM Ar+ya re man+ta ya swA hA:
kA ya a b+hi Shiny+tsa oM:
hU~M hrI:
nub byang grwa nas dngos grub bskul ba'i lha :
gnod sbyin sde dpon chen po dbang gi lha :
chags pa'i mdangs can mdung dar ne'u le 'dzin :
zas gos bcud kyi nor lha'i tshogs bcas kyis :
deng 'dir skal ldan bu la dbang bskur bas :
bcud ldan bza' btung reg 'jam gos mchog gi :
legs pa'i dpal dang phywa g.yang longs spyod dang :
yid mthun zas gos dngos grub bstsal du gsol :
oM ma hA rA dza yak+Sha bai hrIHswA hA:
kA ya a b+hi Shiny+tsa oM:
hU~M hrI:
byang shar grwa nas dngos grub bskul ba'i lha :
gnod sbyin sde dpon chen po ku be ra :
mthing nag ral gri dang ni ne'u le 'dzin :
rkang bzhi phyugs kyi nor lha'i tshogs bcas kyis :
deng 'dir skal ldan bu la dbang bskur bas :
yid bzhin 'dod pa 'jo ba'i nor phyugs kyi :
legs pa'i dpal dang phywa g.yang longs spyod dang :
rkang bzhi phyugs 'phel dngos grub bstsal du gsol :
oM ku be ra ya swA hA:
kA ya a b+hi Shiny+tsa oM:
hU~M hrI:
dkyil 'khor shar sgo'i dngos grub bskul ba'i lha :
dpal ldan rgyal po chen po yul 'khor srung :
dkar gsal zhi 'dzum rin chen pi waM sgreng :
shar phyogs 'jig rten skyong ba'i tshogs bcas kyis :
deng 'dir skal ldan bu la dbang bskur bas :
shar phyogs 'jig rten rab 'byams thams cad kyi :
legs pa'i dpal dang phywa g.yang longs spyod sdus :
dbul phongs sdug bsngal zhi ba'i dngos grub stsol :
oM d+h+r-iSh+Ta rASh+Ta ya swA hA:
kA ya a b+hi Shiny+tsa oM:
hU~M hrI:
dkyil 'khor lho sgo'i dngos grub bskul ba'i lha :
dpal ldan rgyal po chen po 'phags skyes po :
mthing nag khro gtum ral gri 'bar ba bsnams :
lho phyogs 'jig rten skyong ba'i tshogs bcas kyis :
deng 'dir skal ldan bu la dbang bskur bas :
lho phyogs 'jig rten rab 'byams thams cad kyi :
legs pa'i dpal dang phywa g.yang longs spyod sdus :
mi mthun tshar gcod drag po'i dngos grub stsol :
oM bai rU D+ha ka ya swA hA:
kA ya a b+hi Shiny+tsa oM:
hU~M hrI:
dkyil 'khor nub sgo'i dngos grub bskul ba'i lha :
dpal ldan rgyal po chen po spyan mi bzang :
dmar smug chags nyams sbrul gyi zhags pa skyil :
nub phyogs 'jig rten skyong ba'i tshogs bcas kyis :
deng 'dir skal ldan bu la dbang bskur bas :
nub phyogs 'jig rten rab 'byams thams cad kyi :
legs pa'i dpal dang phywa g.yang long spyod sdus :
khams gsum dbang sdud dbang gi dngos grub stsol :
oM bi rU pAk+Sha ya swA hA:
kA ya a b+hi Shiny+tsa oM:
hU~M hrI:
dkyil 'khor byang sgo'i dngos grub bskul ba'i lha :
dpal ldan rgyal po chen po rnam thos sras :
gser mdog brjid chags nor bu'i be con gdengs :
byang phyogs 'jig rten skyong ba'i tshogs bcas kyis :
deng 'dir skal ldan bu la dbang bskur bas :
byang phyogs 'jig rten rab 'byams thams cad kyi :
legs pa'i dpal dang phywa g.yang longs spyod sdus :
tshe bsod dpal 'byor rgyas pa'i dngos grub stsol :
oM bai shra ma NA ya swA hA:
kA ya a b+hi Shiny+tsa oM:
bsdu na gtso bo'i sku tsaka thogs la /
hU~M hrI:
mchog dang thun mong dngos grub bskul ba'i lha :
rtsa gsum kun 'dus o rgyan rin po che :
yid bzhin nor bu pad+ma sam b+ha wa :
gser mdog brjid chags snang srid zil gyis gnon :
phyag g.yas rdo rje rin chen rgyal mtshan 'phyar :
g.yon pas dgos 'byung rin chen snod mchog bsnams :
rig 'dzin dpa' bo mkha' 'gro 'dus pa dang :
gnod sbyin mched lnga rab 'byams tshogs rnams kyis :
deng 'dir skal ldan khyod la dbang bskur bas :
steng 'og bar gsum 'khor 'das snod bcud kyi :
legs pa'i dpal dang phywa g.yang longs spyod dang :
mchog dang thun mong dngos grub bstsal du gsol :
sngags mthar /
kA ya a b+hi Shiny+tsa oM:
zhes skur /
des sku phyag rgya'i dbang thob /
lus lha sgom pa la dbang ba yin pas /
deng phyin chad snod bcud lha'i dkyil 'khor chu zla lta bu'i bskyed rim la gnas pas 'khrul mtshan mtha' dag snang stong lha'i gzer gyis thebs par gyis shig
/gnyis pa gsung bzlas pa'i lung gi slad du /
slob dpon gyi thugs ka'i sngags phreng las 'od zer 'phros /
mdun bskyed kyi thugs ka'i sngags phreng la phog
/de las sngags phreng gnyis pa byung /
khyed rang rnams lhar gsal ba'i zhal du zhugs /
thugs kar zla steng hrIHyig gi mthar 'khod pa bzlas pa'i rkyen gyis 'od zer 'phros /
snod bcud kyi rgud pa bsal /
nam mkha' mdzod kyi dngos grub thob par mos la sngags 'di'i rjes zlos /
rtsa sngags sham can lan gsum /
mdun bskyed gtso bo'i thugs ka'i 'od zer gyis 'khor rnams bskul te /
de rnams kyi 'od zer pho nya'i tshogs rnams kyis 'jig rten khams kyi dpal dang longs spyod thams cad bsdus nas dngos grub 'dod rgu char bzhin 'beb par mos la sngags 'di'i rjes zlos /
nor lha spyi bsdus dang lha so so'i sngags rnams lan gsum /
gsung gi byin rlabs brtan pa'i phyir g.yang chang 'khor 'das kyi dwangs bcud 'dus pa btung bas ngag la rtsa gsum nor lha'i gsung gi nus pa 'bar bar mos mdzod /
g.yang chang blud la /
A:
longs spyod 'dzad med rin chen snod mchog tu :
'khor 'das dwangs ma bdud rtsi'i rgyun gyis gang :
tshe dang blo gros dpal 'byor rab rgyas pa'i :
nus pa sngags kyi dngos grub bstsal du gsol :
sngags mthar /
sarba sid+d+hi wA ka a d+hiSh+ThAn tiSh+Tha A:
des gsung gsang sngags kyi dbang thob /
ngag bzlas brjod bya ba la dbang ba yin pas /
deng nas rdo rje'i sngags kyi bzlas brjod chu bo'i rgyun lta bu dang 'phro 'du'i rim pa la brtson pas phyi nang sgra skad thams cad la grags stong sngags kyi gzer dang rtog tshogs kun la dmigs pa ting nge 'dzin gyi gzer theb par gyis shig
/gsum pa thugs kyi dbang gi slad du /
slob dpon gyi thugs ka'i 'od kyis bskul bas mdun bskyed kyi thugs ka nas thugs gnyis su med pa'i ye shes kyi ngo bo rdo rje dang /
rgyal mtshan sogs lha so so'i phyag mtshan 'phros te khyed rang gi snying gar thim pas zab gsal gnyis med kyi dgongs pa mngon du gyur par mos la mnyam par zhog mdzod /
de brtan pa'i phyir lha mi'i longs spyod srid zhi'i 'dod yon gyi dngos grub blangs pas /
yid la rtsa gsum nor lha'i thugs kyi byin rlabs zhugs nas 'dod rgu'i yon tan dang phrin las lhun gyis grub pa'i dngos grub la dbang 'byor par mos mdzod /
g.yang rdzas gtad la /
hU~M:
mi 'gyur snying po thugs kyi thig le ru :
srid dang zhi ba'i bcud rnams kun bsdus pas :
dge legs yon tan nam mkha' mnyam par spel :
'dod rgu lhun gyis grub pa'i dngos grub stsol :
sngags mthar sarba sid+d+hi tsit+ta a d+hiSh+ThA na tiSh+Tha hU~M:
des thugs ye shes chen po'i dbang thob /
sems chos nyid kyi don bsgom pa la dbang ba yin pas /
deng nas rang byung 'od gsal chen por mnyam gzhag 'khor yug dang ma bral bar chos can la chos nyid kyi gzer gyis theb par gyis shig
/mtha' rten rigs bzhi'i dzam+b+ha la'i las sbyor gyi rjes su gnang ba ni /
bde gshegs rigs kyi nor bdag dzam+b+ha la dkar po phyi chu sbyin gyis bsgrub phyir rjes su gnang ba'i dmigs pa 'di ltar mdzod /
mdun du zangs gzhong chu bum gtor ril bsham /
slob ma skad cig spyan ras gzigs /
kha sar pA Ni'i sku ru gyur //
mdun du pad+ma zla ba'i steng //
rdo rje'i nor bdag dzam+b+ha la //
dkar gsal g.yas g.yon phyag gnyis kyis //
rdo rje'i be con ne'u le 'dzin //
sha rgyas gsus khyim mchog tu che //
'dzum zhing khro la sgeg pa'i nyams //
dar dang rin chen pad phreng brgyan //
bzhengs stabs nor skyug pho mo brdzis //
sku las skyes pa'i 'od klong bzhugs //
dam tshig ye shes dbyer med gsal //
slob ma'i phyag g.yas mchog sbyin las //
bdud rtsi'i chu rgyun mu tig gi
/rdog ma lta bu rab babs pa //
zhal du thim zhing mnyes par gyur //
lag pa g.yas pas zangs gzhong du chu thigs ma chad par sbrengs la /
oM bud+d+ha dzam+b+ha la oM swA hA:
zhes mang du bzla /
oM badzra a mr-ita u da ka hU~M:
zhes ci nus bzlas mthar /
Ar+ya dzam+b+ha la ar+g+haM nas /
shab+da pra tIts+tsha swA hA:
oM:
bde gshegs nor bdag dzam+b+ha la :
'khor dang bcas kun gus pas mchod :
phyag 'tshal bstod cing gsol 'debs na :
'dod rgu'i 'byor pa'i dngos grub stsol :
oM bud+d+ha dzam+b+ha la oM swA hA:
sid+d+hi pha la hU~M:
lha 'od du zhu ba'i chu dngos grub kyi tshul du byin pas longs spyod rgyun mi chad pa'i dngos grub thob par mos mdzod /
oM:
'dod 'byung yid bzhin dpal gyi gzhong pa ru :
bde gshegs rigs kyi nor bdag dzam+b+ha la :
'khor bcas 'od zhu bdud rtsi 'di byin pas :
longs spyod rgyun mi chad pa'i dngos grub stsol :
oM bud+d+ha dzam+b+ha la oM swA hA:
sid+d+hi pha la hU~M:
zhes byin /
rin chen rigs kyi nor bdag dzam+b+ha la ser po nang gtor ma la brten nas dngos grub kyi rjes su gnang ba ni /
gtor ma gso bran byas te /
raM yaM khaM/
rin po che'i snod du 'bru gsum las gtor ma bdud rtsi'i rgya mtsho kha dog dri ro nus bcud dang ldan par gyur /
oM AHhU~M/
lan gsum /
gtor ma'i steng gi nam mkhar pad zla la rin chen nor bdag dzam+b+ha la ser po phyag gnyis kyis rin po che dang ne'u le 'dzin cing rgyan thams cad kyis brgyan pa /
dam ye dbyer med du gsal ba'i ljags 'od zer gyis sbu gus gtor ma'i bcud drangs te gsol bar bsam /
sngags oM rat+na dzam+b+ha la trAM swA hA'i mthar i daM ba liM ta khA hi :
sarba rat+na sid+d+hi hU~M dza :
lan gsum dpon slob gnyis kas 'bul la /
gtor ma'i steng gi lha gtor ma la thim pas gtor ma dzam+b+ha la'i skur gyur te dbang bskur bas longs spyod rgya cher 'phel ba'i dngos grub thob par mos mdzod /
trAM:
gtor ma rin chen 'bar ba'i gzhal yas su :
rin chen rigs kyi nor lha'i tshogs rnams bzhugs :
deng 'dir skal ldan khyod la dbang bskur bas :
longs spyod rgya cher 'phel ba'i dngos grub stsol :
oM rat+na dzam+b+ha la trAM swA hA:
sarba rat+na sid+d+hi hU~M dza :
sid+d+hi pha la hU~M:
zhes brjod cing gtor rdzas kyi cha shas byin /
pad+ma'i rigs kyi nor bdag dzaM b+ha la dmar po gsang ba gwa'u la brten nas dngos grub kyi rjes su gnang ba ni /
gwa'ur pad+ma'i nor bdag dzam+b+ha la dmar po 'khor bcas mngon sum du bzhugs pas dbang bskur bas longs spyod zad mi shes pa'i dngos grub thob par mos mdzod /
gwa'u spyi bor bzhag la /
hrI:
dbang mdzod 'od dmar 'khrugs pa'i gzhal yas su :
pad+ma'i rigs kyi nor lha'i tshogs rnams bzhugs :
deng 'dir skal ldan khyod la dbang bskur bas :
longs spyod zad mi shes pa'i dngos grub stsol :
oM pad+ma dzam+b+ha la hrIHswA hA:
sarba d+ha naM me d+hi rat+na bA su sid+d+hi sdus sdus :
zhes bskur /
las kyi rigs kyi nor bdag dzaM b+ha la ljang gu yang gsang thod pa la brten nas dngos grub kyi rjes su gnang ba ni /
thod par las kyi nor bdag dzam+b+ha la ljang gu 'khor bcas mngon sum du bzhugs pas dbang bskur bas longs spyod mi nyams shing brtan pa'i dngos grub thob par mos mdzod /
thod pa spyi bor bzhag la /
A:
yid bzhin 'dod 'byung 'phrul gyi kA pa lar :
las kyi rigs kyi nor lha'i tshogs rnams bzhugs :
deng 'dir skal ldan khyod la dbang bskur bas :
longs spyod mi nyams brtan pa'i dngos grub stsol :
oM karma dzam+b+ha la AHswA hA:
sarba ma hA kA pa la rat+na sid+d+hi sid+d+hi hU~M:
shin tu rgyas par byed na /
tshogs bdag gi rdzas sbyor bdug pa sogs kyang rjes gnang gi tshul du sbyin par mdzad do zhes gsungs kyang /
phyag bzhes dngos la 'di tsam las mi 'dug
/de ltar rigs bzhi'i rjes gnang thob pas ji skad bshad pa'i las rab 'byams sgrub par byed pa la dbang ba'i skal pa can du byas so //
mtshams sbyor bcas shis brjod rgyas par spel /
des nor sgrub rin chen bum bzang dang 'brel ba'i dbang bskur legs par grub pa yin pas sogs kyis dam tshig khas blang sogs dbang rjes dang /
tshogs la rol zhing lhag ma bsngo ba sogs cho ga'i rjes gzhung ltar bya'o //
de ltar legs byas nor bu'i chun po las //
bsod nams bye ba'i chu 'dzin stug pos khyab //
'dod rgu gru char 'jo ba'i dga' ston gyis //
lus can 'byor pa'i byed por gcig tu shog
/ces 7kun mkhyen bla ma rdo rje gzi brjid rtsal gyi phyag tho ltar nag 'gros su bkod pa 'di'ang /
rdo rje 'chang gu Na yi zhabs kyis bka' bstsal pa dang /
dam pa du ma'i gsung gis nan tan du bskul pa ltar (gter sras /   tshe dbang nor bus 'grub pa'i sbyor ba la grub par bgyis pa puN+yai sin+d+huHrastu ///
/
