\u0f88\u0f88
kun bzang dgongs pa kun 'dus las :
rdo rje g.yu sgron ma'i sgrub thabs bzhugs so :
bla ma dam pa rnams la phyag 'tshal lo :
rdo rje g.yu sgron ma bsgrub par 'dod pas :
g.ya' spang mtshams la sogs pa'i gnas gtsang mar maN+Dal gru bzhi dri bzang byugs la :
pad+ma 'dab brgyad mdzes tshon du byas pa'i steng du :
sman bshos mtheb kyus bskor ba :
chang dang 'o mas bran pa bsham :
de'i rtsar mda' la dar sna lnga btags pa'i mgul du :
stag ras :
gzig ras :
g.yu chung :
dung chung :
mgron bu :
gser mes ma tshig pa rnams dang :
me long la dri bzang gis thig le byas pa btags la gzug pa yin :
bla rten bca' ba'i gnad yig go :
dngos gzhi sgrub pa la :
rang nyid gu ru'am :
thugs rje chen por bskyed la :
ma Ni brgya rtsa brgyad bzla :
de nas stong pa'i ngang las b+h+rU~M las bla rdo rnams rin po che'i gzhal yas khang gi dbus na :
dar zab brtsegs pa'i khri la :
hrIHlas rdo rje g.yu sgron ma :
sku mdog dkar mo dar gyi na bza' gsol ba :
zhal gcig phyag gnyis :
g.yas rin po che'i sgrom bu :
g.yon dngul dkar gyi dril bu 'dzin pa :
zhabs phyed skyil du bzhugs pa :
rin po che'i 'chil l+h+wam gsol ba :
rin po che sna tshogs kyis brgyan pa :
khyad par du g.yu'i thor tshugs dang :
thod dang snyan cha dang :
mgul rgyan dang :
gzi mchong spel ma'i do shal byas pa gcig bsam :
de'i g.yas g.yon gnyis su rdo rje g.yu bun ma dang :
dbyings phyug gnyis kyang gtso mo dang 'dra bar bsam :
de'i g.yas g.yon rnams su srid pa chags 'jig sman mo chen mo bdun :
sku mdog rgyan cha sna tshogs su yod pa dang :
dar gyi lhab lhub yod par bsam :
de'i phyi rol du g.yog mo'i tshogs dpag tu med par bsam :
de nas :
oM badzra pra mo ha hring hring dzaHdza :
zhes brjod pas :
sprin dkar brtsegs pa'i steng dang :
gangs ri 'tsher ba'i rtse nas :
de kho na 'dra ba'i rdo rje g.yu sgron ma 'khor dang bcas pa byon te :
sngar bsgoms pa'i rten la thim par bsam la yid kyis mchod :
de nas sngags de smra ba bcad nas :
thun bcad de ma yengs par bzla :
sman mo'i tshogs dpag tu med pa 'du zhing :
gnas der zas nor gyi char 'beb par bsam mo :
dmigs pa dngos gzhi 'o :
oM AHhU~M gis gtor ma lha'i zhal zas su dmigs pa :
rtsa ba'i sngags de'i gsham du :
rdo rje g.yu sgron ma 'khor dang bcas pa'i zhal du b+ha liM ta khA hi khA hi :
bdag cag gi 'dod pa'i don thams cad 'grub par mdzad du gsol :
zhes pa lnga'am bdun brjod nas :
hU~M:
steng phyogs dag pa 'phrul gyi gzhal yas khang :
rin chen sprin dkar brtsegs pa'i gur khang nas :
rdo rje g.yu sgron sman btsun 'khor dang bcas :
'dir gshegs dam rdzas dgyes pa'i gtor ma bzhes :
bcol ba'i phrin las ma lus bsgrub par mdzod :
hU~M:
rgyal ba'i yum mchog rdo rje g.yu sgron ma :
chos sku'i dbyings la spros pa mi mnga' yang :
longs sku rigs lnga ma dang mkha' 'gror ston :
sprul sku sman mos 'gro don mdzad la 'dud :
hU~M:
sprul sku'i gnas la nges pa ma mchis te :
ri rab gling dang nags tshal mtsho gling dang :
lho bod mon dang rgya gar la sogs kyi :
yul rnams kun tu dngos grub ster la bstod :
ces brjod pas gtor ma gsol te shin tu mnyes par bsam mo :
dge ba bsngo :
bkra shis brjod do :
de ltar zhag bdun nas bcu bzhi'i bar du bud med chas bzang zas nor ster ba dang :
dpag tu med pa'i rmis ltas 'byung :
de nas rtsa sngags kyi gsham du :
ma ma :
la la :
li li :
sring 'gro ma hU~M:
sid+d+hi puSh+TiM ku ru ye swA hA:
mi nor zas gsum puSh+TiM ku ru ye swA hA:
zhes pa sngags sham bu dang bcas pa 'di :
zla ba phyed du bzlas pas dngos su nyams dga' byin 'thibs :
rmi lam du sngar bas ngo mtshar che zhing gter rnyed pa dang :
zas nor gyi char 'bab pa dang :
khrom 'du ba dang :
gangs dkar gyi rtse la phyin pa dang :
dar phyar ba la sogs pa rmi'o :
de nas 'grub pa yin pas :
phyi ma'i tshes gcig la dngos grub blang ba yin te :
dkar gsum mngar gsum gyi zas sna dang :
gtor ma bdud rtsir byin gyis brlabs te :
sngar bzhin phud phul :
de nas dngos grub tu shes pas bza' bar bya'o :
me long dang gser g.yu la sogs pa'i rten de :
dar dkar gyis dril la mis mi mthong bar bcang ngo :
de ni rtag tu mi 'bral bar rten gyi bla rdo yin no :
kun bzang dgongs pa kun 'dus kyi :
gter bdag rdo rje g.yu sgron ma'i sgrub thabs rdzogs so :
pad+ma gling pa'i gsang sngags sgrub pa'i grogs :
sa ma yA:
sman bshos rtse lnga la mtheb kyu brgyad kyis bskor :
mar dang chang phud 'o mas brgyan no :
rgya rgya rgya :
gter rgya :
sbas rgya :
zab rgya :
gsang rgya :
dam rgya :[ \u0f88\u0f88\u0f88\u0f88\u0f88 \u0f88\u0f88 \u0f88\u0f88]
