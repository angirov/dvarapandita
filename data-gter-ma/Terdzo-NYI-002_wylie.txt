@#//
dpal mgon zhal bzhi pa'i las byang las bzhi rnam rol zhes bya ba bzhugs so //
na mo badzra d+hA rA ya /
rgyal ba kun gyi bstan srung phyir //
he ru ka dpal nag po cher //
yongs bzhengs de la gus btud nas //
'phrin las cho ga mdo tsam bshad //
'dir dpal mgon lcam dral mchod cing mnyes par bya ba'i las kyi rim pa la sbyor ba dngos gzhi rjes kyi bya ba'o //
dang po sngon 'gro ni /
dbang thob cing dam tshig la gnas pa'i sngags pas rgyun gyi mchod gtor nar ma'am /
nyer dgu sogs khyad par can gyi dus la yid dang mthun pa'i gnas khang legs par brgyan /
bris sku sogs rten bkram pa'i mdun du stegs bu khebs dang ldan pa la 'bru nag gi tshom bu bkod pa'i khar /
'bru nag gi ngar phye sogs gtsang zhing bzang ba'i rgyu dam rdzas dang bcas pa la gtor ma ri rab bang rim bzhi steng du gtso bo'i bshos bu gru gsum snying gzugs ma bzhag
/bang rim dang po'i phyogs bzhir mdun nas brtsam ste bshos bu gru gsum sbrul dkris /
gru gsum pa dmar nag
/gru gsum g.yas gcus gza' mig
/gru gsum rkyang pa ste las mkhan bzhi'i bshos bu /
bang rim gyi rtsa bar pho nya spyi la bshos bu gru gsum grangs med mtheb kyus bskor ba /
de dag la sha khrag sogs bza' bca' sna tshogs pas brgyan cing mda' bya rgod dmar nag gi cod pan btags pa gzug
/de'i mdun du thun mtha'i 'bul gtor dang /
g.yas su sman phud /
g.yon du rak+ta /
de dag gi mdun ngos su phyi'i nyer spyod lnga dang /
dbang po'i me tog la sogs pa khyad par gyi mchod pa rnams dang /
gzhan yang yi dam dang chos skyong gzhan gyi gtor ma yod na go rim ma nor bar lag len spyi 'gro ltar bsgrig
/sgrub pa po'i mdun du rdor dril nang mchod g.yab dar sogs dang rol mo'i chas nye bar mkho ba'i yo byad thams cad tshang bar bshams nas /
cho ga'i sngon 'gro ni nyin zhag de nyid kyi khongs su bdag bskyed gzhan sngon du song na skabs 'dir snying po ngag tu brjod pa'i sgo nas skad cig gis lhar gsal btab pas chog la /
de ltar ma song na yi dam zhi khro'i rigs gang rung zhig gi bdag bskyed skabs 'dir bya'o //
mchod rdzas byin gyis brlab pa ni /
raM yaM khaM/
ye shes me rlung chu yis dngos 'dzin sbyangs //
dur khrod zhing khams nam mkha' mdzod kyi sprin //
phyi nang 'dod yon mchod pa'i char 'beb pas //
rab 'byams nam mkha'i khams rnams gang bar gyur //
oM badzra ar+g+haM AHhU~M:
de bzhin du /
pA d+yaM/
puSh+pe /
d+hU pe /
A lo ke
/gan+d+he /
nai wid+ya /
shab+da AHhU~M/
zhes mchod cing rol mo'i sgra sbyar /
gtor ma la dmigs te /
raM yaM khaM:
stong pa'i ngang las rlung me thod sgyed steng :
a las thod par sha lnga bdud rtsi lnga :
sa bon gyis mtshan steng du 'bru gsum gyi :
'phro 'dus rdzas zhu nyes skyon dri ma sbyangs :
ye shes bcud drangs gnyis med bdud rtsi ches :
bka' srung 'khor bcas dgyes skong nus par gyur :
oM AHhU~M ha ho hrI:
lan gsum gyi byin gyis brlab /
gnyis pa dngos gzhi ni /
mdun rten bsang /
oM ma hA shUn+ya tA dz+nyA na d+harma d+hA tu dz+nyA na badzra swa b+hA wa At+ma ko\u0f85 haM:
snang grags 'khor 'das chos kun stong par gyur :
stong pa'i ngang las mdun du rab 'jigs kyi :
dur khrod chen po 'jigs shing skyi g.ya'i dbus :
b+h+rU~M las mthing nag gru gsum gzhal yas khang :
rgya khyon chos dbyings dang mnyam lte ba ru :
pad+ma nyi zla dregs pa bsnol ba'i steng :
mthing nag hU~M las skyes pa'i khro bo'i rgyal :
ma hA kA la dregs pa kun 'dul ni :
zhal bzhi phyag bzhi mi bzad rngam pa'i gzugs :
g.yas dkar g.yon dmar dbus mthing steng zhal ljang :
g.yas pa'i phyag gnyis gri gug ral gri gdengs :
g.yon gnyis thod khrag rdo rje'i dbyug pa bsnams :
dmar ser ral pa gyen brdzes khro chung spro :
g.yas g.yon rdo rje'i gshog pa rnam par gdengs :
dur khrod chas dang dpal gyi chas bcus spras :
zhabs gnyis dor stabs dregs pa'i snying gar brdzis :
gsang ba'i yum mchog re ti sngo skya'i mdog :
kha T+wAM nad rkyal 'dzin cing yab dang 'khril :
rab 'jigs me dpung 'bar ba'i klong du gsal :

shar du na las klu bdud rngam pa'i gzugs :
mthing nag sbrul zhags gri gug phyag na bsnams :
ral pa gyen brdzes sku smad sbrul du 'khyil :
dur khrod chas gsol dregs pa'i 'khor gyis bskor :
lho ru ya ma rA dza gshin rje'i gtso :
dmar nag rdo rje'i thod dbyug dung khrag 'thung :
dur khrod chas ldan ma he ser nag zhon :
rab 'jigs dregs pa mang po'i 'khor gyis bskor :
nub tu rA hu la nyid dmar nag mdog :
chu srin zhags pa thod khrag phyag na bsnams :
mig stong dang ldan chu srin dmar skya zhon :
dur khrod chas gsol dregs pa'i 'khor gyis bskor :
byang du k+Sha las srin po smug nag ni :
g.yas g.yon ral gri dung khrag zhal du rngub :
dur khrod chas ldan zhabs gnyis dor stabs bgrad :
las byed dregs pa mang po'i 'khor gyis bskor :

gzhan yang bka' sdod dregs pa las byed dang :
sha za bshan pa sprul pa yang sprul bcas :
gsal ba'i thugs ka'i 'od kyis rang 'dra ba'i :
ye shes sems dpa' 'khor bcas spyan drangs bsam :
spyan 'dren pa ni /
sbyar ba'i spos bsreg rol mo'i 'gyur ba dang bcas pa'i nga ro'i dbyangs kyis /
hU~M:
chos dbyings rnam dag dbyings las ma g.yos kyang :
gdug pa 'dul phyir khro bo'i skur ston pa :
srin po'i gzugs can dregs pa spyan 'dren na :
thugs rje'i dbang gis gnas 'dir gshegs su gsol :
las byed dregs pa klu bdud gshin rje'i rgyal :
drang srong chen po sha za srin po sogs :
rang rang sprul dang yang sprul bka' nyan bcas :
dam tshig dbang gis gnas 'dir gshegs su gsol :
bzhad pa'i nga ro 'brug sgra stong ldir zhing :
rngam pa'i stang stabs srid pa gsum g.yo ba :
'jig rten 'das dang ma 'das 'khor gyi tshogs :
phyogs bcu'i zhing nas gnas 'dir gshegs su gsol :
oM shrI ma hA kA la dz+nyA na nA tha re ma ti sa ma ya dza :
nA ga rak+sha ya ma rA dza rA hu la rak+sha sa badzra sa mA dza :
dzaHhU~M baM ho :
zhes spyan drangs pas sprin gtibs pa bzhin byon par bsam nas /
bzhugs su gsol ba ni /
hU~M:
rab 'jigs dur khrod bskal me 'khrugs pa'i dbus :
log 'dren dregs pa pad+ma nyi zla'i steng :
dregs pa kun 'dul lha mchog 'khor dang bcas :
'phrin las bsgrub phyir brtan par bzhugs su gsol :
pad+ma tsan+d+ra sUr+Ya ti ra sa ma ya tiSh+Tha lhan :
zhes bzhugs su gsol /
dam la bzhag pa ni /
yi dam gyi snyem pa brtan pos /
mgon po 'khor bcas kyi spyi bor rdo rje bzhag
/bdud rtsi lce la blud par mos te /
kyai :
legs ldan mgon po rdo rje nag po kye :
sngon tshe kun bzang rdo rje 'chang dbang gis :
khyod ni gsang sngags bka' yi srung mar bskos :
rig 'dzin slob dpon pad+ma thod phreng gis :
dam tshig gnyan po'i gnyer kha yongs gtad pa'i :
khas blangs dam bcas g.yel bar ma mdzad par :
bcol ba'i 'phrin las sgrub la ma g.yel cig :
oM ma hA kA la sa ma ya rak+Shan+tu :
zhes dam la bzhag pas ji ltar bsgo ba'i 'phrin las sgrub pa la ngo thon du bzhugs par bsam mo /
mchod pa ni /
hU~M:
dpal chen mthu stobs dbang phyug 'khor bcas la :
ma rungs log 'dren dgra dang bgegs rnams kyi :
dbang po lnga dang tshil chen don snying lnga :
sha khrag dmar gyis brgyan pa'i gtor ma dang :
dmar chen rak+ta pany+tsa a mr-ita :
mthun rdzas 'dod pa'i longs spyod bsam mi khyab :
ma lus dngos bshams yid sprul dam pa 'di :
bstan srung rgyal po 'khor dang bcas la 'bul :
thugs rje thugs dam dbang gis bzhes nas kyang :
sangs rgyas bstan pa gnyan po bsrung du gsol :
sarba pU dza i dam ba liM ta kha kha khA hi khA hi :
zhes pa tsam gyis mchod pa'am /
spro na /
hU~M/
bka' yi bstan srung dpal ldan nag po che //
lcam dral pho nya 'khor dang bcas rnams la //
dngos su bshams dang ting 'dzin rnam rol las //
mngon par sprul pa'i mchod pa 'di 'bul lo //
dmar chen ar+g+haM rba klong 'khrug pa'i dbyings //
rnam bkra dbang po'i me tog lang long 'phyo //
sbyar dang rang byung spos sprin gtibs pa'i rum //
zhun chen snang gsal sgron me glog stong 'khyug
/mkhris chen byug pa'i char rgyun rgya mtshor bskyil //
sha rus bza' ba'i zhal zas ri bor spungs //
rngam brjid rol mo'i sgra yis sa gsum g.yo //
mdor na phyi nang gsang ba'i dam rdzas su //
gyur pa'i 'dod yon longs spyod mi zad gter //
nam mkha' mdzod kyi sgo 'phar phye ste 'bul //
thugs dam dbang gis bzhes nas 'phrin las mdzod //
oM shrI ma hA kA la sa pa ri wA ra ma hA sha ma shA na pU dza ar+g+haM nas shab+da'i bar dang /
hU~M/
rtsa brgyad stong las sbyar ba'i 'chi med sman //
'bru bcud myos byed dpa' bo'i chang dang sbyar //
zag med bdud rtsi mchog gi mchod pa 'di //
dpal ldan mgon po 'khor dang bcas la 'bul //
ma hA pany+tsa a mr-ita khA hi /
hU~M/
dgra bgegs snying khrag rba klong 'khrug pa'i mtshor //
sna tshogs khrag sna stong gi 'dab ldan can //
'dod yon lha mo'i lbu 'phreng g.yo ba 'di //
dpal ldan mgon po 'khor dang bcas la 'bul //
ma hA rak+ta khA hi /
hU~M/
stong gsum dang mnyam rang byung ka pA lar //
sha chen lnga dang bdud rtsi rnam lnga sogs //
sna tshogs bza' ba'i 'dod yon gtor ma 'di //
dpal ldan mgon po 'khor dang bcas la 'bul //
ma hA ba liM ta khA hi /
zhes dang /
mgon po 'khor bcas kyi ljags rdo rje'i sbu gus gtor ma'i bcud drangs te gsol bar gyur /
oM ma hA kA la bi kA la tri yaM dza sa pa ri wA ra i daM ba liM ta kha kha khA hi khA hi /
kA li de wI hU~M b+h+yo hU~M sa pa ri wA ra sogs /
nA ga rak+sha ya ma rA dza rak+sha sa rA hu la rak+sha sa pa ri wA ra i daM ba liM ta sogs /
dpal ma hA kA la khrag 'thung gi rgyal po /
gtsug lag khang dang dkyil 'khor gyi srung ma /
dug gsum nad kyi sman pa /
rnal 'byor yongs kyi dgra bla /
bdud dpung sgrol ba'i dpa' bo /
bstan pa'i bka' srung chen po /
legs ldan nag po chen po zhal bzhi pa /
yum chen ma mo nam gru
/bka' sdod las mkhan sde bzhi /
srog gcod bshan pa bye ba'i 'khor dang bcas pa rnams kyis mchod sbyin gyi gtor ma rgya chen po 'di bzhes la sangs rgyas kyi bstan pa srungs /
dkon mchog gi dbu 'phang bstod /
dge 'dun dang chos kyi rgyal srid skyongs /
'jig rten gyi rgud pa sol /
sems can gyi phan bde spel /
rnal 'byor pa rnams kyi stongs grogs mdzod /
sngags 'chang rnams kyi 'phrin las sgrubs /
sdang ba'i dgra thul /
gnod pa'i bgegs choms /
khyad par dam tshig 'dir 'dus pa rnams kyi phyi nang gsang ba'i 'gal rkyen zhi ba dang /
mthun rkyen smon pa'i legs tshogs thams cad 'phel zhing rgyas pa dang /
mchog dang thun mong gi dngos grub ma lus pa myur du 'grub pa'i 'phrin las mdzod cig
/ces phrin las bcol bas las thams cad bsgo ba bzhin mdzad par bsam mo //
bstod pa ni /
hU~M:
rab 'jigs dur khrod bskal me 'bar ba'i klong :
rig 'dzin srog shing rnal 'byor dgra bla che :
bstan pa'i bka' srung mthu stobs rdzu 'phrul can :
dregs pa kun 'dul khyod la bdag bstod do :
srid gsum zil gnon nyams pa rtsad nas gcod :
rnam bzhi'i 'phrin las ci bcol thogs pa med :
thod phreng rtsal gyis dbang bskur dam tshig can :
sha za nag po khyod la bdag bstod do :
phyogs bzhi'i gnas nas sangs rgyas bstan pa srung :
sprul pa sna tshogs stong gsum khyab par 'gyed :
skye 'gro'i srog dbugs drod la dbang byed pa'i :
dregs pa 'khor dang bcas la bdag bstod do :
zhes dang /
ka dag dbyings las snying rjes khros pa'i sku /
kha dog mi bzad dus mtha'i char sprin 'dra //
ga sha mgo phreng dur khrod chas kyis brgyan //
nga ro'i gad mos sa gsum g.yo la bstod //
ca co gdung ba'i shugs kyis bskul bsgrub tshe //
cha lugs phrin las rnam bzhi'i rol gar gyis //
ja ril thod pa'i gur khang bskal me'i klong //
nya rgyas ston zla'i mdzes pa ngom la bstod //
ta thA ga ta'i spyan sngar zhal bzhes pa'i //
tha tshig rdo rje'i dam las mi 'da' bar //
da lta dam tshig ldan pa'i rnal 'byor la //
nam mkha' mdzod kyi dngos grub sbyin la bstod //
pa sangs ltar dkar mche ba'i rno dbal gyis //
pha rol sde dang bcas pa zhal bstab tshe //
ba lang spyod sogs gling bzhi'i dregs pa kun //
ma lus zhum ste khyod skyabs gsol la bstod //
tsa tur bzhin gyi sprin rum chen po las //
tsha ngar rdo rje'i me char mi bzad pas //
dza lang gdug pa'i dpung tshogs ma lus pa //
wa skyes bzhin du 'joms par mdzad la bstod //
zha rengs la sogs mi bzad cho 'phrul gyis //
za ma tsam la dgra bo dpung dang bcas //
'a 'ur brlag mdzad rgyal ba'i bstan srung gtso //
ya mtshan cho 'phrul cir yang ston la bstod //
ra ba gangs ris mdzes pa'i sman ljongs 'dir //
la lar zhi dang la lar khro gtum gyis //
sha khrag don snying dbugs la longs spyod kyang //
sa bcu'i dbang phyug chen por gyur la bstod //
ha cang gcam bu min pa'i gdung ba'i dbyangs //
a la la zhes khyod la gus bstod na //
ha ha'i gsung dang dgyes pa'i zhal bzang po //
a ho mig gi bdud rtsir ston par mdzod //
ces bstod nas /
mgon po 'khor bcas kyi thugs kar nyi ma la gnas pa'i hU~M yig gi mthar sngags kyi phreng bas bskor ba la bdag gi thugs ka'i sa bon gyis bskul bas ci 'dod pa'i las rab 'byams thogs med du bsgrub par bsam la /
gong gnon gyi bzlas pa ci rigs pa byas nas /
oM ma hA kA la bi kA la tri yaM dza hU~M hU~M phaT:
ces dang /
yum 'khor rnams kyi sngags so sor mgor oM dang mthar hU~M phaT btags te bzla bar bya'o //
de nas skong ba byed par 'dod na skong rdzas rnams bsang sbyang /
stong pa'i ngang las gnas khang dur khrod drag po'i zhing khams bsam gyis mi khyab par phyi nang gsang ba'i mchod pa spyan gzigs mthun rdzas rten rdzas skong rdzas la sogs pa srid zhi'i 'dod yon gyi rnam pa mkho rgu tshang ba /
bzang rgus 'byor pa /
mdzes rgus brgyan pa /
ngo bo ye shes sgyu ma'i rang bzhin /
bde ba'i rnam pa thams cad par 'char bas nam mkha'i khams thams cad gang bar bsam /
na maHsarba ta thA ga te\u0f8e
badzra s+pha ra Na khaM/
zhes rgya cher spel nas /
hU~M/
he ru ka dpal thugs rje khros pa'i gar //
mi bzad bdud kyi stobs 'phrog nag po che //
'jigs rung srin po'i gzugs can gdong bzhi pa //
bka' sdod pho nyar bcas pa da tshur byon //
pha mtha' brgal pa'i 'jig rten khyon gang ba'i //
dngos bshams yid sprul 'dod yon 'byor pa'i tshogs //
ngo mtshar kun bzang mchod pa'i sprin lta bur //
'bul lo brtse bas dgongs te bzhes su gsol //
gdug can dgra dang bgegs rnams bsgral pa yi //
gzugs phung las grub dmar gyi ar+g+haM dang //
drag po'i nyer spyod snyan brjid rol mo'i sgra //
sha lnga bdud rtsi rnam lngas thugs dam bskang //
gzugs mdzes sgra snyan dri zhim ro bda' dang //
reg bde rgyal srid bdun dang bkra shis pa'i //
rtags rdzas lha mi'i 'dod yon 'byor pa'i tshogs //
mi zad nam mkha' mdzod kyis thugs dam bskang //
'chi med bdud rtsi dza gad ma da na //
dgra bgegs snying khrag lbu phreng 'khrug pa'i mtsho //
lhun po ltar brjid 'dod dgu'i ba liM ta //
mnyam sbyor dga' bzhi'i rol pas thugs\u0f8e
myur 'gro'i cang shes brjid ldan g.yag rgod ngar //
mdzes pa'i lug nag bya rog 'phur lding g.yo //
dpa' gtum khyi sogs kun kyang mun pa'i mdog
/sna tshogs rgyan gyis spras pas thugs\u0f8e
dar nag g.yab dar 'dod yon dur khrod chas //
nag po'i zhwa gos gri gug ral gri dang //
mdung thung b+hany+dza bya rog rgyal mtshan sogs //
mthun pa'i dam rdzas tshogs kyis thugs\u0f8e
sku gzugs sngags byang gri rgod snying nang du //
srog 'khor bla rdo'i chas bcug smyug rgod mdar //
stag gzig ras ma dar snas dpyangs pa sogs //
mi 'bral gsang ba'i rten gyis thugs\u0f8e
rnam bkra'i spyan gzigs khor yug kun tu bres //
gar 'cham phyag rgya'i rol gar brjid bag g.yo //
yas thags mdos kyis snang srid ma 'dres 'char //
brtan g.yo'i dngos kun tshogs pas thugs\u0f8e
phung khams sbyang gzhi bskyed rdzogs lam gyis sbyangs //
bsnyen sgrub las kyi sbyor ba rtse mor son //
chos kun ka nas dag pa'i bde chen gdangs //
sgyu ma'i rol par shar bas thugs dam bskang //
zhes bskang ba bya zhing ma skong pa rnams bshags par bsam la /
hU~M/
rgyal ba kun gyi phrin las drag po'i sku
/gtum chen nag po chen por rnam rol ba //
lcam dral bka' sdod 'khor dang bcas pa rnams //
thugs rje'i brtse bas bdag la dgongs su gsol //
bdag ni gsang sngags dkyil 'khor sgor zhugs nas //
'da' ka'i dam tshig gnyan po gnyer blangs te //
tshul bzhin sgrub par khas blangs dam bcas kyang //
mi shes rmongs pas 'gal 'khrul nongs gyur te //
thugs dang 'gal bar gyur pa ci mchis pa //
gnong 'gyod drag pos mthol zhing 'chags bgyid na //
'gyur med tshangs pa mchog gi dngos grub stsol //
ces dang yig brgya mang du bzla'o //
de nas 'phrin las gsol ba ni /
hU~M:
dpal ldan dregs pa 'khor dang bcas pa rnams :
rnam dag thugs kyi re ba yongs gang nas :
sangs rgyas bstan pa dar zhing rgyas pa dang :
dkon mchog gsum gyi dbu 'phang cher mtho zhing :
'phrin las rnam bzhi lhun gyis grub pa dang :
khams gsum 'gro kun bde skyid rab ldan zhing :
bcol pa'i phrin las myur du 'grub par mdzod :
ces gsol nas gtsang sar phul te rjes kyi bya ba la 'jug pa'am /
gal te drag po'i las la bskul bar 'dod na thun gyi gtor ma la rak+ta bran nas bden pa'i stobs brjod de dmigs bya bkug
/sman phud bran nas sha khrag bdud rtsir spel ba lha sngags la gtor sngags btags te phul bas hab dir gyis gsol bar bsam la /
hU~M b+h+yo :
sngon tshe rgyal ba'i spyan snga ru :
khas blangs ma g.yel dam la 'dus :
drag po'i las la sku bskyod 'tshal :
mdog nag gzugs thung gzi brjid can :
g.yas pa gri gug ral gri 'dzin :
g.yon pa thod khrag rtse gsum 'phyar :
'bar ba'i chas kyis sku la brgyan :
sprul pa sna tshogs phyogs bcur 'gyed :
'dir gshegs sha khrag gtor ma longs :
gdug pa'i dgra bgegs myur du sgrol :
dus la bab bo sa ma ya :
b+h+yo b+h+yo b+h+yo :
zhes dang las sngags drag tu bzlas pas mgon po 'khor bcas kyis dgra bo lhag med du gsol zhing tshar bcad par bsam nas gtor ma dgra phyogs su 'phang ngo //
gsum pa rjes ni /
slar yang mchod pa gsar du bshams pas mchod cing bstod nas /
ma rnyed yongs su ma tshang dang //
zhes sogs kyis nongs pa bshags /
ye shes pa gshegs pa'am rten la brtan bzhugs bya /
dam tshig pa rang la bstim /
'jig rten pa'i 'khor rnams gats+tsha gats+tsha swa b+hA wA nAM zhes pas rang gnas su gshegs /
dge ba bsngo zhing shis pa brjod pa rnams bya'o //
dpal ldan he ru ka dpal gdul dka'i 'gror //
rjes chags bdud 'dul dpa' bo zhal bzhi par //
rnam rol 'khor bcas sgrub cing mchod pa'i thabs //
nyung gsal 'jug bde'i 'phrin las khrigs su bsdebs //
tshul 'dis mchod bsnyen nan tan lhur byed der //
dam can dbyings nas dgyes pas rjes skyong zhing //
mi 'bral lus dang grib ma ltar 'grogs nas //
rnam bzhi'i phrin las 'bad med lhun gyis grub //
ces gter mgon zhal bzhi pa'i las byang las bzhi rnam rol zhes bya ba 'di ni /
rnam dpyod blo gros kyi nor ldan klu khang pa gra lngas nan tan chen pos bskul ba las /
rig pa 'dzin pa 'gyur med rdo rjes o rgyan smin grol gling gi dge gnas su sbyar ba'i yi ge pa ni rnam grol lo ///
/
