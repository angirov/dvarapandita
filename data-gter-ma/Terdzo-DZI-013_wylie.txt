@#:
tshe dpag med sgrub pa 'chi bdag dpung 'joms bzhugs so :
dus gsum sangs rgyas kun gyi ngo bo nyid :
gang zhig 'khor ba'i rgya mtsho 'jigs rung las :
'gro rnams ma lus sgrol ba'i ded dpon mchog :
tshe dpag med dang pad 'byung rgyal gyur cig :
dkyil 'khor dbus ni pad 'dab bzhi :
tshe gtor bum gzugs sman rag gtor :
mchod pa rnam bdun tshogs 'khor bcas :
yo byad thams cad 'du byas la :
dang po skyabs su 'gro ba ni :
sangs rgyas chos dang dge 'dun dang :
bla ma yi dam mkha' 'gro la :
bdag dang 'gro drug sems can rnams :
mi phyed dad pas skyabs su mchi :
sems bskyed pa ni :
mtha' yas 'gro ba ma lus pa :
sangs rgyas go 'phang 'thob bya'i phyir :
sangs rgyas tshe dpag med bsgrub bgyi :
rdo rje'i sku mchog myur thob shog :
tshogs gsag pa ni :
'chi med tshe yi lha tshogs la :
phyag 'tshal mchod 'bul yi rang gsol :
sgo gsum mi dge mthol lo bshags :
bsod nams tshogs chen rdzogs nas kyang :
'chi med rdo rje'i tshe thob shog :
bgegs la bka' bsgo ba ni :
hU~M:
'khor 'das rgyal ba'i dkyil 'khor cher :
ma rtogs log 'dren bgegs kyi tshogs :
rang byung ye shes chen pos bskrad :
ye stong ngang du phyir dengs shig :
gdon bgegs 'byung po uts+tshaT+Ta ya phaT:
srung 'khor bsgom pa ni :
rdzogs chen khyab gdal rang rtsal las :
'dre gdon bya ba'i ming yang med :
ma rtogs log 'dren nga bdag bgegs :
tshe lhar gsal bas mtshams bcad do :
badzra rak+Sha rak+Sha hU~M:
byin 'beb ni :
bde ba can gyi zhing khams nas :
tshe lha 'khor bcas byin phob cig :
byin chen rnams kyis byin phob cig :
dbang chen rnams kyis dbang skur cig :
rtags dang mtshan ma bstan pa dang :
tshe yi dngos grub deng 'dir stsol :
badzra sa ma ya A we sha ya hU~M:
mchod pa byin rlabs ni :
sman snod ka pA la yi nang du ni :
zag med bdud rtsi'i rgya mtsho chen por 'khyil :
oM sarba pany+tsa a mr-ita hU~M hrIHThA:
gtor gzhong rin chen pad+ma'i snod nang du :
gtor rdzas ro mchog brgya dang ldan par gyur :
oM ma hA ba liM ta hU~M hrIHThA:
dung chen bde ba chen po'i snod nang du :
chags med rak+ta'i rgya mtsho'i rba rlabs 'khrugs :
oM ma hA rak+ta hU~M hrIHThA:
mchod snod rin chen las grub 'od 'bar bar :
mchod rdzas 'dod yon rgya mtsho'i sprin 'phror gyur :
oM badzra ar+g+haM nas 
shab+da AHhU~M:
bshags pa ni :
bcom ldan tshe yi lha tshogs la :
sgo gsum mi dge'i las rnams kun :
snying nas bshags so byang nas kyang :
tshe lha'i go 'phang myur thob shog :
lha bskyed pa ni :
sems nyid stong gsal de yi ngang :
snying rje'i gdangs las hrIHdmar gsal :
e yaM raM baM suM 'phros las :
rang byung 'byung ba lnga chags steng :
gser gyi sa gzhi mig mang ris :
b+h+rU~M las gzhal yas khang chen po :
rin chen sna lnga'i rtsig pa la :
gru bzhi sgo bzhi mtshan nyid rdzogs :
rta babs gdugs tog nyi zlas brgyan :
pho brang gzhal yas nyams dga' bar :
nyi zla pad+ma'i gdan steng du :
hrIHdmar yongs su gyur pa las :
bcom ldan mgon po tshe dpag med :
bye ru'i mdog 'dra lta na sdug :
longs spyod rdzogs pa'i chas dang ldan :
dbu la rigs lnga'i prog zhu gsol :
dbu skra thor tshugs rus rgyan spras :
zhal gcig phyag gnyis mnyam gzhag steng :
bum pa dar gyi cod pan can :
bdud rtsis gang ba dpag bsam brgyan :
bsnams mdzad bde ba rgyas bzhin du :
rdo rje skyil krung lam mer bzhugs :
pang du yum mchog gos dkar mo :
spyan mdzes 'dzum mdangs thor tshugs can :
me tog dkar dmar rgyan gyis spras :
phyag gnyis gri gug thod khrag bsnams :
yab kyi mgul du 'khyud par mdzad :
sku la dar dmar stod smad g.yogs :
rat+na dmar pos yab yum spras :
zhabs gnyis yab kyi rked par 'khyud :
spyi bo bde chen rtsa 'khor dbus :
pad+ma nyi zla'i gdan steng du :
bcom ldan rdo rje tshe dpag med :
spyan ma yum dang gnyis med 'khril :
mgrin pa longs spyod 'khor lo'i dbus :
pad+ma nyi zla'i gdan steng du :
bcom ldan pad+ma tshe dpag med :
gos dkar yum dang gnyis med 'khril :
snying ga chos kyi 'khor lo'i dbus :
pad+ma nyi zla'i gdan steng du :
bcom ldan rnam snang tshe dpag med :
dbyings phyug yum dang gnyis med 'khril :
lte ba sprul pa'i 'khor lo'i dbus :
pad+ma nyi zla'i gdan steng du :
bcom ldan rin chen tshe dpag med :
mA kI yum dang gnyis med 'khril :
gsang gnas bde skyong 'khor lo'i dbus :
pad+ma nyi zla'i gdan steng du :
bcom ldan don grub tshe dpag med :
dam tshig sgrol mar gnyis med 'khril :
yab yum bcu po bye ru'i mdog :
longs spyod rdzogs pa'i rgyan dang ldan :
yab kyis phyag gnyis tshe bum 'dzin :
yum gyis gri gug thod khrag bsnams :
zhabs gnyis rdo rje'i skyil krung bzhugs :
yab yum gnyis po bye ru'i mdog :
ces man gyi tshig lnga rigs lngar lan lnga yod pas spro na bya /
mchan /
shar du rdo rje mkha' 'gro dkar :
lho ru rin chen mkha' 'gro ser :
nub tu pad+ma mkha' 'gro dmar :
byang du las kyi mkha' 'gro ljang :
dar dang rin chen rgyan gyis brgyan :
phyag gnyis mda' dar tshe bum bsnams :
zhabs gnyis bzhengs pa'i stabs kyis bzhugs :
shar sgor rdo rje ber nag can :
mthing nag gri gug thod khrag bsnams :
sag ti'i l+h+wam gsol me klong 'gying :
lho sgor re tI rang byung rgyal :
mthing nag gri gug thod khrag bsnams :
drel rta'i steng du phyed skyil bzhugs :
nub sgor bdud mgon trag shad ni :
mthing nag ru dar tsit+ta bsnams :
rta mchog bra nag rgyan ldan 'chibs :
byang sgor mkha' ri dung gi mdog :
phyag g.yas mdung dar g.yon sba lcag :
shel rta dkar po rgyan ldan chibs :
rang nyid tshe dpag med gsal ba'i :
gnas gsum oM AHhU~M gsum dang :
thugs ka'i sa bon hrIHyig las :
'od zer phyogs bcur rab 'phros pas :
bde ba can dang o rgyan yul :
phyogs bcu'i zhing khams rab 'byams nas :
lha tshogs 'khor bcas spyan drangs te :
bdag dang dkyil 'khor la thim gyur :
spyan 'dren pa ni :
hrI:
bde chen dag pa'i zhing khams nas :
tshe dpag med mgon gos dkar mo :
lha tshogs 'khor bcas spyan 'dren gshegs :
o rgyan yul dang zangs mdog nas :
pad+ma 'byung gnas mtsho rgyal yum :
lha tshogs 'khor bcas spyan 'dren gshegs :
shar phyogs mngon dga'i zhing khams nas :
rdo rje tshe dpag spyan 'dren gshegs :
lho phyogs yon tan bkod zhing nas :
rin chen tshe dpag spyan 'dren gshegs :
nub phyogs bde chen zhing khams nas :
pad+ma tshe dpag spyan 'dren gshegs :
byang phyogs las rab zhing khams nas :
karma tshe dpag spyan 'dren gshegs :
dbus phyogs stug po bkod zhing nas :
rnam snang tshe bdag spyan 'dren gshegs :
phyogs bzhi'i zhing khams dam pa nas :
lha mo rnam bzhi gshegs su gsol :
phrin las bzhi sgrub gzhal yas nas :
sgo srung rnam bzhi gshegs su gsol :
rtsa brgyud bla ma tshe lha dang :
yi dam mkha' 'gro chos skyong rnams :
gnas mchog 'di ru byin phob cig :
sgrub mchog bdag la dbang bzhi skur :
'chi med tshe yi dngos grub stsol :
oM badzra sa ma ya dza dza :
dzaHhU~M baM ho :
bzhugs gsol ni :
'khor ba'i skyon bral pad+ma'i gdan :
ma rig mun sel nyi zla'i steng :
ye shes tshe yi lha tshogs rnams :
dgyes shing brtan par bzhugs nas kyang :
tshe dbang grub par mdzad du gsol :
'chi med lha la phyag 'tshal lo :
badzra sa ma ya tiSh+Tha lhan :
a ti pU ho :
pra ti dza ho :
mchod 'bul ni :
mchod yon yan lag brgyad ldan chu :
zhabs bsil rgyun mi chad pa'i chu :
dbyibs legs mtshar sdug me tog dang :
dri zhim spos kyi bye brag dang :
ma rig mun sel snang gsal dang :
gdung ba sel ba'i dri chab dang :
ro brgya ldan pa'i zhal zas dang :
yid 'phrog rol mo'i sgra la sogs :
mchod pa'i bye brag du ma yis :
rdo rje tshe yi lha tshogs mchod :
oM badzra ar+g+haM sogs nas 
shab+da pra tIts+tsha pU dza me g+ha sa mu dra s+pha ra Na sa ma ya AHhU~M:
sman mchod 'bul ba ni :
rtsa brgyad stong sbyar bdud rtsi 'dis :
rig 'dzin rtsa brgyud bla ma dang :
bcom ldan tshe yi lha tshogs mchod :
dgyes bzhes tshe yi dngos grub stsol :
oM sarba pany+tsa a mr-ita khA hi :
rak+ta 'bul ba ni :
khams gsum rak+ta rgyun chad rdzas :
zag med rak+ta'i bcud chen pos :
'chi med tshe yi lha tshogs mchod :
dgyes bzhes tshe yi dngos grub stsol :
oM ma hA rak+Sha khA hi :
gtor ma 'bul ba ni :
'bru bcud stong sbyar gtor chen po :
'chi med tshe yi lha tshogs la :
ye shes lnga yi ngang du 'bul :
dgyes bzhes tshe yi dngos grub stsol :
oM ma hA ba liM ta khA hi :
bstod pa ni :
bde bar gshegs pa bcom ldan 'das :
skyob pa mtshungs med sangs rgyas sku :
'gro ba'i mgon po tshe dpag med :
yab yum gnyis med sku la bstod :
pad+ma rA ga'i lhun po la :
nyi ma'i 'od kyi mdangs chags ltar :
'gro ba'i tsha gdung sel mdzad pa :
gzi brjid mtha' yas khyed la bstod :
spyan gsum dus gsum sa ler gzigs :
khams gsum 'khor ba dong nas sprugs :
rigs lnga'i cod pan thor tshugs brgyan :
'gro drug 'dren mdzad khyed la bstod :
le brgan dar gyis stod smad dkris :
rjes chags 'gro ba thabs kyis 'dul :
phyag gnyis tshe bum rgyan ldan bsnams :
tshe yi dngos grub stsol la bstod :
rin chen sna tshogs phreng bas brgyan :
phrin las rnam bzhi stsol ba'i brda':
pang du gos dkar bde bas dgyes :
thabs shes 'du 'bral med la bstod :
thor tshugs rigs lngas brgyan pa ni :
sku lnga 'du 'bral med pa ste :
gri gug thod khrag bsnams pa ni :
gzung 'dzin skye rgyud gcod la bstod :
stod g.yogs smad dkris dar dmar brgyan :
chos sku skye ba med pa ste :
zhabs gnyis yab kyi rked la 'khril :
bde stong dbyings su 'dren la bstod :
sku gsung thugs yon phrin las lha :
tshe bdag lha lngas brgyan pa ni :
tshe dbang dngos grub stsol la bstod :
tshe yi mgyogs ma bzhugs pa ni :
tshe dbang phrin las myur 'grub bstod :
sgo bzhi'i chos skyong rnam bzhi ni :
phrin las rnam bzhi myur 'grub bstod :
dzapa? bzla ba ni :
rang nyid tshe dpag med gsal ba'i :
thugs kar nyi steng yi ge hrI:
sngags kyi phreng bas g.yas bskor bar :
'od zer phyogs bcu'i zhing du 'phros :
rgyal ba mchod cing tshe bcud bsdus :
thugs ka'i sa bon nyid la thim :
de las 'od zer phar 'phros nas :
'gro drug tshe bsod dpal 'byor bsdus :
tshe bsod gdon gyis khyer pa rnams :
hrIHdang sngags phreng nyid la thim :
de yi ngang nas ci nus bzla :
oM a mA ra Ni dzI wan+ti swA hA:
oM a mA ra Ni dzi wan+ti pad+mAka ra hU~M b+h+rU~M swA hA:
'khor sngags ni :
oM bai ro tsa na oM:
oM a mi ta b+ha hrI:
oM ak+Sho b+h+ya badzra hU~M:
oM rat+na saM b+ha wa trAM:
oM a mo g+ha sid+d+hi A:
oM ma hA kA la hU~M hU~M phaT phaT swA hA:
oM ro ru ro ru tsa pa la a shug me ma hU~M ma b+h+yo dza dza :
oM ma hA kA la trak+shad du dza :
phu nA ga rA dza sarba sid+d+hi pha la hU~M:
zhes bzla :
tshe 'gugs gang rung bya /
mchan /
tshogs 'khor ni :
tshogs rdzas su 'os pa 'du byas la byin gyis brlab pa ni :
tshogs kyi 'khor lo'i longs spyod rnams :
raM yaM khaM gis mi gtsang sbyangs :
oM AHhU~M gis byin brlabs pas :
ye shes bdud rtsi'i rgya mtshor gyur :
oM AHhU~M:
ha hoHhrI:
lan gsum :
spyan 'dren ni :
mi mngon bde chen zhing khams nas :
bcom ldan tshe yi lha tshogs rnams :
zhal zas tshogs la spyan 'dren gshegs :
zangs mdog pad 'od zhing khams nas :
pad+ma 'od 'bar lha tshogs rnams :
zhal zas tshogs la spyan 'dren gshegs :
rang snang rnam dag zhing khams nas :
rig 'dzin rtsa brgyud bla ma rnams :
zhal zas tshogs la spyan 'dren gshegs :
zhing khams rnam lnga'i gzhal yas nas :
tshe bdag rigs lnga'i lha tshogs rnams :
zhal zas tshogs la spyan 'dren gshegs :
tshe lha'i zhing khams rab 'byams nas :
mkha' 'gro sde lnga 'khor bcas rnams :
zhal zas tshogs la spyan 'dren gshegs :
dur khrod me ri 'bar ba nas :
bdud 'dul ma mgon lha tshogs rnams :
zhal zas tshogs la spyan 'dren gshegs :
'chi med tshe yi lha tshogs rnams :
tshogs kyi mchod par gshegs mdzod la :
bdag cag rdo rje mched lcam rnams :
bar chad mi mthun g.yul rgyal ba'i :
tshe yi dbang dang dngos grub stsol :
tshogs phud 'bul ba ni :
tshogs kyi mchod pa dam pa 'di :
tshe lha'i tshogs la 'bul lo bzhes :
bsod nams tshogs chen myur rdzogs nas :
bla med byang chub thob par shog :
bshags pa ni :
bdag cag bag med dbang gyur pas :
rtsa ba yan lag dam tshig las :
'gal pa thams cad mthol lo bshags :
bsgral ba ni :
hU~M hU~M hU~M:
tshe yi lha tshogs mthu rtsal can :
gnad bskul dus bab bar chad bgegs :
rdul phran bzhin du brlags nas kyang :
lhag ma ming tsam med par mdzod :
ru tra mA ra ya phaT:
bstab pa ni :
tshe yi lha tshogs zhal phyes shig :
dgra bgegs bsgral pa'i sha khrag rus :
bdud rtsi'i bdag nyid zhal du bstabs :
bar chad thams cad zlog par mdzod :
tshogs la rol :
lhag ma bsngo ba ni :
lhag la dbang ba'i mkha' 'gro ma :
sku mdog sngon mo spyan gsum ldan :
ral pa dmar pos sku stod khyab :
thod skam lnga yis dbu rgyan byas :
zhing chen pags pas stod dkris byas :
gri gug thod khrag phyag na bsnams :
stag lpags sham thabs mi mgo'i phreng :
lcags spyang mgo dgu rta ru zhon :
yid ni dam tshig ldan la brtse :
ngag nas shugs glu tsir tsir sgrog :
lhag ma'i gtor ma 'di bzhes la :
sangs rgyas bstan pa spel ba dang :
bla ma'i sku dgra khyed kyis sgrol :
ma g.yel tshe yi srung ma mdzod :
bcol pa'i phrin las myur 'grub mdzod :
chad mdo ni :
hU~M:
sngon 'das dus nas da lta yan chad bar :
tshe dpag med mgon o rgyan yab yum gyis :
sprul pa yang sprul rig 'dzin sras bcas la :
ji ltar so sos khas blangs dam bcas chad :
sha khrag dmar gyi gtor ma 'di bzhes la :
dge bsnyen nyer gcig dkar phyogs yul lha rnams :
kha 'dzin sdongs grogs rgyab rten ma g.yel bar :
rnal 'byor bcol pa'i phrin las grub par mdzod :
brtan ma ni :
sngon tshe 'das dus bskal pa'i thog ma la :
chos rgyal tshangs pa lha yi me tog gis :
bod khams dkar po'i chos la 'khod pa'i phyir :
rig 'dzin slob dpon pad+ma spyan drangs tshe :
brtan ma bcu gnyis skyong ma 'khor bcas rnams :
srog snying phul nas dbang bskur dam la btags :
tshe yi dkyil 'khor skyong bar zhal bzhes pas :
sha khrag dmar gyi gtor ma 'di bzhes la :
thugs dam rgyud bskul chos min bar chad sol :
mtha' yi dmag zlogs nad yams dus 'khrug dang :
byad ma dam sri'i snying khrag zhal du rol :
chos mdzad dam ldan rnal 'byor grogs mdzod la :
bsam pa'i don rnams ma lus myur 'grub par :
rnal 'byor bcol pa'i phrin las grub par mdzod :
gtor bro ni :
gtor gzhong ri rab 'bar ba'i 'og :
dgra bgegs gnod byed bkug nas kyang :
steng du tshe lha'i bro brdungs pas :
rjes shul tsam yang med par mdzod :
oM laM AHlaM hU~M laM dam sri satwaM b+ha ya nan swA hA:
de nas mchod bstod bzod gsol /
dngos grub len pa /
brtan bzhugs gshegs gsol gang 'os /
nyer bsdu lhar ldang bcas gzhung na med phyir spyi ltar bya'o //
mchan /
bsngo smon ni :
de ltar tshe dpag med mgon bsgrubs pa'i dges :
dpal ldan bla ma'i sku tshe brtan pa dang :
mkha' mnyam yongs la bde skyid 'byung ba dang :
rnam mkhyen rdzogs pa'i sangs rgyas thob par shog :
bkra shis ni :
chos sku'i bkra shis rgyal ba tshe dpag med :
'gro ba'i tshe bsod rgyas pa'i bkra shis shog :
longs sku'i bkra shis rgyal ba rigs lnga'i dpal :
skye rgu'i tshe bsod rgyas pa'i bkra shis shog :
sprul sku'i bkra shis rig 'dzin pad+ma 'byung :
gdul bya dpal 'byor rgyas pa'i bkra shis shog :
gsang ba'i yum mchog ye shes mtsho rgyal sogs :
rig 'dzin bla ma brgyud pa'i bkra shis shog :
tshe bsod rgyas mdzad mkha' 'gro sde bzhi yis :
dge legs phyogs bcur rgyas pa'i bkra shis shog :
bstan dgra sgrol mdzad ye shes mgon po yis :
phrin las phyogs mthar rgyas pa'i bkra shis shog :
ces brjod me tog sil ma char du dbab :
sa ma ya :
rgya rgya rgya :
gter rgya :
sbas rgya :
gtad rgya :
rig 'dzin rnam rgyal rdo rje'am lhun grub rab brtan gyi dag snang ngo ///
/
