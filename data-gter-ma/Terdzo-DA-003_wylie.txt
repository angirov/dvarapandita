\u0f01\u0f83:
:gsang thig snying po'i skor las :
ma mo sngags kyi srung ma'i las rim bzhugs so :
:
rtsa ba gsum la phyag 'tshal lo :
sngags kyi bstan pa gnyan bsrung phyir :
dbyings kyi ma mo'i phrin las bstan :
nal gyi thod pa tshal bu la :
bya mo nag mo'i snying khrag gis :
'khor lo rtsibs bzhi mu khyud can :
lte bar e dbus thugs srog b+h+yo :
rtsibs bzhi mdun nas g.yas skor du :
traka rak+sha tsit+ta hring dza :
rak+mo duSh+TaM tsit+ta hring dza :
ru lu ru lu tsit+ta hring dza :
ma ma DA ki nI sarba tsit+ta hring dza :
mu khyud dag la 'dod gsol mthar :
ma ma sarba karma sa ma ya ku ru ho :
zhes bri bya nag lpags pas dril :
de yi tsit+tar gzhug par bya :
dur khrod sa yi maN+Dal gyi :
dbus su bla rten sku bcas bri :
gzhan yang mthun rdzas mchod gtor bshams :
rang nyid lha yi nga rgyal bskyed :
hU~M:
mkha' dbyings bde chen dag pa'i zhing :
lhun grub dur khrod 'bar ba'i klong :
me rlung khrag mtsho ro gdan dbus :
b+h+yoHlas dbyings kyi mkha' 'gro ma :
nam mkha'i mdog can 'jigs pa'i gzugs :
spyan gcig 'khor 'das dus kun gzigs :
tshems gcig nyams pa'i srog la gzir :
ral gcig mi mngon dbyings su 'bar :
srid zhir mi gnas brkyang bskum bgrad :
g.yas g.yon zhing dbyug dgra snying bsnams :
sbrul lnga rin chen rus rgyan spras :
ba spu'i rtse nas me dpung 'bar :
me 'bar klong nas lcags spyang 'gyed :
sdig can sha khrag dmar g.yos byed :
ye shes las dang 'jig rten gyi :
mkha' 'gro shugs 'gro dregs pa'i tshogs :
'bum phrag grangs med 'khor dang bcas :
snang stong rig rtsal rol par bskyed :
thugs las 'od 'phros ye shes pa :
'khor bcas gnas 'dir sa mA dza :
b+h+yo :
ma skyes kun bzang dbyings nyid las :
bde chen rol pa khros pa'i yum :
sngags bdag mkha' 'gro'i tshogs dang bcas :
bstan pa srung phyir gnas 'dir gshegs :
badzra sa mA dza :
dam tshig sprul pa'i ngo bo nyid :
gdod nas ye shes 'khor lor rdzogs :
gnyis med bde chen rol par bzhugs :
rdo rje'i dam tshig rjes dgongs shig :
dbyings rig gnyis med brda phyag 'tshal :
phyi nang nyer spyod 'dod yon lnga :
gsang ba'i dam rdzas dbang lnga'i mdangs :
tshil chen spos dang zhun chen me :
khrag zhag dri mchog sha chen bshos :
rkang gling thod rnga rol mo'i sgra :
dug gsum bsgral pa'i sha khrag rus :
khyad par thabs mchog a mr-i ta :
shes rab bde ba'i dmar chen rgyun :
gnyis med rol pa ba liM ta :
sbyor dang sgrol ba'i pU dza che :
rten rdzas sgrub rdzas skong ba'i rdzas :
dngos bshams yid kyis sprul pa las :
byung ba'i mkha' 'gro dgyes mchod sprin :
ma tshang med pa 'dod rgu'i gter :
rab 'byams nam mkha' gang ba 'bul :
dgyes mchod bzhes la dngos grub stsol :
'gal 'khrul nongs pa dbyings su bskang :
dam tshig bzhin du bdag srung zhing :
nad gdon 'jigs brgyad zhi ba dang :
tshe dpal longs spyod snyan grags spel :
mos pa thams cad 'du ba dang :
gnod pa'i dgra bgegs med par mdzod :
khyad par zab gsang bstan pa srungs :
de 'dzin skyes bu'i sku tshe srings :
bstan la gnod pa'i sdig can gang :
mngon spyod las kyis myur du sgrol :
mdor na ji ltar 'dod pa bzhin :
phrin las thogs pa med par sgrubs :
b+h+yo :
gsang ba yum gyi b+ha ga'i klong :
mtshan ma'i skyon bral sku gsung thugs :
rtag pa 'gyur med bde chen rgyan :
rgyan gyi rgyal mo'i gtso la bstod :
snang srid dbyings rdzogs gtso mo'i mkha':
mkha' dbyings dag pa'i cho 'phrul las :
'das dang ma 'das sprul pa'i gzugs :
sna tshogs rdzu 'phrul can la bstod :
thugs kar mi 'gyur srog yig mthar :
'bum phrag DA ki'i srog snying 'khor :
bdag nyid thugs ka'i 'od kyis bskul :
gang bcol las kun myur sgrub bsam :
oM trag rak+sha ru lu ru lu hU~M b+h+yo hU~M phaT:
bsnyen sgrub dril sngags ci nus bzla :
phrin las sham bu gang 'dod bsgyur :
rgyun du mchod cing dam tshig bzung :
des ni bran bzhin the tshom med :
sa ma ya :
ma mo'i thugs dam bskang ba'i phyir :
mthun rdzas mchod gtor bzang du bsham :
sngags rgya ting nge 'dzin gyis brlabs :
hU~M b+h+yo :
ma skyes kun bzang dbyings kyi yum :
bde chen rol pa DA ki'i gtso :
dpal ldan mkha' 'gro sprul 'khor bcas :
dgyes bskang phrin las 'grub par mdzod :
'khor 'das dbyings kyi thig ler 'khyil :
ma skyes 'gag pa med pa ste :
'di yang dgyes pa'i dam tshig che :
gnyis med ngang du thugs dam bskang :
mkha' klong bde ba'i cho 'phrul las :
thams cad tshims byed 'dod rgu'i gter :
snang srid mchod pa'i bye brag gis :
mkha' 'gro rgya mtsho'i thugs dam bskang :
phyi mchod nyer spyod rnam lnga dang :
gling bzhi ri rab lha mi'i nor :
kun bzang mchod pa'i sprin phung gis :
mkha' 'gro rgya mtsho'i thugs dam bskang :
nang mchod 'dod pa'i yon tan lnga :
phud dang spyan gzigs longs spyod tshogs :
rmad byung dgyes pa'i mchod sprin gyis :
mkha' 'gro rgya mtsho'i thugs dam bskang :
khyad par drag po'i 'dod yon che :
sha khrag rus pa'i phung po dang :
mthun pa'i dam rdzas sna tshogs kyis :
mkha' 'gro rgya mtsho'i thugs dam bskang :
gsang ba sman gtor rak+ta dang :
sbyor sgrol brtul zhugs mchog chen po :
srog 'khor bla rdo bcas pa yis :
mkha' 'gro rgya mtsho'i thugs dam bskang :
yang gsang bde chen mnyam pa'i dbyings :
bskang bya skong byed mtshan ma bral :
rang rig gdod nas rnam dag pas :
mkha' 'gro rgya mtsho'i thugs dam bskang :
mdor na dgyes rgu'i 'dod yon tshogs :
mchod rdzas rten skong sgrub pa'i rdzas :
phyi nang gsang ba'i mchod sprin gyis :
mkha' 'gro rgya mtsho'i thugs dam bskang :
khyed rnams thugs dam gnyan bskangs nas :
bdag cag rnal 'byor 'khor bcas kyis :
so thar byang sems gsang sngags kyi :
sdom dang bslab pa dam tshig las :
tshor dang ma tshor nyams pa dang :
sgo gsum bag med las dbang gis :
mkha' 'gro 'khrugs pa'i las bgyis pa :
thams cad ma lus bshags shing sdom :
'gyod bshags dang du bzhes nas kyang :
phrin las thams cad 'grub pa dang :
sku gsung thugs kyi dngos grub stsol :
ma g.yel ma 'da' mkha' 'gro'i tshogs :
dam skongs rkyen zlog bsam pa sgrubs :
bstan pa srung zhing skyong ba dang :
'jig rten kun tu bde legs spel :
mi mthun phyogs rnams zhi ba dang :
mthun rkyen legs tshogs rgyas par spel :
gzhi byes dus kun rtag srung zhing :
bcol pa'i las 'di grub par mdzod :
de ltar bshags skong rgyun du 'bad :
ma mo 'khrugs pa zhi ba dang :
'dod pa'i phrin las 'grub par 'gyur :
sa ma ya :
skal pa ldan pa'i slob ma la :
sngags bdag srog gi snying po gtad :
rten gtor lhar gsal bsnyen pa bya :
slob ma khrus bya bgegs mtshams bcad :
maN+Dal phul nas gsol gdab pa :
he ru ka dpal gtso la 'dud :
sngags kyi bstan pa gnyan bsrung phyir :
bdag la sngags bdag mkha' 'gro ma'i :
srog gi rjes gnang bka' drin stsol :
de nas slob ma'i rgyud sbyangs la :
khyad par dam tshig khas blangs ni :
ho :
bla ma yi dam mkha' 'gro dgongs :
bdag gis 'gro ba kun don du :
phyi nang gsang ba'i dam bzung zhing :
dbyings kyi ma mo'i don rtogs pas :
'khor 'das mnyam pa chen por sbyor :
ye shes ma mo'i phyag rgya che :
snang srid ma mo'i phyag rgya ches :
snang srid bde chen drwa bar sdom :
srid pa'i ma sring rgya mtsho la :
rtag tu mchod cing dam tshig srung :
mngon spyod phrin las rmad po ches :
las kyi ma mo'i srog kyang bzung :
bsam dang spyod yul dag pa yis :
ma mo tshul bzhin bsgrub par bgyi :
badzra sa ma ya hU~M:
dam tshig bdud rtsis chu nan bya :
de nas slob ma skad cig gis :
pad+ma dbang chen he ru ka :
bskal pa'i me 'bar lta bur bskyed :
ye shes dgug bstim brtan par bya :
gtor ma sngags srung gsal ba nyid :
rim par gtad cing dbang bskur ni :
hU~M:
dur khrod 'bar ba'i gzhal yas dang :
mi mngon chos dbyings dag pa na :
'bar ba'i bdag mo dam tshig can :
gtso dang 'khor gyi tshul du bzhugs :
he ru ka yi bka' bzhin du :
bstan srung las la mngags pa'i phyir :
sku yi mthu rtsal nus pa'i srog :
dam ldan bu la gtad par bya :
sdong grogs phrin las ma g.yel zhig :
dam tshig 'das na rang gshed phob :
gsung gi mthu rtsal nus pa'i srog :
dam ldan bu la gtad par bya :
sdong grogs phrin las ma g.yel zhig :
dam tshig 'das na rang gshed phob :
thugs kyi mthu rtsal nus pa'i srog :
dam ldan bu la gtad par bya :
sdong grogs phrin las ma g.yel zhig :
dam tshig 'das na rang gshed phob :
mkha' 'gro'i dbang bskur srog yin te :
srog gi rtsa ba 'da' dka'i dam :
tshul bzhin 'dzin pa'i skal ldan la :
lus dang grib bzhin 'grog pa dang :
'dod don phrin las myur 'grub mdzod :
ma ma e ka dzA Ti ru lu ru lu hU~M b+h+yo hU~M phaT:
kA ya sa ma ya badzra rak+Shan+tu oM:
wA ka sa ma ya badzra rak+Shan+tu A:
tsit+ta sa ma ya badzra rak+Shan+tu hU~M:
mthar ni gtor ma lhar gsal ba :
b+h+yo yig mthing nag rnam par gyur :
slob ma'i snying gar bstim par bya :
des ni srog la dbang thob 'gyur :
rjes kyi rim pa spyi ltar bya :
slob mas dam srung rgyun du mchod :
ma mo 'go zhing bka' nyan 'gyur :
sa ma ya :
nyams pa'i dgra bgegs bsgral ba'i phyir :
ma mo'i las kyi sbyor ba ni :
rU pa byad gzhug mdze thod brub :
phung sa'i brub khung nag por gzhug :
sha khrag dmar gyis mkha' 'gro mchod :
drag po'i las la 'di ltar bskul :
b+h+yo :
khams gsum dbyings kyi mkha' 'gro'i dal :
dbyings la skye ba med mod kyang :
bdag rtog nyams pa kun gyi gshed :
khros pa'i rgyal mo dbyings nas bzhengs :
ye shes 'jig rten mkha' 'gro'i 'khor :
snang srid dregs pa'i sde dpung bcas :
kun kyang mngon spyod las la bzhengs :
dam tshig nyams pa'i gshed ma mdzod :
nyes byas sdang ba'i dgra bo 'dis :
rnal 'byor bdag la lha med zer :
srung mar dam dang mthu med zer :
bstan pa bshig cing sku dgra byas :
de bas sdig can glang snying 'di :
lo zla zhag tu ma bzhag par :
'go ba'i lha srung bdud du phob :
gnam gyi 'ju thag rtsad nas chod :
sa yi rten phur drungs nas phyungs :
bdun rgyud rigs kyang brlag par mdzod :
gnad nas bskul lo rtsal ma chung :
mngon spyod las kyi rtags phyungs shig :
dus la bab po sa ma ya :
zhes bskul rbad sngags drag tu bzla :
ma ma trag rak+sha thun b+h+yo :
ru lu ru lu ma ma thun b+h+yo :
srog la mug tsit+ta baM ril mA ra ya rbad b+h+yo :
khug rtags gsal na bsad pa ni :
khrag dang dug thun mtshon gyis gzir :
bskul zhing spu gri'i sngags 'di bzla :
trag rak+sha rak+mo dza b+h+yo :
che ge mo mA ra ya dza :
nr-i tri mA ra ya myog thuM sod :
khrag tu mug :
tsit+ta rbud :
mA ra ya sod sod :
rtags rdzogs tshe na ling+ga bsreg :
thal ba rgya gram ngom zab dang :
rabs chad phung ba'i sa ru mnan :
thub chod man ngag gcig chog yin :
sa ma ya :
dbyings kyi ma mo'i phrin las 'di :
phyi rabs sngags kyi rnal 'byor pa'i :
bstan pa bsrung phyir pad+mas bkod :
las can bu dang 'phrad par shog :
'chi med bstan gnyis g.yung drung gling pa'i zab gter yang dag pa'o ///
/
!
gsang thig yab bka' dang yum bka' sngags srung ma bcas gter gzhung 'di dag 'jam mgon bla ma rin po che dang /
rigs bdag bla ma rnams kyi dgongs rdzogs phyir du kha bskangs te spar gsar du bsgrubs pa yin pas dbang lung sogs la zhib ca bya dgos pa yod do //
zhes si tu pad+ma dbang mchog rgyal po kho bos ched du gdams pa'o //

//
