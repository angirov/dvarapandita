A+o~M swasti /
rgyal kun gsung gi gsang ba ni //
rdo rje'i slob dpon gzugs shar ba //
de la btud nas dam tshig can //
brtan ma'i sgrub thabs mdo tsam bshad //
'dir chos dbang gi gter byon bod skyong dam can brtan ma bcu gnyis kyi sgrub thabs dang 'brel bar srog gtad sgrub pa la gsum /
sbyor ba yo byad kyi gshom dang /
dngos bzhi sgrub pa'i thabs dang /
srog gtad kyi rim pa'o //
dang po gshom ni /
dus khyad par can la dben pa'i gnas su yi dam dang 'di'i bris sku yod na bkram /
de'i mdun du stegs bu ji ltar 'os pa la maN+Dal pad+ma 'dab ma bcu gnyis pa mu khyud dang bcas bris pa'am ras dkar po'i gzhi la 'bras dkar gyi tshom bu lha gnas so sor bkod kyang rung /
dbus su many+dzi la gu ru zhi drag sogs gong gnon yi dam gyi gtor ma sku gzugs kyi tsakli dang mda' dar gyis brgyan pa bzhag
/pad 'dab bcu gnyis la shar stod nas brtsam ste bdud mo bzhi la gru gsum nag po bzhi /
gnod sbyin bzhi la gru bzhi rtse zlum dmar po bzhi /
sman btsun bzhi la zlum gtor dkar po bzhi rnams so so'i sku gzugs kyi tsakli dar 'phan gyis brgyan pa rim pa bzhin bkod /
de rnams kyi mdun du zhing ngam gcan gzan lpags pa'i khar mchod gtor pad+ma spungs pa'am lcog zlum bcu gnyis kha zas bzang po sna tshogs kyis brgyan pa dang /
g.yas su sman phud /
g.yon du rak+ta /
rgya phor dang dngul phor la sogs par phye mar phud skyems 'bru dang gser g.yus bran pa /
dkar skyems 'o chol sman snas gtams pa /
mngar skyems sbrang chang bu ram dang bcas pa rnams dang /
nyer spyod rnam pa lnga /
sman shing spos dkar sogs kyi dud sprin /
mda' dar sogs spyan gzigs sna tshogs dang nyer mkho'i yo byad rnams tshogs par bya'o //

//gnyis pa sgrub pa'i thabs ni /
gong gnon lha'i bdag bskyed kyi rnal 'byor bzlas pa dang bcas pa sngon du 'gro bas mchod pa rnams byin gyis brlab cing /
khyad par gtor ma sman phud kyis bran la /
A+o~M AHhU~M/
trAM s+pha ra Na phaT/
saM ha ra Na hU~M/
trAM rat+na trai lokya phaT/
ces brjod pas /
gtor ma'i rdul phra rab re re zhing rin po che'i gur khang longs spyod zad mi shes pas nam mkha' gang bar bsam la /
'bru gsum dang nam mkha' mdzod kyi sngags rgyas byin gyis brlab /
mdun bskyed bsgoms pa'am ma bsgom yang rung ste /
rang gi snying ga'i 'od zer gyis dam can brtan ma bcu gnyis 'khor dang bcas pa so so'i gnas nas spyan drangs par bsam zhing /
dung dmar gyi phyag rgya bcings te 'bras dkar tsan+dan dkar po /
a ga ru /
spos dkar mar gsar dang sbyar ba'i spos dang rol mor bcas pas /
A+o~M badzra kro d+ha ma hA shrI he ru kaHhU~M phaT/
hoH
nag mo bzhin mi sdug gi bu mo bdud mo chen mo bzhi dang /
dmar mo khro gnyer can gyi bu mo gnod sbyin chen mo bzhi dang /
dkar sham bzhin bzang ma yi bu mo sman btsun chen mo bzhi ste /
bod khams skyong ba'i brtan ma bcu gnyis 'khor zhing gi rdul snyed dang bcas pa dpal chen po'i pham phab len pa dang sgrub pa po'i stongs grogs la 'dir gshegs shig
/dzaHhU~M baM hoH
badzra DA ki nI hU~M dzaH
e A ral+li hriM hriM hriM/
hU~M:
tshogs dang bka' yi tshogs bcas nyid :
khrag 'thung de bzhin nam mkha'i sku :
tshur gshegs tshur gshegs skyong ma rnams :
'dir spyon dam skongs phrin las mdzod :
hU~M:
sngon tshe dur khrod bsil ba'i tshal du ni :
ye shes mkha' 'gro seng ge'i gdong can dang :
bar du bal bod kha la rong sgo ru :
slob dpon chen po pad+ma 'byung gnas kyi :
spyan sngar thugs dam zhal bzhes dam bcas pa'i :
bod skyong brtan ma bcu gnyis gnas 'dir gshegs :
rang rang sde brgyad du ma'i 'khor dang bcas :
bdag cag rnal 'byor sgrub mchog 'khor bcas la :
thugs nyid brtse ba chen pos nyer dgongs la :
spyan 'dren mchod pa'i gnas 'dir gshegs su gsol :
A+o~M e h+ye hi DA ki nI sa pa ri bA ra sa ma ya dzaHdza :
dzaHhU~M baM ho :
zhes spyan drangs pas so so'i rten la gnyis med du thim ste bzhugs par bsam zhing /
khyung gshog gi phyag rgyas zil gyis mnan /
A+o~M ma ma /
kha kha /
la la /
le le /
tA tA/
te te /
kha rag+ma /
ma ma sring 'gro ma hU~M b+h+yo hU~M/
brtan ma bcu gnyis kyi zhal du ma hA pany+tsa a mr-ita khA hi /
ma hA rak+ta khA hi /
ma hA ba liM ta khA hi /
zhes mchod cing sman raka kyang sbreng ngo //
b+h+yo :
bdag nyid chen mo la sogs bdud mo bzhi :
gangs dkar sha med la sogs gnod sbyin bzhi :
kong btsun de mo la sogs sman mo bzhi :
bod khams skyong ba'i brtan ma bcu gnyis la :
slob dpon chen po pad+ma 'byung gnas kyis :
so sor mtshan btags rgyan dang cha lugs dang :
bzhon par bcas te bstan pa'i bya ra mdzad :
sngon gyi thugs dam dam tshig brtser dgongs la :
bran dang g.yog 'khor mang po'i tshogs dang bcas :
lhab lhub rin chen mang po'i rgyan dang bcas :
'dir gshegs dam skongs mchod sbyin gtor ma bzhes :
bod khams skyong ba'i brtan ma bcu gnyis kyis :
sngon gyi dam tshig de ltar dran gyis la :
sman raka gtor ma'i mchod pa 'di bzhes nas :
sangs rgyas bstan pa mtha' dag rgyas par mdzod :
rnal 'byor bdag gi bsam pa bsgrub tu gsol :
zhes gsol nas /
bdag gi thugs ka'i 'od kyis bskul bas dam can 'khor bcas sngon gyi dam tshig rjes su dran pas phrin las mdzad par mos te /
badzra A ra li dza :
badzra A ra li hU~M:
badzra ti ti d+he :
badzra b+ha ra d+ha :
badzra sa byA hU~M:
badzra ti ti hU~M:
badzra ma ti hU~M:
badzra ting sa hU~M:
badzra kha ra li hU~M:
badzra sing so hU~M:
badzra yak+sha phyir :
badzra du phyi sa ra na phaT:

ma dung b+h+yo ma dung b+h+yo :
hU~M hU~M dzaHdza :
zhes bzla zhing dngos grub zhu ba dang rbad gsad la sogs pa'i sngags kyi mtha' bsgyur mang du gsungs kyang skabs 'dir gong du bshad pa nyid ci rigs bzlas pa'i mthar /
gtor ma sha mar chang dang bdud rtsis bran nas /
A+o~M AHhU~M gis byin gyis brlab /
A+o~M badzra yak+sha kro d+ha hU~M/
ma ma /
kha kha /
la la /
le le /
tA tA/
te te /
kha rak+ma /
ma ma sring 'gro ma hU~M b+h+yo hU~M/
brtan ma bcu gnyis kyi zhal du ma hA ba liM ta khA hi /
zhes pas lan gsum bsngos la /
hU~M:
nga ni pad+ma 'byung gnas yin :
dpal mo dpal thang gtsang gi stod :
lha mtsho srin mtsho'i rtsa ba ru :
dam la btags pa brtan ma'i tshogs :
la la nag mo srin mo'i tshogs :
la la dmar mo gnod sbyin tshogs :
la la dkar mo mdzes ma'i gzugs :
la la sngon mo nam mkha'i gzugs :
ma mo chen mo bcu gnyis po :
bod kyi yul bdag chen mo yin :
dam la btags pa brtan ma'i tshogs :
bod du mu stegs rtag chad kyi :
chos log ma gtang khyed kyis srungs :
gsang sngags sgrub pa'i rnal 'byor la :
bar chad ma gtang khyod kyis srungs :
gnas chen byin gyis brlabs pa'i gter :
ma nyams smon lam btsan par gyis :
dmag dang 'khrugs pa zhi bar mdzod :
nad dang mu ge ma gtang zhig :
sad ser btsa' dang 'bu srin srungs :
gtsug lag khang dang mchod pa'i rdzas :
dben pa'i gnas dang sgrub pa po :
ma lus bu bzhin skyong ba dang :
dgra bgegs gnod pa zlog tu gsol :
zhes dang spro na /
hU~M:
ma mo rdo rje brtan ma'i tshogs :
ma rtogs rten 'brel bcu gnyis po :
rnam dag skye mched mkha' 'gro ma :
tshogs drug yul drug rab rgyas nas :
dge legs bsam pa kun 'grub cing :
bde chen ye shes 'bar bar mdzod :
'jig rten 'das kyang 'khor ba mo :
ye shes grub kyang las kyi gnyer :
rdzu 'phrul thogs med snying nye'i grogs :
sngon tshe rdo rje srin po'i bka':
bar du pad+ma thod phreng lung :
de nas rig 'dzin bla ma'i mchid :
da lta bdag gi re ba skongs :
rgyan gyi gtor ma 'di bzhes la :
bcol ba'i phrin las grub par mdzod :
ces dang /
hU~M:
dpal chen khrag 'thung sprul pa mo :
ye shes dbyings las rten 'brel tshul :
phyogs ma bzhi dang mtshams ma bzhi :
snying po'i ma mo chen mo bzhi :
ma rtogs skye mched bcu gnyis te :
phyi rol brtan ma bcu gnyis po :
kun kyang thugs kyi dbyings su gcig :
bcu gsum sa dang lam gyi dngos :
phyi nang gsang ba'i dga' ba bzhi :
dbyer med ye shes bzhi dang bcas :
bcu drug bdag nyid chen mo ma :
snang srid thams cad mchod do bzhes :
lugs 'byung lugs ldog rten 'brel rnams :
dga' bzhi'i ngo bor rnam dag nas :
mthar thug rdo rje 'chang gi sa :
sku gsung thugs dang ye shes su :
mngon du gyur pa'i phrin las mdzod :
ces brjod de /
mchod bstod phrin bcol thugs dam bskul ba rnams de dag la tshang ba yin no //
gal te skong bshags phud skong sogs spro na 'ang 'dir sbyar zhing /
thun mthar brtan skyong gang 'os kyis gtor ma 'bul ba dang gtang rag bzod gsol sogs kyang spyi dang 'dra'o //
!
//gsum pa srog gtad kyi cho ga ni /
bdag mdun gyi sgrub mchod sngar ltar byas nas /
slob ma'i bya ba khrus dang bgegs skrod song nas /
mtshams sbyor ci rigs pa las /
'dir ngo bo ye shes dbyings kyi mkha' 'gro /
rnam pa dam tshig gi ma mo /
phrin las myur mgyogs kyi pho nyar grub pa dam can brtan ma bcu gnyis su grags pa 'di nyid /
nges pa'i don du dpal chen po he ru ka'i bka' 'khor du gnas shing dkyil 'khor yongs kyi srung ma /
khyad par dur khrod chen po bsil ba'i tshal du ye shes kyi mkha' 'gro seng ge'i gdong pa can gyis bstan pa bsrung bar dbang bskur zhing phrin las kyi gnyer gtad /
slar yang bal bod kyi so mtshams kha la rong sgo la sogs par slob dpon chen po pad+ma 'byung gnas kyis dam la btags shing lta log mu stegs kyi rgol ba srung ba sogs /
bod khams bde skyid kyi dpal phun sum tshogs pas skyong bar bka' bsgos shing rang gis khas blangs dam bcas pa ltar /
spyir bod khams sde dang bcas pa mtha' dag dang /
khyad par gsang chen bstan pa'i snying po de 'dzin dang bcas pa gces pa'i bu bzhin du skyong zhing phrin las rnam pa bzhi la thogs pa med pa'i mthu can /
nang du snying nye la bkra shis pa /
phyi ru rno myur tshan che ba /
rig 'dzin sgrub pa po rnams kyi re ba yid bzhin du skong ba'i dbang gi rgyal po lta bu 'di la /
brtan ma las rgya mtsho'i rgyud dang bsnyen sgrub mchod skong las phran sogs gdams pa'i bka' srol ji snyed cig mchis pa las /
gtso bor gyur pa ni bla ma mnga' bdag chen po dang chos dbang rin po ches gter nas spyan drangs pa las srog gtad kyi bka' ni gter kha 'og ma las byung ba yin cing /
de nyid rig 'dzin brgyud pa'i phyag bzhes bzhin sgrub pa la slob dpon gyi bya ba rnams sngon du grub /
slob ma'i bya ba maN+Dal phul nas /
gsol ba gdab pa /
e ma ho :
ma hA gu ru rdo rje 'dzin :
sangs rgyas bstan pa bsrung ba dang :
ji ltar 'dod pa'i don sgrub pa :
mkha' 'gro ma mo brtan ma'i tshogs :
snying nye'i grogs su bdag la stsol :
ces lan gsum /
slob dpon gyis /
e ma ho :
sngon gyi bskal pa dang po la :
'jigs byed rdo rje srin po yis :
bka' bstsal ji bzhin gnyer blangs nas :
bstan pa srung ba brtan ma'i tshogs :
snying nye sgrub sla grogs kyi mchog :
rje mo grogs dang 'bangs su bsten :
dam tshig gzhung srongs mchod bstod mdzod :
sa ma ya rak+Shan+tu hU~M dza :
zhes gnang ba sbyin nas bdud rtsi byin /
bla ma bde gshegs 'dus pa'i sku :
zhes sogs kyis skyabs su 'gro ba dang sems bskyed /
sdom gzung rnams byas la /
don dam byang chub sems kyi rang gdangs shUn+ya tA'i sngags brjod pa'i rkyen gyis gnas khang rang bzhin lhun gyis grub pa'i zhing khams pad+ma 'od kyi gzhal yas khang chen po /
zag pa med pa'i ye shes kyi 'byor pa rgya mtshos khyad par du byas pa'i snying por slob dpon gu ru rin po che pad+ma 'byung gnas dus gsum sangs rgyas thams cad 'dus pa'i ngo bor bzhugs pa'i mdun du /
slob bu gu ru pad+ma 'byung gnas sku mdog dkar dmar khro 'dzum chags pa'i nyams can g.yas rdo rje gsor zhing g.yon phur pa gdengs thabs su 'dzin pa /
snyan zhu chos gos gsang phod sogs rgyan dang cha lugs rdzogs pa /
gzi brjid nyi ma 'bum gyi rang bzhin ltar 'bar bar gsal btab /
slob dpon la mos gus dung dung ba byas pas de'i thugs ka nas 'od zer 'phros pas /
lho nub rnga yab pad+ma 'od kyi zhing khams nas rig 'dzin chen po pad+ma 'byung gnas la 'khor rtsa brgyud kyi bla ma yi dam zhi khro rab 'byams /
sangs rgyas dang byang chub sems dpa' dpa' bo mkha' 'gro dam can chos skyong srung ma'i tshogs dang bcas pa bsam gyis mi khyab pas bskor ba rnams /
sku dgyes pa'i 'dzum mdangs shig shig
/gsung snyan pa'i bzhad sgra dir dir /
thugs brtse ba'i dung sems dang bcas te byin rlabs dngos grub kyi char rgyun 'beb bzhin du nam mkha' la sprin phung gtibs pa ltar byon nas khyed rang gi spyi bo nas sib sib thim par bsam zhing /
hrI:
sngon gyi bskal pa dang po la :
sogs tshig bdun ma'i mthar gu ru'i bsnyen sgrub kyi dzapa? btags pa spos dang rol mor bcas pas byin phab la /
dbus kyi rten gtor lhar gsal ba de nyid spyi bor bzhag ste /
hrI:
ma bcos spros bral bla ma chos kyi sku :
sogs sh+lo ka gcig gi mthar /
hU~M:
gtor ma rnam dag che ba'i mchog :
skal ldan bu la dbang bskur bas :
sku lnga ye shes lngar gyur nas :
lha mchog yi dam skur gyur cig :
snying po'i mthar a b+hi Shiny+tsa hU~M:
zhes gtor ma'i lha yang slob ma la thim pas 'khor 'das kun gyi dbang phyug che btsan 'gran zla med pa'i nga rgyal 'dzin du gzhug pa ni gnyen po'i dbang ngo //
de nas slob dpon gyi thugs ka nas 'od zer 'phros brtan ma rnams la reg pas snying g.yos te /
rdo rje'i slob ma rnams kyi 'dod don sgrub pa'i slad du sbran par rig nas /
ma bu gcig pu la brtse zhing dung ba lta bu'i dgongs pas ma mo so so rim pa bzhin byon nas /
khyed rang la gus pa chen pos 'dun cing 'dod pa'i dngos grub sgrub pa la g.yar dam bcas pa'i mos pa mdzod /
ces brda sprad la /
bdud mo bzhi nas gzung so so'i gtor ma tsaka li dang bcas pa gtad la /
b+h+yo :
byang gi gnam mtsho phyug mo gsang ba'i mtshan :
bdag nyid chen mo rdo rje kun grags ma :
sku mdog mthing nag bdud kyi ber nag gsol :
chu srin rgyal mtshan dang ni me long 'dzin :
'brong la bcibs nas bstan pa'i bya ra mdzad :
skal ldan rigs kyi bu la dbang bskur ro :
A+o~M badzra li hU~M a b+hi Shiny+tsa hU~M:
b+h+yo :
mgo yul jo mo lha ri gsang ba'i mtshan :
dpal ldan ha ri rdo rje g.ya' ma skyong :
sku mdog sngo ljang dar gyi na bza' gsol :
shang lang dang ni zhags pa bsnams nas su :
rkyang la bcibs nas bstan pa'i bya ra mdzad :
skal ldan rigs kyi bu la dbang\u0f8e
A+o~M badzra gIrti hU~M a b+hi Shiny+tsa hU~M:
b+h+yo :
brin gyi bkra shis tshe ring gsang ba'i mtshan :
gangs kyi yum chen rdo rje kun tu bzang :
sku mdog dkar mo dar gyi na bza' gsol :
rdo rje rtse lnga tshe bum bsnams nas ni :
seng ge bcibs nas bstan pa'i bya ra mdzad :
skal ldan rigs kyi bu la dbang\u0f8e
A+o~M badzra ra si hU~M a b+hi Shiny+tsa hU~M:
b+h+yo :
yar 'brog mtsho bdag chen mo gsang ba'i mtshan :
'brog chen 'khor 'dul rdo rje bgegs kyi gtso :
sku mdog ljang nag dar gyi na bza' gsol :
ru mtshon rtse lnga dang ni zhags pa bsnams :
drel rta bcibs nas bstan pa'i bya ra mdzad :
skal ldan rigs kyi bu la dbang\u0f8e
A+o~M badzra ma ma hU~M a b+hi\u0f8e
gnod sbyin bzhi ni /
b+h+yo :
lha phu gangs dkar ma ni gsang ba'i mtshan :
gangs dkar sha med rdo rje spyan gcig ma :
sku mdog dkar ljang dar gyi na bza' gsol :
zor ba dang ni zhags pa thogs nas su :
sha ba bcibs nas bstan pa'i bya ra mdzad :
skal ldan rigs kyi bu la dbang\u0f8e
A+o~M badzra lA s+ya hU~M a b+hi\u0f8e
b+h+yo :
rong gi jo mo kha rag gsang ba'i mtshan :
kha rag khyung btsun rdo rje dpal gyi yum :
sku mdog dmar ser dar gyi na bza' gsol :
DA ma ru dang me long bsnams nas ni :
khyung la bcibs nas bstan pa'i bya ra mdzad :
skal ldan rigs kyi bu la dbang\u0f8e
A+o~M badzra ma ti hU~M a b+hi\u0f8e
b+h+yo :
rma chen spom ra'i sring gcig gsang ba'i mtshan :
rma ri rab 'byams rdo rje drag mo rgyal :
sku mdog dkar gsal dar zab na bza' gsol :
be con dang ni rin chen gzhong pa 'dzin :
'phar ba bcibs nas bstan pa'i bya ra mdzad :
skal ldan rigs kyi bu la dbang\u0f8e
A+o~M badzra pra ka ma ti hU~M a b+hi\u0f8e
b+h+yo :
byang stod dmar gyi mtsho bdag gsang ba'i mtshan :
gser chen mkha' lding rdo rje rlung mo ni :
sku mdog ser mo dar gyi na bza' gsol :
be con dang ni 'khar gzhong bsnams nas ni :
rta mchog bcibs nas bstan pa'i bya ra mdzad :
skal ldan rigs kyi bu la dbang\u0f8e
A+o~M badzra ting b+ha ri hU~M a b+hi\u0f8e
sman btsun bzhi ni /
b+h+yo :
kong po'i kong btsun de mo gsang ba'i mtshan :
kong btsun de mo rdo rje bod khams skyong :
sku mdog dkar ljang dar gyi na bza' gsol :
mda' dar dang ni rin chen sgrom bu 'dzin :
rta mchog bcibs nas bstan pa'i bya ra mdzad :
skal ldan rigs kyi bu la dbang\u0f8e
A+o~M badzra sing a bi hU~M a b+hi\u0f8e
b+h+yo :
e gnyal ra mdo'i spo na gsang ba'i mtshan :
btsan la la ro rdo rje sman gcig ma :
sku mdog dkar ljang dar gyi na bza' gsol :
lhab lhub dar dang dngos grub 'brang rgyas bsnams :
mdzo mo bcibs nas bstan pa'i bya ra mdzad :
skal ldan rigs kyi bu la dbang\u0f8e
A+o~M badzra li li pA ta ya hU~M a b+hi\u0f8e
b+h+yo :
gtsang gi jo mo nags rgyal gsang ba'i mtshan :
sman btsun ug chos rdo rje g.yar mo bsil :
sku mdog dmar ser dar gyi na bza' gsol :
rin chen 'bar ba sgra snyan ting shags bsnams :
sha yu bcibs nas bstan pa'i bya ra mdzad :
skal ldan rigs kyi bu la dbang\u0f8e
A+o~M badzra ti hA ta hU~M a b+hi\u0f8e
b+h+yo :
bud kyi jo mo g.yu ting gsang ba'i mtshan :
g.yu yi dril bu rdo rje zu le ma :
sku mdog ljang ser dar gyi na bza' gsol :
snyan pa'i dril bu rin chen pad+ma bsnams :
stag la bcibs nas bstan pa'i bya ra mdzad :
skal ldan rigs kyi bu la dbang bskur ro :
A+o~M badzra pre ta ya ti hU~M a b+hi Shiny+tsa hU~M:
zhes gtad /
bzlas lung ni /
slob dpon la gus 'dud byas pas de'i thugs ka nas 'od zer 'phros mdun bskyed kyi thugs brgyud bskul /
de dag gi thugs ka nas srog snying dmar nar gyis byung ba slob ma'i zhal du zhugs snying gar thim pas ma mo rnams dbang du 'dus /
gsung gi byin rlabs zhugs phrin las thams cad thogs med du sgrub par bsam la /
gong gnon gyi snying pos sna drangs te badzra A ra li dza :sogs srog snying rnams rjes zlos byar gzhug
/de nas gtor ma thams cad gcig tu bkod pa slob ma'i lag tu gtad la /
kyai /
dus gsum sangs rgyas thams cad kyi phrin las kyi mngag gzhug chen mo /
dam can brtan ma bcu gnyis 'khor dang bcas pa rnams kyis /
rje btsun rtsa ba dang brgyud par bcas pa'i bla ma dam pa rnams kyi bka' dang dam las ma 'da' bar sogs phrin las gnyer gtod pa'i bka' bsgo ci rigs byas pa'i mthar /
slar yang /
hU~M:
sngon tshe dpal chen pad+ma 'byung :
rig 'dzin sgrub pa po rnams kyis :
ji ltar mchod cing bsten pa nas :
da lta bu mchog slob ma la :
bdag dang 'dra bar grogs su bsgo :
ji srid yun gyis skyong mdzod cig :
sa ma ya rak+Shan hU~M dza :
zhes gtor ma lag tu gtad bzhin par /
grogs por gtad pa yin no gzhung ma ngan cig :
'phang du bzhag la /
mdza' bor gtad pa yin no khrel ma shor cig :
rkang pa'i thad du reg la /
bran du gtad pa yin no rkang ma ngan cig :
ma mo mthu ma chung zhig :
dam can rtsal ma zhan cig :
yid la bsam pa'i don thams cad bde blag tu sgrubs shig :
ces bka' bsgos pas de dag re re nas de bzhin du bgyi'o //
zhes spro ba dang bcas khas blangs par mos su bcug nas /
rten gtor rnams kyi mtheb kyu nas cha shas re dang nang mchod cung zad re blud pa slob bu dang brtan ma rnams dam tshig mtshungs par spyod pa'i bsam pas longs spyod du bcug nas lha mi gnyis ka la bka' bsgo ba'i tshul du /
hU~M:
rdo rje 'dzin pa 'khor dang bcas :
mkha' 'gro brtan ma sde dpung rnams :
rtag tu mchod sgrub dam tshig srungs :
ji ltar bka' bstsal bsgrub par mdzod :
ces bsgrags pas dam tshig gi bka' nod de ma mo 'khor bcas dgyes shing brtse gdung chen pos 'od dmar por ltem gyi zhu /
slob ma'i lte ba nas thim pa lus ngag yid gsum dang dbyer med du 'dres pas gdod nas ro gcig pa'i rang bzhin dbyings kyi ma mo'i ngang du rtsol bral mnyam nyid kyi ngang bskyang du bcug la /
shis pa brjod cing me tog dor /
rjes dam tshig khas blang ba sogs spyi dang mthun par bya'o //
de ltar rjes su gnang ba nod nas tshul bzhin du mchod cing bsnyen na /
snyigs ma'i dus su bod yul gyi ljongs 'dir thub bstan spyi dang khyad par o rgyan chen po'i sgrub brgyud 'dzin pa rnams gces par skyong ba dang /
chos bzhin spyod pa rnams kyi 'dod pa'i phrin las sgrub pa la rang gi dam tshig srog tu gyur pa nyid kyis /
mthu dang byin rlabs gzhan las myur ba'i phyir nan tan du bslab bo //
'di la brtan ma rnams kyi mngon rtogs bsgrag tshig dang bcas pa nyang gter g.yul zlog las 'byung ba bzhin byed pa'ang yod pa ni mkhyen brtse khu dbon gyi chog khrigs las shes par 'gyur zhing /
'dir ni paN chen pad+ma dbang gi rgyal po'i chog khrigs la gtso bor brten pa yin no //
'di la gter kha so so las byung ba'i spyi dang bye brag gi sgrub thabs mchod phrin las tshogs dang bcas pa mang du yod pa don du gnyer na de dag las shes par bya zhing /
rgyun gyi mchod pa'i phrin las dang srog gtad kyi cho ga ni 'di tsam gyis chog shes par bya'o //
mi 'a~Xgyur dbyings las thogs me~Xd du //
yongs shar rdo~X rje~X 'dzin pa'i bran //
dam can brtan ma bcu gnyis kyi //
sgrub thabs srog gtad snying por dril //
bod kyi yul bdag chen mo dam can brtan ma bcu gnyis kyi sgrub thabs srog gtad dang bcas pa'i le'u tshan no ///
/
