@#:
dpal phyag na rdo rje gtum po me lce phreng ba'i las byang bzhugs so :
gu ru chos dbang gi gter ma'o //
mchan /
badzra pA Ni la na mo :
bla ma gsang ba'i bdag po'i sgom rim nyams su len pa la :
sbyor dngos rjes gsum ste :
thog mar skyabs su 'gro ba ni :
dpal ldan bla ma rdo rje 'chang :
sangs rgyas chos dang dge 'dun dang :
gsang bdag phyag rdor lha tshogs la :
bdag sogs 'gro kun skyabs su mchi :
sems bskyed pa ni :
bdag gzhan 'gro ba kun don du :
rdo rje 'dzin pa'i dgongs pa yis :
nges pa'i don du sems bskyed pas :
bla med byang chub myur thob shog :
rang skad cig gis gsang bdag tu gsal ba'i nga rgyal gyis :
gtor ma byin brlabs la bsngos te :
bgegs la bka' bsgo ba ni :
hU~M:
bdag nyid gsang bdag bka' 'das na :
gnod byed lus ngag yid gsum po :
rdul phran bzhin du brlag par byed :
de bas bgegs gtor 'di khyer la :
'di ru ma 'dug gzhan du dengs :
oM badzra tsaN+Da ma hA ro Sha Na hU~M phaT:
'byung po u tsa Ta ya phaT:
badzra kro d+ha rak+Sha rak+Sha hU~M phaT:
bgegs bskrad srung ba'i gur du bsgom :
hU~M:
rang nyid thugs las 'od 'phros pas :
thod nang sha lnga bdud rtsi lnga :
rigs lngar gsal ba 'od du zhu :
bdud rtsi'i rgya mtsho chen por gyur :
oM AHhU~M sarba pany+tsa a mr-ita hU~M hrIHThA:
hU~M:
gtor snod b+han+d+ha 'bar ba'i nang :
gtor ma 'dod yon phung por gyur :
oM AHhU~M ma hA ba liM ta te dzo ba liM ta ba la ba te sa ma ya hU~M hrIHThA:
hU~M:
rak+ta dgra bgegs bsgral pa'i khrag :
'dod chags rnam dag bde bar gyur :
oM AHhU~M bo d+hi tsit+ta ga Na gu h+ya pU dza ho :
hU~M:
phyi mchod rnam lnga'i lha mo yis :
rgyal ba rgya mtsho mnyes gyur cig :
oM AHhU~M puSh+pe d+hU pe A lo ke g+han+d+he nai wid+yA shab+da pU dza oM AHhU~M/
ma hA mAM sa rak+ta kiM ni ri ti ma hA pany+tsa oM AHhU~M/
de nas bshags pa bya ba ni /
hU~M:
bla ma yi dam mkha' 'gro dgongs :
khyed ni rnam dag dri ma med :
bdag ni nyon mongs sgrib pas bsgribs :
nyams chag sdig sgrib mthol zhing bshags :
badzra sa ma ya bi shud+d+he a :
de ni sbyor ba sngon 'gro 'o :
dngos gzhi bskyed rdzogs bsgom pa ni :
oM:
chos rnams rang bzhin spros dang bral :
nam mkha' lta bu'i ting 'dzin las :
A:
'gro drug kun la khyab pa yi :
brtse ba'i snying rje rab tu bsgom :
hU~M:
stong nyid snying rje gsal ba'i klong :
rang rig hU~M mthing 'od du 'bar :
de las 'od 'phros yum lnga'i klong :
e yaM raM suM keM raM b+h+rU~M:
b+h+rU~M las dur khrod gzhal yas khang :
raM las me dpung 'bar ba'i klong :
mthing nag gru gsum e dkyil du :
pad+ma nyi zla gza' klu'i steng :
bdag nyid gsang bdag phyag rdor ni :
mthing nag zhal gcig phyag gnyis pa :
phyag g.yas gnam lcags rdo rje gsor :
phyag g.yon sdigs mdzub me 'od 'bar :
zhal bsgrad mche gtsigs spyan gsum 'khrugs :
thod pa skam rlon sbrul gyis brgyan :
dur khrod dpal gyi chas rdzogs gsol :
dbu gtsug rigs bdag mi bskyod bzhugs :
gnas gsum 'khor lo pad nyi'i steng :
oM dkar AHdmar hU~M mthing la :
oM badzra tsaN+Da ma hA ro Sha Na hU~M phaT:
rtsa sngags de yis bskor ba las :
'od 'phros rang bzhin chos dbyings nas :
rang 'dra'i gsang bdag ye shes pa :
khro bcu khyung dang bcas pa rnams :
char sprin gtibs bzhin byon par gyur :
hU~M:
chos sku skye med ngang nyid las :
'gag med gzugs sku khros pa'i sku :
gsang bdag phyag na rdo rje ni :
bzhengs shig chos kyi dbyings nas bzhengs :
'og min gnas nas gshegs su gsol :
lcang lo can nas gshegs su gsol :
gnam lcags rtse nas gshegs su gsol :
dur khrod gnas 'dir bzhugs su gsol :
sgo gsum gus pas phyag bgyi 'o :
oM badzra tsaN+Da ma hA ro Sha Na hU~M phaT:
sa ma ya dza :
sa ma ya tiSh+Tha satwaM:
a ti pU ho :
oM AHhU~M:
gsang bdag phyag rdor lha tshogs la :
phyi nang gsang ba bla med pa :
mchod pa'i phyag rgya chen por 'bul :
bzhes nas mchog thun dngos grub stsol :
oM badzra tsaN+Da ma hA ro Sha Na hU~M phaT:
badzra ar+g+haM pA d+yaM puSh+pe d+hU pe A lo ke g+han+d+he nai wid+ya shab+da AHhU~M:
sman rag gtor ma sngags kyis 'bul :
dus gsum sangs rgyas thams cad kyi :
mthu stobs gcig tu rab bsdus shing :
bar gcod bgegs dpung 'joms mdzad pa'i :
khro rgyal khyod la phyag 'tshal bstod :
don dang mthun pa'i bstod pa bya :
rang dang gnyis su med par bsgom :
rang gi snying ga'i sngags phreng las :
'od zer sngags sgra me 'od 'phro :
phar 'phros gnod byed dgra bgegs bsregs :
tshur 'dus nyon mongs dug lnga bcom :
dpal chen sku gsung thugs kyi ngang :
gong gi rtsa sngags brgya stong bzla :
phrin las rnam bzhi gang 'dod pa :
dmigs pas bsgyur zhing mchod par bya :
rdzogs rim bsgom na gzhal yas khang :
'od zhu gsang bdag nyid la thim :
ting 'dzin 'od zhu snying ga'i sngags phreng bsdu :
sngags kyang hU~M thim hU~M 'od gsal :
bsam med spros med bde chen ngang :
gang gnas bzhag cing slar yang ni :
gsang bdag stong gsal gnyis med bsgom :
rjes su smon lam gdab pa ni :
ho :
gsang bdag dkyil 'khor bsgrubs pa'i mthus :
sgo gsum dri ma'i rgyu dag nas :
bsnyen sgrub las sbyor mthar phyin te :
rang gzhan sangs rgyas myur thob shog :
chos sku'i bkra shis mkha' dbyings dag pa'i klong :
longs sku'i bkra shis mtshan dpe'i 'od 'bar ba :
sprul sku'i bkra shis gzhan phan mtha' yas shing :
sku gsum lhun grub bkra shis deng 'dir stsol :
ces brjod do :
gtum po me lce phreng ba'i las byang gu ru chos dbang rin po che'i gter kha'o //
zab rgya /
'di'i bzlas pa'i mjug tu /
phyag g.yon sdigs mdzub kyi rtse las khyung chen rigs lnga'i spro bsdus gdon bgegs thams cad tshar bcad par bsam la /
rtsa sngags kyi mthar /
ga ru Da tsa le tsa le hU~M phaT:
ces btags pa dang /
sgrub pa'i sngags ring /
oM nyi ma pA la nan :
klad pa nan :
gu na zhing :
tsit+ta gu ling nan :
yak+sha tsit+ta mu tra gnod byed gza' klu sa bdag rbod gtong zlog byer :
nA ga shig :
nA ga zlog :
nA ga byer :
nA ga'i snying la nan :
nA ga'i mgo la nan :
ga ru Da tsa le tsa le hU~M phaT:
nA ga rA tsa mA ra ya b+ha ri sha ya phaT:
ces pa'ang cung zad bzlas mthar mchod bstod tshogs mchod sogs bya'o //
!
phyag na rdo rje gtum po'i tshogs mchod bzhugs so //
na mo badzra pA Na ye /
phyag rdor gtum po'i bsnyen sgrub sogs kyi skabs tshogs mchod byed par 'dod pas bzlas pa'i rjes su mchod bstod bya /
yi ge brgya pa brjod /
de nas tshogs rdzas la bsang chu 'thor la /
oM sarba dra byaM saM sho d+ha na hU~M phaT:
rang nyid lha yi thugs ka nas :
tshogs 'khor sbyang phyir yi ge spro :
raM 
raM las me byung dngos 'dzin bsregs :
yaM 
yaM las rlung byung bag chags gtor :
khaM 
khaM las chu byung dngos 'dzin bkrus :
hU~M:
rang nyid lha yi thugs ka nas :
byin gyis rlob phyir yi ge spro :
hU~M 
hU~M gis rnam par rtog pa sbyangs :
AH
AHyis ye shes bdud rtsir bsgyur :
oM 
oM gyis 'dod yon snang srid gang :
hrIH
hrIHyis mthong snang lha tshogs dgyes :
raM yaM khaM oMHAHhU~M hrI:
zhes byin gyis brlab /
tshogs zhing spyan 'dren pa ni /
hU~M:
chos dbyings rnam dag dkyil 'khor nas :
bcom ldan rdo rje gtum po dang :
khro bcu yab yum sprul par bcas :
tshogs la spyan 'dren gshegs su gsol :
badzra sa mA dza :
dzaHhU~M baM ho :
zhes pas spyan drang /
drag po'i gzhal yas 'dir bzhugs la :
phyi nang gsang ba'i mchod pa bzhes :
bcom ldan gsang bdag lha tshogs rnams :
'dod yon mchod pas thugs dam bskang :
zhes dang skong ba'i rim pa gzhan yang bya'o //
de nas tshogs phud gsum bcad la /
dang po tshogs phud 'bul ba ni /
hU~M:
bla med gsang ba'i dkyil 'khor du :
gsang bdag phyag rdor lha tshogs la :
'dod yon tshogs kyi mchod pa 'bul :
sku gsung thugs kyi dngos grub stsol :
bdud rtsi 'bul ba ni /
rtsa brgyad stong sbyar bdud rtsi a mr-ita :
dug lnga rnam dag sku lnga lhun grub phyir :
ro brgyar ldan pa'i dam rdzas bdud rtsi 'di :
ye shes gsal ba'i klong du kha raM khA hi :
zhes bdud rtsi 'bul /
rak+ta 'bul ba ni /
chos nyid stong gsal b+han+d+ha ru :
dmar chen sha khrag ri ltar spungs :
gnyis med pad+ma rak+ta'i rgyun :
sku gsum lhun grub thob phyir 'bul :
ma hA rak+ta khA hi :
tshogs bshags bya ba ni /
sngon byung thog mtha' med pa nas :
da lta'i dus 'di yan chad du :
ma rig 'khrul pa ci bgyis pa :
tshogs kyi mchod pas bshags par bgyi :
bsgral zhing bstab pa ni /
ling+ga la dgug gzhug byas la /
bcom ldan gsang bdag sku bzhengs shig :
dgra bgegs 'dul ba'i dus la bab :
mngon spyod drag po'i phrin las kyis :
las kyi pho nyas stong gsum khongs :
zungs shig rgyob cig rnam par chings :
sod cig gtubs shig mA ra ya :
nr-i tri sha truM mA ra ya hU~M:
zhes ling+ga bsgral lo //
bstab pa bya ba ni /
hU~M:
bla med gsang ba'i dkyil 'khor du :
gsang bdag phyag rdor lha tshogs rnams :
dgra bgegs bsgral ba'i sha khrag rus :
zhal du bstim mo kha raM khA hi :
zhes bstab par bya'o //
lhag ma gtang ba ni /
tshogs lhag kha chus bran la /
hU~M:
dpal gyi bka' nyan lhag sdud ma :
dbang phyug ma sring mkha' 'gro dang :
'bar ma ging lang pho nya'i tshogs :
gnas bzang de ni dur khrod 'grim :
gos bzang de ni g.yang gzhi gyon :
skyogs bzang de ni b+han+d+ha thogs :
zas su sha dang khrag la byed :
lhag la dbang ba'i tshogs rnams kun :
o rgyan pad+ma thod phreng gi :
spyan sngar khas blangs dam bcas bzhin :
lhag ma'i gtor ma 'di bzhes la :
bcol ba'i phrin las 'grub par mdzod :
oM uts+tshiSh+TA ba liM ta gr-ih+Na khA hi :
zhes bsngos la phyi rol du bskyal /
chad tho bsgrag pa sogs rigs mthun gyi cho ga spyi ltar bya /
dngos grub blang ba ni /
mchod cing bstod la /
hU~M:
bde mchog bde spyod nam mkha'i klong yangs nas :
rgyal ba'i dkyil 'khor sras bcas thugs dam can :
bcom ldan gsang bdag rdo rje gtum po yi :
sku gsung thugs dang mnyam sbyor dngos grub stsol :
rtsa sngags mthar /
kA ya wA ka tsit+ta sid+d+hi hU~M/
a la la ho :
nongs bshags gshegs bsdu bsngo smon shis brjod sogs spyi ltar bya'o //
zhes zab gter rigs mthun las byung ba'i rdo rje'i gsung byin rlabs can kho na bla ma'i phyag bzhes ltar bsdebs pa dge /
@#:
rdo rje gtum po me lce phreng ba'i dbang chog dbang bshad dang bcas pa bzhugs so //
chos dbang rin po che'i gter kha'o //[ \u0f88\u0f88\u0f88\u0f88 ]gsang ba'i bdag po phyag na rdo rje bsnams la phyag 'tshal lo //
'dir thugs sgrub gsang ba 'dus pa'i them med dang 'brel ba dpal phyag na rdo rje gtum mo seng ge sgra sgrog gi dbang bskur ba'i tshul la gsum ste /
sbyor ba /
dngos gzhi /
rjes so //
dang po ni /
stegs bu khebs ldan gyi steng du /
'di nyid kyi mngon rtogs dang mthun pa'i ras bris kyi dkyil 'khor bkram /
me tog gi tshom bu bkod pa'i dbus su bum pa bcud ldan /
mdun du sku rten dang dpal gtor brjid ldan dar gdugs sngon pos spras pa /
g.yas su bdud rtsi'i thod pa /
g.yon du rdo rje rtse lnga /
rgyab tu dar gyi cod pan kha dog lnga pa rnams dang sman rag nyer spyod /
gzhan yang 'og tu dgos pa'i yo byad thams cad tshogs par byas nas /
skyabs sems nas brtsam ste las kyi gzhung bsrangs la bdag mdun dbyer med kyi bskyed rim gsal btab cing bzlas pa ji ltar rigs pa bya /
bum bzlas logs su ma bgyis kyang rung yang /
spro na /
bum pa rang byung gi gzhal med khang chen po'i dbus su lha rnams dwangs pa'i mtsho la gza' skar shar ba bzhin lhag par gsal bar gyur /
bdag gi thugs ka nas 'od zer 'phros /
bum pa'i lha la phog pas thugs rgyud bskul /
de las 'od zer 'phros /
'phags pa mchod /
sems can gyi don byas /
rtsa gsum rgyal ba rab 'byams kyi thugs ka dang sbyor mtshams nas ye shes kyi bdud rtsi spyan drangs bum pa'i lha la thim /
sku'i cha thams cad las bdud rtsi'i rgyun babs pas bum pa gang bar bsam la /
rtsa sngags ci nus dang mthar /
kA ya wA ka tsit+ta pA shaM ku ru a b+hi Shiny+tsa AH
zhes btags pa'ang cung zad bzla /
las bum du bdud rtsi 'khyil pa'am /
rdor sems skad cig gis gsal la bzlas mthar lha rang la bsdu /
mchod bstod dang /
ting nge 'dzin gyi dbang blang /
gnyis pa dngos gzhi'i dbang bskur ba ni /
slob ma rnams gnas khang gi sgor khrus bya /   sman lung pa'i phyag bzhes su bgegs gtor gtang ba sngon du mdzad kyang /
spyi 'gro dkyus su gsal ba ltar byas kyang mi 'gal /
mchan /
bgegs gtor btang /
srung 'khor bsgom /
gral du 'khod la /
slob dpon gyis /
'o skal ldan rnams tshe 'khor ba thog mtha' med pa nas bsags pa'i sdig pa thams cad byang zhing dag pa dang /
tshe 'di'i gnas skabs su yang rkyen phyi nang gi bar du gcod pa'i gdon bgegs thams cad zhi ba dang /
mthar thug kyang phyag na rdo rje'i go 'phang tshe 'di nyid la 'thob par bya ba'i phyir /
phyag na rdo rje'i dbang mchog bskur bar bya ba yin te /
de la dang po bla ma brgyud pa'i lo rgyus dang /
de las byung ba'i gdams pa gnyis su bzhugs pa las /
dang po yid ches shing khungs btsun pa'i bla ma brgyud pa'i lo rgyus ni /
chos kyi dbyings rnam par dag pa'i zhing khams nas :
dpal kun tu bzang po chos sku ci'i ngo bor yang ma grub pa de zhal phyag gi rnam par bzhengs te :
de'i rtsal nyid dang :
bdag nyid kyi thugs rje las :
'og min gnas su rdo rje 'chang chen por skur sprul :
gsang sngags kyi rgyud lung thams cad byin gyis brlabs pa tsam du gnang :
rdo rje 'chang gis kyang sprul sku gsang ba'i bdag po lag na rdo rje la tan+t+ra sde bco brgyad brda bstan pa tsam du gnang :
rdo rje sems dpa' dang phyag na rdo rjes ri ma la ya gnam lcags 'bar ba'i rtse mor sprul sku dga' rab rdo rje la phyag na rdo rje phyi nang gsang ba yang gsang bla na med pa'i gdams skor gnang ba ni :
phyi mchod rten sngon po'i rgyud :
nang 'phags pa gos sngon can gyi rgyud :
gsang ba dregs pa kun 'dul gyi rgyud :
yang gsang gtum po me 'bar gyi rgyud :
bla med me lce phreng ba'i rgyud dang lnga'o :
de'i dus o rgyan pad+ma 'byung gnas o rgyan gyi nub byang gi mtshams :
ge sar pad+ma'i snying po la sku 'khrungs nas :
in+d+ra b+hU ti'i sras mdzad de rgyal srid chos dang mthun par bskyangs :
'khor ba la skyo ba'i tshul bstan :
bsil ba tshal du byon nas bam ro'i sgrub pa mdzad :
mchog thun mong gi dngos grub thob :
za hor yul du byon pra b+ha hasti dang mjal rab tu byung :
a su ra'i brag phug tu byon bka'i bsdu ba mdzad sde snod kyi chos la sbyangs :
ma la yar byon 'jam dpal bshes gnyen las theg pa chen po'i chos zhus :
me ri 'bar ba gsang chen rol pa'i dur khrod du byon :
dga' rab rdo rje dang mjal :
rdzogs pa chen po a ti yo ga'i chos rnams zhus :
lhag par gsang ba'i bdag po phyag na rdo rje'i rgyud lung man ngag rnams rdzogs par zhus :
dur khrod chen po gtum drag 'bar bar byon nas sgrub pa mdzad pas :
phyag na rdo rje'i lha tshogs rnams dang zhal dngos su mjal :
snang srid kyi lha 'dre thams cad bran du khol :
rdo rje gdan du byon :
bstan pa'i so nam mdzad :
mu stegs ston pa sde drug bcom :
nang pa'i bstan pa dar bar byas so :
de'i dus su  'jam dpal gyi sprul pa chos rgyal khri srong lde'u btsan sku 'khrungs te :
dus der sku'i gdul bya'i zhing la brten nas :
o rgyan gyi slob dpon chen po bod du byon :
lha srin gdug pa can rnams dam la btags :
bsam yas dbu rtse rim gsum gyi gtso byas nas gtsug lag khang brgya dang rtsa brgyad bzhengs par :
shing med pas shing bzo ba thams cad lag rdugs par gyur te :
rgyal pos o rgyan la zhus pa :
slob dpon chen po lags :
nged bod kyi phyogs 'di ri rtse gangs ri dkar po mtshon cha gzings pa 'dra ba :
ri rked thams cad ni keng rus bkram pa dang 'dra :
sa gzhi thams cad ni bye ma'i gling du song nas :
shing gi rnam pa med pas bdag gi gtsug lag khang 'di mi 'grub pa 'dra :
zhes zhus pas :
o rgyan gyis gsungs pa :
chos rgyal lags thugs zhum mi dgos :
bsam yas 'di nas btsal ba'i byang shar na :
mtsho sgo nga gnyis su bshags pa 'dra ba gcig yod :
de na klu'i rgyal po ne'u le thod dkar bya ba yod :
der byon nas klu sgrub na shing gi dngos grub ster ba yod :
ces gsungs pas :
rgyal po'i zhal nas 'o na klu sgrub pa'i man ngag zhig thugs la 'dogs par zhu zhus pas :
gnyen po lha gsum gyi man ngag byin :
bka' bsgo ba mdzad nas :
rgyal po lags dkar gsum mngar gsum khyer nas :
klu bsgrubs na shing gi dngos grub 'bul ba 'ong :
zhes gsungs pas :
rgyal pos mtsho 'gram du byon nas :
gur dkar po gcig phub ste :
dkar gsum gyi mchod pa phul zhing zhag nyi shu rtsa gcig bzhugs pa dang :
tho rangs ri rtser nyi ma shar ba'i dus gzhon nu lang tsho dang ldan pa gcig byung nas :
rgyal po nga bos nas ci byed pa yin zhus pa dang :
rgyal po'i zhal nas gzhon nu khyod gang yin dris pas :
nga klu'i rgyal po ne'u le thod dkar bya ba yin zhus pa dang :
'o na khyod ne'u le thod dkar yin na :
nga la shing gi dngos grub ster bar gyis shig gsungs pa dang :
ne'u le thod dkar na re :
rgyal po grong du byon cig ngas shing gi dngos grub 'bul lo :
zhes zhus nas mtsho nang du bzhud par gyur to :
de nas rgyal po pho brang du byon nas zhag gsum song ba'i tho rangs brag dmar 'om bu'i tshal nas mar la char drag po gcig byung bas :
sa'i gad pa chen po gcig chad pa la brten nas :
bsam yas kyi zur nas mar la :
shing che ba dang chung ba ri nyil ba tsam byung bas :
bsam yas kyi shing thams cad de las grub pa yin 'dug :
de nas bsam yas bzhengs tshar ba'i rjes :
rgyal po'i dgongs pa la :
nga'i gtsug lag khang 'di lta bu 'grub pa klu'i drin yin :
khong gi sku gcig kyang bzhengs dgos snyam pa'i dgongs pa shar te :
sngar bzhin dkar gsum dang mngar gsum gyi mchod pa bsnams nas :
rgya mtsho'i 'gram du byon nas klu bos nas :
sngar bzhin du gzhon nu lang tsho dang ldan pa de byon nas :
rgyal po ci 'dod byas pas :
rgyal po'i zhal nas :
nga'i gtsug lag khang 'grub pa 'di khyod kyi drin yin pas :
khyod kyi sku gcig bzhengs par bya'o :
khyed rgya mtsho'i nang gi pho brang na ji ltar bzhugs kyi bkod pa gcig ston cig :
zhes gsungs pas :
gzhon nu'i zhal nas :
nga'i pho brang la gnas pa'i lus kyi bkod pa bstan na :
nga la mthong ba'i dug dang :
reg pa'i dug dang :
kha rlangs kyi dug dang :
bsam sbyor gyi dug dang rnam pa bzhi yod de :
rgyal po'i srog la phog na bar chad 'ong :
de bas gzhon nu bdag 'dra ba gcig bzhengs shig byas :
rgyal pos nan gyis gsungs pa dang :
gzhon nus zhus pa :
'o na pho brang du log la byon cig :
zhag gsum la yong gi gnam sgra di ri ri byung ba dang :
lus la sman byugs :
mig la khrol ma khobs la ltos shig :
ces zhus nas mtsho nang du bzhud do :
de nas rgyal po pho brang du log nas :
zhag gsum song ba'i tho rangs sgra di ri ri byung ba dang :
rgyal pos lus la sman byugs :
mig la khrol ma bkab nas gzigs pas :
bsam yas kyi steng nas tshur sbrul nag po 'jigs su rung ba :
lus la 'ja' tshon gyi 'od 'phro ba :
kha'i rlangs pas bsam yas kyi phyogs thams cad na bun 'thibs pa ltar mthong ba dang :
rgyal po'i lus la mdze nad kyis btab nas yan lag tho lum du song :
rnag khrag gi rgyun chu 'babs pa ltar byung nas :
nad kyis ma bzod pa ltar gyur te :
slob dpon la zhus pa :
nga'i lus kyi nad 'di sngon gyi las yin nam :
'phral gyi rkyen yin :
zhes zhus pas :
slob dpon gyis gsungs nas :
rgyal po khyod kyi lus kyi nad 'di sngon gyi las ma yin 'phral gyi rkyen las byung :
klu la grogs po bcol bas :
klu'i dug phog pa yin gsungs pa dang :
rgyal pos zhus pa :
nad 'di la phan pa'i thabs yod dam zhus pas :
slob dpon gyi zhal nas :
phan pa'i thabs yod kyi gsungs nas :
rgyal po dang mtsho rgyal dang :
o rgyan gsum brag dmar 'om bu'i phug ring du byon nas :
rgyal po la dbang bskur :
byin gyis rlob par mdzad pas :
rgyal po'i lus kyi mdze nad la phan te :
sngar bas kyang mtshar bar gyur to :
de'i dus su mtsho rgyal gyis o rgyan la zhus pa :
slob dpon chen po lags :
gdams pa 'di da lta spel lam ji ltar byed zhus pas :
slob dpon gyi zhal nas :
da lta dus bzang bskal pa yang bzang :
ma 'ongs pa'i dus su yas gdon dang mas gdon gyis gnod cing :
mdze dang smyo 'bog dar bar 'gyur te :
de'i dus sems can la phan thogs par bya ba'i phyir gter du sba bar byed kyis :
yi ger thobs shig gsungs pas :
mtsho rgyal gyis yi ger btab ste :
slob dpon gyi phyag tu phul nas zhus pa :
gter du sba na gang du sba :
'don pa'i dus ni nam tsam yin :
'di yi chos bdag gang gis byed :
ces zhus pas :
o rgyan gyis gsungs pa :
gter du sba na bsam yas 'di'i lho nub gnam skas brag la sbos :
'don pa'i dus ni lnga bcu'i dus :
mdze dang smyo 'bog 'byung dus yin :
'di ni chos bdag da lta yi :
mnga' bdag skye mtha' lcags sprel lo :
skyes bu de yis gdan drangs nas :
'gro ba kun la phan thogs shog :
sa ma ya :
rgya rgya rgya :[ \u0f88\u0f88\u0f88\u0f88\u0f88 ]ces smon lam gyis dbang bskur ba'i chos dbang rin po che des /
o rgyan gyi smon lam dang /
mkha' 'gro'i lung bstan la brten nas lho brag gnam skas can nas gdan drangs te rin po ches skal ldan yab sras la bka' babs gtad pa las /
sras kyi thu bor gyur pa nyang shAkya pra b+ha zhes grags pa ltar /
sgra thal 'gyur gyi rgyud las /
de 'og yo gi pra b+has 'dzin //
zhes dang /
lung skor las bi ma la'i sprul par gsungs shing /
pad+ma bka' thang las /
sman gyi yul du 'jam dpal sprul pa 'byung :
zhes pa'i lung bstan dang mthun par bzhugs gnas dang gsang mtshan las sman lung pa mi bskyod rdo rje zhes pa de nyid kyis sangs rgyas dwags ston chos kyi spyan ldan la gnang /
des nyang ston rdo rje ye shes /
des se sdings pa sangs rgyas dpal yab sras /
de gnyis kas gu ru chos sku 'od zer la gnang /
bla ma 'di ni chos dbang rin po che'i sprul par grags shing /
dgung lo brgya dang bcu gnyis su bzhugs nas sgrub brgyud kyi bstan pa nam langs pa la nyi ma shar ba lta bur mdzad pa las rim gyis brgyud nas /
rtsa ba'i bla ma'i bar du byin rlabs kyi brgyud pa ma nyams par byon pa'i yi dam khyad par can 'di nyid kyi dbang bskur byin rlabs kyi rim pa zab mo sgrub par byed pa la /
sngon 'gro dngos gzhi rjes gsum las /
dang po slob dpon gyis bgyi bar 'os pa rnams grub zin nas slob ma'i bya ba'i rim pa la gnyis las /
thog mar yon dbul zhing gsol ba gdab pa'i slad du /
da ltar gyi slob dpon 'di nyid gsang ba'i bdag po mi 'jigs seng ge sgra sgrog o rgyan pad+ma dang tha mi dad par dngos su gsal ba de nyid kyi byin rlabs zab mo zhu ba'i yon du maN+Dal /
de nas gsol ba gdab pa 'di'i rjes zlos mdzod /
dga' chen khyod bdag ston pa ste :
slob dpon khyed ni dgongs su gsol :
byang chub chen po'i tshul bstan pa :
mgon po chen po bdag 'tshal lo :
dam tshig de nyid bdag la stsol :
byang chub sems kyang bdag la stsol :
sangs rgyas chos dang dge 'dun te :
skyabs gsum dag kyang bdag la stsol :
thar pa chen po'i grong mchog tu :
mgon pos bdag ni gzhug tu gsol :
zhes lan gsum btab pa la gnang ba sbyin pa 'di la gsan pas khyab par gda' ste /
bu tshur theg pa chen po yi :
khyod ni tshul chen snod yin te :
gsang sngags spyod tshul cho ga 'di :
khyod la yang dag bstan par bya :
rdzogs pa'i sangs rgyas gang 'das dang :
de bzhin gang dag ma byon dang :
da ltar byung ba'i rdzogs sangs rgyas :
'gro ba'i don phyir bzhugs pa rnams :
de dag kun gyis gsang sngags kyi :
cho ga bzang po 'di mkhyen nas :
dpa' bos byang chub shing drung du :
thams cad mkhyen pa tshad med brnyes :
skyob pa shAkya seng ge yis :
gsang sngags sbyor ba mnyam med pas :
bdud sde shin tu mi bzad pa'i :
dpung chen dag kyang de yis btul :
de bas kun mkhyen thob bya'i phyir :
bu yi blo gros 'di gyis shig :
ces brjod la de'i don bshad /
gnyis pa skyabs su 'gro zhing sems bskyed pa ni /
bu khyod 'khor ba'i sdug bsngal las :
thar pa'i mgon gyur dkon mchog gsum :
yid kyis dmigs te phyag 'tshal zhing :
skyabs gsol sdig pa bshags par gyis :
de yang mdun gyi nam mkhar gsang ba'i bdag po dang dbyer mi phyed pa'i rtsa brgyud kyi bla ma sangs rgyas dang byang chub sems dpa' yi dam dkyil 'khor gyi lha tshogs mkha' 'gro chos skyong dpa' bo dpa' mo bsam gyis mi khyab pa dang bcas pa'i spyan sngar skyabs su 'gro zhing sems bskyed snyam pas 'di'i rjes zlos mdzod /
dpal ldan bla ma rdo rje 'chang :
sangs rgyas chos dang dge 'dun dang :
gsang bdag phyag rdor lha tshogs la :
bdag sogs 'gro kun skyabs su mchi :
bdag gzhan 'gro ba kun don du :
rdo rje 'dzin pa'i dgongs pa yis :
nges pa'i don du sems bskyed pas :
bla med byang chub myur thob shog :
bla ma yi dam mkha' 'gro dgongs :
khyed ni rnam dag dri ma med :
bdag ni nyon mongs sgrib pas bsgribs :
nyams chag sdig sgrib mthol zhing bshags :
zhes bshags pa bya /
byin rlabs kyi dngos gzhi la sbyor ba dam la bzhag pa dang /
dngos gzhi dbang bzhi byin rlabs kyi tshul du bskur ba gnyis las /
dang po la phan yon gyi sgo nas dam la bzhag pa ni /
zhes brda sbyar la rdo rje spyi bor bzhag cing /
'di ni dam tshig rdo rje ste :
khyod kyi spyi bor bzhag pa yis :
sangs rgyas kun tu khyod 'grub cing :
mi phyed ye shes mchog tu 'gyur :
nyes dmigs kyi sgo nas dam la bzhag pa ni /
snying gar bzhag la /
rdo rje 'dzin pa deng khyod kyi :
snying la yang dag zhugs par 'gyur :
gal te tshul 'di smras na ni :
de ma thag tu dral te gshegs :
gnyis ka'i sgo nas dam la bzhag pa ni /
dam chu blud la /
'di ni khyod kyi dam tshig chu :
dam tshig 'das na sreg par byed :
dam tshig bsrungs na dngos grub ni :
rdo rje bdud rtsi'i chu 'dis 'grub :
oM sarba pany+tsa a mr-ita u da ka Tha hU~M:
slob dpon bka' gnyan pa'i sgo nas dam la bzhag pa ni /
yang spyi bor rdo rje bzhag ste /
deng nas brtsam ste bu khyod kyi :
rdo rje 'dzin pa nga yin gyis :
nga yis ji ltar bka' bstsal pa :
gus pa'i tshul gyis mnyan par gyis :
khyod kyis nga la brnyas pa na :
mi bde ma spangs dus byas nas :
dmyal bar ltung bar 'gyur ta re :
zhes brjod /
gnyis pa dngos gzhi dbang bzhi byin rlabs kyi tshul du bskur ba dngos la /
dbang rten gsal gdab cing ye shes dbab pa /
srung ba'i 'khor lo spro zhing slob ma lhar gsal gdab pa /
sku bum pa'i dbang /
gsung bdud rtsi'i dbang /
thugs rdo rje'i dbang /
yon tan gtor ma'i dbang /
phrin las cod pan gyi dbang rnams so sor bskur ba dang /
slar sku rten tsakli dang bcas pas sku gsung thugs yon tan phrin las spyir dril ba'i dbang rgyas par bskur ba dang /
sngags kyi bzlas lung sbyin pa /
dbang rtags srung skud gdags pa ste don tshan rnam pa bcur yod pa las /
dang po dbang rten gsal gdab cing ye shes dbab pa ni /
dbang rten bum pa gtor ma sngar slob dpon gyis bskyed zin pa nyid sngar yod gsal gdab pa'i tshul gyis rang rang gi dmigs pa'i yul du 'di bzhin gsal thobs mdzod /
mdun bskyed kyi dkyil 'khor dur khrod kyi gzhal yas khang thod pa skam rlon gyi rtsig pa la :
lha chen brgyad kyi ka ba rngam zhing 'gying pa :
'og na rus sbal dang chu srin 'khun pa 'debs pa :
steng na gza' chen brgyad kyi ka zhu glog ltar 'khyug pa :
gnod sbyin brgyad dang klu brgyad kyi gdung ma dang :
gdung 'degs byas pa :
rgyu skar nyer brgyad kyi dral lcam la :
zhing chen gyi pags pas thog phub pa :
tsit+ta'i pho to :
rgyu ma'i drwa phyed :
mi ro'i rgyal mtshan :
keng rus kyi 'phan gdugs :
rdo rje'i ya them ma them dang re bzhi byas pa la /
gnam lcags sgo mo dang rdo rje nyi zla'i yag shing byas pa'i pho brang :
phyi nang thams cad ye shes kyi me dpung dmar nag 'bar ba'i klong dkyil :
gru gsum mthing nag 'bar ba'i gzhal yas khang gi dbus su :
thabs shes nyi zla pad+ma brtsegs pa'i gdan la :
gza' brgyad klu brgyad bsnol ba'i khar :
gsang ba'i bdag po phyag na rdo rje :
sku mdog mthing ga zhal gcig phyag gnyis pa :
phyag g.yas gnam lcags rdo rje nam mkhar gdengs pa :
g.yon sdigs mdzub thugs kar mdzad cing rdo rje khyung gi tshogs spro ba :
sbrul gdug pa zhal du gsol zhing zhal bsgrad cing mche ba gtsigs pa :
spyan gsum dmar la 'khyug cing thur du g.yo ba :
sma ra dang smin ma rab 'jigs glog ltar 'khyug pa :
dbu skra dmar ser gyen du 'khyil pa :
ral pa'i khrod na mi bskyod pas dbur brgyan pa :
thod skam lnga dang rin po che'i prog zhu gsol ba :
sku stod la seng ge'i g.yang gzhi :
sku smad la stag lpags kyi sham thabs :
dga' bo 'jog pos thod bcing dang :
'dab bzang dkar pos ske rags byas pa :
sgeg pa dpa' ba 'jigs su rung ba :
khro bo du ma'i sprin 'phro ba'i ye shes kyi me dpung gi klong na zhabs gnyis gyad kyi 'dor thabs su bzhugs par bsgom :
de'i thugs kar zla ba'i dkyil 'khor   bdag bskyed kyi skabs su thugs kar nyi dkyil bsgom pa zhal rgyun las 'byung yang /
dbang gi skabs su dpe thams cad la 'di ltar snang ngo //
mchan /
gyi steng du hU~M mthing nag gcig yod par gsal btab :
de las 'od zer 'phros pas :
'og min dang lcang lo can nas dpal gsang ba'i bdag po phyag na rdo rje sku che ba ri rab tsam :
chung ba yungs 'bru tsam tshad med dpag tu med pa nam mkha' las char babs pa ltar byon te mdun bskyed dang khyed rang rnams kyi lus la sib sib thim pas rgyud byin gyis brlabs par gyur pa'i mos pa mdzod :
zhes brda sprad la spyan 'dren gyi tshigs su bcad pa sngags dang rol mo drag tu sbir zhing /
ye shes sems dpa' spyan drangs la bstim /
oM su pra tiSh+Tha badzrA ya swA hA/
zhes brjod cing me tog 'thor bas brtan par bya /
gnyis pa srung ba'i 'khor lo spro zhing slob ma lhar gsal ba ni /
slar yang thugs ka'i yig 'bru las 'od zer kha dog lnga phyogs bcur 'phros pas 'od zer dkar po la brten nas rdo rje'i gur khang :
'od zer ser po la brten nas phur pa'i gur khang :
'od zer dmar po la brten nas gri gug gi gur khang :
'od zer ljang gu la brten nas ral gri'i gur khang :
'od zer mthing ga la brten nas 'khor lo'i gur khang ste :
de ltar mtshon cha sna lnga'i gur khang yangs shing rgya che ba'i srung ba'i 'khor lo'i nang du khyed rang rnams kyang skad cig gis dpal gsang ba'i bdag po'i skur lam ste gsal bar gyur :
gsum pa sku bum pa'i dbang ni /
bla ma dang gsang ba'i bdag po dbyer med pas dbang bskur ba dang lhan cig dbang gi lha dpag tu med pa gdod ma nas ye shes khyab brdal chen por bzhugs pa kun tu snang ba byas te :
de yang rdo rje sems dpa' sogs rigs lngas dbang bskur ba'i dgongs pa mdzad :
sangs rgyas spyan ma la sogs yum lngas shis pa brjod :
phyag na rdo rje la sogs pa'i byang chub sems dpa' rnams kyis me tog gi char 'beb :
rnam par rgyal ba la sogs pa'i khro bo bcus bgegs bskrad :
lA se dkar mo la sogs mchod pa'i lha mo rnams kyis mchod rdzas du ma thogs nas mchod cing glu len gar bsgyur rol mo sgrog :
bum pa'i chu spyi bor gtor zhing blugs pas lus kyi sgo nas bsags pa'i dri ma bag chags dang bcas pa dag :
lha dang ye shes kyi skal ba bzhag :
rang rig gzhan dbang du ma gyur pa'i chos sku rang tshugs thub :
rig pa'i rtsal dbang snang srid 'khor 'das kyi chos thams cad la rang byan tshud cing dbang bsgyur nus par gyur snyam pa'i mos pa mdzod :
ces brda sbyar /
bum pa spyi bor bzhag la /
hU~M:
bum pa'i rang bzhin gzhal yas khang :
nang na gsang bdag phyag rdor bzhugs :
skal ldan bu la dbang bskur bas :
sku dbang lus kyis thob gyur cig :
oM badzra tsaN+Da ma hA ro Sha Na hU~M phaT:
ga ru Da tsa le tsa le hU~M phaT:
kA ya a b+hi Shiny+tsa oM:
bzhi pa gsung bdud rtsi'i dbang bskur ba ni /
thod pa mgrin par bzhag la /
A:
thod pa chags bral lcang lor ldan :
rang byung byang sems bdud rtsis bkang :
skal ldan bu la dbang bskur bas :
gsung dbang ngag gis thob gyur cig :
wA ka a b+hi Shiny+tsa A:
lnga pa thugs rdo rje'i dbang bskur ba ni /
rdo rje snying gar bzhag la /
hU~M:
mi 'gyur mi 'jig bdud las rgyal :
ye shes lnga ldan rdo rje 'dis :
skal ldan bu la dbang bskur bas :
thugs dbang sems kyis thob gyur cig :
tsit+ta a b+hi Shiny+tsa hU~M:
drug pa yon tan gtor ma'i dbang bskur ba ni /
gtor ma gnas gsum du bzhag la /
hU~M:
gtor ma'i rang bzhin gzhal yas khang :
gsang bdag rten dang brten pa dngos :
skal ldan bu la dbang bskur bas :
yon tan lhun grub dbang thob shog :
oM badzra tsaN+Da sarba a b+hi Shiny+tsa swA:
de nas bdun pa phrin las cod pan gyi dbang ni /
dar gyi cod pan thogs la /
hU~M:
dar tshon cod pan rnam par dag :
'phur lce ye shes phrin las lnga :
skal ldan bu la dbang bskur bas :
phrin las thogs med dbang thob shog :
oM hU~M trAM hrIHAHa b+hi Shiny+tsa hA:
de nas brgyad pa mi zad rgyan 'khor lnga spyi dril gyi dbang rgyas par bskur ba ni /
sku rten bris 'bur gang rung slob bu'i spyi bor bzhag la /
hU~M:
gsang bdag phyag na rdo rje yi :
sku yi 'khor lo rab sgyur bas :
lus kyi nad gdon zhi nas kyang :
rdo rje lta bu'i skur gyur cig :
mgrin par bzhag la /
hU~M:
gsang bdag phyag na rdo rje yi :
gsung gi 'khor lo rab sgyur bas :
ngag gi sdig sgrib zhi nas kyang :
gsung dbyangs drug cur ldan gyur cig :
snying gar bzhag la /
hU~M:
gsang bdag phyag na rdo rje yi :
thugs kyi 'khor lo rab sgyur bas :
yid kyi rnam rtog zhi nas kyang :
chos dbyings don rnams rtogs gyur cig :
lte bar bzhag la /
hU~M:
gsang bdag phyag na rdo rje yi :
yon tan 'khor lo rab sgyur bas :
shes bya'i sgrib pa dag nas kyang :
rig pa'i rtsal dbang thob gyur cig :
gsang gnas su bzhag la /
hU~M:
gsang bdag phyag na rdo rje yi :
phrin las 'khor lo rab sgyur bas :
nyon mongs sgrib pa dag nas kyang :
phrin las thams cad 'grub gyur cig :
me tog 'thor la /
bcom ldan 'das gsang ba'i bdag po phyag na rdo rje'i sku mi zad pa rgyan gyi 'khor lo'i dbang dam pa thob par gyur cig :
gsung mi zad pa rgyan gyi 'khor lo'i dbang dam pa thob par gyur cig :
thugs mi zad pa rgyan gyi 'khor lo'i dbang dam pa thob par gyur cig :
yon tan mi zad pa rgyan gyi 'khor lo'i dbang dam pa thob par gyur cig :
phrin las mi zad pa rgyan gyi 'khor lo'i dbang dam pa thob par gyur cig :
'khor lo lnga rab tu sgyur ba la brten nas lus bde ba dang ldan sems sdug bsngal dang bral bar gyur cig :
bye brag tu rdo rje'i slob ma 'di dag la gnod cing 'tshe ba steng gdon gza' dang rgyu skar :
'og gdon klu dang sa bdag :
bar gdon bdud btsan ma mo :
rgyal 'gong dam sri shi 'dre shi ngog :
the'u rang 'byung po'i gnod pa thams cad dus da lta nyid du zhi ba dang tshar gcod par mdzad du gsol :
byang chub ma thob bar du srung ba dang :
skyob pa dang sba bar mdzad du gsol :
mdor na rig 'dzin rtsal 'chang gsang ba'i bdag po phyag na rdo rje 'phags pa seng ge sgra sgrog o rgyan pad+ma rgyal ba kun gyi spyi gzugs nyid dang dbyer mi phyed par byin gyis brlab tu gsol :
zhes brjod cing spos dang rol mo byas pas /
dbang gi lha tshogs rnams gsang ba'i bdag po la thim :
de nyid slob ma'i spyi bo nas thim pas slob ma'i lus ngag yid gsum dang gsang ba'i bdag po'i sku gsung thugs dbyer med ro gcig tu 'dres /
slob ma phyag na rdo rje dngos su gyur par bsam la dar gcig mnyam par bzhag
/de nas dgu pa sngags kyi bzlas lung zhu ba'i phyir thog mar slob mas slob dpon la gsol ba gdab pa'i rjes zlos mdzod /
bcom ldan bdag la bstsal lags kyis :
bdag la 'go bar mdzad du gsol :
de nas slob dpon gyis yi dam la gsol ba gdab pa ni /
bcom ldan 'di la sogs lan gsum /
zhes gsol ba btab pas mdun gyi phyag rdor gyi thugs ka'i sngags phreng las sngags phreng gnyis pa mar me gcig las gnyis mched kyi rnam par byung /
zhal nas thon /
slob ma phyag rdor du gsal ba'i zhal du zhugs /
snying gar zla ba'i dkyil 'khor gyi steng du sa bon hU~M mthing nag gi mthar g.yas skor du 'khod par mos la slob dpon gyi phreng ba la 'jus te rjes zlos lan gsum gyis /
dang pos dam tshig par bskyed pa /
gnyis pas ye shes pa bstim pa /
gsum pas brtan cing rgyas gdab pa'i tshul du mos mdzod /
slob dpon gyis phreng ba'am me tog spyi bor bzhag la /
hU~M:
gsang sngags kun gyi grangs 'dzin phyir :
bskyed rim gsal ba'i bgrang phreng zungs :
bsnyen pa chu bo'i gzhung bzhin zlos :
bskyed rdzogs zung 'brel dbang thob shog :
rtsa sngags brjod /
bcu pa mthar srung skud 'dogs pa ni /
srung skud mgrin par btag la /
hU~M:
gsang bdag phyag na rdo rje yi :
brda rtags sngags mdud lu gu rgyud :
gang la btab kyang gdon bgegs 'joms :
su yang 'da' bar ma byed cig :
oM badzra tsaN+Da ma hA ro Sha Na 'byung po u tsa ta ya hU~M phaT:
ces gdags la shis pa brjod cing me tog 'thor /
des gsang ba'i bdag po gtum po me lce phreng ba'am /
o rgyan pad+ma bla ma'i sku gcig la mtshan brgyad du grags pa las seng ge sgra sgrog gi drag sgrub ces pa ltar /
gu ru seng ge sgra sgrog rab tu khros pa'i byin rlabs dbang bskur zab mo legs par thob pa yin pas rang gzhan gyi don rgya chen po mdzod /
ces brjod la   'dir dam tshig khas blang sogs spyi ltar bgyis kyang rung ngo //
mchan /
gtang rag gi maN+Dal 'bul du gzhug
/dge ba bsngos la slob ma rnams rang gnas su btang ngo //
gong bshad kyi lo rgyus rgyas par mi spro na /
bla med me lce phreng ba'i rgyud dang lnga'o :
zhes pa'i mtshams /
de'i dus su o rgyan gyi slob dpon chen po pad+ma 'byung gnas kyis sprul pa'i sku dga' rab rdo rje la dpal gsang ba'i bdag po phyag na rdo rje'i rgyud dang man ngag rnams rdzogs par gsan te /
dur khrod chen po gtum drag 'bar bar byon nas sgrub pa mdzad pas zhal dngos su gzigs /
snang srid lha 'dre thams cad bran du khol /
slar yang gangs can gyi ljongs su byon pa'i tshe /
mnga' bdag khri srong lde'u btsan klu'i dug gis bsnyun pa na /
gdams skor zab mo 'di nyid gsungs pa'i mod la rgyal po bsnyun las grol zhing /
ye shes mtsho rgyal gyis bka'i bsdu ba po mdzad nas lho brag gnam skas can du zab gter sba bar mdzad pas /
phyis mnga' bdag gi gsung sprul gter ston grub thob thams cad kyi rgyal po gu ru chos kyi dbang phyug gis spyan drangs te /
lung zin gyi chos bdag sprul pa'i skyes mchog sman lung pa mi bskyod rdo rje sogs la gnang ba nas rim gyis brgyud nas rtsa ba'i bla ma'i sogs man dkyus dang sbrel lo //
yang gnas skabs kyi rkyen sel sogs la dbang grangs gsog na /
thog mar sku rten gyi dbang bskur ba smon lam gdab pa yan gzhung ltar rgyas par grub rjes /
slar yang khyed rang rnams dpal gsang ba'i bdag por gsal bzhin thugs kar zla ba la gnas pa'i hU~M yig las 'od zer 'phros :sogs man sbrel la ye shes dbab cing brtan par bya /
de nas bla ma dang dpal gsang ba'i bdag po dbyer med pa nam mkha' gang ba'i dbang gi lha rnams dang bcas pas sku gsung thugs yon tan phrin las kyi dbang rnams rim pa bzhin du bstsal byung snyam pa'i mos pa mdzod /
ces brda sbyar la bum dbang nas sku rten gyi dbang bskur ba smon lam dang bcas pa'i bar bya /
bkra shis kyi tshigs bcad gang rung re brjod la grangs bzung /
de bas kyang bsdu na /
dbang dngos bum pa nas cod pan gyi bar dbang lnga po kho na bskyar bas kyang rung ngo //
gang ltar yang grangs rdzogs pa na /
mthar dbang gi lha tshogs rnams gsang ba'i bdag po la thim :zhes sogs man chad dkyus ltar bya'o //
gsum pa rjes ni /
tshogs kyi 'khor lo bla ma'i las gzhung sogs spyi ltar byas te /
mdun bskyed la mchod bstod bzod gsol bya /
ye shes bris sku'am rang dang gnyis su med par bzhugs su gsol /
bsngo ba dang smon lam shis pa rgya cher brjod par bya'o //
de ltar gsang ba'i bdag po'i dbang gi cho ga 'di ni gu ru chos dbang rin po che'i gter gzhung la dpal sman lung pa mi bskyod rdo rje dang sangs rgyas dwags ston chen po nas brgyud pa rin po che'i gsung gis kha bkang ste /
nyang gi ban+de blo gros mchog ldan zhes bya ba'i ldom bu ba zhig gis slob dpon chen po la gsol ba gdab pa'i thun mtshams la gzhan phan slad du bris pa dge legs 'phel /
slar yang sbyor rjes kyi skabs 'ga' zhig bsnan te   rgyal dbang bco lnga pa mkha' khyab rdo rje /shin tu gsal bar bkod pa mang+ga laM b+ha ba tu //

//
