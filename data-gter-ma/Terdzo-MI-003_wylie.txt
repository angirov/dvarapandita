@#//
dgongs gter mig 'byed thugs rje chen po'i dbang gi cho ga rat+na'i thur ma zhes bya ba bzhugs so //
skye dgu'i re skong thugs rje'i gter //
bla ma spyan ras gzigs la 'dud //
ye shes spyan mtshungs dbang po'i mchog
/gsal mdzad gdams pa'i smin byed dgod //
'di la sbyor ba gshom ni /
stegs gtsang mar maN+Dal pad+ma 'dab brgyad lte bar tshom bu dkar po gcig bkod pa'i dbus su many+dzi la bum pa nyer lnga'i bcud ldan mgul chings dkar po kha rgyan ldan pa bkod /
mdun dang g.yas g.yon du dbang gtor cog zlum dkar po rgyan ldan /
sngags byang /
shel phreng /
sku tsaka
/shel rdo rnams dang /
nyer spyod dang mchod gtor gtsang zhing mdzes par bshams la /
las bum sogs nyer mkho'i chas tshogs par bya'o //
dngos gzhi'i thog mar mdun gyi nam mkhar skyabs yul gsal gdab /
'phags pa spyan ras gzigs dbang dang //
phyogs bcu dus gsum bzhugs pa yi //
sogs yan lag bdun pa dpal mo'i lugs ltar brjod /
skyabs sems ni /
na mo :
dkon mchog kun 'dus sogs lan gsum /
de nas gter gzhung gi bdag bskyed bzlas pa dang bcas pa bya /
mchod pa bsang sbyang /
stong pa'i ngang las oM yig las //
rin chen snod mchog rgya che'i nang //
'bru gsum las byung lha rdzas kyi //
mchod sprin dpag tu med par gyur //
oM badzra ar+g+haM AHhU~M nas /
shab+da'i bar sbyar la mchod pa byin brlabs /
mdun rten bsang sbyang /
stong pa'i ngang las dkyil 'khor dang //
mtshan nyid yongs rdzogs bum pa'i nang //
pad dkar zla steng hrIHyig las //
'phags mchog spyan ras gzigs dbang phyug
/dkar gsal chu shel ltar 'tsher sogs nas /
ye shes spyan drangs dbyer med gyur :

ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
oM lo ke shwa ra e h+ye hi /
badzra sa mA dzaH
bcom ldan 'dir ni byon pa legs //
sogs dang /
pad+ma ka ma lA ya satwaM/
dzaHhU~M baM hoH
slar yang thugs ka'i sogs kyis dbang bskur rgyas gdab /
hrIH
'jig rten dbang phyug spyan ras gzigs dbang khyed //
zag med bde ba mchog la dbang sgyur kyang //
bdag gzhan bsod nams tshogs chen spel ba'i phyir //
mchod pa'i yo byad 'di dag bzhes su gsol //
mchod yon zhabs bsil me tog bdug spos dang //
snang gsal dri chab zhal zas rol mo'i tshogs //
rgyal srid sna bdun bkra shis rdzas rtags sogs //
srid zhi'i dngos kun mchod pa'i rdzas su 'bul //
oM lo ke shwa ra sa pa ri bA ra ar+g+haM pra tIts+tsha swA hA/
nas /
shab+da'i bar dang /
rU pa shab+da g+han+d+he ra sa spar+she /
rat+na sap+ta /
aSh+Ta mang+ga laM/
dra bya he tu pU dza me g+ha sa mu dra s+pha ra Na sa ma ye hU~M/
zhes mchod /
hrIH
rgyal rnams snying rje chen po'i gzhan dbang gis //
'gro ba'i don mdzad gzugs sku spyan ras gzigs //
'gro ba'i sdug bsngal ma lu+us sel mdzad pa //
'phags mchog thugs rje'i gter la phyag 'tshal bstod //
ces pa tsam brjod la /
mdun bskyed la dmigs te bzlas pa ci 'grub dang /
sham bu btags pa'ang ci rigs bzla /
rang gi thugs ka'i 'od zer gyis bum lha'i thugs rgyud bskul /
sku las bdud rtsi'i rgyun babs /
bum pa gang bar mos la bzlas pa bya /
mthar mchod gtor bsang sbyang /
stong pa nyid du gyur /
stong pa'i ngang las oM las rin po che'i snod yangs shing rgya che ba'i nang du oM AHhU~M las gtor rdzas dkar gsum mngar gsum las grub pa'i ye shes kyi bdud rtsir gyur /
oM sarba gu ru bud+d+ha bo d+hi satwa b+h+yaH
lo ke shwa ra sa pa ri bA ra i daM ba liM ta kha kha khA hi khA hi /
lan bdun gyis 'bul /
sngags tsam gyis mchod /
sangs rgyas kun gyis rab tu bsngags //
yon tan kun gyi gter gyur cing //
spyan ras gzigs zhes mtshan gsol ba'i //
rtag par brtse la phyag 'tshal bstod //
ces bstod /
'phags mchog 'khor dang bcas pas gnas skabs 'gal rkyen zhi ba dang /
grub pa brgyad dang phyag rgya chen po'i ye shes la sogs dngos grub dam pa stsol ba dang /
byin gyis brlab par mdzad du gsol /
zhes 'dod don gsol la bum lha 'od zhu bya /
las bum du rta mgrin bskyed bzlas kyis byin brlabs /
de nas slob ma rnams tshogs la khrus bya /
bgegs bskrad mtshams gcad srung 'khor sgom pa spyi ltar dang /
sems bskyed gsal gdab /
de yang phyogs dus rgyal ba sras dang bcas pa'i snying rje chen po'i rang gzugs 'phags mchog spyan ras gzigs dbang phyug nyid /
sku gsum gyi rgyal ba dang /
phyogs bcu'i 'jig rten gyi ston pa dang /
mtshan brgya rtsa brgyad du ston pa sogs kyi sgrub thabs dpag tu med pa 'phags bod gnyis su byon cing /
re re la'ang dgos pa phan yon bsam gyis mi khyab pa mchis pa las /
'dir mtho ris dal 'byor gyi rten la shin tu gces pa dbang po'i dwangs ma mig 'gribs pa'i skyon dang bar chad mtha' dag sel zhing /
ji srid 'tsho'i bar du gsal byed nyi zla dang mtshungs pa'i dngos grub ster ba la mchog tu bsngags pa'i sgom bzlas /
sngon dus mnga' bdag nyang rin po che'i zab gter las byon pa nyid byin rlabs rgyun ldan yongs su grags kyang smin byed kyi bka' srol ma bzhugs la /
phyis su de nyid dang thugs rgyud gcig pa rig 'dzin rta mgrin dbang gi rgyal po nus ldan drag po rtsal gyi zab mo dgongs pa'i gter las phyung pa /
nyams su blangs pa rnams la yid ches byin rlabs kyi nges pa ster bar byed pa 'di nyid kyi smin byed zab mo bsgrub pa la sogs kyis mtshams sbyar nas maN+Dal 'bul gzhug
/thal mo me tog dang bcas te gsol ba 'debs pa 'di'i rjes zlos mdzod /
kun mkhyen ye shes mdzod 'chang ba :
'phags pa thugs rje'i gter gyur pa'i :
rjes su gnang ba bka' drin stsol :
lan gsum /
bla ma dang gnyis su med pa'i 'phags mchog spyan ras gzigs dbang phyug rgyal ba sras dang bcas pa'i spyan sngar rgyun bshags dang skyabs gsum 'dzin pa sngon du 'gro ba'i byang chub mchog tu sems bskyed pa 'di'i rjes zlos /
dkon mchog gsum la bdag skyabs mchi //
sogs lan gsum /
dngos gzhi la sku gsung thugs ye shes rdo rje'i dbang bskur ba rnams rim par 'byung ba'i /
dang po sku'i dbang bskur zhu ba'i don du gsol ba 'debs pa 'di'i rjes zlos /
sangs rgyas kun gyi rang bzhin sku :
sku yi rdo rje slob dpon gyis :
bdag la spyan ras gzigs dbang gi :
sku yi byin rlabs dbang bskur stsol :
de nas dam tshig pa'i lhar bskyed cing ye shes pa bstim pa yin pas dmigs pa 'di ltar sgoms shig
/chos kun mi dmigs sogs gter gzhung ltar brjod /
ye shes spyan drangs dbyer med thim :
zhes dmigs pa phog la spos dud DA dril bya zhing snying po'i mthar /
badzra A be sha ya a AH
btags pa brjod la byin dbab /
tiSh+Tha badzras brtan /
slob dpon gyi thugs ka nas 'phros pa'i 'od zer gyis dbang gi lha nam mkha' gang ba spyan drangs pa rnams kyis bkra shis pa'i rnam pa du ma dang ldan pas /
rin po che'i bum pa bdud rtsi'i chu rgyun gyis gang bas dbang bskur bar gyur /
rnam bum thogs la /
bkra shis bum pa'i pho brang du :
spyan ras gzigs kyi lha tshogs bzhugs :
deng 'dir khyod la dbang bskur bas :
'phags pa'i sku ru 'grub par shog :
rtsa sngags dang /
kA ya a b+hi Shiny+tsa oM:
des sku bum pa'i dbang thob /
lus kyi dri ma bag chags dang bcas pa dag
/snang stong lha'i sku bsgom par dbang /
'bras bu sprul sku thob pa'i sa bon rgyud la bzhag pa yin no //
gnyis pa gsung gi dbang bskur zhu ba'i don du gsol 'debs rjes zlos /
sangs rgyas kun gyi rang bzhin gsung :
gsung gi rdo rje slob dpon gyis :
bdag la spyan ras gzigs dbang gi :
gsung gi byin rlabs dbang bskur stsol :
mdun bskyed kyi mgrin pa nas sngags phreng shel gyi mdog can 'phros /
khyed rang gi mgrin par thim par mos shig
/sngags byang mgrin par bzhag la /
rgyal kun gsung gi gsang ba ni :
yi ge bdun par yongs shar ba :
deng 'dir khyod la dbang bskur bas :
'phags pa'i gsung du 'grub par shog :
rtsa sngags dang /
wAk+ka a b+hi Shiny+tsa A:
mdun bskyed kyi thugs ka'i sngags phreng las gnyis pa 'phros /
zhal nas thon /
khyed rang rnams lhar gsal ba'i zhal du zhugs /
thugs kar zla steng hrIHyig gi mthar 'khod pa las 'od zer spro bsdus don gnyis bsgrubs par mos la 'di'i rjes zlos /
phreng ba sbrel la snying po sham bu bcas lan gsum /
de'i byin rlabs kyi rgyun brtan par byas par mos shig
/phreng ba mgrin par bzhag cing lag tu gtad la /
rin chen shel gyi phreng ba 'di :
skal ldan khyod la gtad pa yis :
bskyed sngags ting 'dzin mi 'bral bas :
thugs rje chen po yi dam zungs :
rtsa sngags /
badzra sa ma ya tiSh+Tha a b+hi Shiny+tsa hrI:
des gsung sngags kyi dbang thob /
ngag gi dri ma bag chags dang bcas pa dag
/grags stong snying po bzla ba la dbang /
'bras bu longs sku thob pa'i sa bon rgyud la bzhag pa yin no //
gsum pa thugs kyi dbang bskur zhu ba'i don du gsol 'debs rjes zlos /
sangs rgyas kun gyi rang bzhin thugs :
thugs kyi rdo rje slob dpon gyis :
bdag la spyan ras gzigs dbang gi :
thugs kyi byin rlabs dbang bskur stsol :
mdun bskyed kyi thugs ka nas ye shes kyi lha sku tshon gang ba 'phros /
khyed rang gi spyi bo nas snying gar thim par mos shig
/sku spyi bor bzhag la /
'phags mchog spyan ras gzigs dbang gi :
lha sku phyag rgya'i dbang bskur bas :
nam mkha' rgyal po'i sku gsung thugs :
byin rlabs nus pa yongs rdzogs shog :
rtsa sngags dang /
tsit+ta dz+nyA na a b+hi Shiny+tsa hU~M:
shel rdo thogs la /
rdo rje sems dpa'i me long 'di'i mtshon byed du byas te rang sems ngo bo stong pa la rnam pa 'gag med sna tshogs su snang ba tsam nas rang bzhin ma grub pa snang stong zung 'jug rig pa'i rang ngo la mnyam par zhog cig
/dri med shel ltar sems nyid stong :
snang ba sna tshogs 'ja' tshon bzhin :
snang stong dbyer med don gyi dbang :
skal ldan khyod la thob par shog :
rtsa sngags dang /
d+harma d+hA tu a :
des thugs phyag rgya'i dbang thob /
yid kyi dri ma bag chags dang bcas pa dag
/rig stong zung 'jug bsgom pa la dbang /
'bras bu chos kyi sku thob pa'i sa bon rgyud la bzhag pa yin no //
bzhi pa yongs rdzogs gtor ma'i dbang bskur ba la /
gtor snod dag pa dbyings kyi gzhal med khang chen por gtor ma 'phags mchog thugs rje'i gter chen spyan ras gzigs dbang phyug 'od dang gzi brjid 'bar ba bzhugs pa /
khyed rang gi spyi bor spyan drangs shing byin gyis brlabs pas /
sku gsung thugs las ye shes kyi 'od zer dang bdud rtsi'i rgyun byung /
khyed rang rnams kyi sgo gsum gyi sdig sgrib bag chags dang bcas pa sbyangs /
dbang bzhi yongs rdzogs stan thog gcig tu thob par mos shig
/chos sku snang ba mtha' yas /
longs sku thugs rje chen po /
sprul sku pad+ma 'byung gnas /
mkha' 'gro ye shes mtsho rgyal /
mnga' bdag khri srong lde'u btsan /
bka' brgyud phrin las rnam rgyal la sogs pa'i rtsa ba dang brgyud par bcas pa'i dpal ldan bla ma dam pa rnams dang /
'phags mchog spyan ras gzigs dbang phyug thugs rje chen po dang ldan pas /
slob ma 'di rnams la sku gsung thugs kyi sgo nas dbang bskur ba dang byin gyis rlob par mdzad du gsol /
sdig sgrib nad gdon mi mthun pa'i phyogs thams cad zhi bar mdzad du gsol /
tshe bsod dpal 'byor legs tshogs yon tan thams cad rgyas par mdzad du gsol /
mchog thun mong gi dngos grub ma lus pa thob par mdzad du gsol /

gtor ma lha dang gnyis su med :
deng 'dir khyod la dbang bskur bas :
mchog dang thun mong dngos grub kun :
thogs pa med par thob par shog :
rtsa sngags dang /
kA ya wA ka tsit+ta gu Na karma shAn+tiM puSh+TiM wA shaM mA ra ya tsa tur a b+hi Shiny+tsa hU~M:
gtor ma'i lha 'od du zhu nas thim par gyur pa'i mos pa mdzod cig
/des sku gsung thugs yongs rdzogs gtor ma'i dbang thob /
sgo gsum cha snyoms kyi dri ma sbyang /
phrin las rab 'byams sgrub pa la dbang /
'bras bu ngo bo nyid sku thob pa'i sa bon rgyud la bzhag pa yin no //
shis brjod /
dam tshig bsgrag gzung /
gtang rag maN+Dal spyi ltar dang /
mdun bskyed mchod kha gsos la byin brlab /
mchod bstod nongs bshags gshegs bsdu /
bsngo smon bkra shis kyi bar yang gsang ba spyi ltar bya ba yin no //
thog med ma rig sgrib pa'i mig
/ye shes thur mas rab bsal nas //
mkhyen gnyis snang ba phyogs med du //
rab rgyas 'gro ba'i snang chen shog
/ces mig 'byed 'di grags che zhing sgom bzlas bgyid pa la smin byed yod na legs kyang /
gter kha gzhan du ma byon pas phan 'dod lhag pa'i bsam pa 'chang ba blo gros mtha' yas kyis rdzong shod bde gshegs 'dus pa'i sgrub gnas chen por bkod pa dge legs 'phel ///
/
