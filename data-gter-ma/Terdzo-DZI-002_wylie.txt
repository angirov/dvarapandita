@#//
lam zab bla ma sgrub pa las /
tshe sgrub rdo rje'i snying po'i dbang gi cho ga bdud rtsi'i snying po zhes bya ba bzhugs so //
na mo gu ru bud+d+ha ya /
ring 'tsho'i chu gter spel ba la //
zla gzhon ji bzhin dus kyi mun //
'joms mdzad pad+ma badzra 'dud //
byin chags tshe dbang khrigs su bsdeb //
bkra shis dben pa'i gnas su yar ngo'i tshes bzang por stegs bu dmar po la me tog sil ma bkram /
de dbus khri 'u'i khar thod pa mtshan bzang nang du 'bru bcud bzang po tshe rdzas dang sbyar bas bkang la bzhag
/g.yas g.yon du tshe ril dang tshe mda'/
mdun du sman gtor rak+ta /
phyi mchod bskor bsham dang tshogs gtor sogs 'du bya'o //
de nas bgegs bskrad srung 'khor skyabs sems mchod pa byin rlabs rnams dgongs 'dus las byang me tog phreng mdzes sam spyi mthun zhig gtang /
las gzhung gi lha bsgom pa nas dzapa? bzlas kyi bar bdag mdun dbyer med du bsgrubs la bzlas pa ci 'grub mthar /
mchod bstod dang tshe 'gugs bya /
ting nge 'dzin gyis dbang blang /
las bum byin brlab /
de nas slob ma rnams la khrus bya zhing bgegs bskrad /
srung 'khor gsal btab /
mtshams sbyor ci rigs pa dang khyad par /
de'ang ji skad du /
'khor bar srog las gces pa ni //
gzhan du yod pa ma yin no //
zhes gsungs pa ltar mtho ris yon tan bdun gyi gtso bo tshe srog gi rgyun ring du gnas pa nyid lus can rnams kyi bsgrub bya khyad par du gyur pa yin zhing /
tshe ring ba'i rgyu sgrub pa dang de'i bar chad sel ba'i thabs kyi sgo du ma rgyal ba thugs rje can gyis bstan pa rnams las /
mchog tu zab cing 'bras bu myur du smin par byed pa rdo rje theg pa'i lha sngags las kyi rim pa'i thabs zab mo ji snyed cig bzhugs pa rnams las khyad par 'phags pa /
gangs can 'gro ba'i skyabs gcig tshe dpag med dngos gu ru pad+ma'i zhal lung zab mo gter gyi phyogs su bzhugs shing byon pa mtha' yas pa'i nang nas /
mkhar chen dpal gyi dbang phyug rnam rol long po bcas sde grub chen bkra shis tshe brtan gyis gnas mchog zangs mdog dpal ri'i brag g.yu sgo can nas spyan drangs pa'i lam zab bla sgrub kyi cha lag tshe sgrub rdo rje'i snying po 'di ni /
gter ston nyid 'chi med kyi grub pa brnyes shing 'khrul zhig rnal 'byor gyi dbang phyug chen por gyur pas byin rlabs kyi tshan kha che zhing yid ches kyi nges pa skyed pa'i zab chos khyad par du 'phags pa ste /
de lta bu'i tshe dbang zab mo sgrub pa la sogs brjod nas maN+Dal 'bul du gzhug
/bla ma dang dkyil 'khor gyi bdag po tha dad med pa'i drung du gsol ba 'debs pa 'di'i rjes zlos /
tshe dpag med mgon ngo bo nyid :
slob dpon mchog nyid bdag la dgongs :
dus min 'chi ba'i bar chad sol :
skye 'chi med pa'i dbang bskur stsol :
lan gsum /
bla ma dang dkyil 'khor gtso bo dbyer med pa la tshe lha rig 'dzin mkha' 'gro dam can rgya mtsho'i tshogs dang bcas pas bskor te bzhugs pa'i spyan sngar /
tshogs gsag yan lag bcu pa tshul bzhin bya ba'i mos pas bsgom don gsal thobs la 'di'i rjes zlos /
bla ma yi dam mkha' 'gro gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang ba'i mchod pa 'bul :
nyams chag sdig sgrib mthol zhing bshags :
gsang sngags sgrub la rjes yi rang :
smin grol gsang sngags chos 'khor bskul :
mya ngan mi 'da' bzhugs gsol 'debs :
snying po sems can don du bsngo :
yang dag rdo rje'i don rtogs shog :
lan gsum /
ye shes pa dbab pa'i slad du khyed rang rnams dam tshig pa'i lha sku 'di bzhin gsal thobs shig
/hrI:
'di ltar snang ba'i sogs las gzhung ltar brjod pas gsal gdab /
spyan 'dren dang snying po'i mthar A be sha ya a AHbtags pa drag tu brjod la spos rol bcas byin dbab /
tiSh+Tha badzras de nyid dbyer med du brtan par bya /
de nas tshe 'gugs pa'i slad du dmigs pa 'di bzhin du mdzod /
bdag mdun tshe bdag yab yum gyi thugs srog dang sngags phreng las 'od zer rim bzhin du 'phros pas :
khyed rang gi bla tshe chad nyams yar pa thams cad dang :
'byung ba chen po sa :
chu :
me :
rlung gi bcud :
sems can gyi tshe bsod :
'phags pa'i thugs rje ye shes thams cad 'od zer bdud rtsi'i rnam par bkug ste khyed rang rnams lhar gsal ba'i thugs srog sa bon la sib sib thim pas 'chi med rdo rje'i tshe dang ye shes kyi dngos grub thob par mos shig :
tshe mda' g.yab cing /
hrI:
tshe bdag pad+ma badzra sogs tshe 'gugs brjod /
bdud rtsi'i snod lha dang gzhal yas khang du gsal ba khyed rang rnams kyi spyi bor bzhag pas thod pa'i lha'i sku las bdud rtsi'i rgyun dpag tu med pa byung :
slob ma'i lus kyi nang gang :
sku gsung thugs kyi tshe'i dngos grub thob par mos shig :
sgrub rten thod pa thogs la /
hrI:
'chi med bde chen pad+ma badzra rtsal :
rig 'dzin mkha' 'gro'i tshogs bcas dbyings nas bzhengs :
skye shi med pa don gyi dbang mchog skur :
tshe dang ye shes dngos grub bstsal du gsol :
kA ya wA ka tsit+ta sarba sid+d+hi pha la oM AHhU~M hrI:
zhes gnas gsum du bzhag
/thod pa'i lha tshogs 'od du zhu nas 'chi med tshe dang ye shes kyi bdud rtsir gyur pa ngag la byin pas dwangs ma sgrib bral du smin /
bde chen mchog tu mi 'gyur ba'i dngos grub thob par mos /
thod pa'i bdud rtsi sbyin la /
hrI:
tshe bdag mgon po zhu ba'i bcud :
tshe yi bdud rtsi 'di byin pas :
rtsa rlung byang sems rab tu 'phel :
bde chen tshe yi dbang thob shog :
sngags brjod /
'khor 'das brtan g.yo'i dwangs bcud 'dus pa'i ril bu myang ba la brten /
'chi med ye shes kyi dgongs pa klong du gyur /
gzhom bral 'ja' lus rdo rje'i sku brnyes par mos shig
/tshe ril sbyin la /
hrI:
rdo rje tshe yi sgrub pa'i rdzas :
bcud len ril bu 'di byin pas :
zag med bde ba'i longs spyod kyis :
ye shes tshe yi dbang thob shog :
sngags brjod /
de ltar tshe dbang zab mos tshe nyams pa gsos shing mi 'gyur tshe'i dngos grub la dbang 'byor pa de nyid nam yang mi 'gyur brtan pa'i phyag rgyas btab par mos shig
/hrI:
dang po thig le nyag gcig rgya :
sogs las gzhung ltar brjod cing snying gar rdo rje bzhag
/bkra shis rgyas par brjod /
de dag rnams kyi sgo nas tshe sgrub rdo rje'i snying po'i dbang bskur grub pa yin pas rdo rje theg pa'i dam tshig spyi dang khyad par srog gcod spang zhing srog bslu bya ba sogs /
'phral dang yun du tshe spel ba'i rnam dkar gzhung las ji skad 'byung ba rnams tshul bzhin bgyi'o snyam pas 'di'i rjes zlos /
gtso bos ji ltar dang gtang rag 'bul ba phyin chad spyi ltar bya /
slob dpon gyis tshogs la rol cing lhag ma gtang /
gtang rag mchod bstod nongs bshags bsdu rim bsngo smon shis brjod rnams gzhung dang spyi mthun byas pas 'grub bo //
skye kun tshe bdag yab yum gyis //
byin rlabs bdud rtsi'i rgyun bzang thob //
tshe srog rdo rje ltar brtan nas //
don gnyis sgrub la gegs med shog
/gdams zab khyad par du 'phags pa 'di'ang shin tu dkon par mthong nas bla ma'i bka' drin 'bad pas nos shing 'brel 'jog tsam gyi zhabs tog 'chi med bstan gnyis g.yung drung gling pas rgyas pa'i dus bzang por rtag brtan dga' ba'i tshal du bgyis pa dge legs 'phel ///
/
