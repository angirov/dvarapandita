@#//
gu ru drag po yang gsang bla med me rlung 'khyil ba'i gtor dbang byin rlabs bdud rtsi'i snying po zhes bya ba bzhugs so //
na mo gu ru kro d+hA ya /
dkyil 'khor kun bdag he ru ka
/bla ma drag po la btud nas //
byin rlabs sgo 'byed smin byed don //
kun 'dus gtor ma'i dbang bskur 'chad //
lugs 'di'i dbang bskur yongs su rdzogs pa byed pa'i thog mar sngon du 'gro dgos pa'i byin rlabs sgo 'byed kyang yin la kun gyi don 'dus pa'i dbang bskur bsdus pa'ang yin pa dang /
khyer bde la byin rlabs che bas rkyen sel lta bur khol 'don byas kyang chog pas nye bar mkho ba'i phyir logs su bshad pa la /
sbyor ba dkyil 'khor spyi mthun la lte ba dmar po gru gsum la thod ras bskor ba'i rgyab tu pad+ma 'dab brgyad bya /
ma 'dzoms na maN+Dal la 'bru'i tshom bu gtso 'khor lnga pa bkod pa'i khar bang rim gsum gyi steng gtor ma rin chen 'bar ba sku tsaka dar gdugs sha khrag gis brgyan pa bzhag
/mdun du sman raka gtor gsum /
chu gnyis nyer spyod bsham /
gzhan yang las bum sogs nyer mkho'i yo byad rnams kyang 'du bya'o //
dngos gzhi'i thog mar gzhung gi dgongs pa ltar zhi drag gang rung gi las gzhung bsrang zhing dzapa? bzlas sogs grub nas bdag mdun skad cig gis drag po dpa' gcig tu bsgyur nas dbang la 'jug pa yin yang /
de ltar mi 'grub na mdor bsdus tsam du /
skyabs sems ni /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro ba sems can rnams :
byang chub bar du skyabs su mchi :
sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro ba sgrol bar dam bca' 'o :
lan gsum /
ka dag klong nas sprul pa yi :
gnam sa gang ba'i mchod pa'i sprin :
sman gtor rak+ta lha mor bcas :
zad med gyur cig pU tsa ho :
zhes mchod pa byin brlab /
oM swa b+hA ba sogs /
stong pa'i ngang las e gru gsum dmar nag rab tu 'bar ba'i klong du :
nyi zla pad+ma bdud bzhi bsnol ba'i steng du hU~M dmar nag las 'od zer phar 'phros :
'phags pa mchod sems can gyi sdig sgrib sbyangs :
dgra bgegs thams cad tshar bcad tshur 'dus yongs su gyur pa las :
bdag dang gtor ma gu ru drag po sku mdog dmar nag me'i 'od zer 'phro ba :
spyan gsum sdang mig tu bgrad pa :
zhal gdangs mche ba bzhi gtsigs pa :
ljags 'dril ba :
smin ma dang sma ra'i rtse la me stag gi tshwa tshwa 'phro ba :
dbu skra kham ser spyi bor 'khyil zhing rgyab na 'phyang pa :
g.yas gnam lcags kyi rdo rje kha gdengs pa nam mkha' la phyar ba :
g.yon pas lcags sdig mgo dgus gnod byed gdon bgegs kyi snying khrag 'jibs shing rkan sgra rdeb pa :
glang chen gyi ko rlon :
zhing chen gyi g.yang gzhi :
stag gi sham thabs :
sbrul rigs lngas sku la brgyan pa :
thod skam lngas dbu la brgyan pa :
mi mgo lnga bcus do shal byas pa :
dpa' bo gar dgu'i tshul brgyad dang ldan pa :
sku che la yan lag rags pa :
'jigs su rung ba :
sku las khro chung mtshon cha'i char 'beb pa'o :
spyi gtsug dang por rigs bdag snang ba mtha' yas dmar po mnyam gzhag mdzad pa :
de'i 'og tu bla ma gsang 'dus mthing ga rdo rje dang dril bu yum la 'khyud pa :
de'i 'og tu gnam lcags kyi bya khyung mthing nag me'i gshog pa rdeb pa :
drag po'i dpral bar sku yi lha 'jam dpal ser po dbyug to gdengs pa :
mgrin par gsung gi lha rta mgrin dmar po ral gri phyar ba :
thugs kar gser gyi mchod rten ser po'i bum par thugs kyi lha phyag na rdo rje mthing nag rdo rje dang sdigs mdzub mdzad pa :
lte bar pad+ma 'dab ma bzhi'i dbus su sangs rgyas mkha' 'gro mthing ga :
shar du rdo rje mkha' 'gro dkar mo :
lhor rin chen mkha' 'gro ser mo :
nub tu pad+ma mkha' 'gro dmar mo :
byang du las kyi mkha' 'gro ljang gu :
kun kyang g.yas gri gug g.yon thod khrag bsnams pa :
gsang gnas su phrin las kyi lha khro bo yak+sha me dbal phyag g.yas rdo rje dbyug to g.yon lcags kyu zhags pa :
sku mdog smug nag khro chung mang po 'phro bar gsal ba'i gnas gsum 'bru gsum gyis mtshan pa las 'od zer 'phros rang 'dra'i ye shes pa spyan drangs par gyur /
hU~M:
dur khrod rat+na 'bar ba'i pho brang nas :
'jigs byed che mchog badzra he ru ka :
dbang drag pad+ma bka' yi 'khor dang bcas :
dbang drag las la spyan 'dren gshegs su gsol :
badzra sa ma ya dza :
hU~M:
dur khrod 'jigs su rung ba'i pho brang du :
dregs pa pad+ma nyi zla'i gdan steng du :
dbang drag pad+ma bka' yi 'khor dang bcas :
rngam brjid dgyes pa'i tshul gyis bzhugs su gsol :
badzra sa ma ya tiSh+Tha lhan :
dzaHhU~M baM ho :
a ti pU ho :
pra tIts+tsha ho :
hU~M:
drag po pad+ma'i lha tshogs la :
mchod pa'i bye brag 'bul ba ni :
phyi mchod 'dod yon rnam pa lnga :
nang mchod sha lnga bdud rtsi lnga :
gsang mchod byang sems bde stong rgyun :
thabs mchog mthar phyir bdud rtsi dang :
shes rab mthar phyin rak+ta dang :
thabs shes dbyer med gtor ma sogs :
sku gsum klong du bzhes nas kyang :
mchog dang thun mong dngos grub stsol :
oM gu ru kro d+ha d+he wa d+hA ki nI sa pa ri wA ra ar+g+haM pA d+yaM puSh+pe d+hU pe A lo ke gan+d+he nai bid+ya shab+da ma hA pany+tsa rak+ta ba liM ta khA hi :
hU~M:
rang byung lhun grub pad+ma 'byung gnas sku :
dus gsum sangs rgyas sku gsung thugs las sprul :
mthu rtsal rmad byung pad+ma he ru ka :
lha srin drag po 'dul ba'i sku mnga' ba :
dbang drag pad+ma'i sku la phyag 'tshal bstod :
dzapa? bzla ba ni /
bzlas dmigs phyi nang gsang sgrub shes na gang rung sbyar /
mi shes na 'phro 'du spyi ltar byas la /
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes zhi bsnyen dang /
oM AHhU~M artsig nirtsig na mo b+ha ga ba te hU~M hU~M phaT:
AHhU~M hU~M phaT:
ces rtsa bsnyen gtso bor bzlas la /
badzra hU~M:
yak+sha hU~M:
rak+sha hU~M:
a ya ma du ru tsa sha na mA ra ya hU~M phaT:
ces sham bu'ang sbrel la ci rigs bzla /
de tsam gyis chog mod /
spro na /
oM a mi d+he wa A yuHsid+d+hi hU~M hrI:
oM khroM ga ru Na tsa le tsa le hU~M phaT:
oM hrIHSh+T-i wi kr-i tA na na hU~M hU~M phaT:
oM pad+mAn+ta kr-ita ma hA kro d+ha h+ya grI wa hu lu hu lu hU~M phaT:
oM badzra tsaN+Da ma hA ro Sha Na hU~M phaT:
d+hA ki nI ha ri ni sa hU~M phaT:
ces pa rnams kyang cung zad re bzlas la stong tshigs mchod bstod bya /
las bum stong pa'i ngang las b+h+rU~M las phyi bum pa la nang gzhal yas khang mtshan nyid rdzogs pa'i dbus su pad nyi'i gdan la hU~M las khro bo bdud rtsi 'khyil pa ljang nag phyag g.yas rgya gram /
g.yon sdigs mdzub kyi rtse la me 'bar ba /
khro bo'i chas thams cad dang ldan par gsal ba'i thugs kar nyi steng hU~M la sngags kyis bskor bar gyur /
oM badzra a mr-ita kuN+Da lI ha na ha na hU~M phaT/
brgya tsam bzlas la /
khro bo'i dbang po 'od du zhu bas dag byed ye shes kyi chu bo nus pa dang ldan par gyur par mos la ting nge 'dzin gyi dbang bsdus pa blang ngo //
de nas slob ma la khrus bya /
bgegs gtor btang zhing bka' bsgo mtshams gcod las byang ngam spyi ltar bya /
sems bskyed gsal btab la /
de'ang mkha' 'gro ye shes mtsho rgyal gyi zhal nas /
dus kyi snyigs ma la pre ta bod kyi rgyal khams 'dir log chos 'dra min mang du dar zhing :
rang 'dod kyi lta ba la kha bdag byas te gzhan phyogs rnams 'gegs la :
khyad par pad+ma nga yi bka' la ras chod byed :
lhar 'gong po dang dam sri mchod :
der bod kyi brtan ma dang dge bsnyen rnams 'khrugs te :
dus 'khrugs lo nyes nad yams kyis mi thog 'bud pa 'byung ngo :
dpon 'og g.yog mi 'du bar btsan rdzong gis 'gengs :
mi rnams sla ngar rngo :
bde ba'i go skabs med pa 'ong zhing :
gdon du rgyal po dang gza' dang bdud dang klu dang bsen mos gdon zhing mi'i snying du 'di dag zhugs te :
rgyal khams the'u rang gi khrom ltar 'khrugs pa 'byung :
de'i dus su zhi bas mi thul te :
snang srid lha 'dre'i gnyen por bdag pad+ma drag por sgrub pa khag che zhing shin tu zab gsungs te :
mtsho rgyal bdag gis gu ru'i gsungs bzhin thugs sgrub drag por gter kha lnga tsam bod mtha' dbus phyogs mtshams su sbas te :
de'ang lho gter 'bras bu'i tshul du sbas pa 'di sa 'og kun gyi gter gcig ma'o :
zhes gsungs pa ltar drag po'i sgrub thabs mtha' dag gi nang nas gnyan la ches zab pa sprul pa'i gter chen rat+na gling pas /
lho brag mkhar chu dpal gyi phug ring nas spyan drangs pa 'di nyid kyi byin rlabs sgo 'byed dam smin byed mtha' dag gi snying po bsdus pa gtor dbang byin rlabs sprin phung zhu ba'i yon du maN+Dal zhig phul mdzod /
ces maN+Dal 'bul gzhug
/thal mo me tog dang bcas te gsol ba 'debs pa 'di'i rjes zlos /
na mo :
bla ma rdo rje 'dzin pa che :
khros pa'i rgyal po he ru ka :
'jigs byed drag po'i dkyil 'khor du :
bdag cag yang dag gzhug tu gsol :
drag po'i dbang bzhi rdzogs pa dang :
byin rlabs 'jug par mdzad du gsol :
lan gsum zhus pa la /
tshur shog bla med gsang ba yi :
snod dang ldan na rjes su bzung :
mchog gi dngos grub dam pa thob :
khyed cag las sad skal bar ldan :
zhes gnang ba sbyin /
bla ma dang dkyil 'khor ba rtsa gsum rab 'byams rgya mtsho'i spyan sngar bdag sogs sems can thams cad byang chub snying po'i bar skyabs su 'gro ba'i 'dun pas 'di'i rjes zlos /
na mo :
bla ma bde gshegs sogs lan gsum /
snying po byang chub mchog tu sems bskyed pa'i blos 'di'i rjes zlos /
sems bskyed 'gro ba sogs lan gsum /
dbang gi ye shes pa dbab pa'i sngon 'gro dam bzhag rnams rim par bgyi ba yin pas thugs la nges 'tshal /
las bum chu dung zhal du bsres pa sbyin te /
hU~M:
ye shes gsang ba mchog gi ni :
dam tshig chen po mchog thob 'gyur :
'di nyid nyams na sreg byed cing :
bsrung na dngos grub mchog thob 'gyur :
sa ma ya i dan hU~M:
rdo rje gdengs shing /
hU~M:
deng nas brtsam ste bu khyod kyi :
rdo rje 'dzin pa nga yin pas :
bka' las 'da' bar mi rung ngo :
rdo rje spyi bor bzhag la /
badzra sa ma ya hU~M:
yang rdo rje snying gar bzhag la /
hU~M:
de ring drag po khros pa'i rgyal :
khyod kyi snying la yang dag zhugs :
tshul 'di smras na nyams 'gyur te :
shin tu gsongs shig rigs kyi bu :
badzra sa ma ya hU~M:
khyed rang rnams kyi dpral bar sku'i sa bon oM dkar po /
mgrin par gsung gi sa bon AHdmar po /
snying gar thugs kyi sa bon hU~M mthing nag gis mtshan par gyur /
rdo rje gnas gsum du gtugs shing /
oM AHhU~M brjod /
de nas dbang gi gzhi 'god pa la dbang skur byed kyi bla ma dang /
gang las byung ba'i yul gtor ma'i dkyil 'khor dang /
bskur ba'i yul khyed rang slob ma bcas so sor lha sku phyag rgya 'di ltar du gsal thob cig
/bsang sbyang /
stong pa'i ngang las e gru gsum dmar nag sogs mngon rtogs ltar las /
yongs su gyur pa las :
bdag mdun slob ma so sor gu ru drag po sogs nas /
'od zer 'phros /
nub phyogs bde chen 'bar ba'i dkyil 'khor nas drag po'i lha tshogs thams cad nam mkha' la byon te /
rtsa sngags dang ha ha hU~M hU~M phaT phaT pheM pheM gyi sgra di ri ri slob bu'i spyi bo nas mar sib sib thim par mos shig
/sha chen dang gu gul bsreg
/rol mo'i sgra sbyar la /
hU~M:
dbang drag rol pa'i dkyil 'khor chen po 'dir :
chos nyid zhi ba'i ngang las ma g.yos kyang :
gdug pa 'dul phyir khro chen 'bar ba'i tshogs :
thugs rje'i dbang gis gnas 'dir gshegs su gsol :
skal ldan bdag cag sgrub pa'i dkyil 'khor la :
sku gsung thugs kyi byin chen dbab tu gsol :
ye shes lnga yi dbang mchog bskur du gsol :
thugs rje'i mnga' dbang dus 'dir bstsal du gsol :
gu ru d+he wa d+hA ki nI sarba sa ma ya ru lu ru lu hU~M b+h+yo hU~M:
A be sha ya a A:
rdo rje spyi bor rgya gram du bzhag la /
ye shes pa de brtan par gyur cig
/tiSh+Tha badzra :
yang na slob ma dam tshig par gsal ba la /
bla ma dang gtor ma'i dkyil 'khor pa ye shes pas dbang bskur bar dmigs la byin 'bebs ma byas kyang chog go
/dkyus ltar na /
gtor ma thogs la /
bla ma dang gtor ma'i dkyil 'khor ye shes pa dngos su gsal bas dbang bskur ba'i tshe /
gtor ma drag po'i lha tshogs khyed rang rnams kyi spyi bor 'ur 'ur chems chem ha ha hU~M hU~M phaT phaT pheM pheM gyi sgra dang bcas rtsa sngags rang sgra ti ri ri byon nas lha tshogs thams cad kyi sku las sku che phra sna tshogs kha ba bu yug ltar byon nas khyed rang gi lus la thim par sgoms shig
/hU~M:
drag po chen po khro bo'i rgyal :
'jigs byed 'bar ba dbang gi sku :
pad+ma 'bar ba'i dbus nas bzhengs :
gsang ba'i dkyil 'khor 'di nyid du :
skal ldan rigs kyi bu 'di la :
sku yi sgo nas byin chen phob :
ye shes lnga yi dbang mchog skur :
oM AHhU~M artsig nirtsig na mo b+ha ga ba te hU~M hU~M phaT:
AHhU~M hU~M phaT:
badzra kA ya a b+hi Shiny+tsa A+oM:
spyi bor bzhag
/des lus kyi sgrib pa dag
/lus la gnod pa'i nad gdon zhi /
sku'i byin rlabs 'jug
/lus la sku rdo rje'i sa bon thebs pa yin no //
yang gtor ma drag po'i lha tshogs khyed rang rnams kyi spyi bor 'ur 'ur chems chem ha ha hU~M hU~M phaT phaT pheM pheM gyi sgra dang rtsa sngags rang sgra ti ri ri byon te /
mgrin pa nas lha so so'i sngags phreng byon nas khyed rang rnams kyi mgrin par thim par sgoms shig
/hU~M:
drag po chen po khro bo'i rgyal :
'jigs byed 'bar ba dbang gi sku :
pad+ma 'bar ba'i dbus nas bzhengs :
gsang ba'i dkyil 'khor 'di nyid du :
skal ldan rigs kyi bu 'di la :
gsung gi sgo nas byin chen phob :
ye shes lnga yi dbang mchog skur :
oM AHhU~M artsig nirtsig na mo b+ha ga ba te hU~M hU~M phaT:
AHhU~M hU~M phaT:
badzra wA ka a b+hi Shiny+tsa A:
zhes mgrin par bzhag
/des ngag gi sgrib pa dag
/ngag dig lkugs zhi /
gsung gi byin rlabs 'jug
/ngag gsung rdo rje'i sa bon thebs pa yin no //
yang gtor ma drag po'i lha tshogs khyed rang rnams kyi spyi bor 'ur 'ur chems chem ha ha hU~M hU~M phaT phaT pheM pheM gyi sgra dang rtsa sngags rang sgra ti ri ri byon /
thugs ka nas lha so so'i phyag mtshan rang rang gi sa bon gyis mtshan pa 'phros /
'od sngon por zhu nas khyed rang rnams kyi snying gar thim par sgoms shig
/hU~M:
drag po chen po khro bo'i rgyal :
'jigs byed 'bar ba dbang gi sku :
pad+ma 'bar ba'i dbus nas bzhengs :
gsang ba'i dkyil 'khor 'di nyid du :
skal ldan rigs kyi bu 'di la :
thugs kyi sgo nas byin chen phob :
ye shes lnga yi dbang mchog skur :
oM AHhU~M artsig nirtsig na mo b+ha ga ba te hU~M hU~M phaT:
AHhU~M hU~M phaT:
badzra tsit+ta a b+hi Shiny+tsa hU~M:
zhes gtor ma snying gar gtug
/des yid kyi sgrib pa dag
/sems kyi smyo 'bog brgyal nad zhi /
thugs kyi byin rlabs 'jug
/sems la thugs rdo rje'i sa bon thebs pa yin no //
da gtor ma 'di nyid gu ru drag po'i lha tshogs rig 'dzin brgyud pa'i bla ma dang bcas pa'i lha tshogs thams cad khyed rang rnams kyi spyi bor 'ur 'ur chems chem ha ha hU~M hU~M phaT phaT pheM pheM gyi sgra dang rtsa sngags rang sgra ti ri ri byon te /
sku gsung thugs yon tan phrin las kyi dbang yongs su rdzogs par bskur nas /
lha tshogs thams cad 'od du zhu nas khyed rang la dbyer med du thim par sgoms shig
/hU~M:
drag po chen po khro bo'i rgyal :
'jigs byed 'bar ba dbang gi sku :
pad+ma 'bar ba'i dbus nas bzhengs :
gsang ba'i dkyil 'khor 'di nyid du :
skal ldan rigs kyi bu 'di la :
yon tan phrin las byin chen phob :
ye shes dbang bzhi yongs rdzogs skur :
chos sku snang ba mtha' yas /
longs sku thugs rje chen po /
sprul sku pad+ma 'byung gnas /
mkha' 'gro ye shes mtsho rgyal /
rje 'bangs nyi shu rtsa lnga /
gter ston rat+na gling pa /
rgyal sras tshe dbang grags pa /
chos bdag bka' babs bu lnga /
nye ba'i thugs sras mched bzhi /
rigs ldan mchog gi bu lnga /
dkyil 'khor 'dzin pa'i bu brgyad /
las can chos bdag nyi shu rtsa lnga /
grub thob rtogs ldan brgya phrag la sogs pa /
rig 'dzin brgyud pa'i bla ma dam pa rnams dang /
bcom ldan 'das gu ru drag po dmar nag me'i phreng ba can /
'chi med tshe'i lha tshogs /
drag po khyung gi lha tshogs /
gsang 'dus zhi ba'i lha tshogs /
'jam dpal sku yi lha tshogs /
rta mgrin gsung gi lha tshogs /
phyag rdor thugs kyi lha tshogs /
d+hA ki yon tan gyi lha tshogs /
me dbal phrin las kyi lha tshogs /
drag po lha bzhi /
dpa' bo ging bzhi /
mkha' 'gro sde bzhi /
phrin las sgrub pa'i lha bzhi /
zil gnon khro bo bcu /
sgo srung phra men ma bzhi rnams kyis rdo rje'i slob ma 'di rnams la /
sku gsung thugs yon tan phrin las kyi sgo nas byin gyis brlab pa dang dbang bskur bar mdzad du gsol /
gza' klu rgyal bsen sde brgyad kyi gnod pas mi tshugs par bsrung ba dang bskyab par mdzad du gsol /
brgyal nad smyo 'bog gag lhog gzer gsum zha grum yams nad la sogs pa'i nad thams cad zhi bar mdzad du gsol /
dus 'di nas bzung ste skye ba nas tshe rabs thams cad rjes su bzung ba dang lhag pa'i lhar mdzad du gsol /
gtso 'khor gyi snying po rnams kyi gsham du /
kA ya wA ka tsit+ta gu Na sarba karma a b+hi Shiny+tsa hU~M:
zhes btags pa brjod la gnas lngar bzhag
/spro na so so'i bar mtshams su shis brjod bya /
'o rigs kyi bu khyod rnams la bla ma drag po'i dbang 'di bskur bas /
sku gsung thugs yon tan phrin las thams cad yongs su rdzogs pa'i dbang bzhi thob pa yin no //
de nas sngags kyi rjes gnang blang ba'i slad du me tog dmar po'i phreng ba zhig phul ba'i mos pas rjes zlos mdzod /
bcom ldan bdag gis bzung lags kyis //
bdag la 'go bar mdzad du gsol //
gsum /
slob dpon gyi thugs ka nas sngags phreng byi ru'i phreng ba ltar 'phros /
khyed rang gi zhal du zhugs /
thugs kar hU~M dmar po'i mthar 'khod par sgoms la rjes zlos mdzod /
phreng ba sbrel la zhi drag gi sngags lan gsum gsum /
spro na go cha sogs kyang rjes zlos byar gzhug
/sngags phreng me tog gi phreng bar gyur nas spyi bor bcings pa'i mos pa mdzod /
me tog spyi bor bzhag la /
bcom ldan 'di la bstsal lags kyis //
'di la 'go bar mdzad du gsol //
rdo rje'i slob ma 'di la bcom ldan 'das gu ru drag po'i lha tshogs rnams kyi sku gsung thugs kyi byin rlabs 'jug cing brtan par gyur cig
/oM su pra tiSh+Tha badzra ye swA hA/
zhes me tog gtor /
des ni gu ru drag po'i gtor dbang phyag len gyis brgyan te rgyas par thob pa yin pas /
deng phyin chad yi dam du bzung snyam pas rjes zlos mdzod /
gtso bos ji ltar sogs dang /
gtang rag yan spyi ltar bya /
gal te do gal chen po'i rigs la dbang brgya sogs grangs gsog dgos tshe /
sku gsung thugs kyi dbang yan chad grub pa dang /
gtor ma gu ru drag po'i lha tshogs thams cad slob bu'i spyi bor 'ur 'ur chems chem ha ha hU~M hU~M phaT phaT pheM pheM gyi sgra dang rtsa sngags rang sgra ti ri ri byon nas dbang bskur bar sgoms shig
/gtor ma bzung la /
hU~M:
drag po chen po khro bo'i rgyal :
'jigs byed 'bar ba dbang gi sku :
pad+ma 'bar ba'i dbus nas bzhengs :
gsang ba'i dkyil 'khor 'di nyid du :
skal ldan rigs kyi bu 'di la :
sku gsung thugs kyi byin chen phob :
ye shes lnga yi dbang mchog skur :
oM AHhU~M artsig nirtsig na mo b+ha ga wa te hU~M hU~M phaT:
AHhU~M hU~M phaT:
a ya ma du ru tsa sha na sa ma ya hU~M:
badzra kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
zhes rim par gnas gsum du gtor ma gtug
/gong du a ya ma'i sngags de sbyar na shin tu gnyan pas lan gcig tsam ma gtogs rgyun du mi sbyar ro //
ho rigs kyi bu khyod la bla ma drag po'i dbang 'di bskur bas :
sku gsung thugs yon tan phrin las yongs su rdzogs pa'i dbang bzhi thob par gyur cig :
ces pa la grangs bzung nas mjug tu bka' bsgo dang bzlas lung bya ba bskur thebs re la bdun nam bcu re tsam byas nas slar dbang sgrub bskyar nas bsnyen pa ci 'grub bzla ba yin no //
rjes gtang rag mchod bstod /
yig brgya dang nongs bshags /
mdun bskyed gshegs bstim gang 'os dang bdag bskyed bsdu ldang smon lam shis brjod spyi ltar byas pas 'grub bo //
gtor ma la brten phrin las kun //
'grub phyir 'di byas rnam dkar cha //
las dang dngos grub thogs med cing //
bla ma drag po 'grub phyir bsngo //
zhes pa 'di la chags med rin po che'i chog bsgrigs bzhugs kyang dbang sgrub gzhan du kha 'phangs pa sogs cung zad stabs ma bde bas /
mtshams sbyor dang bka' bsgo'i tshig sogs de nyid byin rlabs kyi khyad par gzhir bzhag khyer bde bar pad+ma gar gyi dbang phyug rtsal gyis dpal spungs yang khrod tsa 'dra rin chen brag gi sgrub gnas su bgyis pa dge legs 'phel //

//
