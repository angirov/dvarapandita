@#//
zab mo bla ma'i thugs sgrub bde mchog 'khor lo'i smin byed kyi cho ga gzung 'dzin rang grol zhes bya ba bzhugs so //
na mo gu ru shrI ma hA su khA ya /
bde mchog bdud rtsis rnam shes dri bkrus nas //
ye shes srog gi zungs ster srid dang zhi'i /
khyab bdag pad+ma he ru ka dpal zhabs //
rtag tu bsnyen no rdo rje'i byin chen phob //
bla ma yi dam dbyer med kyi //
smin byed rgyud lung zab mo'i gsang //
'brel bas grol ba'i bcud mchog 'di //
'bad med rnam grol gsos su longs //
zab mo bla ma'i thugs sgrub dpal bde mchog 'khor lo'i rim pa gnyis kyis bde chen phyag rgya chen po'i dngos grub bsgrub par 'dod pa'i gang zag skal pa mchog gis khyad par du byas pa dag gis /
thog mar dkyil 'khor chen por 'jug cing ye shes kyi sa bon gdab par bya ste /
de la gnyis /
sbyor ba yo byad kyi gshom /
dngos gzhi dbang gi las rim mo //
dang po ni /
dben pa'i gnas su stegs bu'i steng du ras bris kyi dkyil 'khor ram maN+Dal la tshom bu dmar po gcig bkod pa'i khar many+dzi'i steng bum pa so lnga'i bcud ldan chings dmar kha rgyan dang bcas pa bkod pa'i mdun du gtso 'khor lha tsag bdun po dang dbang phreng dmar po me long bcas /
rgyab tu gsang dbang thod par chang la bdud rtsi dang mngar gsum sbyar ba dang rig ma'i gzugs brnyan /
g.yas su sman gyi pho brang chas ldan /
g.yon du tshe'i 'brang rgyas /
thod snod mtshan ldan du tshe chang dang bcud len gyi ril bu'am tshe ril spyi 'gro bzhag
/sman raka gtor gsum /
phyi mchod rnams spyi ltar bsham /
las bum /
dung zhal /
mig dar me tog
/sngon gtor /
tshogs kyi yo byad /
gtor 'bul sogs nyer mkho'i yo byad rnams kyang tshogs par bya'o //
gnyis pa la /
thog mar dbang don sgrub mchod ni /
brgyud 'debs sngon du 'gro bas las byang ltar bdag mdun dbyer med du bsgrub /
bzlas pa'i dbur dzapa? khang phyes la bdag mdun gnyis kar ting 'dzin gyi rim pa gsal btab la bsnyen sgrub las sbyor gyi bzlas pa rnams bya /
rnam bum du'ang gsal gdab spyi mthun byas la bzlas pa ci 'grub mthar mchod bstod dang bum lha 'od zhu zin nas /
sman dbang gi ched du gter gzhung gsham gsal sman sgrub las skabs 'dir khrol sgrub ma 'grub kyang chog pas phya sgrub kyi las rim dmigs bzlas dbab bskyil bcas pa dang /
tshe dbang gi ched du gter gzhung tshe sgrub lha bskyed las rim dmigs bzlas bcas grub nas mchod bstod 'bul zhing tshe 'gugs gyer /
las bum rta mgrin dang 'khyil pa gang rung gis bsgrub /
bka' srung la gtor ma 'bul /
tshogs rdzas byin brlabs nas phyi nang gsang ba'i tshogs mchod bya /
ye shes sku mchog gi bshags pa dang las byang ltar byin dbab cing mchod bstod sngon du 'gro bas sman gyi dngos grub gzhung ltar blang /
bdag nyid dkyil 'khor du 'jug pa'i phyir rig pa'i me tog dor la slob ma gzhug par gnang ba nod do //
de nas dbang dngos la gnyis /
'jug pa'i cho ga dang /
dbang bskur dngos so //
dang po la'ang phyi nang gnyis las thog mar las bum gyi chus slob ma rnams la phyi rol du khrus bya /
bgegs gtor btang la bka' bsgo zhing drag sngags rol mo yungs thun gyis bskrad la srung 'khor bsgom pa rnams las byang ltar bya /
mtshams sbyor dang sngags spyi mthun gyis mig dar me tog sbyin /
sems bskyed gsal btab la chos bshad spyi 'gro dang khyad par /
de'ang phyogs bcu dus gsum gyi rgyal ba sras dang bcas pa thams cad kyi sku gsung thugs yon tan phrin las mi zad pa rgyan gyi 'khor lo la mnga' dbang sgyur ba o rgyan gyi slob dpon chen po pad+ma 'byung gnas de nyid kyis phyogs dang ris su ma chad pa'i gdul bya mtha' yas pa 'dul ba'i slad du /
gsang chen rdo rje theg pa'i chos kyi 'khor lo dus gsum rgyun chad med par bskor ba thams cad kyi snying po'i yang bcud lam zab bla ma sgrub pa'i thabs tshul mtha' yas pa bstan par mdzad pa las /
skabs su babs pa /
bla ma nyid yi dam gyi rnam par sgom pa'i thabs mchog
/thugs sgrub bye ba phrag brgya'i mthar thug
/bskyed rdzogs kun gyi dmar byang snying po 'di ni /
badzra gu ru pad+ma badzra nyid tshe lam gyi grogs mchog man+dA ra ba dang bcas te brag phug mA ra ti kar 'chi med tshe'i rig 'dzin sgrub pa'i skabs su /
chos sku kun bzang rdo rje 'chang chen /
longs sku dpal ldan 'khor lo bde mchog
/sprul sku lhan skyes rdo rje rnal 'byor ma rnams kyis rang byung bde chen gsang ba'i dkyil 'khor du bcug nas dbang bskur cing byin gyis brlabs /
rgyud dang gdams pa'i gsang mdzod gtad pas sku gsum he ru ka dang dbyer mi phyed par gyur /
phyis gangs can bod kyi gdul bya 'dul ba'i dus su mnga' bdag chos rgyal khri ldes gsol ba btab pa'i ngor /
bla ma bde mchog 'khor lo'i chos bka' zab cing rgya che ba'i smin grol gdams pa mtha' yas pa bstsal /
mthar gdams ngag zab mo'i gzhung rgyas 'bring bsdus gsum du phyes nas rgyas pa bde mchog dmar po gsang ba yongs rdzogs kyi skor lho brag srin mo sbar rjes su sbas pa mnga' bdag sku sprul nyang nyi ma 'od zer gyis spyan drangs /
'bring po gsang mchog mthar thug gi skor gtsang gi byang ru mtshams su sbas pa lo chen bai ro tsa na'i skye ba a ya bon po lha 'bum mam gu ru rnon rtses spyan drangs /
bsdus pa zab don snying po'i bcud 'dril 'di nyid gangs bar phug mo cher sbas pa ste /
ji skad du /
gangs bar phug mo cher sbas gter kha 'di :
mi bzhag 'don pa'i rtags de bstan nas 'byung :
gter ston pad+ma dbang phyug ces bya 'byung :
zhes pa'i rdo rje'i lung gis bstan pa ltar pad+ma gsung gi bka' babs lo tsA ba ngan lam rgyal ba mchog dbyangs kyi rnam 'phrul /
byar smad du rgya'i rigs las 'khrungs shing mdo sngags gnyis kar mkhas pas ston par grags pa rgya ston pad+ma dbang phyug la kha byang babs shing lung bstan gyis bskul te /
e yul rig pa'i 'byung gnas kyi kha stod gangs bar rdo rje'i phug mo che zhes pa'i brag skyibs chen mo'i sgo drung pha waM dbang phyug gi mtshan rtags can nas bla rdzogs thugs gsum gyi chos dang bstan srung gur mgon gyi rgya gzhung dregs pa zil gnon skor man ngag le tshan lnga /
dam rdzas bdud rtsi sman gyi ril bu bcas spyan drangs /
'gro don ci rigs mdzad cing gur mgon gyi skor rnams yar lung klu ba'i bla ma rnams brgyud de deng sang sa skya'i gur mgon gzhung pod me 'bar mar bzhugs pa yin zhing /
bla ma bde mchog gi chos skor rnams lung byang ltar gnas de nyid du yang gter gyi rgyas btab pa phyis rab tshes sa stag lo'i sa ga zla ba'i tshes bcur ye shes kyi mkha' 'gros khyab bdag sprul pa'i gter chen pad+ma 'od gsal mdo sngags gling pa la gter dpe dngos su bstan cing brda sprod mdzad pa'i rjes thog tu gter ston 7pad+ma dbang phyug nyid kyi sku mngon du snang bas dbang dang gdams ngag rdzogs par gnang /
de 'phral tshig brgyud yi ge'i ris su gtan la phab /
chu rta mgo zla'i nyer lngar don brgyud smin grol gyi gdams pa kho bo cag la gcig rdzogs kyi bka' drin stsal pa ste /
de ltar byin rlabs kyi ngad pa dang mkha' 'gro'i kha rlangs ma yal ba'i zab chos khyad par du 'phags pa bla ma bde mchog 'khor lo'i dkyil 'khor du smin byed kyi rim pa bgyi ba la 'jug pa dang dngos gzhi gnyis su yod pa las thog mar 'jug pa'i chos rnams zhu ba'i yon du dmigs te zhing khams 'bul bar zhu /
zhes pas mtshams sbyar la maN+Dal 'bul du gzhug
/bla ma dang dkyil 'khor gyi gtso bo tha mi dad pa la mi phyed dad pa'i gdung shugs drag pos thal mo me tog dang bcas pas gsol ba gdab pa 'di'i rjes zlos /
dga' chen ston pa he ru ka :
khyab bdag pad+ma badzra rtsal :
bdag la brtse bas nyer dgongs nas :
smin grol byin gyis brlab tu gsol :
lan gsum /
de ltar gsol ba btab pa las gsang ba zab mo'i snod dang ldan par rig nas gnang ba bstsal zhing dam tshig bsgrag pa yin pas 'di la snyan gtod 'tshal /
legs 'ongs skal ldan rigs kyi bu :
zab mo'i smin grol don gnyer na :
rtsa ba yan lag dam tshig srungs :
'da' dka' rdo rje'i bro bor zhig :
bdud rtsi'i dam chu sbyin la /
badzra a mr-i ta u da ka Tha Tha Tha :
dam tshig rdo rje'i chu nan de nyid lce'i dbang po brgyud snying ga'i mi shigs pa'i thig le dang ro gcig tu 'dres te dam tshig srung ba dang nyams pa'i khe nyen gyi dpang po byed pa yin pas ji skad bsgos pa las 'da' bar mi bgyid do snyam pas tha tshig gi bro bor ba 'di'i rjes zlos /
sa ma ya i daM rak+Sha mi :
dbang gi snod rung du sgrub pa rgyud rnam par sbyang ba'i slad du skyabs 'gro sems bskyed tshogs gsag rnams rim par 'byung ba yin pas 'dun pa 'di ltar du mdzod cig
/dpal ldan bla ma 'khor lo bde mchog yab yum dkon mchog kun 'dus kyi ngo bo rtsa gsum rab 'byams rgya mtsho'i bdag nyid can du bzhugs pa la bdag gzhan sems can thams cad deng nas byang chub ma thob kyi bar du sgo gsum gus pa chen pos skyabs su mchi bar bgyi'o snyams pas 'di'i rjes zlos /
na mo :
bla ma 'khor lo bde ba'i mchog :
sogs las byang ltar lan gsum /
nam mkhas khyab pa'i mar gyur 'gro ba mtha' dag 'khor ba sdug bsngal gyi rgya mtsho chen po las bsgral nas gtan bde'i go 'phang bla ma 'khor lo bde mchog gi sku dang ye shes la 'god par bya /
de'i ched du smin byed kyi dbang zab mo nod la grol byed lam gyi rim pa tshul bzhin nyams su len par bgyi'o snyam du smon 'jug gi sems bskyed pa 'di'i rjes zlos /
ho :
sems bskyed mkha' khyab 'gro ba kun :
sogs las byang ltar gsum /
rgyun bshags yan lag brgyad pa'i ting nge 'dzin rnams re re bzhin gsal thobs la 'di'i rjes zlos /
rdo rje slob dpon sangs rgyas dpal :
sogs gsum /
dbang gi ye shes pa rang rgyud la gnas pa'i gzhi'am rtsa bar gyur pa dam tshig dang sdom pa spyi dang khyad par lhag pas bsdus pa rnams tshul bzhin du bsrung dgos pas dam bca' rnam gsum brtan por bzung ba 'di'i rjes zlos /
oM/
bde bar gshegs pa khyed ci 'dra //
de 'dra kho nar bdag gyur cig
/spyod pa rmad byung bsam yas pa //
'gro la phan phyir bdag gis spyad //
byang chub sems mchog dam pa dang //
sku gsung thugs kyi phyag rgya 'di //
srog gi phyir yang mi spong na //
rdo rje rgyal pos byin rlob mdzod //
dus ngan tha ma'i 'jig rten 'dir //
sangs rgyas mdzad dka' bdag gis bsgrub //
byang chub spyad dka' bdag gis spyod //
rdo rje rnal 'byor dkyil 'khor du //
bdag cag bsam pa 'grub gyur cig
/lan gsum /
de rnams kyis dkyil 'khor phyi 'jug gi rim pa grub nas /
nang 'jug gi slad du slob dpon bde ba mchog gi thugs ka nas tshad med pa bzhi'i rang bzhin 'od zer lcags kyu lta bu 'phros /
khyed rang rnams dkyil 'khor chen po'i shar sgo nas drangs shing bkug ste gtso bo'i mdun du phyin par mos shig
/dzaHhU~M baM ho :
seng ges btegs pa'i rin po che'i khri dang pad+ma zla ba nyi ma'i dkyil 'khor rnams brtsegs pa'i gdan la 'khod par mos shig
badzra sa ma ya satwam :
de nas nang 'jug gi dngos gzhi ye shes pa dbab pa yin pas lus ngag yid gsum gyi gnad legs par gcun /
sems rnam par rtog pas ma g.yeng bar dmigs pa la yid rtse gcig tu gtod cig
/bla ma yi dam dbyer med pa la mos gus drag tu byas pa'i rkyen gyis slob dpon gyi thugs ka nas bde ba chen po'i 'od zer glog gi me lce lta bu 'phros /
khyed rang rnams kyi lus la reg pa tsam gyis gdos bcas rnam smin gyi phung po bsregs nas stong par sbyangs /
lus sems rdul dang bral ba'i dwangs ma hU~M yig dmar por gyur pa bla ma bde ba mchog gi zhal du zhugs /
thugs kar 'od du zhu /
yab yum sbyor ba'i mkha' gsang du byang chub sems kyi gong bur gyur /
de las skad cig gis khyed rang rnams bde mchog pad+ma badzra rtsal sku mdog dmar po pad+ma rA ga'i mdangs 'od 'tsher ba /
khro zhing chags pa'i nyams can /
zhal gcig phyag gnyis spyan gsum mche ba gtsigs shing ljags 'dril ba /
sma ra smin ma dbu skra gnag snum las me 'od 'phro ba /
ral pa'i thor tshugs kyi rtse mor yid bzhin nor bu dang g.yon ngos su zla ba tshes pas brgyan pa /
zhing lpags dang glang kos stod g.yogs shing stag gi pags pa'i sham thabs 'phyang ba /
thod pa skam rlon sbrul rigs lnga dang rin po che rus pa'i rgyan gyis spras pa /
phyag gnyis kyis rdor dril thugs kar bsnol bas yum man+dA ra ba dmar gsal gri thod 'dzin pa la 'khyud pa /
zhabs brkyang bskum dor thabs tshul gyis ye shes kyi me 'bar ba'i dbus na 'gying ba'i sku'i gnas lngar thod phreng rigs lnga /
de dag gi thugs ka dang nor bu'i rtse mo brla g.yas g.yon rnams su bka' babs kyi rig 'dzin chen po brgyad /
snying ga'i nang skor gyi rtsa 'dab bzhi la rigs bzhi'i rnal 'byor ma /
smin mtshams la sogs pa'i gnas nyer bzhir dpa' bo dang rnal 'byor ma nyi shu rtsa bzhi /
yan lag bzhi la sgo mtshams brgyad /
gzhan yang phung khams skye mched thams cad rtsa gsum rgyal ba zhi khro til gong kha phye ba lta bur gsal bar gyur pa mkha' gsang nas phyungs /
phyi rol du sngar bshams pa'i dbang stegs kyi gdan la 'khod pa'i gnas gsum du rdo rje gsum gyi ngo bo 'bru gsum dkar dmar mthing ga'i mdangs can gyis mtshan pa dang thugs srog hU~M yig nyi ma ltar 'bar ba de rnams dang /
slob dpon gyi thugs ka nas kyang 'od zer lcags kyu'i dbyibs can nam mkha'i dbyings gang ba 'phros /
mkha' khyab tu bzhugs pa'i rtsa gsum rgyal ba rab 'byams kyi thugs dam bskul /
de rnams kyi gsang ba gsum gyi byin rlabs nus mthu ye shes chen po'i gzi byin thams cad phyag rgya yig 'bru phyag mtshan gyi rnam par char chen 'bab pa ltar byon /
khyed rang rnams kyi spyi bo nas zhugs te snying gar thim pas bde chen mchog tu mi 'gyur ba'i ye shes rgyud la pheb par mos shig
/'beb rdzas dang Da dril dbyangs kyis bskul te tshig bdun gsol 'debs dang las byang gi byin 'beb rnams kyi mthar /
ma hA gu ru shrI he ru ka dz+nyA na satwa A be sha ya A be sha ya :
satwam b+ha ya satwam b+ha ya :
ra ra ra ra :
tsA la ya tsA la ya hU~M AHha dz+haiM:
zhes drag tu brjod la dbab /
ye shes pa'i byin rlabs kyi rgyun sgo gsum la brtan par byas par mos shig
/tiSh+Tha badzra :
zhes rdo rje mgor bzhag
/sngar byin pa'i me tog gi phreng ba de nyid tshe rabs nas 'brel ba'i lhag pa'i lha la phog par shog cig snyam pas slob dpon gyi sku'i dkyil 'khor du 'di'i rjes zlos dang bcas te 'dor 'tshal /
ho :
bla ma bde chen he ru ka'i :
rdo rje'i sku yi dkyil 'khor du :
bdag gis rig pa'i me tog 'bul :
thugs rjes dgongs te bzhes su gsol :
rat+na mA la pra tIts+tsha ho :
de ltar dor ba'i me tog bla ma'i dbu gtsug tu babs pa slar yang khyed rang rnams kyi spyi bor dbang rtags cod pan gyi tshul du bcings par mos shig
puSh+pe mA la gr-ih+Na ho :
slob dpon gyi thugs ka nas ye shes kyi 'od zer gser gyi thur ma lta bu 'phros te ma rig pa'i sgrib g.yogs mig dar dang lhan cig bsal bar mos shig
/dz+nyA na tsak+Shu pra be sha ya phaT:
de ltar ye shes dag pa'i mig thob pas slob dpon dang khyed rang rnams kyi lus la gnas pa'i dkyil 'khor gyi lha tshogs rnams mngon sum bzhin du mthong bar gyur pa'i mos pa mdzod cig
/de rnams kyis nang ye shes kyi dkyil 'khor du 'jug pa'i chos legs par grub pa lags /
zhugs pa la mngon par dbang bskur ba'i thog mar zhu ba'i yon du maN+Dal phul /
gsol ba 'debs pa 'di'i rjes zlos /
byang chub rdo rjes sangs rgyas la //
mchod chen ji ltar bstsal pa ltar //
bdag kyang bskyab pa'i don gyi phyir //
nam mkha'i rdo rje deng bdag stsol //
lan gsum /
dbang dngos la sbyang gzhi'i rim pa dang mthun par sbyong byed rnam grangs bzhir bzhugs pa las /
dang po bum pa'i dbang gi slad du dmigs 'dun 'di bzhin du mdzod /
slob dpon gyi thugs ka nas 'od zer 'phros gdan gsum tshang ba'i dbang gi lha nam mkha' gang bar spyan drangs /
badzra sa mA dzaH
thugs ka nas sprul pa'i lha mo rnams kyis mchod cing bstod par gyur /
oM sarba ta thA ga ta ar+g+haM nas /
shab+da pra tIts+tsha swA hA:
chos sku nam mkha' bzhin du dbyer med kyang //
gzugs sku 'ja' tshon bzhin du so sor gsal //
thabs dang shes rab mchog la mnga' brnyes pa'i //
rigs lnga bde bar gshegs la phyag 'tshal bstod //
rdo rje can gyis sangs rgyas la //
'gro ba skyob pa'i ched du dbang //
yon tan 'byung gnas ji ltar bstsal //
de ltar 'di la'ang bstsal du gsol //
ces gsol ba btab pas de bzhin gshegs pa rnams kyis dgongs pa mdzad /
byang chub sems dpa' rnams kyis shis pa brjod de /
bkra shis gang zhig sems can kun gyi snying la gnas //
thams cad bdag nyid rigs kun gyi ni bdag po mchog
/ma lus sems can skyed byed bde ba chen po ste //
des ni deng khyod dbang bskur mchog la bkra shis shog
/srid pa gsum 'bar sku ni rjes chags dul bar ldan //
'od zer sngon po stong ldan nyi ma brgya stong ldan //
rnam mang sku dang cha lugs rjes chags sems dpar ldan //
he ru ka dpal de dang sngags pa lhan cig gar byed shog
/ces brjod cing me tog gi char dbab /
sems ma rnams kyis rdo rje'i glu blang /
khro bo khro mo rnams kyis bgegs bskrad /
rigs kyi yum lngas rdo rje bdud rtsi'i chus bkang ba'i bum pa thogs te mngon par dbang bskur bar gyur /
rnam bum thogs la /
oM:
mkha' khyab rgyal ba sras bcas kyis :
bkra shis bum pa bzung nas ni :
ye shes bdud rtsis dbang bskur bas :
tha mal snang zhen dag par shog :
sgrub sngags mthar hrIHhU~M trAM oM AHka la sha a b+hi Shiny+tsA mi :
zhes bum chu 'thor 'thung bya /
des bum dbang dngos gzhi song nas rjes 'brel du lha sgom sngags bzlas ting nge 'dzin gyi nus pa rgyud la 'jog pa'i slad du sku gsung thugs kyi dbang rnams rim par bskur ba'i thog mar /
slob dpon bde mchog pad+ma badzra'i sku dang gnas so so'i lha rnams las lha sku phyag rgya gnyis pa re 'phros /
khyed rang rnams kyi lus dang gnas so sor thim pas snang stong sku'i ye shes bskyed par mos shig
/tsakli rnams spyi bo la sogs pa'i gnas rnams su bzhag la /
hU~M:
bde mchog 'bar ba'i pho brang nas :
pad+ma badzra yab yum gyis :
rigs kyi bu la dbang bskur bas :
sku dang ye shes yongs rdzogs shog :
oM pad+ma badzra kA ya a b+hi Shiny+tsA mi :
hU~M:
byin rlabs klong yangs pho brang nas :
bla ma rig 'dzin yab yum gyis :
rigs kyi bu la dbang bskur bas :
rdo rje'i ye shes mngon gyur shog :
oM ma hA gu ru badzra d+harma kA ya a b+hi Shiny+tsA mi :
hU~M:
bkod pa tshad med pho brang nas :
thod phreng rigs lnga yab yum gyis :
rigs kyi bu la dbang bskur bas :
nyon mongs phung po rang grol shog :
oM badzra gu ru thod phreng rtsal sarba kA ya a b+hi Shiny+tsA mi :
hU~M:
lha dang dbyer med pho brang nas :
dpal chen rig 'dzin yab yum gyis :
rigs kyi bu la dbang bskur bas :
tshogs yul rtog pa rang grol shog :
oM badzra ma hA gu ru sarba kA ya a b+hi Shiny+tsA mi :
hU~M:
tshad med bzhi ldan pho brang nas :
bde chen rigs bzhi'i d+hA ki nIs :
rigs kyi bu la dbang bskur bas :
dga' bzhi'i ye shes mngon gyur shog :
oM d+hA ki nI sarba kA ya a b+hi Shiny+tsA mi :
hU~M:
nyer bzhi'i yul gyi pho brang nas :
dpa' bo mkha' 'gro yab yum gyis :
rigs kyi bu la dbang bskur bas :
yon tan rtsal rdzogs dbang thob shog :
oM bI ra yo gi nI sarba kA ya a b+hi Shiny+tsA mi :
hU~M:
dur khrod gnas brgyad pho brang nas :
sgo mtshams skyong ba'i pho nya mos :
rigs kyi bu la dbang bskur bas :
phrin las mthar phyin dbang thob shog :
oM karma d+hA ki nI sarba kA ya a b+hi Shiny+tsA mi :
deng phyin chad lha sku phyag rgya'i gzer brtan g.yo kun la btab ste tha mal gyi dngos po thams cad snang stong lha'i 'khor lor 'char ba la brtson par gyis shig
/slob dpon dang khyed rang gnyis ka bde mchog pad+ma badzra gsal ba'i thugs kar rdo rje thod phreng dang hU~M chen kA ra'i thugs klong du nyi zla'i gwa'u kha sbyor gyi lte bar hU~M dmar po me 'od 'phro ba re gsal thob /
slob dpon gyi thugs srog sa bon gyi mthar sngags phreng gi phreng bas bskor ba las sngags phreng gnyis pa 'phros /
zhal nas thon /
khyed rang rnams kyi zhal nas nang du zhugs /
thugs srog hU~M yig gi mthar 'khod /
bzlas pa'i rkyen gyis sngags phreng las sngags phreng bar ma chad du 'byung /
phyi nang yab yum rnams kyi zhal dang gsang ba'i gnas nas snying gar brgyud de mgal me ltar 'khor ba'i 'od zer dang bde ba chen po'i gzi byin gyis zag pa med pa'i bde ba 'bar zhing dngos grub ye shes brtan par gyur par mos la bsnyen sngags kyi rjes zlos /
zhes bsnyen sngags 'bru drug lan gsum /
slar yang slob dpon gyi thugs ka'i sngags phreng las sgrub pa'i sngags phreng gnyis pa 'phros /
zhal nas thon /
khyed rang rnams kyi zhal du zhugs /
thugs srog gi mthar 'khod pa las bzlas pa'i rkyen gyis bde chen 'od zer dpag tu med pa 'phros te lus kyi dkyil 'khor thams cad la khyab /
lha rnams snyoms par zhugs pa'i bde ba'i sgra dang 'od zer sprul pa bsam gyis mi khyab pa 'phros /
mkha' khyab kyi rtsa gsum rgyal ba rab 'byams rnams mchod cing byin rlabs dwangs bcud thams cad bsdus te rang la thim /
'od zer slar 'phros pas snod dang bcud du 'dzin pa'i snang zhen sbyangs nas snang grags rtog tshogs lha sngags chos sku'i rang bzhin du gyur /
grags stong gsung gi ye shes bskyed par mos la sgrub pa'i sngags kyi rjes zlos /
zhes sgrub sngags nyer gcig pa lan gsum /
de nas khyed rang rnams kyi spyi bo'i bud+d+ha thod phreng rtsal gyi thugs srog sngags phreng dang bcas pa las 'od zer dkar po mkha' khyab tu 'phros /
zhi ba'i phrin las thams cad lhun gyis grub par mos la rjes zlos /
so so'i las sngags gsum re bzla ba kun la 'gre
/lte ba'i rat+na thod phreng rtsal gyi thugs srog sngags phreng dang bcas pa las 'od zer gser mdog mkha' khyab tu 'phros /
rgyas pa'i phrin las thams cad lhun gyis grub par mos la rjes zlos /
sngags gsum /
mgrin pa'i pad+ma thod phreng rtsal gyi thugs srog sngags phreng dang bcas pa las 'od zer dmar po mkha' khyab tu 'phros /
dbang gi phrin las thams cad lhun gyis grub par bsams la rjes zlos /
sngags gsum /
thugs ka'i rdo rje thod phreng rtsal gyi thugs srog sngags phreng dang bcas pa las 'od zer sngon po mkha' khyab tu 'phros /
drag po'i phrin las thams cad lhun gyis grub par bsams la rjes zlos /
sngags gsum /
gsang ba'i karma thod phreng rtsal gyi thugs srog sngags phreng dang bcas pa las 'od zer ljang gu mkha' khyab tu 'phros /
phrin las thams cad lhun gyis grub par mos la rjes zlos /
sngags gsum /
sngags phreng mgrin par bzhag la /
A:
lha sngags dbyer med bkod pa dang :
bde chen spro bsdu'i bzlas pa yis :
'gyu ba'i rlung khams sngags su dag :
gsung gi ye shes 'grub par shog :
wA ka dz+nyA na a b+hi Shiny+tsa A:
deng phyin chad snying po sngags kyi gzer dang 'phro 'du phrin las kyi gzer brtan g.yo'i sgra skad kun la btab ste tha mal gyi sgrar grags thams cad grags stong gsung gi 'khor lor 'char ba la brtson par gyis shig
/me long bstan la /
snang grags rtog gsum gyis bsdus pa'i chos thams cad sna tshogs su snang yang gdod nas skye 'gag gnas gsum dang bral ba rang sems stong pa nyid kyi rang mdangs me long dwangs pa la shar ba'i gzugs brnyan rang bzhin ma grub pa'i dpes mtshon par gyis la /
rang rig ka dag gnyug ma chos nyid ma bcos pa'i rang ngo la mnyam par gzhag pas thugs kyi ye shes bskyed par mos shig
/hU~M:
'di ltar snang zhing grags pa kun :
gsal stong me long gzugs brnyan ltar :
chos nyid don gyi dbang bskur bas :
thugs kyi ye shes 'grub par shog :
tsit+ta dz+nyA na a b+hi Shiny+tsa hU~M:
deng phyin chad dgongs pa mi 'gyur ba'i gzer 'khor 'das kyi rtog tshogs kun la btab ste dran rtog rang ga ma'i 'phro 'du thams cad rig stong thugs kyi 'khor lor 'char ba la brtson par gyis shig
/nam mkhar bzhugs pa'i dbang lha rnams kyang khyed rnams la thim pas dbang gi ye shes 'phel zhing brtan par gyur pa'i mos pa mdzod /
me tog 'thor la shis brjod ye d+har /
su pra tiSh+Tha rnams kyis brtan par bya /
de ltar bum pa'i dbang bskur bas :
brtan g.yo'i snang zhen dri ma dag :
phyi nang bskyed rim bsgom la dbang :
'bras bu sprul sku mngon du 'gyur :
ces dag pa brjod /
des smin byed bum pa'i dbang rjes 'brel dang bcas pa song nas /
de nyid lam du khyer ba rten snang stong bskyed pa'i rim pa la bslab dgos pas grol byed khrid kyi rim pa 'chad pa la /
sogs kyis mtshams sbyar nas rgyas par spro na zur gsal khrid yig gi lo rgyus dang sngon 'gro nas bzung /
rten bskyed rim gyi khrid rdzogs kyi bar go brda 'phrod par dal bus bklag
/bsdu na las byang gi gsal brtan dag gsum tsam dag cing gsal bar brjod do //
gnyis pa gsang ba'i dbang bskur ba la dmigs pa 'di ltar mdzod /
bla ma bde mchog pad+ma badzra yab yum snyoms par zhugs pa'i dga' ba'i sgra dang bde ba'i 'od zer gyis rgyal ba sras dang bcas pa spyan drangs te sku la thim /
chags pa chen po'i mes zhu ba gzhir gnas kyi byang sems dang ro gcig tu 'dres pa mkha' gsang nas hU~M yig dmar po'i rnam par spros /
thod pa'i dam rdzas dang ro gcig tu 'dres te 'od du zhu /
bde chen chags pa'i dmar mdangs 'bar bzhin pa de nyid ljags thog tu bstsal bar mos shig
/thod pa'i bdud rtsi thogs la /
A:
zhu bdes drangs pa'i byang sems hU~M:
dmar gsal chags pa'i mdangs 'od 'tsher :
rtsa khams rlung la dbyer med thim :
mi rtog ye shes mngon gyur shog :
sgrub sngags mthar /
oM AHhU~M/
btags pa brjod la sbyin /
gsang rdzas kyis rtsa khams thams cad la khyab pas bde ba 'bar /
chos thams cad rang gi sems kyi rol rtsal du rtogs /
sems byung gi rtog tshogs thams cad sems nyid kyi klong du thim /
nyams myong bsam brjod dpe las 'das pa'i gsal stong rnam par mi rtog pa'i ye shes rgyud la skyes par mos shig
/de ltar gsang ba'i dbang bskur bas :
rlung dang rtog pa'i dri ma dag :
bdag byin brlab sogs bsgom la dbang :
'bras bu longs sku mngon du 'gyur :
des gsang ba'i dbang bskur song nas de nyid lam du khyer ba brten pa rdzogs pa'i rim pa'i khrid ston pa la /
zhes pa lta bus mtshams sbyar nas khrid yig gam /
gter gzhung tshig rkyang pa gang rung gis bdag byin rlabs /
sna tshogs rdo rje /
dzA lan+d+ha ra'i khrid rnams 'chad do //
gsum pa shes rab ye shes kyi dbang gi slad du /
rigs kyi mtshan nyid yongs su rdzogs shing gzugs dang lang tsho'i mdzes pa phul du byung ba'i phyag rgya mo byin gyis brlabs pa gtad par mos shig
/rig tsaka byin la /
hU~M:
rdo rje btsun mo'i chu skyes ni :
bde chen ye shes 'byung ba'i gnas :
snyoms par 'jug pa'i sbyor ba yis :
bde ba dam pa myong bar gyis :
karma mu dra dz+nyA na a b+hi Shiny+tsa hU~M:
khyed rang rnams bde mchog pad+ma badzra /
rig ma man+dA ra ba /
mkha' gsang rdo rje dang pad+ma hU~M dang phaTa? kyis mtshan pa /
thabs 'di las bde chen lhan cig skyes pa'i ye shes mngon du bya'o snyam pa ste 'du shes gsum dang ldan pa'i rnal 'byor gyis snyoms par zhugs pas yas babs dang mas brtan gyi dga' bzhi'i mthar 'pho 'gyur med pa'i bde chen kyi ye shes mngon du byas /
slob dpon gyi thugs ka nas mi shigs pa'i bde ba chen po'i thig le hU~M yig gi rnam par shangs bu ga g.yas nas spros /
khyed rang rnams kyi sna bug g.yon nas zhugs te snying gar zla ba'i gdan la 'khod /
de las bde stong gi 'od zer dkar la dmar ba'i mdangs can dpag tu med pas lus kyi nang thams cad gang /
zag pa med pa'i bde bas khyab /
dpal he ru ka yab yum gyi sku gsung thugs kyis byin gyis brlabs pa'i mos pa mdzod cig
/de ltar gsum pa'i dbang bskur bas :
zag bcas thig le'i dri ma dag :
pho nya'i ye shes bsgom la dbang :
'bras bu chos sku mngon du 'gyur :
des shes rab ye shes kyi dbang bskur ba song nas /
de nyid lam du khyer ba'i khrid ston pa ni /
sogs mtshams sbyar nas nor bu 'gengs pa'i rim pa bstan no //
bzhi pa tshig dbang rin po ches ngo sprod pa la /
khyed rang rnams lus gnad drang por bsrang /
rlung ro lan gsum bsal /
snying gar zla ba'i gdan la 'khod pa'i hU~M yig dkar dmar 'od zer 'phro ba la sems rtse gcig tu gtad /
mthar de'ang mi dmigs pa stong pa nyid kyi ngang du yal bar mos la zung 'jug blo 'das chen po'i dgongs pa bskyang 'tshal /
ho :
khams gsum snod bcud gzung 'dzin kun :
bsam gyis mi khyab ye shes ngang :
spang blang bsal bzhag bral bar bskyang :
yang dag nges don rtogs par gyis :
d+harma d+hA tu dz+nyA na a a :
zhes rdo rje'i tshig gis ngo sprad la dar cig mnyam par gzhag
de ltar bzhi pa'i dbang bskur bas :
gzung 'dzin rtog pa'i dri ma dag :
bsam mi khyab pa bsgom la dbang :
'bras bu nyid sku mngon du 'gyur :
des bzhi pa'i dbang bskur ba song nas /
de nyid lam du khyer ba'i khrid ston pa ni /
zhes mtshams sbyar nas bsam mi khyab pa'i rim pa dang rjes kyi khrid bcas mthar dbyung /
de dag gis bla ma bde mchog 'khor lo'i rtsa ba'i dbang bskur gdams ngag khrid kyi rim pa dang bcas smin grol tshangs sprugs su grub pa ste phan yon kyang gzhung las /
de ltar tshul bzhin dbang bskur pas :
rtsa gsum rgya mtsho'i byin rlabs 'jug :
lam gyi sa bon rgyud la bzhag :
'bras bu'i ye shes myur smin 'gyur :
ces gsungs so //
bde mchog dril bu rim lnga la byin rlabs kyi bka' sngon dus bzhugs kyang deng sang rgyun med /
'di'i mchog dbang skabs byin rlabs kyi don thams cad tshang ba dang nye brgyud kyang bzhugs pa bcas 'di ni bka' gter chu bo gcig 'dres shin tu gal po cher rtogs par bya'o //
yan lag gi dbang bskur gnyis kyi dang po bdud rtsi sman gyi dbang bskur ba zhu ba'i yon du maN+Dal phul /
gsol ba gdab pa 'di'i rjes zlos /
ho :
khyab bdag pad+ma badzra rtsal :
bde ba mchog gi he ru kas :
bdud rtsi gsang ba'i dkyil 'khor du :
smin cing grol ba'i dbang bskur stsol :
lan gsum /
rgyud dag par bya ba'i slad du rgyun bshags yan lag brgyad pa 'di'i rjes zlos /
rdo rje slob dpon sogs\u0f8e
ye shes dbab pa la dmigs pa 'di bzhin du mdzod /
las sngags kyis bsang /
shun+ya tAs sbyang /
stong pa'i ngang las khyed rang rnams gang du gnas pa'i go sar pad+ma nyi ma dregs pa'i gdan gyi steng du sems nyid kyi ngo bo hU~M dmar po /
de yongs su gyur pa las skad cig gis khyed rang rnams bde mchog pad+ma badzra rtsal sku mdog dmar po khro 'dzum chags pa'i nyams can /
ral pa'i thor tshugs dang bgo ba'i gos gsum thod sbrul rus pa dang dar dang rin po che'i rgyan dang rnam 'gyur thams cad yongs su rdzogs pa /
phyag gnyis kyis rdo rje dang dril bu thugs kar bsnol bas yum man+dA ra ba dmar gsal gri thod 'dzin pa la 'khyud pa /
zhabs brkyang bskum ye shes me 'od 'bar ba'i klong na bzhugs pa'i sku'i gnas rnams su lus dkyil lha tshogs ma 'dres par gsal ba'i gnas gsum 'bru gsum thugs srog hU~M yig dang bcas pa /
de rnams dang slob dpon gyi thugs ka nas 'od zer dpag tu med pa 'phros /
rtsa gsum rgyal ba rab 'byams kyi thugs rgyud bskul /
thams cad kyang bla ma bde ba mchog gi sku gsung thugs kyi phyag rgya yig 'bru phyag mtshan gyi rnam par nam mkha' gang ba tsam du byon pa khyed rang la thim pas rgyud byin gyis brlabs par mos shig
/sgrub sngags sham bu bcas pa dang gong gsal dbab sngags brjod /
tiSh+Tha badzra brjod la brtan /
bdud rtsi'i pho brang bla ma bde mchog pad+ma badzra rtsal rten dang brten pa'i dkyil 'khor yongs su rdzogs pa gsal ba khyed rang rnams kyi spyi bor spyan drangs shing byin gyis brlabs pa la brten nas dbang bzhi yongs su rdzogs pa thob /
dpal chen he ru ka'i gsang ba gsum dang dbyer med par dngos grub rnam pa gnyis la dbang thob par mos shig
/sman gyi pho brang thogs la /
oM AHhU~M:
gsang ba mchog gi dgyes pa na :
thams cad bdag nyid rtag tu bzhugs :
don dam bdud rtsi chos kyi sku :
bsam gyis mi khyab 'od gsal dbyings :
chos kyi bdud rtsi longs spyod rdzogs :
kha sbyor bde chen ye shes sku :
rtags kyi bdud rtsi sprul pa'i sku :
snod bcud rigs lnga'i rol par shar :
rdzas kyi bdud rtsi rnam pa lnga :
rtsa ba yan lag bcud du 'khyil :
rten dang brten par bcas pa yi :
bdud rtsi gsang ba'i dkyil 'khor ches :
rigs kyi bu la dbang bskur bas :
mchog thun dngos grub yongs rdzogs shog :
rtags kyi bdud rtsis dbang bskur bas :
snang stong bum pa'i dbang thob shog :
rdzas kyi bdud rtsis dbang bskur bas :
bde chen gsang ba'i dbang thob shog :
chos kyi bdud rtsis dbang bskur bas :
ye shes gsum pa'i dbang thob shog :
don gyi bdud rtsis dbang bskur bas :
blo 'das bzhi pa'i dbang thob shog :
snang grags lha dang sngags su smin :
rtog tshogs 'od gsal dbyings su grol :
mthong thos dran reg thams cad kun :
he ru ka dang dbyer med shog :
sgrub sngags kyi sham du /
badzra a mr-ita hU~M hrIHTha :
zhes btags pa'i dzapa? dbyangs dang /
kA ya dz+nyA na a b+hi Shiny+tsa oM:
zhes sogs brjod cing gnas gsum bzhag :
pho brang zhal phyes la /
lha tshogs gnas gsum bdud rtsi'i rgyun :
'bru gsum 'od kyi rnam par byung :
rang gi gnas gsum thim pa yis :
mchog thun dngos grub thob par bsam :
sgrub sngags sham du /
ma hA su kha dz+nyA na d+hA tu badzra a mr-ita hU~M hU~M hU~M:
zhes brjod cing dgongs pa'i rtsal bskyed /
lha tshogs rnams snyoms par zhugs te bdud rtsir zhu ba dam tshig rdzas dang dbyer med par gyur /
ces mos la bdud rtsi sbyin la myang du gzhug
de'ang gzhung las /
dbang 'di lan gcig 'brel pas kyang :
mi mthun kun zhi ye shes 'phel :
he ru ka dpal gdung 'dzin pa'i :
rdo rje'i rigs su nges par 'gyur :
zhes gsungs pa lags so //
yan lag gnyis pa bkra shis tshe yi dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
rnal 'byor ma dpal dgyes rol pa'i :
khyab bdag pad+ma badzra rtsal :
bdag la brtse bas nyer dgongs nas :
tshe dang ye shes dbang mchog stsol :
lan gsum /
rgyud dag par bya ba'i slad du rgyun bshags yan lag brgyad pa 'di'i rjes zlos /
rdo rje slob dpon sogs /
sdom gsum tshul bzhin bzung ba'i blos 'di'i rjes zlos /
bde gshegs sras bcas bdag la dgongs //
rig pa 'dzin pa bdag gis ni //
byang chub snying por mchis kyi bar //
so sor thar dang byang chub sems //
rig 'dzin nang gi sdom pa'i tshogs //
ma lus yongs su bzung bar bgyi //
lan gsum /
ye shes pa dbab pa la dmigs pa 'di bzhin du mdzod /
bsang sbyang /
stong pa'i ngang las khyed rang rnams gang du gnas pa'i go sar pad+ma nyi ma dregs pa'i gdan gyi steng du rang sems hU~M yig dmar po /
de yongs su gyur pa las skad cig gis khyed rang rnams bde mchog pad+ma badzra sku mdog dmar po khro 'dzum chags pa'i nyams can /
phyag g.yas pad+ma dmar po dang g.yon tshe bum thugs kar bsnol bas yum man+dA ra ba dmar gsal pad+ma'i gri gug dang bdud rtsi'i thod pa 'dzin pa la 'khyud pa /
rgyan cha lugs rnam 'gyur thams cad yongs su rdzogs shing zhabs brkyang bskum gyis bzhugs pa'i sku la lus dkyil gyi lha tshogs dang bcas par gsal ba'i gnas gsum yig 'bru gsum dang thugs srog hU~M yig gis mtshan pa /
de rnams dang slob dpon gyi gnas gsum nas 'phros pa'i 'od zer gyis rtsa gsum rgyal ba rab 'byams kyi thugs rgyud bskul /
thams cad kyang bde mchog pad+ma tshe dpag med kyi rnam par kha char bu yug 'tshubs pa bzhin byon nas khyed rang rnams la dbyer med du thim par mos shig
/ces spos rol dang tshe sngags kyi gsham du 'beb sngags btags pas byin dbab /
tiSh+Tha badzras brtan par bya /
de nas tshe bcud bsdu ba'i slad du slob dpon dang khyed rang lhar gsal ba'i thugs ka dang mkha' gsang nas bde ba chen po'i 'od zer dang sprul pa'i pho nya grangs med pa phyogs bcur 'phros pas /
rang gi bla tshe chad nyams yar ba dang 'khor 'das brtan g.yo'i dwangs bcud thams cad /
bdud rtsi 'od zer thig le'i rnam par bsdus te ba spu'i bu ga nas zhugs snying ga'i mi shigs pa'i thig le la thim par mos shig
/mda' dar g.yab la /
hrI:
'chi med gnyug ma'i pho brang nas :
pad+ma badzra bde ba'i mchog :
rigs kyi yum chen rnal 'byor ma :
gtso 'khor sprul par bcas pa kun :
thugs dam bskul lo dbyings nas bzhengs :
yab yum mnyam sbyor 'phro 'du las :
bde chen 'bar ba'i cho 'phrul gyi :
'od zer pho nya phyogs bcur spros :
bla tshe 'thor dang yar ba khug :
srog tshe nyams dang rgud pa gsos :
'khor 'das brtan g.yo'i dwangs bcud sdus :
tshe dang ye shes dngos grub stsol :
ces dang tshe sngags brjod /
tshe 'brang thogs la /
tshe'i 'brang rgyas bde mchog pad+ma tshe dpag med yab yum rtsa gsum tshe lha rab 'byams kyis bskor ba khyed rang rnams kyi spyi bor spyan drangs shing byin gyis brlabs pas sku las 'chi med bdud rtsi 'od zer rgyun byung ste lus thams cad gang bas 'gyur med sku'i tshe dbang thob par mos shig
/tshe 'brang spyi bor bzhag la /
hrI:
pad+ma badzra bde chen tshe yi lha :
gsang ba'i yum mchog rdo rje rnal 'byor ma :
dbyer med rtsa gsum tshe lha rab 'byams kyis :
mi 'gyur tshe dang ye shes dngos grub stsol :
sngags mthar kA ya dz+nyA na a b+hi Shiny+tsa oM:
sku mi zad pa rgyan gyi 'khor lo'i 'chi med tshe'i dbang mchog lha dang gnyis su med pa thob par gyur cig
/shes rab dbyings kyi ban+d+ha'i snod du thabs mchog bde ba chen po 'khor 'das kyi tshe bcud bdud rtsi'i rgyun du bskyil pa mgrin par bzhag cing myong ba la brten nas 'gag med gsung gi tshe dbang thob par mos shig
/tshe chang mgrin par bzhag cing khar sbyin la /
hrI:
e dbyings pad+ma b+hany+dza'i snod mchog tu :
waM yig 'khor 'das tshe bcud bdud rtsir bskyil :
dbyer med byang chub sems kyis dbang bskur bas :
'gag med tshe dang ye shes dngos grub stsol :
wA ka dz+nyA na a b+hi Shiny+tsa A:
gsung mi zad pa rgyan gyi 'khor lo'i 'chi med tshe'i dbang mchog lha dang gnyis su med pa thob par gyur cig
/srid zhi'i dwangs bcud yongs rdzogs 'dus pa'i 'chi med rtag pa dam pa'i bcud len ril bu'i gzugs su shar ba snying gar gtugs shing khong du bstim pasas snying dbus mi shigs pa'i thig le dang ro gcig tu gyur te 'khrul med thugs kyi tshe dbang thob par mos shig
/tshe ril snying gar bzhag cing myang du gzhug la /
hrI:
srid zhi'i dwangs ma bde chen bcud kyis len :
rdo rje sems dpa'i tshe dang lang tsho'i dpal :
mi shigs snying po'i thig ler ro gcig pas :
'od gsal tshe dang ye shes dngos grub stsol :
tsit+ta dz+nyA na a b+hi Shiny+tsa hU~M:
thugs mi zad pa rgyan gyi 'khor lo'i 'chi med tshe'i dbang mchog lha dang gnyis su med pa thob par gyur cig
/de ltar 'chi med tshe'i dbang bskur pa la brten nas /
lus kyi nang dwangs bcud bdud rtsi 'od zer gyis gang ba thams cad gnyug ma mi shigs pa'i thig le'i dbyings su thim /
gdod nas skye 'gag gnas gsum bral ba cis kyang mi phyed mi shigs pa 'gyur med chos nyid kyi phyag rgyas btab par mos shig
/tshe mda' rgya gram bzhag la /
a :
snang grags rtog gsum dwangs ma'i bcud :
rtsa srog thig le'i dbyings su thim :
mi 'gyur mi shigs blo las 'das :
skye med gnyug ma'i rgyas gdab bo :
badzra kA wA tsi dz+nyA na a a a :
zhes rgyas gdab la mnyam par gzhag
/me tog 'thor zhing shis brjod rgyas par spel /
de ltar na de dag rnams kyi sgo nas zab mo bla ma'i thugs sgrub bde mchog 'khor lo rmad byung snying po'i bcud 'dril gyi rtsa ba'i dbang bskur yan lag bcas legs par grub pas sogs kyis mtshams sbyar la dam tshig bsgrag gzung /
gtong rag lus 'bul dge bsngo bcas byas pas dbang bskur rdzogs /
rjes phrin las rjes rim tshogs la rol zhing lhag ma gtang ba nas dge bsngo shis brjod kyi bar yang gzhung dngos dang gsang ba spyi'i 'gros bzhin byas pas legs par grub bo //
'brel tshad don ldan zab chos bye ba'i bcud //
sngon med gdams pa'i bdud rtsi legs myang ba'i //
skal bzang ldan pas 'dzin ma'i khyon khengs te //
mkha' spyod grong khyer shin tu mdzes byed shog
/ces khyab bdag gter chen bla ma rin po che'i bkas gnang ba bstsal pa ltar pad+ma gar dbang blo gros mtha' yas kyis rje nyid kyi phyag bzhes ji lta bar bklag pas chog pa'i khrigs su rdzong shod bde gshegs 'dus pa'i sgrub gnas chen por bsdebs pa dge legs 'phel ///
/
