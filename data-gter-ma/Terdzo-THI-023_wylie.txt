@#//
bsnyen sgrub spyi la gces pa'i yig chung 'di rgyud sde so so nas gsungs bzhin 'bri khung pa chos kyi grags pas zur bkol du bsgrigs pa bzhugs so //
bsnyen sgrub spyi la gces pa'i man ngag ni /
dpal nA ro pa'i zhal nas /
bsnyen sgrub byed dus dam tshig nyams pa'i mi dang kha 'phro mi bsre /
sdig can gyi gos mi gyon /
khams mi bde ba'i dus ngal gso /
mi mos bzhin du nyal sngags mi bgrang /
bza' ba za zhing sngags mi bzla /
bza' btung dang bshang gci dor rjes kha ma bshal par sngags mi bzla /
gsal zhing sgra che ba spang /
zhi ba'i dus drag sngags mi bgrang /
drag po'i dus zhi ba spang /
rlung kha drag po dang chu chen gyi 'gram du drag sngags drag tu mi bzla /
ngag nus ma rdzogs bar skrangs pa dang nad gdon la sngags dang dmigs pa mi bya ste /
bya spyod la sha chang sgog btsong bud med spang /
nus pa bskyed phyir smra bcad grangs dang bcas pa 'don /
lo gcig 'bags bsnyen byas pa bas /
zla gcig smra bcad byas pa dga' 'o gsungs /
pha dam pa'i gsung gis /
yal ba'i gnad lnga ngo ma shes na bsnyen sgrub don med du 'gro
/gnad lnga ni /
lha bsgom 'phror bzhag pas lus kyi lha yal /
sngags bzla ba'i tshe mdo 'dzin rtsar ma sleb par gtam byas pas sngags kyi nus pa yal /
bzlas pa byed dus spro bsdu'i dmigs pa ma byas pas ting 'dzin yal /
mtshams ma grol bar ngo grang dang 'phrad pas lha'i mtshan ltas yal /
rten gtor dang dam rdzas sogs mis mthong bas rdzas yal lo //
gzhan yang bsnyen sgrub kyi skabs rang gi gos dron mo mi la mi ster /
yi dam bsgom zhing ting nge 'dzin gyi skabs dgod pa sogs yengs thabs spang /
sngags bzla dus me la phu mi btab /
sngags tshad du ma 'khyol bar nad pa dang ser ba la mi sngags /
nyams pa dang lto gos mi bsre /
phreng ba byin rlabs tshar nas mi lag mi brgyud /
dme can la 'dzem /
yugs sa mo'i lto spang /
mdze pho'i nor la 'dzem /
dkon mchog gi dkor la mi 'bag
/yang dus tshod lnga ni /
zhi ba sogs snga dro /
rgyas pa dros chen /
dbang nyin phyed /
drag po srod /
bdag gzhan gyi bar chad sel zhing rbod gtong zlog pa dang gsad pa'i las nam phyed la bya'o gsungs /
slob dpon pad+ma'i gsung gis /
bod kyi sngags pa rnams la rtags dang yon tan tshul bzhin du mi 'byung ba ni mtshams gsum ral pa'i skyon yin /
mtshams gsum ni /
sku mtshams ma grol bar gzhan dang 'phrad pa /   skong bshags bya'o //
gsung mtshams ma grol bar ngag shor ba /   yig brgya dang yi ge gsum bzla'o //
thugs mtshams ma grol bar nyon mongs drag pos bar chod pa'o /   stong nyid bsgom /
dam tshig gsum nyams na mi 'byung ste /
bskyed pa'i sku ma gsal /   yang yang gsal btab bo //
bzlas pa'i sngags ma dag    grwa zur nyams pa dang chad lhag med par bya /
sgom pa'i ting nge 'dzin g.yel ba'o /   dmigs pa la rtse gcig tu bsgrim /
bsrung bya gsum nyams na mi 'byung ste /
lus kyi bcud thig le nyams pa /   bdud rtsi dang bcud len la brten /
ngag gi bcud mchil ma dor ba /   AHnyer gcig gis bsrung bar bya /
yid kyi bcud rnam rtog rgyun ma chad pa'o /   ting 'dzin bsgom /
yan lag lnga ni /
sgrub pa ma thon bar gnas mi spo /   spos na sgrub pa yun bsring /
gdan mi sprug   sprugs na ting nge 'dzin yun bsring /
mi dang kha 'phro mi bsre /   bsres na sngags khri tsho gcig de 'phral du 'dren /
gtor ma dus las ma yol bar 'bul /   yol na skong bshags gtor ma mang du 'bul /
'thab mkhon mi bya /   byas na skong bshags tshogs brgya bya /
gtor phud nyams su mi bcug   nyams na phud gtsang ma bya /
sgrub khang du khyi yugs sa mdze pho rme can 'ong mi bcug   song na me bdug khrus bya /
de kun gyi zas skom la 'dzem /   zos na gzungs chus kha bkru /
sma ra dang ag tshom mi breg   breg na yig brgya bzla /
rang gi nyal mal du gzhan mi gtong /   song na spos bsang dang khrus bya /
phreng rten mi lag mi 'grim /   'grim na ru rta dang spos dkar gyi chus bkru /
gzhu mi phab /   bdud la bzhag
/mda' mi bcag
/mtshon rtse khar mi bcug
/spyir sngags bzla ba'i tshe /
skyon bcu spang dgos te /
bcu ni sgra skyon lnga la che ba /    'byung po dang snod min la go bar mi byed cing nyams yal gsang sgrog 'byung /
chung ba /   zur mi thon byin rlabs dang nus pa chung /
mgyogs pa /   lce dub pas chad pa'am ma dag pa'i skyon mang ngo //
bul ba /   grangs mi thems /
me mi phu ba   sngags kyi nus pa g.yel zhing nyams pa'o /dang lnga'o //
bar chad lnga ni /
glo lu ba /
gtam smra ba /
sbrid pa glal ba /
gnyid la shor ba /
yengs pa dang lnga'o //
'di lnga ni ting nge 'dzin gyi srog nyams pa'i skyon yin no //
de yang rngam glog las /
sgra chen skyon ni 'byung po dang //
snod med thos 'gyur bar chad 'byung //
chung ba sngags kyi nus pa med //
bul ba bzlas pa'i grangs mi thems //
myur bzlas bar chad sbyor ba 'byung //
glo dang sbrid pa gtam dang ni //
gnyid la song sogs bar chad kyis //
der ni yi dwags bdud la sogs //
spros nas bar chad sgyur bar byed //
sems yengs nus pa mi 'byung ngo //
zhes gsungs so //
de nas bsnyen sgrub kyi sngags bzlas pa'i tshe /
bzlas pa'i 'phro la gnyid bro ba /
glal ba /
sbrid pa /
lud pa /
'og rlung /
bshang ba /
gci ba sogs byung na de ma thag phreng ba bzhag ste nye reg bya zhing kha bshal /
gong gi de 'dra byung skabs kyi sngags de bzlas pa'i grangs su mi gzhug go
/de bas na bsnyen sgrub spyi la gnyid sogs bdun po byung skabs kyi sngags de bzlas pa'i grangs su mi brtsi ba yin lags /
zla gsang gzhi bsnyen gyi dngos grub sgrub chen gyi skabs su ni glal sogs ye nas ma byung ba zhig dgos pa yin no //
gzhan yang bsnyen pa'i skabs lha gzhan gyi sngags dang chos spyod byas na yid kyis bshags shing gsol ba btab nas bzlas pa snga ma la 'jug
/bgegs srung ba dang /
nad zhi ba dang /
lhod pa dang /
bag med pa dang /
lus sems skyo ba dang /
ma bsdam pa dang /
mi gtsang ba dang /
rmi lam ngan pa sogs 'phral rkyen zhi ba dang /
mtshams gsum gong du bshad pa ltar ma bsgom par sngags bzlas pa ni rtsa ba'i gzhi bsnyen gyi grangs dang /
bsnyen pa kha gso ba sogs grangs bsnyen gyi grangs su mi brtsi bar legs grub las gsungs so //
yang bzlas pa'i phyed gnas gcig tu byas /
phyed gzhan du spos nas bzlas pa dang /
bzlas pa dus las 'das pa sogs kyis kyang bzlas pa'i go mi chod do //
dus las 'das pa zhes pa ni /
bsnyen sgrub kyi thog ma nas thun drug gam lnga'am bzhi sogs gang bcad pa de nyid bsnyen sgrub ma thon bar sgrig la 'beb dgos kyi /
rang gi dal khom dang bstun nas thun grangs gang rung byas pas mi 'thus so //
gzhan yang srid pa'i gter khyim dang rdzong 'phrang dang rdo rje gtsug lag gi rgyud sogs bsnyen sgrub kyi gzhung chen rnams dang bstun zhing bsnyen pa thems kyang rtags med na sngags sdeb kyis gnad la dbab pa sogs mkhas pas gnad dang ldan pa gal che'o //
gzhan yang bsnyen sgrub la mkho ba'i bgrang phreng la'ang rab gnas rgyas pa ni gzhan ltar bya la 'dir thun 'go so sor bya ba'i byin rlabs ni /
lag gnyis thal mo'i bar du bgrang phreng rgyu dang phreng thag sogs rdo rje gdan bzhi'i rgyud las gsungs pa lta bu bzung ste /
rang lhar gsal ba'i lag pa g.yas pa AHlas nyi ma'i dkyil 'khor 'od zer dmar po 'phro bar AHsa mtshan pa /
lag pa g.yon pa AHlas zla ba'i dkyil 'khor 'od zer dkar po 'phro ba AHsa mtshan pa /
g.yas pa'i sor mo rnams rdo rje dang /
g.yon pa'i sor mo rnams pad+mar gyur pa mnyam par sbyor ba'i bar du bgrang phreng gi thag pa dbus ma rdo rje sems dpa'/
phyogs mtshams kyi srad bu brgyad nye ba'i sras brgyad /
phreng rdog rnams rgyal ba rigs lnga rigs dang yum gyi zlas phye ba'i dam pa rigs brgya /
mdo 'dzin chos kyi phung po'i mchod rten /
thog 'jog chos kyi dbyings kyi mchod rten du gyur par bsam /
rang gi thugs ka'i sa bon gyi 'od kyis ye shes sems dpa'i tshogs spyan drangs /
dzaHhU~M baM hoHsa gnyis su med par dam tshig pa so so la thim par gyur par bsam ste /
oM pa de pa de ma hA pa de dz+nyA na sarba bud+d+ha ma yaM b+ha we hU~M hU~M hU~M hoHhoHhoHA khaM swA hA:
zhes pa ci 'grub bzla /
bum chu 'thor la /
ji ltar bltams pa dang /
sarba ta thA ga tas dbang bskur /
ar+g+haM sogs kyis mchod /
bstod par 'os pa sogs kyis bstod /
'di ni rdo rje gdan bzhi'i rgyud las gsungs pa'i bgrang phreng byin brlab ste rab gnas bsdus pa 'di nyid kyis chog go
/yang na bla ma dgongs 'dus nas bshad pa ltar bya ste /
phreng ba lag pa'i mthil g.yon du bskyil /
mdo 'dzin steng du yod par byas /
swa b+hA was sbyang /
stong pa'i ngang las mdo 'dzin bsnyen sgrub gang byed pa'i gtso bo dang /
phreng rdog rnams 'khor du bskyed /
ye shes pa spyan drangs bstim /
mchod bstod bya /
lag par me tog thogs nas lha sngags dang /
rten 'brel snying po dang /
A di kA di bzlas la me tog 'thor /
khyad par du /
oM ru tsi pra mar ta na ye rat+na ma Ni d+ha ra dz+nyA na de wa a b+hi Shiny+tsa hU~M swA hA:
zhes pa brgya rtsa brgyad bzla /
sngags 'bru rnams las 'od zer las mthun gyi kha dog can phreng ba lhar gsal ba la thim /
slar lha rnams kyang phreng ba la thim par bsam /
shis pa brjod /
sngags bzla ba'i tshe thog mar 'bru gsum brgya rtsa brgyad bzla /
de nas dbyangs gsal dang rten 'brel snying po dang gong gi phreng ba'i sngags de rnams nyer gcig re bzla /
de nas bzlas pa gang yin la 'jug go
/de yang dang po phreng ba mtshan nyid tshang ba gal che la /
rab gnas byin brlabs tshar nas lus drod dang ma bral bar bcang pa sogs phreng ba'i dam tshig ni bla ma dgongs 'dus kyi phreng ba'i dam tshig de nyid du bshad pa rnams bsrung ba gal shin tu che bar snang /
yang rdor dril rtse lnga rtse dgu rnams gang yin yang /
rab gnas rgyas pa lha so so rang rang pad+ma sogs las bskyed pa sogs logs su shes la /
'dir bsdus nas cho ga'i sngon du bya ba ni /
rdo rje hU~M las rdo rje sems dpa' 'od du zhu ba las byung ba'i thabs bde ba chen po'i rang bzhin gyi rdo rje ru gyur /
dril bu AHlas rdo rje snyems ma zhu ba las byung ba'i shes rab stong pa nyid kyi rang bzhin dril bur gyur /
thal mo A di kA dis yongs su gang ba las g.yas g.yon nyi ma dang zla bar gyur par bsam /
oM sarba ta thA ga ta sid+d+hi badzra sa ma ya tiSh+Tha e Sha satwaM d+ha ra yA mi hi hi hi hi hi hU~M hU~M hU~M phaT phaT phaT swA hA/
zhes g.yas pa'i mthe bong dang /
ming med kyis rdo rje snying khar bzung /
oM badzra g+haN+De hU~M/
zhes g.yon pa'i mthe bong dang ming med kyis blangs nas dril bu dku g.yon par bzung /
slar rdo rje sngar ltar la dril bu rang gi phyogs mtshams brgyad du lce brgyad bskyod nas dkrol zhing /
oM badzra d+harma ra Ni ta pra ra Ni ta saM pra ra Ni ta /
sarba b+hud+d+ha /
k+She tra pra tsA li ni pra dz+nyA pa ra mi ta /
nA da saM b+ha we /
badzra satwa hr-i da ya /
san+to Sha Ni hU~M hU~M hU~M hoHhoHhoHA khaM swA hA:
zhes dkrol /
de nas phrin las gang yin la 'jug go
/yang rje dam pa rgya gar gyi man ngag khyad par can kha zas la brten nas sngags kyi nus pa nyams pa gso ba ni /
lce'i sha zos pas sngags kyi nus pa gtan nas brlag pas nam du yang spang bar bya'o //
lan tshwas zhag bdun nus pa 'phrog
/de la /
ka kha ga g+ha nga /
nyer gcig
/sgog skyas zhag dgu'am brgyad /
btsong dmar gyis zhag bdun nam lnga /
sgog sngon gyis zhag gsum mam lnga /
ri sgog rnams kyis zhag gcig nus pa 'phrog
/de rnams la /
tsa tsha dza dz+ha nya /
nyer gcig
/la phug gis zhag dgu /
de la /
Ta Tha Da D+ha Na /
nyer gcig
/zwa tshod kyis zla ba phyed /
de la /
pa pha ba b+ha ma /
nyer gcig
/lag len ni zas la sogs pa de rnams zos nas kha chus bshal /
rang rang gi sngags nyer gcig re btab nas lan tshwa shar /
sgog pa lho /
la phug nub /
zwa tshod byang du gsum tsam 'phang /
lan tshwa ma gtogs gzhan rnams gtun khung du brdungs la 'phang /
de rnams gang yang zin pa'i rjes su rang rdo rje rnal 'byor ma yud tsam bsgom /
de steng kha chus bshal /
de nas sgom bzlas la zhugs pas zas la sogs kyi nyes pa mi 'byung /
zhes gsungs pa yang gnad che la zab bo //
'di la 'dra min 'ga' zhig 'byung yang 'di nyid zab par mchis so //
yang pha dam pa'i gsung gis /
bzlas brjod dang bskyed rdzogs dge sbyor gyi thog mar /
oM na maHsam+b+ha ra sam+b+ha ra bi ma na sA ra ma hA dza wa hU~M/
zhes bdun brjod pas bzlas sgom gang byed 'gyur che bar gsungs /
yang bzlas pa'i thog mar lag pa g.yas nyi mar kA di dmar po /
g.yon zla bar A di dkar po bsams pa'i bar du bgrang phreng bskyil nas thal mo sbyar /
oM ru tsi ra ma Ni pra war d+ha ya hU~M/
zhes bdun yan chad bzlas nas /
phreng ba la phu btab pas bzlas brjod gang byas grangs med par 'gyur bar gsungs so //
oM sma ra sma ra bi ma na ska ra ma hA dza wa hU~M/
zhes pa chos spyod kun gyi sngon du bzlas na bye ba 'gyur du rgyal bas gsungs /
zhes bka' gdams glegs bam las jo bos gsungs /
yang slob dpon pad+mas mdzad pa'i man ngag lta ba'i rdzong 'phrang las spyir gang zag la chos mi 'grub pa'i rgyu dgu yod /
sgom sgrub g.yel ba'i rgyu dgu
/bsgrubs kyang mi 'grub las la 'bras bu med pa'i rgyu dgu
/srung mas 'khu ldog byed pa'i rgyu dgu
/drag byed bsgrubs kyang mi 'grub pa'i rgyu dgu
/bsod nams zad pa'i rgyu dgu
/dngos grub yal ba'i rgyu dgu
/nus pa mi skye ba'i rgyu dgu
/byin rlabs med pa'i rgyu dgu rnams yod do //
dang po chos mi 'grub pa'i rgyu dgu ni /
dad pa chung ba /   che dgos /
shes rab chung ba /   che dgos /
brtson 'grus chung ba   che dgos /dang gsum /
dpe cha 'dri mi nus pa /   nus dgos /
lha mchod mi nus pa /   nus dgos /
rgyu yis zhabs tog mi nus pa   nus dgos /dang gsum /
rnam rtog mi thub pa /   thub dgos /
lto mi thub pa /   thub dgos /
'dod chags mi thub pa dang dgu'o //
gnyis pa sgom sgrub g.yel ba'i rgyu dgu ni /
me dang nyi ma gnyid dang gsum /   mi brten /
kha 'chal dal gtam rtsed mo /   gsum mi bya'o //
mgo sngas rgyab rten mgo btum gsum dang dgu'o /   'di rnams byas na mi gsal bas mi bya'o //
gsum pa bsgrubs kyang mi 'grub las la 'bras bu med pa'i rgyu dgu ni /
mdze yugs dang dam nyams la sogs kyi /   zas ngan btsag btsog za ba dang /
gos ngan skye bos gyon pa dang /
gtsang sbra mi byed pa dang gsum /
mtshams lhod pa dang /
ba liM ngan pa /
'phral gyi las kyi brtson 'grus chung ba dang gsum /
lus lha ru byin gyis mi rlob pa dang /
ngag bzlas brjod rgyun chad pa dang /
sems ting 'dzin zhan cing 'od zer spro bsdu mi byed pa dang dgu'o //
bzhi pa srung mas 'khu ldog byed pa'i rgyu dgu ni /
rang gi chung ma sogs sgrub khang nang du /   bud med co 'dzing byung ba dang /
skye bo gri 'dzing byung ba dang /   rang 'khor g.yog
/dpa' gnyis kha 'thabs nang du /   byung ba dang /
mi ngan pa'i steng du phrin las drag po byas pa dang /
dus kyi ba liM chag pa dang /   tshogs kyi 'khor lo dang skong gi bshags pa mi byed pa dag kyang /
glo bur du don med /   brel ba'i las byas pa dang /
rang la rma med pa rma byung ba dang /
bar skabs su dgra nor blang ba dang /
dam tshig nyams chag ma bskangs pa dang dgu'o //
lnga pa drag byed bsgrubs kyang mi 'grub par 'gyur ba'i rgyu dgu ni /
sgrub khang nang du bud med btsag btsog 'ong ba dang /
dme can btsag btsog 'ong ba dang /
skye bo sdig can 'ong ba dang /   mi bsten /
snod stong can dang /
spyad nag can dang /
ngo grang can   gsar pa /'ong ba dang /
skar khung nas nang du lta sa yod pa dang /
thog steng du mi gtsang ba btsag btsog 'dre can 'grim pa dang /
bud med mi gtsang ba   yugs sa bye bral nal ma sogs /dang dgu'o //
drug pa bsod nams zad pa'i rgyu dgu ni /
rdo rje slob dpon mi bkur ba dang /
yi dam gyi dzapa? bsnyen chag pa dang /
srung ma'i ba liM chag pa dang /
dkon mchog la mchod pa chag pa dang /
mched grogs rnams la mi gdung ba dang /
phyi'i 'byung po la gtor ma mi sbyin zhing chos skyong spyi la ba liM mi gtong ba dang /
chos la yid mi ches shing phyi'i rim gro mi byed pa dang /
nang gi mtshan ma la mi brtag par mo rtsis byed pa dang /
skye bo'i mtha' rgya skyong zhing lha chos kyi mtha' rgya mi srung ba dang dgu'o //
bdun pa dngos grub yal ba'i rgyu dgu ni /
sgrub pa ci byed kyang de'i dus su lha'i ming dang /
sngags dang /
'grub pa'i rtags gzhan la bshad pa dang /
gzhan la dbang bskur byed pa dang /
byin rlabs byed pa dang /
gzhan gyi rim gro byed pa dang /
ser ba srung ba dang /
gzhan la lha'i snying po sogs bzlas bya'i sngags zlo ba dang /
gdams ngag zab pa gzhan la bshad pa dang dgu'o //
brgyad pa nus pa nyams pa'am mi skye ba'i rgyu dgu ni /
lus bskyed rim nyams pa dang /
byams snying rje byang chub kyi sems nyams pa dang /
chos sku byang chub kyi sgo nyams pa dang /
yan lag bdun pa chag pa dang /
sngags bzlas brjod rgyun chad pa /
drag po'i phrin las rgyun chad pa /
snang ba dbang du bsdu ba'i ting nge 'dzin gyi rgyun chad pa /
don med du phrin las bskul zhing las la sbyor ba dang /
sdig can gyi dgra bo sgrol ba'i ting nge 'dzin g.yel ba dang dgu'o //
dgu pa byin rlabs med pa'i rgyu dgu ni /
gu ru la bshags pa mi byed pa /
zhabs tog mi byed pa /
mi bkur ba /
bstod pa mi byed pa /
phyag mi 'tshal ba /
lha srung khyad du bsad cing bshags pa mi byed pa /
yon tan mi brjod pa /
rgyun du mi gdung zhing mi brtse ba /
khro ba dang dgu'o //
de ltar dgu dgu dgu 'di rnams ni /
sngags 'chang rnal 'byor pa rnams la med ka med yin no //
yang mdo sde bye ba las /
dge sbyor bsnyen sgrub gang byed kyi mgor /
oM sam+b+ha ra sam+b+ha ra ma hA dza b+h+rU~M hU~M phaT swA hA/
zhes lan bdun dang /
mthar /
oM d+hu ru d+hu ru dza ya mu khe swA hA/
zhes lan bdun bzlas na dge sbyor sogs gang byas kyang bye ba 'bum 'gyur du gsungs so //
yang yongs bsngo 'khor lo'i mdo nas /
oM ru tsi ra ma Ni pra war ta ya hU~M phaT/
ces bdun bzlas phreng bar btab ste bzlas na bye bar 'gyur bar gsungs so //
yang pad+ma 'byung ba'i rgyud nas /
oM hrIHpad+ma nIrtI shwa rI hU~M/
'di brgya'am nyer gcig brjod nas bzlas na gang byas bye ba dung 'gyur bar gsungs so //
yang gter ston dri med rdo rje'i zab gter za yig nor bu'i bang mdzod las /
skar ma rgyal dang ldan pa'i dus :
gi waM kha che'i chus byugs la :[ \u0f88 ]nangs re mos ldan bu yis bsten :   'di yi zhal shes 'og tu yod /
sngags kyi nus pa dung phyur 'gyur :
yi dam lha yi byin gyis rlob :
nyams grib bar chad kun dang bral :
mtsho rgyal tsit+ta'i dkyil du sbos :
sa ma ya rgya rgya rgya :[ \u0f80]atsha :
zhes pa gter ston dri med rdo rje'i zab gter za yig nor bu'i bang mdzod las byung ba'o //
za yig 'di zos nas sngags bzlas pa'i tshe ya so rnams dpa' bo dang /
ma so rnams dpa' mor bsam /
sngags bzlas pa tsam gyis de rnams sku gar mdzad /
gsung gis sngags bzlas /
thugs kyis phrin las gang yin sgrub par bsam zhing bzlas pas nges par dung phyur la sogs su 'gyur zhes yig chung dang bcas zab pa'i mthar thug go
/yang 'gyur khyad che ba'i dus bzang ni /
rgya rtsis gsar ma phug lugs kyi hor zla bzhi pa'i tshes bdun la sangs rgyas bltams pa dang /
bco lnga la sangs rgyas pa dang /
mya ngan las 'das pa dang gsum /
drug pa'i tshes bzhi la chos 'khor bskor /
bco lnga la lhums su zhugs pa gnyis /
dgu pa'i tshes nyer gnyis la lha las babs /
dang po'i tshes gcig nas bco lnga'i bar cho 'phrul chen po'i dus chen no //
yang rgya rtsis rnying ma bla ma dgongs 'dus las /
cho 'phrul chen po ni rgya rtsis gsar ma dang 'dra la /
hor zla gsum pa'i tshes bco lnga la mngon par sangs rgyas pa dang /
tshes brgyad la bltams pa dang /
zla ba 'di'i tshes bco lnga la lhums su zhugs pas dus chen gsum /
zla ba lnga pa'i tshes bzhi la chos kyi 'khor lo bskor /
bdun pa'i tshes bco lnga la lha las babs /
'ga' zhig gis nyi shu la'ang 'dod /
zla ba 'di la cho 'phrul chung bar yang grags so //
de lta bu'i dus chen rnams la dge sgrub byas pa'i 'gyur khyad ni /
ji skad du /
de ltar dus chen rnam bzhi la //
lhag bsam dag pas   jo bo rje dpal ldan a ti shas lhag pa'i bsam pa ni g.yo dang sgyu med pa'i bsam pa la zer ba yin gsungs so /nas phul gang /
sbyin par btang na nas phul ni //
sa ya phrag brgyar 'gyur ba'i phyir //
nas khal brgyad 'bum sum khri dang //
sum stong sum brgya sum cu gnyis //
'byung bar rgyal ba nyid kyis gsungs //
zhes so //
gzhan yang ji skad du /
nyi ma zla ba gzas zin dang //
ya mtshan che ltas byung ba dang //
cho 'phrul gyi ni zla ba la //
bsgrims te dkyil 'khor 'bri bar bya //
zhes gsungs so //
gzhan yang gza' 'dzin nyi 'dzin ni nyi ma'i mdo las bye ba 'bum 'gyur dang /
zla 'dzin la zla ba'i mdor bye ba bdun 'gyur du gsungs la /
dus chen rnams su gza' 'dzin byung na 'gyur khyad snga ma'i steng du gza' 'dzin gyi 'gyur khyad rnams 'byung ba yin no //
yang rgyal ba yang dgon pas /
sngags bzla ba'i snga rol /
oM ru tsi ra ma Ni pra warta ya hU~M phaT/
ces pa bdun dang /
rten 'brel snying po lan gsum gyis phreng ba byin gyis brlabs nas bzlas pa la 'jug
/phreng ba sa rjen la reg tu mi gzhug
/mi lag mi brgyud /
gsang ba'i phreng ba mi la mi ston pa yin no //
phreng thag dgu bsgril /
mdo 'dzin nyis brtsegs bya'o //
phreng ba gcig la mi 'dra ba mang po brgyus na rten 'brel la mi shong /
phreng ba la 'gron bu btags na chas ka la gzan /
bzlas pa ci tsam byas pa'i ring mi tshig gis bar ma chod pa bya /
khyad par bsnyen pa'i dus mi tshig gis bar ma chod par bya /
mi tshig gis bar chod na de bzlas pa'i grangs su mi brtsi /
bdud rtsi ril bu lce thog tu bzhag
/mchil ma phyir mi 'dor /
mtshon rtse khar mi 'jug
/gzhan la byin rlabs byed pa dang /
ser ba srung ba sogs lhag pa'i lha'i rtsa sngags kyis mi byed pa yin /
yi dam gtso bo 'di la byed gsang dgos pa yin /
sngags bzlas pa'i mjug tu /
oM a A nas ha k+Sha swA hA/
'grub par gyur cig ces lan gsum bzlas pas /
sngags myur du 'grub pa dang chad lhag gi kha skong ba yin no //
yi dam mang po yod na /
lha gcig tu bsdu ba'i man ngag ni /
thog mar rang gi rtsa ba'i yi dam de yi mngon rtogs bsgom /
bzlas pa tshar ba dang /
de'i thugs ka nas 'od 'phros pas yi dam gzhan de spyan drangs rang la bstim /
de'i bzlas pa bya /
de lta bu'i yi dam yod tshad la bya tshar ba dang /
bum pa gcig nas nor bu du ma 'don pa bzhin lha thams cad rang gi zhal lam thugs ka nas rim gyis bton la mdun gyi nam mkhar bzhugs pa la mchod gtor 'bul bstod nas gshegs su gsol /
rang rtsa ba'i yi dam gyi ngang nas spyod lam bya'o //
'di ni lha thams cad gcig tu bsdu ba'i man ngag yi dam thams cad kyi byin rlabs dang sngags thams cad nus pa gcig tu 'du /
dngos grub myur du thob pa'i gdams pa'o //
ji skad du /
bde gshegs gcig bsgom rgyal ba kun gyi ngang //
zhes pa'i don no //
'di Dom bi pa'i man ngag go
/zhes rgyal ba yang dgon pas gsungs so //
paN chen shAkya shrIs /
dus mchod chen po bzhi la ni //
bye ba phrag brgya'i 'gyur du gsungs //
zhes so //
rdo rje rtse mo'i rgyud las /
ru rak+sha yis bye ba gnyis //
pad+mas bye ba brgyad du 'gyur //
pu tro dzI ba kas   bod skad la bu'i 'tsho ba zer skad dod zur chag pa'i nges pas bo d+hi tsir grags zhes skyogs ston gyis gsungs /grangs med do //
zhes so //
nor bu rgyas pa gzhal med khang gi gzungs las /
oM ru tsi ra ma Ni pra warta ya hU~M phaT/
'di bgrang phreng la lan bdun btab la bzlas na /
de bzhin gshegs pa thams cad kyi sku gsung thugs kyi snying po bye ba phrag brgya stong bzlas par 'gyur /
zhes gsungs /
srid pa'i gter khyim du sgrub pa gang byed kyang gzhan gyi phye phud bsrung /
'bags btsog rnams bsrung /
rme yugs mi gtsang ba rnams bsrung /
gzhan dang kha mi bsre /
nang du 'khon mi bya /
rang gi gos mi la mi bskon /
rang gi lus dang phor sder mi bkru
/yugs sa mo dang lhan cig mi nyal /
skra dang sen mo mi 'breg
/gdan mi sprugs /
khyi phag mi gtong /
khyi la zan za 'phro mi ster /
smra gcad dam du bya /
mtshams g.yog bud med la mi 'chol /
grib la 'dzem par gces so //
rtsa ba'i bla ma ma gtogs gzhan la phyag mi 'tshal /
rang gi grib ma la 'gong du mi bcug
/dam tshig 'di rnams bsrungs na mthu dang nus pa ldan par 'byung ngo //
zhes gsungs 'dug go
/yang bla ma dgongs pa 'dus pa'i o rgyan gyi zhal gdams dmar khrid don bsdus thugs kyi phreng bar /
de yang /
sgrub pa ma thon gyi bar du gzhan gyi gos mi gyon :
grib 'jug :
sgrub pa g.yel la 'chor ba yin :
zas bzang thal na nyon mongs pa'i dbang du 'gro :
ngan na lus stobs nyams nas dka' thub mi nus pas bzang ngan snyoms shing :
tshod zin par bya :
dam nyams :
yugs sa :
dme po :
rkun ma :
sdom shor la sogs pa nyams grib can dang :
gdon can gyi lag nas zas mi za :
de zos na sgrub pa kha 'gyang :
mthar mi phyin par bar chad 'byung ba yin :
mal gyi stan mi spo :
sgrub pa dang dam bca'i tshad ma thems bar du stan spos sam :
mal spos na drod rtags yal ba dang :
glo bur ye 'drog 'byung :
gzhan gyi srung skyob byas na nus pa nyams pas :
gzhan gyi srung skyob dang 'dre brdung mi bya :
gos dreg pa can dang lus mi bkru :
dngos grub yal nas 'gro ba yin :
skra sen dang kha spu bregs na sngags kyi ngar nyams pa yin pas mi breg :
mtshams khung nas chos mi bshad :
sgrub rtags mi thon pa yin :
dam bca'i khas len yun ring por byed ces dus gcig la mi bya :
bdud 'jug pa yin pas bsring zhing bya :
gzhan dang ngag bsres na sngags gras su mi 'dod pas smra ba gcad :
gsang sngags dang :
rdo rje khro bo'i bzlas pa rnams gsang mthon por bklags na :
nus pa nyams shing mi ma yin phra mo skrag nas dngangs shing brgyal bar 'gyur bas shab shub tu dag par bzla :
gan rkyal du nyal nas phreng ba brang gi steng du 'dren zhing bzlas pa byas na :
rang gis rang mnan pa yin :
lar yang lus drang por gnas na :
rtsa drang por gnas :
des rlung drang por rgyu :
rlung rig gnyis zung du 'brel bas :
rlung drang por 'gyu na :
rig pa gang la gtad pa'i dmigs pa dang :
ting nge 'dzin las su rung ba'i dgos pa yod :
lus gnad bsam gtan gyi chos bdun la sogs pa shin tu gzab pa gal che :
phu mi btab :
mchil snabs gsad zlog mngon spyod kyi dus ma gtogs pa phyir mi 'dor :
sngags la sel 'jug :
ngag gnon du 'gyur bas mchil snabs 'grim lam du mi 'dor :
nyin par gnyid mi nyal :
'di la skyon gyi rnam grangs shin tu mang bas ci nas kyang rnam pa thams cad du spang :
sgrub pa ma thon gyi bar du bya byed rnam g.yeng lus ngag yid gsum rab tu 'khrug cing gzing ba'i las mi bya bar :
gang yin pa'i sgrub pa de nyid la rab tu 'bad de mthar dbyung :
'grub rtags bzang ngan cho 'phrul gyi rnam pa ci byung yang :
dga' ba dang mi dga' ba'i blang dor gyi brtag dpyad gang yang mi byed par rnal 'byor pa'i blo rang mal du phab la sgrub pa nar gyis bsring :
dka' thub dang sgrub pa thon nas :
gtang rag gi mchod pa yang rim par gtang :
mtshams glod nas kyang zhag 'ga'i bar du mtshams rjes bsrung zhing grong yul la sogs par mi 'khyams :
rang gi mal du zhag gsum gyi bar du gzhan mi bsnyal :
sgrub rdzas dam tshig mi gcig pa'i mis ma mthong ba bya :
sgrub rdzas gzhan la mi bstan :
dngos grub kyi rdzas mi la mi sbyin :
rang gis longs spyod :
sgrub pa'i dbu btsugs nas mjug ma thon gyi bar du ci byung yang mtshams har 'don mi bya :
bar gcod kyi bdud yin pas ngos bzung la rkyen khar mi gtang :
lar bsnyen sgrub la brtson pa'i rnal 'byor pas spyod lam gang byung byung mi bya :
zas ci rnyed rnyed mi za :
gos dreg pa can bem po la sogs grib can mi gon :
gar thod thod du mi nyal :
zag pa mis mthong ba dang 'grim lam du mi 'dor :
brtul zhugs kyi spyod pa dus ma yin par mi bya ba sogs te :
rnam pa thams cad du spyod lam shin tu gzab pa gal che :
spyir bde bar 'dod na dang po dka' thub la sogs sdug bsngal gyis thog drangs nas :
nyin nub kyi cha bgos te :
nyams len srang la gcur na bde yun ring bar yong ba yin pas sems la zhog :
ces dang /
yang de nyid las /
gdams pa ma nyams pa de rgyud la nyams su len tsa na rgyun du ngag gi mtshams smra ba bcad pa gal che :
g.yeng ba rnams kyi nang nas che ba de smra ba mang ba yin pas :
long gtam dab dib dge sbyor gyi sad yin :
smra bcad byas na mtshams kyi nang nas mchog dam pa ste :
lus tshong dus na 'dug kyang mi lto'o :
dka' thub ji tsam byed pa smra gcad nus na shin tu yang legs :
de tsam ma 'grub kyang dge sbyor gang dang gang gi thun mtshams kyi bar du smra gcad ci nas kyang byed dgos :
gang byed pa'i dge sbyor smra ba bcad de gzhan tshig gi bar ma chod par byas na :
ngag la nus pa 'byung zhing myur du 'grub pa yin :
lar chos spyod kyi bya ba ma yin pa'i :
smra ba mang ba la dgos pa med cing :
smra ba bcad nas bzlas brjod la sogs pa ngag gi sgo nas byang chub sgrub pa'i bya ba ma byas na lkug pa dang 'dra bas sems la zhog :
ces gsungs /
yang de nyid las /
bzlas pa'i grangs kyis thun tshad gzung ba 'di yang gal che ste :
de yang bzlas pa byed pa'i thun gsum mam bzhir zhag re la thun byas la :
bzlas rkang ring thung gi tshad dang bstun nas :
nyin khri :
mtshan khri :
nyin stong :
mtshan stong :
nyin lnga brgya :
mtshan lnga brgya la sogs pa ste :
mthar thug kyang nyin brgya mtshan brgya dam bca' byas te :
de ma 'grub kyi bar la ngag bcad la :
mi tshig gis bar ma chod par byas pas bar gcod mi 'byung :
bskyed rdzogs zung du 'brel zhing :
bsnyen sgrub chu bo'i rgyun bzhin du 'bad pa 'di gdams pa nyams len phyin ci ma log pa'i khyad chos yin :
sgrib pa sbyong ba dang :
tshogs gsog pa dang :
bar gcod sel bar 'dod pa dang :
dngos grub rnam gnyis myur du 'grub par 'dod pa la sogs pa'i yid smon thams cad bskyed rdzogs zung 'brel bsnyen sgrub kyis bde blag tu 'grub pa yin :
bsnyen sgrub thams cad kyi nang nas kyang bde bar gshegs pa thams cad kyi sku gsung thugs kyi snying po 'bru gsum po 'di la ma 'dus pa med pas :
'di la g.yar dam bya ba 'am :
bzlas sngags thams cad kyi dbu la btags pas byin rlabs shin tu che'o :
lar thigs pa bsags pas kyang rgya mtshor 'gyur ba yin :
mchu mi sdod par sngags 'bru re re tsam nas kyang rgyun bsags pa gal che zhing :
dus tshod gcig nas 'grub rgyu zhig 'byung bas sems la zhog :
ces gsungs /
yang 'jam dpal rtsa ba'i rgyud kyi le'u bcu gnyis par dang po ru rak+sha rab yin /
in+d+ra rak+sha nyid 'bring yin /
tha ma bo d+hi tsi yin la /
gzhan yang 'bras bu yod pa   yi shing las dang rjes su mthun pa /pa'o //
zhes dang /
de nyid las /
na maHsarba bud+d+ha nAM a tsin+ta bud+d+ha rU pi Ni /
tad+ya thA/
oM ku ru ku ru sarba ar+tha na sA d+ha ya /
sarba duSh+TAM bi mo ta ni ga ga na ba lam+be /
bi sho d+ha ya swA hA/
sngags 'dis phreng ba thams cad byin brlab bya'o //
sbyang ba dang /
dgug pa dang bslang ba dang btul ba la sogs pa'i las bya'o //
zhes dang /
de nyid las /
chu bo dag ni dri med pa'i //
chu gtsang dag gis khrus bya zhing //
phreng ba rjes su blangs nas ni //
ba yi rnam lngas rab tu bkru
/dri zhim dag gi rdzas byugs nas //
rab tu sngags la 'bad pa yis //
nye reg byas nas bzlas par 'jug
/ces thog ma nyid du chu gtsang gis rang gi lus kha lag bkrus nas /
de rjes phreng ba ba'i rnam lngas bkru
/dri bzang byugs la gong gi phreng ba lhag gnas kyi sngags brgya'am nyer gcig sogs bzlas la phreng ba la btab /
de rjes rang la nye reg byas nas bzlas pa gang byed la 'jug par gsungs so //
yang de nyid las /
ru rak+sha dang bo d+hi tsi //
in+d+ra rak+sha'i 'bras bu nyid //
rtag tu lung tang mdzes pa dang //
gzhan yang 'bras bu yod pa dag
/'bad pa yis ni phreng ba bya //
zhes 'jam dpal dbyangs la lhag pa'i lhar 'dzin pa dag gis ni phreng ba lhag gnas 'di nyid skabs su babs par mngon no //
yang bsnyen sgrub las sbyor gyi skabs ngag smra gcad dgos pa'i rgyu mtshan ni /
zla gsang rtsa rgyud kyi yang gsang drag po'i le'u bcu gsum pa las /
rnal 'byor nang la gtam zer na //
lag gi brda yis ston par bya //
skom dang za bar 'dod pa'i tshe //
lag brda yis ni blang bar bya //
smras na rnal 'byor rang don zad //
de yi phyir na lag brda bya //
zhes gsungs pa'i phyir ro //
nA ro pas mdzad pa'i sngags kyi man ngag ni /
rgya gar skad du /
yo ga man+t+ro pa de sha
/bod skad du /
rnal 'byor pas sngags bzla ba'i man ngag
/rdo rje 'dzin la phyag 'tshal lo //
gang zhig rnal 'byor pa rnams kyis //
sngags kyi nus pa bskyed 'dod pas //
sngags kyi spyod lam shes bya ste //
rnal 'byor sngags pas sngags bgrang tshe //
dam tshig nyams pa'i mi dag dang //
nam yang kha 'phro mi bsre zhing //
sdig pa can gyi gos mi gyon /
khams mi bde ba'i skabs su ni //
ngal gso khams bsang chos nyid bsgom //
dad pa med dang le lo spang //
mi mos nyal sngags bzla ba dang //
bza' ba za zhing sngags zlos spang //
btung ba 'thung zhing sngags zlos spang /
kha ma bshal bar sngags zlos spang //
bsam pa med par sngags zlos spang //
lha ma gsal bar sngags zlos spang //
gnyid kyi dbang du gyur pa spang //
gsal zhing sngags sgra che ba spang //
zhi ba'i dus su drag po spang //
drag po'i dus su zhi ba spang //
dbang gi dus su zhi ba spang //
sngags bzlas gzhan du spel ba spang //
sgrub sngags 'joms shing bzla ba spang //
rlung kha chen po chu chen 'gram //
drag sngags zab mo mi bzla 'o //
sngags kyi yig 'bru 'phyar ba spang //
sgra ngan nad la sogs pa la //
nus pa yongs rdzogs dmigs pa yang //
snod min dag la spel mi bya //
gsang sngags grong yul dag tu spang //
kri ya la sogs sngags rnams dang //
'bras bu dman pa'i sngags la sogs //
pha ma gnyis med ma gtogs rgyud //
gzhan la sha chang bud med dang //
sgog pa sogs spang gtsang sbra bya //
'phral gyi nus pa 'dod pa la //
smra bcad grangs dang bcas pa 'don //
bla med dngos grub 'dod pa la //
gzhung bzhin rtags rdzogs bar du 'don //
phyag rgya chen po 'dod pa la //
de nyid gsum gsal yun du 'don //
nus pa myur du skye 'dod pa //
smra ba bcad pas dngos grub 'phel //
lo gcig rang gar bzlas pa bas //
zla gcig smra bcad nus pa che //
yul du lo gcig bsgrubs pa bas //
dben par zhag gcig brten pa legs //
sgrub pa sngags kyi rnal 'byor pas //
gdams pa nyer gcig 'di ldan na //
tshe dang mchog dang thun mong 'grub //
sngags bzla ba'i man ngag slob dpon chen po nA ro pas mdzad pa rdzogs so //
paN+Di ta de nyid dang lo tsA ba mar pa chos kyi blo gros kyis byang puSh+pa ha ri'i dgon par bsgyur cing zhus te sgom sgrub kyis gtan la phab pa'o //
gzhan yang 'di lta ste /
nus pa mi zad par byed na /
gang sgrub kyi sngags sham du rten 'brel snying po btags nas bdun phrag gcig bsgrub bo //
yang gzhan la dbang bskur mang po byas pa'am /
bsrung ba byas sam /
zlog pa byas sam /
'dre brdung byas pa sogs kyis nus pa nyams 'gro bas de gso na /
yi dam lha'i bsnyen pa sor chud thabs la /
bum chu rten 'brel snying po'i gzungs sgrub byas la khrus bya'o //
yang dus min 'chi ba zlog pa dang /
sngags kyi nus pa mi yal zhing byin rlabs che bar byed na /
sgom sgrub thams cad kyi thog mar A di kA di tshar gsum byas rjes sgom sgrub la 'jug
/thun mthar rten 'brel snying po gsum mam lnga'am bdun bzlas na /
nus pa brtan pas rab gnas su 'gro ba yin /
yang grangs ni /
brgya rtsa gsog na gcig ma tshang ba /
stong rtsa la brgya ma tshang ba /
khri phrag la stong ma tshang ba sogs ni /
rgyun chad pa zhes shin tu ngan pas grangs las lhag gam ma chad pa shis so //
yang /
sngags rnams bzla ba'i dus kyi tshe //
nyal nas ma yin langs nas min //
rgod cing ma yin chags shing min //
bza' btung dang ni bsres pa dang //
'bags chab ma blang bzla ba min //
gos gdan sprug sogs bya ba min //
ces so //
yang /
thun so so'i mthar bdag gi thun 'di la bsnyen grangs brgya stong sogs che ge mo bton pa'i dge ba'i rtsa ba 'di lhag pa'i lha mchog che ge mo khyed la 'bul bar bgyi'o //
de phul ba'i mthu la brten nas sems can thams cad kyi don du /
bdag gi tshe 'khor ba thog ma med pa nas da lta'i bar gyi sgrib gnyis bag chags dang bcas pa byang zhing dag pa dang /
sa mchog rdo rje 'dzin pa'i go 'phang thun mong phrin las rnam pa bzhi'i dngos grub da lta nyid du 'grub par mdzad du gsol /
dkon mchog gsum gyi bka' bden pa chen pos bden pa 'di 'grub par gyur cig
/ces dang /
rten 'brel snying po ci 'grub bzla'o //
yang sngags phreng rdog gi grangs su brtsi ba'i skabs mi dang gtam shor na phreng rdog bzhi /
glo lu na lnga /
sbrid pa byung na bcu /
glal na lnga /
mchil ma dor na gcig rnams grangs su mi brtsi bar slar ldog go
/yang /
rten gtor khyi la shor ba dang //
mal gdan nam mkha'i mthongs su sprugs //
rwa dang rus pa'i phreng ba bgrang /   thod phreng ma gtogs /
'di ni lha sgrub zhud pas spongs //
zhes kyang 'byung ngo //
yang jo bo rje dpon slob ni /
dus chen bzhi po gang rung dus //
dge ba 'bum du rgyal bas gsungs //
sher snying tshar gcig bton pa na //
'bum tshar nyi shu bton par 'gyur //
tshul khrims ldan pa'i dge slong ni //
gcig la gdugs tshod bshos drangs na //
dge slong sa ya phrag brgya la //
'tsho ba phul ba'i bsod nams thob //
ces gsungs /
paN chen shAkya shrIs ni /
dus chen bzhi dang tha mal pa'i /
khyad par bsil bu myang 'das las //
sa ya phrag brgya'i 'gyur du gsungs //
nyi ma gza' yis zin pa'i dus //
bye ba dag ni 'bum 'gyur te //
zla ba bye ba bdun 'gyur ro //
dus chen bzhi por nyi zla bzung //
de dag bsod nams khyad par 'phags //
zhes gsungs so //
chag lo tsA bas dus chen bzhi la /
nas rdog gcig sbyin pa btang na /
nas rdog sa ya phrag brgyar 'gyur /
de nas khal du bsdoms na khal bdun brgya dang bre bcu bdun phul bzhi 'khyor ba bzhi 'ong /
zhes gsungs so //
yang mkhas grub chos rje dge legs dpal bzang pos /
lha gang yin yang cho ga'i mgo mjug tshang ba bsgrubs rjes bgrang phreng las mthun rang rang lugs kyi gsung rdo rjer bskyed la ye shes pa gzhug nas bzlas pa'i mthar thug pa byas rjes /
lha yongs su gyur pa bgrang phreng gi rnam pa'am gshin rje la sogs la khrag 'dzag pa'i mgor bltas la /
rang rang gi spro bsdus dmigs pa ji ltar bshad pa ltar gsal bzhin pa'i smra bcad byas pa'i bzlas pa ci tsam grub pa rnams ni bsnyen pa'i grangs su brtsi ba'i grangs 'dzin la /
thun mtshams dang /
bza' btung dang /
gtam gleng ba sogs dang /
'gro ba'i tshe bzlas pa'i sngags rnams bsnyen pa'i grangs su mi brtsi bar gsungs /
'on kyang bar chad bsrung ba dang /
ngag nus bskyed pa dang /
lha'i thugs rgyud bskul ba dang /
chad lhag gi kha 'gengs pa sogs kyi slad du bshang gci dor skabs tshun chad du sngags bzla ba gal che la /
de rnams bsnyen grangs su mi brtsi bar gsungs pa ni shin tu legs la /
yang bla ma 'ga' zhig yi dam bde mchog lta bur bsgoms nas sngags dgyes rdor lta bur bzla ba ni /
ches shin tu mi 'thad la /
des thams cad 'gre bar 'dug cing de sogs 'ga' zhig gsungs nor 'dug go
/slob dpon pad+mas mdzad pa'i man ngag gser phreng du /
bsnyen pa nye bsnyen drod tshad thob /
bsnyen pa'i grangs ni sa ya gcig yin /   bye ba bcu la zer ba 'dug
/dus bdun phrag bdun pa gsum zer ba yin /
rtags rab dngos 'bring nyams tha ma rmi lam du gsungs so //
tshad du ma phyin skyon yin te //
tshad las 'phags pa yon tan yin //
bsnyen pa rdzogs nas sgrub pa brtsam //
grangs ni khri yin dus zhag gcig
/mtshan ma gsum thon stobs ldan pa //
sgrub pa'i drod tshad yin par bshad //
phrin las zhi rgyas dbang drag dang //
gsad gso dbab gcad la sogs pa //
gang byed sgrub pa chen po yin //
zhi bas tshe ring nad med 'gyur //
rgyas par sbyar bas phun sum tshogs //
dbang gis khams gsum dbang du sdud //
drag pos dgra bgegs 'dul bar byed //
mtshan ma bla rtags dbang med du //
dgug gsod gcod pa srog gi rtags //
'byung ba g.yo dang thog ser dang //
cho 'phrul ltas ngan la sogs pa //
mngon sum nyams dang rmi lam snang //
'di nyid rtags su shes par bya //
zhi ba dag la grangs mang yang //
zug rngu med cing gnod mi 'gyur //
rgyas pa'i las la grangs mang yang //
gnod dang nyes pa med pa yin //
dbang du sdud dang drag po'i sngags //
tshad las 'das na sngags pa dag
/tshe thung nad mang dgra bgegs 'byung //
gsad sngags tshad las 'das pa na //
sngags pa dus min 'chi bar 'gyur //
thog ser dbab pa'i sngags la ni //
tshad las 'das na yul khams phung //
gzir mnan sngags ni tshad 'das na //
sngags bdag nus pa bcom pa'i phyir //
dam tshig nyams nas las mi 'grub //
ltas ngan dbab sngags tshad 'das na //
ltas ngan bdag gi 'khor la 'ong //
de phyir drod tshad brtags pa gces //
nang dang gsang ba yang gsang gter //
grangs dus mtshan ma gong ma bzhin //
des kyang gal te ma 'grub na //
spogs chog spogs pa'i las rnams kun //
rim pa bzhin du mkhas par bya //
des kyang ma 'grub gnad la dbab //
bzlog cing gnad dbab dkrug cing gsad //
gzir gnon la sogs ci rigs bya //
de nas bdag nyid dam ldan pas //
tha mal mi ldangs yi dam gyi //
rgyun gyi ting 'dzin gsal bya zhing //
snang stong dbyer med bsgom par bya //
'das dang ma 'das srung ma la //
mchod dang skong dang bstod pa dang //
bsnyen sgrub las rim gtso byed pa'i //
sngags pas rgyun du 'di ltar bya //
sngon du yi dam rgyud bzhin bsgrub //
rjes su las mkhan bsgrub par bya //
srog snying tshad dang ldan par bzla //
phrin las gang byed las mkhan bskul //
rang nyid yi dam rgyun du bsgom //
rtag tu de ltar bsgrub par bya //
mthu dang byin rlabs dpag tu med //
sngags dang bsgom pas dngos grub thob //
phyi nang gsang ba yang gter gyi //
gsang chen gyi ni bsgrub pa 'o //
zhes gsungs 'dug pa rnams sngags pa la shin tu gal che bar snang bas khol bur bris pa yin no //
'di rnams 'bri khung pa skyu ra'i sngags rgan chos kyi grags pa zhes 'bod pa rim pa gnyis la gtso bor 'dzin pa /
deng sang gi ban sngags rnams ltar grong chog dang zol zog la mi lta ba des /
rgyud bstan bcos rnams bltas pas nyer mkhor 'dug pa rnams khol bur zin bris thun du bsags nas bris pa yin no ///
/
