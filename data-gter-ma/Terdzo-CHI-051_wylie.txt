@#//
gcod yul gyi dbang chog 'khor 'das gzhi grol zhes bya ba bzhugs so //
oM swasti /
'khor 'das chos kun ka dag gzhi dbyings su //
rang grol nam mkha'i rdo rje 'gyur ba med //
gzung 'dzin 'ching ba gcod mdzad yum chen dang //
dbyer med drin can bla mar phyag bgyi 'o //
'dirazab lam gcod kyi man ngag las /
dbang bskur chos kyi sgo 'byed du grags pa'i byin rlabs kyi cho ga bsgrub pa la gsum /
sbyor ba yo byad kyi gshom /
dngos gzhi sgrub pa'i thabs dang /
byin rlabs kyi cho ga'o //
dang po yo byad bsham pa ni /
dus khyad par can la dben pa'i gnas su maN+Dal pad+ma 'dab bzhi phyogs mdog tshom bu can rdor rwa me ri dang bcas bris steng du /
many+dzi la gtor ma zlum po lnga tshom sha mar bu ram gyis brgyan pa la sku gzugs kyi tsaka li dang mda' dar btsugs pa bkod /
de'i phyogs bzhir bum pa /
dbu rgyan /
rdo rje /
dril bu rnams dang /
mdun du gtor ma gsum dang mchod pa lnga /
tshogs rdzas /
spyod pa'i chas sogs 'og tu dgos pa thams cad tshogs par bya'o //
gnyis pa sgrub pa'i thabs la /
phyogs skyong dang gzhi bgegs la gtor ma btang nas mtshams bcad /
phyi nang gi mchod pa rnams byin gyis brlabs nas /
mdun gyi nam mkhar tshogs zhing gsal btab pa la skyabs sems dang tshad med bzhi bsgom pa rnams sngon du 'gro bas dngos gzhi ni /
oM swa b+hA wa shud+d+haHsarba d+harmAHswa b+hA ba shud+d+ho\u0f85 haM/
zhes brjod pas chos thams cad rang bzhin gyis rnam par dag pa'i stong pa nyid du sbyang /
stong pa'i ngang las snang srid dag pa chos kyi 'byung gnas chen po'i dbyings su dur khrod 'bar ba'i gzhal yas khang gi dbus /
sna tshogs pad+ma 'dab ma bzhi pa'i lte bar /
oM badzra DA ki nI hU~M/
zhes brjod pas rdo rje mkha' 'gro ma sngon mo rdo rje'i thor tshugs can /
oM bud+d+ha DA ki nI oM/
shar du sangs rgyas mkha' 'gro ma dkar mo 'khor lo'i thor tshugs can /
oM rat+na DA ki nI trAM/
lhor rin chen mkha' 'gro ma ser mo rin po che'i thor tshugs can /
oM pad+ma DA ki nI hrIH
nub tu pad+ma mkha' 'gro ma dmar mo pad+ma'i thor tshugs can /
oM karma DA ki nI AH
byang du las kyi mkha' 'gro ma ljang gu rdo rje rgya gram gyi thor tshugs can /
thams cad kyang zhal gcig phyag gnyis spyan gsum pa /
gcer bu bcu drug lon pa'i lang tshos sgeg cing khro 'dzum chags nyams rgyas pa /
phyag g.yas gri gug 'phyar zhing g.yon thod khrag thugs kar 'dzin pa'i gru mor kha T+wAM ga brten pa /
skra grol zhing phyag rgya lngas brgyan pa /
mi mgo skam po lnga'i cod pan dang /
rlon pa lnga bcu'i do shal 'phyang ba /
zhabs g.yas bskum zhing g.yon brkyang ba'i skyil krung phyed pa'i gar gyis pad nyi dang ro'i gdan la rol pa /
mtha' yas pa'i 'od zer spro zhing rang rigs kyi 'khor tshogs bye ba grangs med pas bskor ba'i gtso mo'i steng gi nam mkhar /
rtsa ba'i bla ma dang gnyis su med pa'i ma gcig ye shes kyi mkha' 'gro lab kyi sgrol ma sku mdog dkar gsal mdzes 'dzum bzhad pa'i nyams can /
gcer bu rus pa'i rgyan can dbu skra sil bur grol ba /
phyag g.yas gser gyi DA ma ru dang g.yon dngul dkar gyi dril bu 'khrol ba /
zhabs g.yon brkyang ba'i gar stabs kyis 'gying ba /
sprul pa'i pho nya grangs med spro zhing khams gsum zil gyis gnon pa'i bdag nyid can du bzhugs pa la /
bka' brgyud kyi bla ma dkon mchog rin po che rnam pa gsum sogs skyabs gnas thams cad kyis bskor ba sprin phung gtibs pa ltar gsal bar gyur /
thugs ka nas 'od zer lcags kyu lta bu 'phros pas mkha' khyab kyi rgyal ba thams cad ye shes kyi 'khor lor sad par bsam la /
spos dang cang te'u rkang gling gi rol mor bcas pa'i gdung dbyangs kyis /
phaiM/
'og min chos dbyings pho brang nas //
rtsa brgyud bla ma gshegs su gsol //
sgyu 'phrul rang snang zhing khams nas //
yi dam lha tshogs gshegs\u0f8e
o rgyan sprul pa'i zhing khams nas //
ye shes mkha' 'gro gshegs\u0f8e
nyi shu rtsa bzhi'i gnas mchog nas //
dpa' bo DA ki gshegs\u0f8e
dam tshig rjes 'brang zhing khams nas //
bstan srung chos skyong gshegs\u0f8e
bla ma yi dam mkha' 'gro'i tshogs //
'khor du mkha' 'gro mang pos bskor /
khyed kyi rjes su bdag sgrub kyis //
byin gyis brlab phyir gshegs su gsol //
rigs kyi thor tshugs ldems se lde ma //
dar gyi cod pan pu ru ru //
rgyan cha mang po khro lo lo //
rol mo mang po di ri ri //
glu len gar byed khyugs se khyug
/'bum phrag 'khor tshogs sha ra ra //
byin gyis brlab phyir gshegs su gsol //
gnas mchog 'di ru byin phob la //
sgrub mchog bdag la dbang bzhi skur //
bgegs dang log 'dren bar chad sol //
mchog dang thun mong dngos grub stsol //
gu ru de wa DA ki nI sa pa ri wA ra e h+ye hi /
zhes pas spyan drangs pa rnams /
dzaHhU~M baM hoHsa 'gug gzhug bcing mnyes dbyer med du byas /
slar yang snying ga'i 'od zer gyis dbang gi lha rnams spyan drangs pa la mchod cing gsol ba btab pas /
de rnams kyis oM sarba ta thA ga ta a b+hi She ka te sa ma ya shrI ye hU~M/
zhes gsung zhing bdud rtsi'i chu rgyun gyis dbang bskur /
sku gang /
dri ma dag
/chu'i lhag ma spyi bor 'khyil ba las rnam par snang mdzad sogs rang rigs kyis dbu brgyan par bsam nas /
oM/
chos dbyings nam mkha'i khams nyid las //
longs spyod yul du cir yang snang //
me tog bdug spos mar me dang //
dri chab zhal zas rol mo dang //
gzugs mdzes sgra snyan bsung zhim dri //
ro bda' reg bde'i khyad par sogs //
dpag yas mchod pa bsam mi khyab //
rtsa brgyud bla ma yi dam lha //
mkha' 'gro dam can srung ma sogs //
mchod 'os kun la gus pas mchod //
dgyes shing brtse bas bzhes su gsol //
oM gu ru de wa DA ki nI sa pa ri wA ra puSh+pe pra tIts+tsha swA hA/
de bzhin du shab+da'i bar dang /
gong gi mtshan sngags mthar sarba pany+tsa a mr-ita kha raM khA hi /
zhes sman mchod dang /
gtor ma dang po dkyil 'khor lha tshogs dang /
gnyis pa chos skyong rnams la /
gsum pa gzhi bdag rnams la so so'i mtshan sngags mthar i daM b+ha lin+ta kha kha khA hi /
zhes btags pas phul la slob ma'i rgyud la nyams rtogs khyad par can skye ba'i phrin las bcol /
de nas rang nyid logs su dbye bas dkyil 'khor pa'i gsal snang bton nas /
bdag gi lus dang longs spyod dang //
dus gsum dge ba'i dngos po kun //
yum chen sras dang bcas la 'bul //
bzhes nas byin gyis brlab tu gsol //
mos gus kyi gdung shugs drags pos /
'og min chos dbyings pho brang du //
yum chen sher phyin byin rlabs can //
byin rlabs can la gsol ba 'debs //
zhes sogs bla ma brgyud pa'i gsol 'debs sngon du 'gro bas ting nge 'dzin gyi dbang bzhi blangs te bla ma'i rdo rje gsum dang rang gi sgo gsum dbyer med pa'i ngang bskyang ba ni khrid yig ltar bya'o //
de nas tshogs rdzas yod na byin rlabs dang mchod pa sogs cho ga gang 'os nas len /
longs spyod pa ni dbang gi mthar bya ba yin no //
gsum pa byin rlabs kyi cho ga ni /
slob ma rnams khrus bya /
bgegs bskrad /
chos bshad ci rigs pas mtshams sbyar nas /
maN+Dal phul /
me tog dang bcas pa'i thal mo sbyar nas gsol ba gdab pa ni /
'gro ba'i bla ma ston pa po //
sdug bsngal rgya mtshor bying ba la //
mgon po khyed ni dpal du byon //
de ring bka' drin gnang du gsol //
zhes lan gsum /
skabs 'dir sher snying gi mdo bdud zlog dang bcas pa dpon slob thams cad kyis byed pa'ang yod /
de la skyabs su 'gro ba dang sems bskyed pa gang shes shig sngon du 'gro bas /
slob dpon bdag la dgongs su gsol //
'khor ba sdug bsngal rgya mtsho las //
bdag gis 'gro rnams bsgral ba'i phyir //
mi dge spangs pa'i tshul khrims dang //
dge ba chos sdud tshul khrims dang //
sems can don byed tshul khrims gsum //
bdag gis rtag tu gzung bar bgyi //
deng nas brtsam ste mi gtang zhing //
gus pa'i tshul gyis gzung bar bgyi //
zhes lan gsum gyis sdom pa gzung /
de nas dngos gzhi la nam mkha' sgo 'byed kyi ngo sprod dang /
chos dbang sems la bskur ba'o //
dang po spros bral dngos med la brten pa dang /
spros bcas dngos po la brten nas ngo sprod pa gnyis las /
dang po ni /
khyed rang rnams lus gnad drang por bsrang /
rlung rang sor bzhag
/dus gsum gyi rtog pa bcad nas snga ma 'gags /
phyi ma ma skyes pa'i da ltar gyi shes pa skad cig ma de ka'i ngo bo la che re ltos shig
/de'i tshe snang ba phyi ru ma lus /
rig pa nang du ma chad pa'i snang stong spros bral de ka la hrig ge sgrims /
lhod kyis glod pas so so rang rig gi ngo bo shar ba de ka yengs med kyi ngang nas rang ngo la bltas pas /
yod med rtag chad skye 'gag 'gro 'ong gang gi'ang phyogs su ma lhung pa'i rtsa bral rjen pa rig bya rig byed thams cad las 'das pa de ka
/don dam shes rab kyi pha rol tu phyin pa zhes bya ba de yin pas ma yengs par skyongs shig
/gang yang yid la ma byas na //
bag chags mi 'byung sa lam rdzogs //
zhes gsungs pa bzhin /
shes par gyis shig
/ces sogs blo dang 'tsham par bshad do //
de lta bu'i gnas lugs mi rtogs shing 'phung ba ni bdag gces 'dzin 'di yin pas /
lus 'di la bdag 'dzin snyem 'phrig rdul tsam yang med par gnod byed 'byung po thams cad la rgyangs kyis thongs shig
/phaTaH
yang /
lus sems gces par 'dzin pa'i rnam rtog kho rang gi ngo bo la cher gyis ltos la dbyings su zhog cig
/phaTaH
ces mtha' bskyang /
'dir 'og nas 'byung ba'i lus gnad bca'/
gnyis pa spros bcas dngos por brten nas ngo sprad pa ni /
dran rig thams cad kyi 'char gzhi rnam par shes pa zhes bya bas lus la til 'bru la mar gyis khyab pa bzhin gnas pa /
me long la has btab pa bzhin rkang mthil gnyis su 'ub kyis 'dus pa thig le dkar po bya sgong tsam gnyis su song /
rkang pa'i sbubs brgyud gsang gnas su gcig tu 'dril nas cung zad 'dug
/de bzhin du lte ba /
snying ga
/mgrin pa /
spyi gtsug rnams su rim gyis drangs pa tshangs bug nas 'thon la khad 'dug pa /
phaTaH
ces brjod pas rgyangs kyis thon /
rnam smin gyi lus de sde brgyad rnams la gzan du bor /
rig pa nam mkha' dang dbyer med du phrug gi 'dres pas stong nyid spros bral gyi dbyings su khres se bor la zhog cig
/phaTaH
ces brjod dmigs pa 'di lan gsum bskyar ba las /
lus gnad dang po la chos bdun /
gnyis pa la tsog pu 'phongs sa la ma reg cing lag pa snying gar rdo rje bsdam pa'i rgya /
gsum pa rdo rje rtse gsum pa'i 'dug stangs te gsum ka thang sha chod cing mig gyen du blta ba la bslab bo //
gnyis pa chos dbang sems la bskur ba ni /
byin 'beb pa dang /
dbang bskur ba gnyis las /
dang po ye shes lha'i byin 'beb ni /
slob dpon gyi thugs ka nas 'od zer 'phros mkha' khyab kyi rgyal ba thams cad mkha' 'gro rigs lnga'i rnam par byon pa dang /
bla ma dang dkyil 'khor pa'i thugs ka nas kyang mkha' 'gro'i sprin phung mdzes pa'i gar stabs dgyes pa'i bzhad sgra dang bcas te /
kha ba bu yug 'tshubs pa ltar 'ur ding gis byung ba rdo tshan la kha ba babs pa bzhin khyed rang rnams la sib sib thim par mos nas spos dud rol mo'i sgra dang bcas te gong gi lha'i bskyed sngags kyi mthar /
A be sha ya a A/
zhes btags pa drag tu brjod /
'di dag tu ye shes pa phebs pa'i ltas kyang 'byung ngo //
mthar tiSh+Tha badzra zhes brtan par byas /
pra t+sh+mi pU dza hoH
zhes rig pa'i me tog 'bul /
he badzra pA sh+ya /
zhes dkyil 'khor blta bar bskul nas /
mdun bskyed bzhugs tshul dang mthun par lha ngo bstan nas /
gnyis pa dbang dngos la rgyud snod rung du byed pa bum dbang dang /
'bras bu ye shes skye ba'i mchog dbang ngo //
dang po ni /
rigs lnga'i mkha' 'gro so sos rang rang gi rdzas rnams thogs nas rim pa bzhin dbang bskur bas de dang de'i rtogs pa rgyud la skyes par bsam zhing /
rdo rje mkha' 'gro chu yi dbang //
de ring khyod la bskur bar bya //
sangs rgyas thugs ni rab bsgrub phyir //
rdo rje mkha' 'gror khyod gyur cig
/oM badzra DA ki nI a b+hi Shiny+tsa hU~M/
zhes bum pas dbang bskur /
rin chen mkha' 'gro dbu rgyan dbang //
de ring khyod la bskur bar bya //
sangs rgyas yon tan rab bsgrub phyir //
rin chen mkha' 'gror khyod gyur cig
/oM rat+na DA ki nI a b+hi Shiny+tsa hU~M/
zhes dbu rgyan bkon /
pad+ma mkha' 'gro rdo rje'i dbang //
de ring khyod la bskur bar bya //
sangs rgyas gsung ni rab bsgrub phyir //
pad+ma mkha' 'gror khyod gyur cig
/oM pad+ma DA ki nI a b+hi Shiny+tsa hU~M/
zhes rdo rje gtad /
las kyi mkha' 'gro dril bu'i dbang //
de ring khyod la bskur bar bya //
sangs rgyas phrin las rab bsgrub phyir //
karma mkha' 'gror khyod gyur cig
/oM karma DA ki nI a b+hi Shiny+tsa hU~M/
zhes dril bu gtad /
sangs rgyas mkha' 'gro ming gi dbang //
de ring khyod la bskur bar bya //
sangs rgyas sku ni rab bsgrub phyir //
bde gshegs mkha' 'gror khyod gyur cig
/oM bud+d+ha DA ki nI a b+hi Shiny+tsa hU~M/
zhes ming dbang bskur /
de ltar dbang lnga bskur pas phung po lnga rigs lngar gnas bsgyur /
nyon mongs pa lnga ye shes lngar dag
/khams lnga yum lngar dag pa ste thun mong rig pa'i dbang lnga 'o //
bdag po'i dbang ni mkha' 'gro sde lnga'i tsaka li dang /
glegs bam /
me long rnams gnas gsum du bzhag la /
sangs rgyas kun kyis byin brlabs pa'i //
rdo rje mkha' 'gro'i sku gsung thugs //
blo chen khyod kyis gzung bar gyis //
sangs rgyas kun dang mnyam par 'gyur //
oM badzra DA ki nI kA ya wA ka tsit+ta b+ha ra a b+hi Shiny+tsa hU~M/
zhes bdag po'i dbang ngo //
spyod pa'i rjes gnang ni /
mkha' 'gro kun gyis legs byin pa'i //
rgyan dang brda skad de bzhin nyid //
dbang sdud bden med ston pa'i sgras //
dpa' bo chen por dbang bskur ro //
zhes pa sngon du 'gro bas 'og nas 'byung ba'i sngags tshan lngas chas rnams rim par gtad pa'am /
spro na /
'di ni mkha' 'gro thams cad kyi //
pha rol phyin drug mtshan ma'i rgyan //
'di nyid thogs la bdud rnams chod //
rgyan drug phyag rgyas dbang bskur ro //
oM ma hA DA ki nI kA ya a b+hi Shiny+tsa hU~M/
ces rus pa'i rgyan drug bskon /
oM ma hA DA ki nI wA ka a b+hi Shiny+tsa hU~M/
ces pas dbyings rig bsre bas /
phaTaH
lan gsum brjod /
'di ni mkha' 'gro thams cad kyi //
don dam stong nyid snying rje'i don //
don 'di bsgom zhing bdud rnams chod //
chos nyid don gyis dbang bskur ro //
oM ma hA DA ki nI tsit+ta a b+hi Shiny+tsa hU~M/
zhes pas yum don skyong du gzhug
/'di ni mkha' 'gro thams cad kyi /
khams gsum dbang du sdud pa'i sgra
/sgra 'di sgrog cing bdud rnams chod //
cang te'u sgra yis dbang bskur ro //
oM ma hA DA ki nI gu Na a b+hi Shiny+tsa hU~M/
zhes pas cang te'u dkrol du gzhug cing khams gsum dbang sdud kyi dgongs pa bskyang /
'di ni mkha' 'gro thams cad kyi //
snang srid bden med ston pa'i skad //
skad 'di sgyur zhing bdud rnams chod //
mi rkang gling bus dbang bskur ro //
oM ma hA DA ki nI karma a b+hi Shiny+tsa hU~M/
zhes pas rkang gling 'bud du gzhug snang srid bden med rtogs pa'i nyams bskyang /
brtul zhugs spyod pa'i dbang ngo //
gnyis pa 'bras bu ye shes skyed pa mchog dbang gsum las gsang dbang ni /
gtso mo rdo rje mkha' 'gro ma'i kha T+wAM ga yab tu gyur pa dang snyoms par zhugs pa'i byang sems b+ha ga nas thon pa lce thog tu bzhag par mos nas /
sangs rgyas kun gyi sku gsung thugs //
thabs dang shes rab gnyis med pa //
gsang ba'i gnas las legs byung bas //
rigs kyi bu khyed dbang bskur ro //
oM badzra shu la rak+ta a mr-ita hU~M/
zhes pas gsal stong zung 'jug gi rtogs pa bskyed /
shes rab ye shes ni /
yum rdo rje mkha' 'gro ma dang 'du shes gsum ldan gyis snyoms par zhugs par mos te /
stong pa snying rje dbyer med pa'i //
bde chen thabs dang shes rab 'di /
khyod kyis rtag tu brten par gyis //
sangs rgyas kun dang mnyam par 'gyur //
oM badzra ma hA su kha shUn+ya tA hU~M/
zhes snyoms par zhugs pas bde stong zung 'jug gi rtogs pa bskyed //
dbang bzhi pa ni /
yul thams cad yul can rig pa'i dbyings su spros pa dang bral bar bzhag la /
'di ltar 'khor 'das brtan g.yo'i tshogs //
sgyu 'phrul chen po'i rang bzhin can //
thams cad chos sku mnyam pa nyid //
rigs kyi bu khyod dbang bskur ro //
oM sarba d+harmAHswa b+hA wa shud+d+ho\u0f85 haM/
zhes chos thams cad shin tu rnam par dag pa bde stong mchog gi rtogs pa bskyed /
de nas gtor dbang ni /
maN+Dal steng gi gtor ma de tshig gi spros pa rgyas bsdus ci rigs pas bskyed sngags rnams bzhag ste /
mdun bskyed bzhin gsal thebs par brda sprad nas /
cang te'u'i sgra dang bcas pa'i mos gus kyi gdung dbyangs drag pos bla ma brgyud pa'i gsol 'debs kyis thugs rgyud bskul bas /
gtor ma'i lha tshogs thams cad ma gcig ye shes kyi mkha' 'gro'i skur 'dus /
de nyid skyabs gnas kun 'dus kyi ngo bor gyur pa'i gnas gsum du oM AHhU~M gnas pa las 'od 'phros /
slob bu'i gnas gsum du thim /
sgo gsum gyi sgrib pa dag
/sku gsung thugs kyi byin rlabs zhugs /
lha tshogs kyi rdo rje gsum dang khyed rang gi sgo gsum dbyer med par mos su bcug nas /
gtor ma spyi bor bzhag la /
hU~M/
dus gsum sangs rgyas thams cad kyi //
sku gsung thugs kyi byin brlabs shing //
dngos grub rnam gnyis 'byung 'gyur ba'i //
gtor ma'i dbang bskur sbyin par bya //
oM AHhU~M gu ru de wa DA ki nI kA ya wA ka tsit+ta ba lin+ta a b+hi Shiny+tsa hU~M/
zhes pas dbang bskur ba'i mthar gtor ma'i lha 'od du zhu /
khyed rang gi spyi bo nas sib kyis thim pas gtor zan dngos grub bdud rtsi'i rgya mtshor 'khyil ba khyed rang rnams kyis thob par mos shig
/ces sngar gyi sngags kyi mthar sarba sid+d+hi pha la hU~M/
zhes cung zad byin pa las pra brtag ste /
zan zhi ba /
mar rgyas pa /
bu ram dbang /
shas mngon spyod 'grub bo //
zhes lung bstan /
rjes khas blangs /
maN+Dal yon 'bul dang /
tshogs la rol zhing rjes chog yig brgya bzod gsol lha gshegs shis brjod dang bcas pa rnams bya'o //
cho ga 'di ni dbang rgyas pa'i lugs su byas pa yin gyi /
snying por dril na mdun bskyed mthong ba bstan pa'i rjes nyid du rus pa'i rgyan drug gtad pa sogs phrin las lnga'i rjes gnang dang /
de rjes gtor dbang dkyus bzhin byed pa 'bring po'i lugs dang /
shin tu bsdus pa'i lugs ni /
byin 'beb kyi rjes su gtor ma gsal 'debs sngon 'gros gtor dbang bskur ba kho nas kyang chog ste yig rnying gi brjod don 'brel ba'i phyir ro //
des na 'bring bsdus gang byed kyi yo byad bshams pa'ang skabs de dang mthun par bya'o //
rnam 'a~Xgyur 'gags me~Xd 'khor 'das chos //
rig rtsal rdo~X rje~X rang grol du //
byed pa gcod yul zab mo'i dbang //
brjod bde don tshang snying por dril //
zab mo gcod yul gyi dbang bskur lag len snying por dril ba 'di ni mchog sprul kun bzang pad+ma legs grub kyi gsung gis ring mo nas bskul zhing /
nye char gser bzang bya btang rnal 'byor gyi dbang phyug 'gyur med klong grol gyis gsol ba btab pa'i ngor 'gyur med rdo rjes spel ba'o ///
/
