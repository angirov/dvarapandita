@#//
nam snying tshe sgrub dbang gi mtshams sbyor bzhugs so //
na mo badzra a mi tA yu She /
'chi med rig 'dzin thugs kyi bcud //
yab zab tshe sgrub a ta'i lugs :
byin rlabs bcud dril smin dbang gi
/mtshams sbyor bdud rtsi'i gru char spro //
de yang dang po rtsa gsum gyi zhal thang bshams shing mdun du stegs kyi khar maN+Dal la rdul tshon gzhung mthun nam /
tshom bu gang rung gi steng du many+dzi'i khar dpal gtor rgyan ldan gyi rtser /
sku rten tsakli yod na btsugs /
mdun du sman raka gtor gsum /
mchod pa phreng tshar /
las bum gang bder /
tshe ril chang yang bkod /
sngon 'gro dkar bgegs /
spos thun DA dril sogs 'du byas la /
las byang bsnyen pa yan /
grangs gsog dgos min dbang bskur gyi grangs sam long skabs dang bstun /
bdag 'jug dbang len /
hrI:
rang gi rang rig sogs kyis gtor ma spyi bor bzhag
/tshe ril chang dngos grub tu rol /
las bum du rta mgrin bskyed bzlas kyang bya /
de nas slob ma rnams 'tshogs la /
ji ltar bltams pa sogs kyi khrus dang sngon gtor bran /
dkar bgegs pad+ma badzra ltar gtang /
gu gul bdug
/yungs dkar brab /
srung 'khor /
hrI:
snang srid lha yi sogs dang /
maN+Dal bkye bsdu bya /
'o nam mkha' dang mnyam pa'i sems can thams cad mgon po tshe dang ye shes dpag tu med pa'i go 'phang la 'god par bya /
de'i ched du tshe dbang zab mo zhu snyam pa byang chub kyi thugs bskyed gsal btab nas gsan 'tshal /
de yang bsod nams kyi tshogs rgya chen po las grub pa'i mi lus rin po che khams drug ldan pa 'di'ang /
srog bcad pa'i dbang gis tshe thung ba dang /
rdeg rdung rngan chen byas pas nad mang zhing /
khyad par sum cu kha ral gyi dus su glo bur gyi 'chi rkyen bsam gyis mi khyab pa de dag kyang las sngon song gi 'bras bu bslu med smin par nges pas /
mo bon rtsis sogs kun rdzob kyi srung skyob spyi dang /
khyad par srog gcod kyi mchod sbyin sogs sdig dang 'dres pa'i dge bas 'phral phug gnyis kar rnam smin log par 'gyur bas /
rgyu srog gcod spang zhing mi 'jigs pa srog gi sbyin pa sogs chos dang zang zing gi gtong ba la goms pas tshe sring ba mdo sngags thun mong gi lugs dang /
rkyen rtsa gsum lha'i byin rlabs la brten te tshe sring ba ni sngags lugs khyad par ba ste thabs zab cing rgya che la 'phral phug gnyis kar rtag brtan bde ba'i dpal yon gong 'phel du 'gyur bas /
de lta bu'i rgyud dang man ngag sgrub thabs kyi rim pa gsar rnying bka' gter gdams ngag mtha' yas pa zhig bzhugs pa las /
da lam gyi skabs 'dir gsang sngags rnying ma gter gyi phyogs su gtogs pa mgon po tshe dpag med rdo rje slob dpon gyi rnam par rol pas nam mkha' ji srid skye 'chi 'das grongs mi mnga' bar 'ja' lus 'pho ba chen pos 'khor ba dong sprugs mdzad pa /
dus gsum kun mkhyen pad+ma sam+b+ha wa de nyid rgyal po khri srong lde'u btsan gyi thugs bzhed bskang phyir bod yul du bstan pa'i sgron me sbar bar mdzad pa'i skabs /
tshe gcig gis grub pa rnam gnyis mngon du brnyes pa'i lo tsA ba brgya rtsa brgyad kyi nang nas /
las can dag pa'i 'khor dgu'i ya gyal /
yang dag thugs kyi rig 'dzin gnubs ban nam mkha'i snying pos phyi rabs kyi don du g.yu'i maN+Dal phul nas gsol ba btab pas /
o rgyan rin po che ra sa 'phrul snang du rab gnas la phebs pa'i shul du /
ye shes sems dpa' sku tshab gzugs brnyan gyi rnam par byin gyis brlabs pa de'i zhal nas ji ltar gsungs pa'i tshe sgrub rdo rje'i tshig rkang rnams gnubs ban chen pos thugs nyams su bstar pas /
dgung lo nyis brgya lhag tsam bzhugs shing /
phyis sdig spyod rgyal po glang dar gyis bstan la 'tshe ba rtsom pa'i skabs su /
dri chu b+han+d+ha gang la brten te bskyed bzlas mdzad pa tsam gyis tshe lha'i dkyil 'khor mdun du lhags /
'od zer dri chu la phog pas khro chu khol ma dang thog zer du gyur nas rgyal po 'jigs shing spa bskangs /
sdig blon rnams kyang brgyal /
hU~M sgra bsgrags pas pha rol gzhan sems pham pa sogs dngos grub nus mthu gcig car thob pa'i zab chos de lta bu ma 'ongs da lta'i skal ldan las can rnams kyi don du /
khams kyi gnas chen nyer lnga'i nang tshan skyid 'byams sgrub gnas seng ge gnam 'phyong gi nye char nyi zla phug gi mdun zur 'gyur med rdo rje'i brag la rgyas btab pa /
chos rgyal mu khri btsad po'i skye mtha' sprul pa'i rig 'dzin chen po mi 'gyur rdo rje drag po nus ldan rtsal gyis las can du ma tshogs pa'i dbus su /
zla ba bdun du 'bad rtsol chen pos rdo rje'i rgya bkrol ba'i tshul mdzad pas /
yid ches ngo mtshar rmad du byung zhing byin rlabs kyi tshan kha lhag par che ba ni rdo rje'i gsung las /
chos rnams kun gyi don bsdus :
slob dpon pad+ma'i thugs bcud :
ma mo mkha' 'gro'i snying khrag :
nam mkha'i snying po'i chos skal :
tshe sgrub 'chi med btsan rdzong :
gsang sgrub rdo rje pha lam :
zhes bya ba'i dbang bskur gyi rim pa sgrub par byed pa la /
slob dpon gyis bgyi bar 'os pa rnams sngon du song nas /
khyed rang slob ma rnams kyi ngo skal du gyur pa maN+Dal 'bul ba zhu /
zhes maN+Dal phul du gzhug
/de nas khyed rang rnams rgyud dag par bya ba'i phyir /
bla ma dang rtsa gsum tshe lha'i dkyil 'khor dbyer med pa'i spyan sngar /
mkha' khyab kyi sems can thams cad gtan bde'i go 'phang la 'god pa'i phyir skyabs su 'gro ba dang sems bskyed snyam pas 'di'i rjes zlos mdzod /
hrI:
dus gsum rgyal ba'i sogs lan gsum /
des dbang don gyi ye shes skye ba'i snod rung du bsgrubs nas /
da byin 'beb ting nge 'dzin sgom pa ni :
hrI:
snang srid lha yi dkyil 'khor sogs /
de nas byin rlabs kyi gzhi dgod pa la yul snang sems gsum gdod nas gdan gsum tshang ba'i lha'i 'khor lor rdzogs pa de nyid brda sprad pa'i tshig brjod pa na /
yin pa la yin par gsal thob mdzod /
las bum chus bran la /
hrI:
he ru ka yi cho 'phrul las :
sogs nas sngags dang bcas DA dril spos rol bya /
de nas tshe lha ye shes kyi dkyil 'khor spyan 'dren pa ni /
hrI:
bde ba can dang sogs /
mthar hU~M ngar dang ldan pa'i sgras 'bod cing spos rol bya /
de ltar phab pa'i ye shes sems dpa' brtan par gyur par mos mdzod /
hrI:
'dir byon tshe yi lha tshogs sogs /
de nas dbang gi dngos gzhi'i don du maN+Dal /
da bde gshegs tshe yi pho brang gtor ma rin chen 'bar ba sku rten dang bcas pa 'di nyid thar pa chen po'i gzhal med khang /
'ja' zer thig le lu gu rgyud mu mtha' bral ba'i klong na /
ka dag rang rig rang gsal gyi rang mdangs 'od mi 'gyur ba tshe dpag med dam ye dbyer med thabs shes kha sbyor gyi tshom bu /
mkha' 'gro chos skyong dang bcas pa'i sku gsung thugs ye shes rdo rje'i 'od zer dpag tu med pa khyed rang rnams kyi gnas gsum du thim pas /
phung khams skye mched dug lnga bdag 'dzin dang bcas pa rang sar dag
/gzhi rdzogs klong yangs chen po 'chi med rdo rje dwangs ma'i srog tu smin cing grol /
gnas skabs su tshe bsod ye shes 'byor pa dbang thang klung rta nyams shing gud pa sor chud /
brtan dang g.yo ba'i dwangs bcud ma lus pa'i bla srog gi gter bsdus /
'chi med mgon po'i rdo rje bzhi dang dbyer med du gyur snyam pa'i mos pa mdzod /
tshe'i dpal gtor gyis dbang bskur te /
hrI:
rang gi rang rig gsal ba sogs sngags dang bcas brjod cing tshe ril chang yang sbyin /
grangs gsog skabs /
yang gtor ma 'chi med rdo rje tshe'i lha tshogs su gsal ba'i sku gsung thugs ye shes rdo rje'i 'od zer kha dog sna tshogs khyed rang rnams kyi gnas bzhir thim pas dbyer med du gyur snyam pa'i mos pa mdzod /
hrI:
rang gi rang rig gsal ba sogs sngar ltar gyi grangs 'dzin nas /
mthar /
de ltar yang zab a ti yo ga'i lugs kyi tshe dbang zab mo legs par grub pas gnas skabs su 'jigs pa brgyad dang bcu drug
/khyad par dus ma yin pa'i 'chi ba zlog cing /
mthar thug bcom ldan 'das mgon po tshe dpag med kyi dbyings dang ye shes su dbyer med du 'gyur la /
skabs su babs pa'i dam tshig
/srog gcod pa dang /
'dod pas log spyod gdug can ar la gtad pa sogs spang bya /
srog bslu nye 'don sAts+tsha btab pa sogs blang bya /
khyad par rang gi sgo gsum ye nas tshe lha'i rang bzhin de'i ting nge 'dzin dang ma bral bar slob snyam pas 'di'i rjes zlos mdzod /
gtso bos ji ltar sogs /
gtang rag gi don du maN+Dal /
lus longs spyod 'bul snyam pas 'di'i rjes zlos /
deng nas brtsam ste sogs /
de ltar tshe sgrub yongs kyi zab pa'i mthar thug gu ru rin po che'i thugs bcud 'chi med tshe yi dbang bskur legs par grub pas rang gzhan gyi don rgya chen po mdzod /
sbyin pa gtong zhing tshul khrims sogs brjod /
mthar 'khor gsum spros bral ka dag rdzogs pa chen po'i klong du mnyam par gzhag cing /
bkra shis dang bsngo smon gyi rgyas gdab par bya'o //
de ltar rig 'dzin mi 'gyur rdo rje'i skyes rabs kyi phreng ba bzhi pa mchog sprul gang de'i 'gro don ched du dbon karma bde gsal gyis bzhed ngor si tu pad+ma'i ming can gyis bkod pa bstan 'gro yongs la phan dang bde ba'i rgyur gyur cig
/shub+haM/
mang+ga laM/
'dir rig 'dzin rta mgrin mgon po'i phyag bzhes su khrus dang maN+Dal /
pad+ma badzra ltar dkar bgegs btang /
rang gzhung bgegs bskrad /
skyabs sems /
slob ma lhar bskyed spyan 'dren bzhugs gsol yan grub nas dbang tshig lan gsum brjod pa'i dang pos bum pa /
gnyis pas tshe gtor /
gsum pas sgrub dpe rnams gnas gsum bzhag la dbang bskur /
mthar snying po brjod la tshe ril chang sbyin /
shis brjod rjes kyi bya ba spyi ltar mdzad pa'i phyag srol snang ste zur mang phyogs su brgyud pa sogs kyis 'di kho na ltar mdzad kyin snang ngo //
'on kyang dkar bgegs ni dkyus tsam la spyi 'gre btang bas 'thus so //

//
