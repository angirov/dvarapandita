rdzogs pa chen po sde gsum las :
nang skor yi dam khro bo'i sgrub pa bzhugs so :
na mo gu ru :
nang skor yi dam khro bo'i sgrub pa ni :
gnyis su med pa'i lta ba klong yangs la :
chos sku thig le nyag gcig mngon par rdzogs :
kun nas gsal ba gang du'ang mi gnas shing :
phyogs kun la ni zhal phyag thal ler gsal :
de nyid zung 'jug ye shes gzugs kyi sku :
byol song pad+ma nyi zla'i gdan steng du :
rang rig rgyal po dpal chen mngon rdzogs ni :
smug nag sku ni nam mkha'i mtha' dang mnyam :
dbus zhal mthing nag bdun ni rngam pa'i tshul :
g.yas zhal dkar bdun g.yon zhal bdun dmar rnams :
'dzum zhing khro la chags pa'i nyams dang ldan :
rtsa ba'i phyag brgyad dang pos gri thod 'dzin :
de 'og zhing khams dang ni 'jig rten 'dzin :
gsum pas 'dod khams gzugs khams thig ler 'dzud :
lhag ma lnga rnams 'byung lnga phyag mtshan lnga :
yan lag phyag brgyas gri thod 'dzin pa 'o :
dpal chen rngam pa dur khrod rol pa'i chas :
rdo rje'i gshog brgyangs zhabs ni skyil krung bzhugs :
pang du ma rgyud lha mo kun gyi gtso :
mthing nag zhal dgu phyag ni bco brgyad kyis :
rdo rje dung khrag 'dzin pas yab la 'khyud :
kun gzhi bde gshegs snying po'i ngo bor gsal :
rnam shes tshogs brgyad dag pa'i khrag 'thung brgyad :
zhal gsum phyag drug dpal dang dur khrod chas :
g.yas pa rnams kyis rang rtags phyag mtshan dang :
g.yon pas dung khrag 'dzin pas yum dang 'khril :
gzhal yas rim pa so so thams cad du :
dpal chen ye shes sum brgya drug cu dgu :
'jig rten ma mo bdun brgya la sogs gsal :
ye shes chen po'i 'khor lo'i phyi khyams su :
byang sems theg dman rang rgyal nyan thos dang :
lha mi 'jig rten skyong ba'i gzugs kun gsal :
bar snang khor yug rig 'dzin rtsal 'chang dang :
steng du rdo rje dbyings dang phyogs mtshams la :
phyi rgyud sde gsum lha tshogs tshom bur shar :

A+o~M badzra kro d+ha ma hA shrI he ru kaHbadzra kro d+hI shwa rI bud+d+ha shrI he ru kaHbud+d+ha kro d+hI shwa rI rat+na shrI he ru kaHrat+na kro d+hI shwa rI pad+ma shrI he ru kaHpad+ma kro d+hI shwa rI karma shrI he ru kaHkarma kro d+hI shwa rI gu h+ya sa nu yak+sha rak+sha shrI he ru kaHkro d+hI shwa rI ru lu ru lu hU~M b+h+yo hU~M:
zhes dang snying po'i yang snying ni :
A+o~M ru lu ru lu hU~M b+h+yo hU~M:
'khor gyi lha sngags spros 'dod na :
gud du gsal las shes par bya :
nang skor yi dam sgrub pa 'o :
sa ma ya rgya rgya :
gter chen mchog gyur gling pas pad+ma shel phug nas spyan drangs pa'i shog ser las phab rim bzhin mkhyen brtse'i dbang pos bris pa dge //
/
