mchog gling rten 'brel chos bcu'i bla ma'i thugs sgrub skor gsum gyi gsang sgrub rdo rje drag rtsal gyi phrin dbang gi zur rgyan bklags chog tu bkod pa pha lam rdo rje'i lhun po zhes bya ba bzhugs so //
gu ru shrI pad+ma nIrte shwa ra ye /
zhi ba'i thig le 'od po che //
'bar ba'i phyag rgya drag por bzhengs //
rdo rje drag rtsal he ru kar //
btud nas dbang bskur zur rgyan spel //
de la sbyor ba /
sngon 'gro /
dngos gzhi gsum las /
dang po ni /
dkyil 'khor gyi stegs bu ras bris sam /
ma 'byor na maN+Dal gyi dbus su tshom bu gcig
/de rgyab phyogs bzhir bzhi /
de rgyab bcu /
de rgyab brgyad /
de rgyab bzhi /
de rgyab phyogs rer bdun re bkod pa'i steng many+dzi la bum pa chings sngon /
so lnga'i bcud ldan kha rgyan dung zhal gzungs rdor bcas bzhugs su gsol /
lha dbang gi tsaklir gtso bo dang /
rigs bzhi yab yum bcu'i tsakli lnga dang /
khro bcu yab yum /
gnas yul bcu drug dang nang gi sgo ma bzhi /
dbang phyug nyer brgyad bcas tsho brgyad /
glegs bam /
gser 'khor /
phreng ba /
rgya gram /
rdor dril /
gsang thod /
rig tsaka
/me long /
rma bya'i mdongs /
shel rdo rnams dang /
dpal gtor dar gdugs sngon po can zas snas brgyan pa /
tshe 'brang dang /
tshe ril chang /
mda' dar /
las bum chings ljang rnams spyi bzhin bkod legs su bshams pa'i mdun du sman raka gtor gsum /
nyer spyod /
bsang chu /
bgegs gtor /
srung ma'i rgyun gtor /
tshogs kyi yo byad /
slob dpon gyi mdun chas sogs 'tshogs par bya'o //
gnyis pa sngon 'gro dkyil 'khor bsgrub pa ni /
tshig bdun gsol 'debs sngon 'gros /
skyabs sems ni /
na mo :
bdag dang mkha' mnyam sems can ma lus kun :
skyabs kyi mchog gyur rnams la skyabs su mchi :
smon dang 'jug pa'i byang chub sems bskyed nas :
rdo rje drag rtsal go 'phang bsgrub par bgyi :
lan gsum /
tshogs bsags ni /
rdo rje slob dpon sangs rgyas dpal //
sogs lan gsum /
tshad med bzhi ni /
sems can bde ldan sdug bsngal bral //
bde las mi nyams btang snyoms gyur //
las sngags kyis bsang chu bsgrub /
badzra ma hA shrI he ru ko\u0f85 haM gis nga rgyal bzung /
bgegs gtor yi ge gsum gyis bsang sbyang /
'bru gsum gyis brlabs /
sarba big+h+nAn A kar+ShA ya dzaHsa bkug
/sarba big+h+nAn ba liM ta khA hi /
lan gsum gyis bsngos la /
gsang sgrub rdo rje drag rtsal gzhung bzhin /
hU~M:
yang gsang drag po sogs kyis bka' bsgo zhing bgegs bskrad /
srung 'khor /
mchod brlabs rnams bya /
bdag mdun dbyer med kyi ting 'dzin bcas rten dang brten par bcas pa bskyed /
gnas gsum byin rlabs /
dbang bskur /
spyan drangs shing bstims pa /
bzhugs phyag /mchod bstod rnams kyi mthar /
b+h+rU~M dz+nyA na maN+Dal hU~M phaTa? dzaHsa dzapa? khang phyes la /
dzapa? bskul ting 'dzin bcas bsnyen sgrub chig dril gyi bzlas pa gong mar bung bskyed /
las sbyor gyi dmigs pa bcas /
gong bsnyen la /
hU~M ha he sogs btags pa gong gi bcu cha bzlas mthar stong tshig 'bul /
rnam bum la dmigs te /
bum pa b+h+rU~M las gzhal yas dbus //
rig 'dzin drag po'i lha tshogs dpal //
dwangs srog 'od kyis thugs rgyud bskul //
mnyam sbyor bdud rtsi bum chur 'dres //
gzungs thag blangs la /
bsnyen sgrub chig dril nyid bzla /
mthar 'bru gsum gyis mchod yon phul bas /
lha rnams bde chen sems su zhu //
bum pa'i chu dang ro gcig gyur //
ces 'od zhu bya /
las bum la dmigs te /
hU~M big+h+nAn ta kr-ita? phaTa? kyis las lha gsal btab /
sngags brgya rtsa bzlas pas bdud rtsi 'bebs sbyong dang /
mthar bzhu btul bya /
skabs 'dir tshe rdzas rnams la dmigs te /
'chi med gnyug ma'i he ru ka :
bde chen 'bar ba'i 'od zer sprin :
nam mkha'i mthas gtugs 'khor 'das kyi :
snod bcud kun tu khyab cing brdal :
tshur 'dus dwangs ma mi shigs pa'i :
thig le chen por ro gcig bskyil :
tshe dang ye shes dngos grub dbyig :
rdo rje'i srog tu 'grub par bsam :
zhes pa'i dmigs pa gsal btab la /
oM pad+ma shrI he ru ka badzra kro d+ha badzra A yu She swA hA:
zhes pa tshe dzapa? ci nus bzla /
mthar dbang gi mtha' rten du 'byung ba bzhin dmigs pa gsal gdab cing /
pho nya bskul ba dang rgyas gdab bcas btang /
srung ma'i gtor chog mdor bsdus bya /
tshogs byin rlabs nas bsgral bstab mtha' bar thugs sgrub bar chad kun sel gyi phrin las snying po bzhin 'bul zhing /
rig pa'i me tog dor la gnang ba zhu'o //
gsum pa dngos gzhi dbang bskur ba la 'jug pa /
dngos gzhi /
rjes gsum las /
dang po la /
khrus mtshams maN+Dal sogs skyabs sems //
tshogs bsags sdom bzung ye dbab brtan //
zhes rnam grangs bcu las /
dang po ni /
slob ma rnams phyi rol tu khrus nas dbyung /
gnyis pa ni /
gong smos bzhin bgegs gtor brlab dgug bsngo ba bka' bsgo srung 'khor bcas bya /
gsum pa ni /
me tog bkye bsdu zin nas /
'o /
nam mkha' dang mnyam pa'i mar gyur gyi 'gro ba 'di rnams thams cad gnas skabs dang mthar thug gi 'jigs pa las bskyabs shing /
kun bzang bla ma he ru ka'i go 'phang la 'god par bya /
de'i ched du yang gsang bla ma drag po mthing ga rdo rje drag rtsal gyi smin lam nod de grol lam nyams su blangs shing /
tshe gcig gi dkyil 'khor gyi khyab bdag chen po'i gnas thob par bya snyam pa'i thugs bskyed pa gsal btab nas gsan 'tshal /
de la da lam gyi skabs su babs pa 'di nyid kyi lo rgyus mdor dril ba bsnyad na /
gter gzhung rdo rje'i lung 'di la gsan pas khyab ste /
bdag 'dra lha sras mu rub btsan :
sogs rten 'brel zab mo'i mdo chings bzhin /
kun gyi rtsa ba yin pas shes par gyis //
zhes dang /
rdo rje slob dpon pad+ma bdag nyid kyis :
bka' 'dus gsang ba'i sogs snga ma'i 'og nas 'byung ba bzhin /
bod khams bde ba'i dpal la spyod par shog :
ces zhu lan gyi sgo nas gdams shing /
zab mo'i gter rgya smon lam bcas bsdams pa 'di nyid kyang phrin las dus su babs pa na /
lha sras dam 'dzin mu rub btsan po'i yang srid nyer gcig pa /
rtsod pa thams cad dang bral ba sprul pa'i gter chen o rgyan mchog gyur bde chen gling pas mdo khams nam mkha' mdzod ces mdzod lnga sgrom gsum gyi zab gter chen po bzhugs pa'i nang tshan /
sgrom chen gnyis pa las spyan drangs pa'i shog ser brda'i yi ge phal mo che ni rang cag rnams kyi bsod nams kyi skal bas re zhig gtan la 'bebs par ma gyur na'ang /
rtsa ba bla sgrub skor gsum gyi gsang sgrub rdo rje drag rtsal dang /
rten 'brel zab mo'i mdo chings /
bka' chems /
dus ston chen mo'i sgrub thabs rnams gter chen chos bdag zhal rgyas pas khams kyi ri bo rtse lnga zangs yag nam mkha' rdzong gi mkha' 'gro phug tu gtan la 'bebs par mdzad pa'i bla ma'i gsang sgrub rdo rje drag rtsal gyi dbang bskur ba la /
slob dpon gyis bgyi bar sogs kyis mtshams sbyar la maN+Dal 'bul du gzhug
/bzhi pa ni /
bla ma spyi dpal chen po rdo rje drag po rtsal dang rnam dbyer med pa'i spyan sngar gus pa chen pos gsol ba 'debs pa 'di'i rjes zlos /
bla ma dpal ldan che ba'i mchog
/rdo rje drag rtsal dgongs su gsol //
ye shes gsang ba'i smin lam mchog
/skal ldan bdag cag rnams la stsol //
lan gsum /
lnga pa ni /
des na rgyud sdom sngon du bsgrub dgos pas /
de'i rtsa ba skyabs su 'gro ba'i slad du rdo rje theg pa'i dkon mchog rnams bla ma dang gnyis su med par rang snang dag pa'i mdun mkhar bkra lam mer dgyes pa'i gzi byin thibs ser bzhugs pa'i spyan sngar /
bdag gis gtsor byas sems can thams cad 'di nas byang chub snying po'i bar du blo gtad ling bor gyis skyabs su 'gro ba'i blos 'di'i rjes zlos /
na mo :
bdag dang mkha' mnyam sogs gong gsal tshig gnyis lan gsum /
drug pa ni /
lam thams cad kyi gzhung shing sems bskyed pa'i phyir /
thog med kyi dus nas rang gi pha mar gyur pa'i sems can rnams kyi don du byang chub mchog tu sems bskyed nas /
de'i bslab pa tshul khrims rnam gsum la 'jug par dam bca' zhing bslab pa'i blos 'di'i rjes zlos /
hoH
smon dang 'jug pa'i sogs lan gsum /
bdun pa ni /
lam gyi mthun rkyen tshogs bsags yan lag brgyad pa'i ting 'dzin gsal thobs la 'di'i rjes zlos /
rdo rje slob dpon sangs rgyas sogs lan gsum /
brgyad pa ni /
lam gyi srog rtsa phyi so thar /
nang byang sems /
gsang ba sngags kyi sdom pa dang brtul zhugs rnams deng 'dir blangs nas srog gi phyir yang mi btang bar bzung snyam pas 'di'i rjes zlos /
o rgyan gdung 'dzin rgyal ba'i sras :
rdo rje slob dpon dgongs su gsol :
bdag gis deng bzung byang chub bar :
so sor thar dang byang chub sems :
rig 'dzin nang gi dam tshig rnams :
yang dag nyid du bzung byas te :
srog gi phyir yang mi btang na :
bdag la byin gyis brlab tu gsol :
lan gsum /
dgu pa ni /
dbang gi snod sgo gsum rdo rje gsum du bsgrub cing /
ye shes kyi byin dbab pa'i slad du lus kyi gnad gcun /
rlung kha sbyor du bzung /
sems gzhan du ma yengs par dmigs pa 'di bzhin gsal thob /
las sngags kyis bsang /
shUn+ya tAs sbyang /
gzung 'dzin gyis bsdus pa'i chos thams cad stong pa de'i ngang las rang re rnams gang du gnas pa'i sa phyogs /
'og min gsang chen lhun grub kyi zhing khams pho brang rgyan bkod bsam yas kyi dbus su khyed rang rnams gang du gnas pa'i go sar pad nyi ru dra'i gdan la sems nyid dwangs ma'i rig rtsal skad cig gis chu las nya ldang ba bzhin du bla ma rdo rje drag rtsal sku mdog mthing ga zhal gcig khro bzhad /
phyag gnyis kyis gser gyi rdo rje rtse dgu dang dngul dkar gyi dril bu 'khrol ba /
mthing nag ber dang dur khrod kyi chas brgyad gsol zhing /
gar dgus sgeg pa'i sku ye shes 'bar ba'i me klong na yum kro d+hI shwa ri ma mthing skya gri gug dang thod khrag 'dzin pa /
dpa' mo'i chas can dang sbyor ba'i gnas gsum rdo rje'i yi ge gsum gyis mtshan par gsal thobs /
rdo rje slob dpon dkyil 'khor gyi gtso bo la mos gus drag po byas pas thugs rgyud bskul ba'i thugs ka'i 'od zer gyi pho nya sku gsum gyi zhing rab 'byams dang lho nub pad+ma 'od du 'phros pas /
de rnams su bzhugs pa'i rtsa gsum dang /
lang+ka dpal gyi pho brang nas ma hA gu ru pad+ma thod phreng rig 'dzin mkha' 'gro'i tshogs dang bcas pa /
bla ma rdo rje drag po rtsal gyi sku gsung thugs kyi phyag rgyar bzhengs te sprin chen rlung gis bskyod pa bzhin skad cig glog 'gyu'i cho 'phrul gyis byon nas /
khyed rang rnams kyi sgo gsum la dbyer med du thim pas rgyud lha dang gnyis med du byin gyis brlabs par sgoms shig
/thod rnga spos rol dbyangs dang bcas las byang gi spyan 'dren sngags bcas gyer bas byin dbab /
bcu pa ni /
de ltar phab pa'i ye shes pa'i byin nus byang chub ma thob kyi bar du brtan par gyur cig
/tiSh+Tha badzras brtan /
de rnams kyis sngon 'gro 'jug pa'i chos rnams legs par grub pa lags //
gnyis pa dbang dngos gzhi la phan nus zab dbang gsum rim par 'byung ba las /
dang po phyi phan pa'i dbang la /
bum pa'i dbang bskur lha dbang sbyin /
zhes gnyis kyi /
dang po ni /
bum pa snod bcud yongs rdzogs khrag 'thung bla ma drag po'i zhing skur gsal ba slob ma'i spyi bor bzhag cing dbang bskur bas /
lus phung po'i zhen 'dzin bcom /
spyi dpal chen po'i ye shes kyi skur lam gyis gyur par mos /
dbang bzhi'i don gyi snying po bzhin /
oM:
snod bcud rnam dag sogs kyi mthar /
rtsa sngags ni /
oM pad+ma shrI he ru ka badzra kro d+ha hU~M phaTa?:
ces pa'i sham du /
badzra ka la sha a b+hi Shiny+tsa oM:
zhes btags pa brjod cing dbang bskur la bum chu sbyin /
gnyis pa ni /
dkyil 'khor pa'i lha rnams las ye shes kyi phyag rgya gnyis pa re skar mda' chad pa bzhin slob ma'i spyi bo nas byon /
snying dbus dwangs ma'i thig ler thim pas lha bdag gnyis med du byin gyis brlabs par mos /
hU~M:
dbus nas chos dbyings sogs kyis lha dbang rnams yongs rdzogs bskur /
'di ltar phyi phan pa'i dbang bskur bas tha mal gyi 'dzin rtog dag nas lus snang dag pa'i 'khor lor rtogs shing /
rgyud dag pa'i snang ba 'byongs par byas pas rang rgyud la phan 'dogs shing /
'bras bu gang 'dul der ston sku yi rdo rjer 'grub pa'i sa bon rgyud la thebs pa yin no //
gnyis pa nang nus pa 'jug pa'i dbang la /
bdag don nyan pa /
gzhan don 'chad pa /
gnyis don sgom sgrub /
las rab 'byams /
rdo rje slob dpon gyi dbang lnga rim par bskur ba la /
dang po bdag don gsang sngags nyan par dbang ba'i phyir /
slob ma rnams rat+na drag po yab yum ser nag zhal gcig phyag gnyis rin po che dang dril bu 'dzin pa'i skur gsal ba la /
trAM yig las byung ba'i glegs bam zab don rdo rje'i rang sgra sgrog pa rna ba'i thig le gnyis la thim pas sngags don rab 'byams nyan nus pa'i dbang thob par mos /
trAM:
rat+na drag po'i sogs kyis pusti rna ba gnyis la gtug
/gnyis pa gzhan don rgyud dang man ngag 'chad nus par dbang phyir /
slob ma rnams pad+ma drag po yab yum dmar nag zhal gcig phyag gnyis pad+ma dang dril bu 'dzin pa'i skur gsal ba la /
hrIHlas byung ba'i chos kyi 'khor lo mi shes gcod pa'i 'od zer dang zab mo'i rgyud kyi yig 'bru'i char rgyun 'bebs bzhin pa /
smra byed lce'i thig ler thim pas sngags kyi don rab 'byams 'chad nus pa'i dbang thob par mos /
hrIH
pad+ma drag po'i sogs kyis 'khor lo lce la bzhag
/gsum pa gnyis don ting 'dzin bsgom nus pa'i dbang gi slad du slob ma rnams badzra drag po mthing nag zhal gcig phyag gnyis rdo rje dang dril bu 'dzin pa'i skur gsal ba la /
hU~M las byung ba'i phreng ba 'bar ba'i 'od zer 'khrugs pa'i sngags su gsal ba snying ga dran byed kyi 'khor lor thim pas /
ting 'dzin rab 'byams bsgom nus pa'i dbang thob par mos /
hU~M:
rdo rje drag po'i sogs kyis phreng ba snying gar bzhag
/bzhi pa dkyil 'khor la sogs pa'i slob dpon gyi las rab 'byams la 'jug nus pa'i phyir /
slob ma rnams karma drag po yab yum ljang nag zhal gcig phyag gnyis rgya gram dang dril bu 'dzin pa'i skur gsal ba la /
AHlas byung ba'i bde bar gshegs pa'i phrin las kyi ngo bo sna tshogs rdo rje 'od lnga 'phro ba /
slob ma'i las byed lag pa'i thig le gnyis la thim pas /
phrin las thams cad la thogs med brtsam nus pa'i dbang thob par mos /
AH
karma drag po'i sogs kyis rgya gram lag gnyis su gtad /
lnga pa don gnyis phun tshogs bsgrub nus pa rdo rje slob dpon gyi dbang gi don du slob ma rnams bde gshegs drag po yab yum sku mdog dkar smug 'khor lo dang dril bu 'dzin pa'i skur gsal ba la /
oM yig las byung ba'i thabs bde ba chen po mtshon pa'i rdo rje dang /
shes rab sgra dbyangs sgrog pa'i dril bu slob ma'i yan lag lnga la thim pas kha sbyor bde ba chen po'i sku gsung thugs kyi rgyal por gyur te /
rdo rje rgyal po'i gnas thob pa'i nus pa rgyud la 'jog nus pa'i dbang thob par mos /
oM:
bud+d+ha drag po'i sogs kyis rdor dril byin pa phyag rgya bsnol mas 'dzin bcug
/de rnams kyis nang nus pa'i dbang thob pas nyan 'chad sgom sgrub la sogs pa'i phrin las rnams la rang dbang 'jug par nus pas na nang nus pa'i dbang rnams grub pa yin no //
gsum pa zab mo'i dbang gsum gyi dang po gsang ba'i dbang bskur ba ni skal dman rnams la gsang zhing /
blo gros chen po rnams kyi spyod yul du gyur pa gsang ba'i dbang bskur ba'i don du dmigs pa 'di bzhin du mdzod /
rdo rje slob dpon khyab bdag rdo rje drag rtsal snyoms par zhugs pa'i zil 'od kyis mkha' khyab rgyal ba sras dang btsun mor bcas pa spyan drangs pa yab yum gyi zhal du zhugs /
rjes chags kyis zhu ba sku yi dbyibs brgyud gsang ba'i sbubs nas byon pa thod pa'i bdud rtsi dang ro gcig tu byas pa myang bas mgrin pa nas 'phel /
rtsa gnas thams cad la khyab pas rtsa rlung ye shes su byin gyis brlab cing bde stong mkha' khyab tu 'char bar sgoms shig
/hU~M:
bde gshegs rgyal ba sogs kyis thod pa'i bdud rtsi sbyin cing dag brjod bcas bya /
gnyis pa shes rab ye shes kyi dbang bskur ba'i slad du shes rab stong pa nyid rnam pa kun mchog gi phyag rgya pad+ma can pho nya'i lam gyi don du gtad pa dang /
'du shes gsum ldan gyis rol pas rgyu 'bras kyi dga' ba bcu drug rdzogs pa'i mthar lhan skyes gsal stong gi ye shes mthong bar mos /
hU~M:
ji snyed sogs kyis rig tsaka gtad cing dag brjod bcas bya /
gsum pa dbang thams cad kyi mthar thug tshig dbang la gnyis kyi /
dang po ka dag khregs chod kyi dgongs pa ngo sprad pa ni /
sngar sher dbang gi dus su myong ba'i nyams de nyid la zhen 'dzin /
myang bya /
myong byed /
myong mkhan rnams gnyis med gsal rig stong pa zung 'jug dus gsum du blta ba'i 'dzin pa rang sangs dang mnyam gyi ngo bor ltos la 'di ltar nyams su longs shig
/hU~M:
sems nyid skye 'gags sogs dbyangs bcas brjod mthar /
bu rnams spros bral rang gsal gyi don la mnyam par zhog cig
/a a aH
zhes dbyangs bya zhing nyams cung zad skyong bcug
/mthar phaTa? drag po btab pas /
'o /
de ltar gyi shes pa snga ma 'gags shing /
phyi ma gtor ba'i bar gyi had de /
phyad de /
gsal le ye re ba rtog med de ni kun tu bzang po'i dgongs pa ma 'khrul ba yin pas ngo shes par gyis shig
/gnyis pa lhun grub thod rgal gyi dgongs pa ngo sprad pa ni /
de lta bu'i khregs chod kyi lta sgom de nyid yid dpyod las 'das pa'i mngon sum thod rgal gyi man ngag dang bsres te nyams su blangs pas lo zla tsam gyis 'od skur grol ba'i ngo sprod don gyi dbang bskur ba'i don du phyi dbyings rnam dag me long gi dkyil 'khor lta bu la rig rtsal lhun grub 'od thig
/re lde /
rtsibs shar /
gyen 'greng la sogs pa rma bya'i mdongs thig lta bu'i dbus su rig pa rdo rje lu gu rgyud shel phreng lta bu 'char ba'ang brda 'di rnams kyis mtshon te /
dbyings ye bzhugs kyi rang mdangs sgron drug gi lam nas 'char ba rnams phyi nang dbyer med gzung 'dzin gyis ma bslad par stong gsal ka dag gi dgongs pa'i gzer gyis thebs par nyams su longs shig
/me long /
rma bya'i mdongs /
shel rdo rnams phyar la /
hU~M:
ngo bo stong pa sogs /
ji skad bstan pa bzhin nyams su blangs pas phyi'i 'phel zad /
nang gi gnyis rtog zad /
gdos bcas kyi lus zad de skad cig gis nang gsal gzhon nu bum pa sku'i gtan srid zin te /
phyir gsal sku gsum rab 'byams kyi phrin las rtsol med rgyun gyi rtag pa'i bdag nyid can tshe 'dir mngon du byed nus pa yin no //
dngos gzhi'i gsum pa mtha' rten la bzhi las /
dang po byin rlabs yongs rdzogs gtor ma'i dbang bskur ba ni /
gtor ma la shes pa bzhi dang drug sogs su bshad pa las /
da lta'i skabs 'dir 'di ltar gsal thob mdzod /
gtor snod khrag 'thung rol pa'i zhing khams pho brang lhun grub kyi dbus su nang bcud gu ru rdo rje drag po rtsal gyi dkyil 'khor gyi 'khor lo /
rtsa gsum yongs rdzogs kyi dkyil 'khor rten dang brten par bcas pa gsal ba'i gnas gsum nas bdud rtsi'i rgyun byon /
slob ma'i sgo gsum la thim pas sku gsung thugs rdo rje'i dbang dang dngos grub ma lus pa rtsal sprugs su thob par mos /
gtor ma thogs la /
oM AHhU~M:
bde mchog bde spyod nam mkha'i klong yangs nas :
dus gsum rgyal ba sras bcas 'dus pa'i sku :
badzra gu ru rdo rje drag po rtsal :
ye shes zil gnon khrag 'thung che ba'i mchog :
sngon tshe gong nas bsnyen cing bsgrubs pa'i lha :
da lta rang rig stong gsal ngang du rdzogs :
dngos grub bstsal dang stsol bar mi dmigs kyang :
'gags med thugs rje'i rten 'brel dus la bab :
lus la bum pa'i dbang mchog bskur du gsol :
rdo rje sku yi byin phob dngos grub stsol :
ngag la gsung gi dbang mchog bskur du gsol :
rdo rje gsung gi byin phob dngos grub stsol :
yid la gsum pa'i dbang mchog bskur du gsol :
rdo rje thugs kyi byin phob dngos grub stsol :
sgo gsum bzhi pa'i dbang mchog bskur du gsol :
ye shes mchog gi byin phob dngos grub stsol :
oM pad+ma shrI he ru ka badzra kro d+ha hU~M phaTa?:
kA ya wAka? tsit+ta dz+nyA na a b+hi Shiny+tsa sarba sid+d+hi pha la hU~M hU~M hU~M:
zhes brjod cing gnas gsum du bskur /
mthar gtor ma'i lha tshogs zag med bde ba'i rgyun du zhu ba /
slob ma rnams la thim pas byin rlabs dbang bskur ma lus pa thob /
gtor rdzas dngos grub kyi dbyig tu 'khyil ba la longs spyad pas dngos grub rnam gnyis la mnga' dbang 'byor bar mos //
gtor zan bdud rtsi byin /
des byin rlabs yongs rdzogs gtor ma la brten pa'i dbang bzhi thob pa yin no //
gnyis pa mtha' rgyas rdo rje tshe yi dbang bskur ba la rnam grangs lnga las /
dang po tshe'i pho nya las la bskul nas tshe bcud bsdu ba la dmigs pa 'di bzhin du mdzod /
dkyil 'khor gyi gtso bo'i thugs ka'i 'od kyis 'khor rigs kyi gau rI la sogs pa'i sras mo nyi shu po bskul bas /
de rnams kyi sprul pas sku gsum gyi zhing gi snod kyi dge mtshan /
bcud kyi dwangs ma /
byin rlabs kyi snying po /
dmigs bya'i bla tshe chad nyams yar 'phrog rnams bkra shis rdzas rtags kyi thig le 'bar bar bsdus shing /
sgrub pa'i rdzas rnams slob mar sib sib thim pas tshe mi 'gyur ba g.yung drung gi dpal bskyed par mos /
mda' dar g.yab cing /
'chi med rtag pa'i ye shes las :
pho nya'i gzugs su rang shar ba :
gau rI la sogs pho nya'i tshogs :
dpal chen dkyil 'khor klong nas bzhengs :
rjes chags dga' bzhi'i cho 'phrul dang :
tshad med rnam bzhi'i phyag rgya yis :
bla tshe chad nyams yar ba sdus :
'khor 'das 'byung bzhi'i dwangs bcud khug :
mi shigs thugs kyi thig ler bstim :
'chi med grub pa'i rdzas la bskyil :
rgud pa med pa rdo rje'i lus :
'pho ba med pa rig pa'i tshe :
'gyur ba med pa rdo rje'i srog :
rdo rje gsum gyi dngos grub stsol :
oM pad+ma shrI he ru ka badzra kro d+ha badzra A yu She swA hA:
zhes bzla /
gnyis pa sku'i dbang bskur ba'i slad du tshe'i 'brang rgyas 'di nyid thabs shes nyi zla 'bar ba'i pho brang zlum por 'khyil ba'i dbus su pad+ma tshe dpag med rtsa gsum 'dus pa'i dkyil 'khor yongs rdzogs su gsal ba nyid khyed rang rnams kyi spyi bor spyan drangs shing byin gyis brlabs pas thugs ka nas 'od zer 'phros /
'khor 'das kyi bcud dang dwangs ma dge mtshan ma lus pa 'chi med ye shes kyi bdud rtsi'i rnam par spyan drangs /
spyi bo nas zhugs /
lus kyi nang thams cad gang /
dus ma yin pa'i 'chi ba'i 'jigs pa bag chags dang bcas pa sbyangs /
lus kyi stobs rtsal gzi brjid rab tu rgyas /
sku rdo rje 'chi med tshe'i dngos grub ma lus pa thob par mos /
tshe 'brang thogs la /
oM:
tshe yi 'brang rgyas nyi zla'i ga'u ru :
mi 'gyur rtag pa tshe yi lha tshogs bzhugs :
'chi med bde gshegs sku yi dbang bskur bas :
stobs rtsal gzi brjid rgyas pa'i dbang thob shog :
gong gsal tshe snying sham du /
kA ya a b+hi Shiny+tsa oM:
zhes brjod la spyi bor bskur /
gsum pa gsung gi dbang bskur ba'i slad du 'khor 'das brtan g.yo'i dwangs bcud ma lus pa thams cad byang sems bdud rtsir 'khyil ba 'di nyid mgrin par bzhag cing myangs pa la brten nas las rlung gi 'ching ba dbu ma'i dbyings su grol /
rlung sngags dbyer mi phyed pa rdo rje'i srog 'grub /
gsung rdo rje mi shigs nA da'i rang bzhin du gyur par mos /
tshe chang thogs la /
a :
chos dbyings rang byung b+han+d+ha'i snod mchog tu :
'khor 'das dwangs bcud ye shes bdud rtsir 'khyil :
'gags med snying po gsung gi dbang bskur bas :
rlung sngags mi shigs rdo rje'i srog 'grub shog :
tshe snying mthar /
wAka? a b+hi Shiny+tsa AH
zhes b+han+d+ha mgrin par gtug cing tshe chang sbyin /
bzhi pa thugs kyi dbang bskur ba'i slad du srid zhi'i tshe dpal dwangs ma'i bcud thams cad bde ba chen po'i thig le ril bu'i rnam par 'khyil ba snying gar bzhag cing khong du btang ba la brten nas /
snying dbus mi shigs pa'i thig ler ro gcig tu 'dres /
lus kyi zungs dang sems kyi rten du gyur /
thugs skye 'chi med pa 'od gsal gnyug ma don gyi srog la dbang thob par mos /
tshe ril thogs la /
hU~M:
brtan g.yo'i rang bzhin bde chen thig ler 'khyil :
srid dang zhi ba'i tshe bcud 'du 'bral med :
'od gsal gnyug ma thugs kyi dbang bskur bas :
skye 'chi med pa don gyi dbang thob shog :
tshe snying mthar /
tsit+ta a b+hi Shiny+tsa hU~M:
zhes snying gar bzhag la ril bu sbyin /
lnga pa de lta bu'i tshe dbang zab mo bskur ba de nyid nam yang mi nyams shing brtan par bya ba'i slad du lus kyi nang 'chi med bdud rtsi'i bcud kyis gang ba'i dwangs ma thams cad snying dbu nyi zla'i gwa'u kha bye ba nas zhugs te /
hrIHyig la thim pas bkrag mdangs gzi brjid 'od du 'bar /
gwa'u kha bsgrigs pa'i phyi rol tu sngags phreng 'od lnga'i drwa bas bsdams pas nam yang 'pho 'gyur gzhom gzhig dang bral ba rtag brtan rdo rje'i tshe la dbang thob par mos /
tshe mda' rgya gram du bzhag la /
aH
'gags pa med pa rigs pa'i tshe :
skye ba med pa'i dbyings su thim :
zung 'jug 'dus ma byas pa'i srog :
ye shes snying por rgyas gdab bo :
dz+nyA na gar+b+hA a a :
zhes rgyas gdab /
gsum pa mtha' rten shis par bya ba'i slad du /
phyogs dus kyi bde gshegs rtsa gsum srung ma /
grub pa drang srong gi tshogs dang bcas pa mdun gyi nam mkhar bzhugs pa rnams dang /
slob dpon lhan cig pas dgongs pas byin gyis rlobs /
bden tshig gi glu dbyangs ldir /
lha yi me tog gi char bsnyil bas dbang gi ye shes brtan cing 'phel ba dang /
rnam pa kun tu bkra shis par bsgrub par mos /
shis brjod ci rigs bya /
bzhi pa dbang srog 'dzin pa dam tshig la rag las pa yin te /
de'ang rdo rje theg pa'i sde snod gsum dang /
khyad par rdo rje rtse mo'i 'da' dka'i gnas rnams dbang dus su khas blangs pa thams cad mi nyams par bsdus te 'dzin dgos pas /
de ltar bgyi pa'i blos 'di'i rjes zlos /
gtso bos ji ltar sogs /
gtang rag maN+Dal /
lus dbul /
dge bsngo rnams spyi ltar bgyis pas 'grub bo //
spyi don bzhi pa cho ga'i rjes rim ni /
tshogs la rol zhing /
lhag ma bsngo ba /
mchod bstod /
dngos grub blang ba /
nongs bshags /
gshegs brtan rnams phrin las snying po bzhin dang /
bsdu ldang lam khyer ni /
hU~M:
stong pa'i rtsal las sogs rang gzhung ltar dang /
bsngo smon dang /
bkra shis phrin las snying po bzhin mtha' dbyung bar bya'o //
zil gnon rdo rje'i phyag rgya ches //
'khor 'das thig le cher bsdams pa'i //
bde mchog snang ba 'od po ches //
bod khams rtag tu bsrung gyur cig
/ces pa'ang sprul pa'i gter chen mchog gi rigs chos kyi brgyud 'dzin sprul pa'i sku bsam gtan rgya mtsho nas ched du bkas bskul ba'i bzhed pa skong zhing /
mchog bstan gyi zhabs 'degs su smon pas /
rig 'dzin gyi btsun pa kun bzang mkha' khyab rtag pa'i rdo rjes gzhung gi dgongs pa gtso bor bton /
kha skong rnams rigs mthun nas blangs te /
mtshur mdo bo lung gi sgrub sde chen mo'i lhun grub pho brang nas drag po'i lo'i dbyug pa zla ba'i yar tshes bco lnga'i nyin sbyar ba'i yi ge gnyis par 'god pa po ni mang thos dge slong 'jam dpal tshul khrims kyis bgyis pa sid+d+hi rastu ///
/sarba dA ka l+yA NaM b+ha ba tu ///
/shu b+haM///
/
