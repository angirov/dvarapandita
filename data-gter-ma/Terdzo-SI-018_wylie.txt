\u0f01\u0f83:
dga' rab rdo rje'i snying tig las :
yi dam zhi ba'i sgrub pa bzhugs :
\u0f88\u0f88\u0f88\u0f88
ma hA su kha badzra satwa na ma :
dga' rab rdo rje'i snying tig las :
yi dam zhi ba'i sgrub pa ni :
sangs rgyas mnyam sbyor rdo rje sems :
bde ba chen po 'di ltar bsgom :
sa ma ya :
a :
ka dag gting gsal dbyings kyi ngang :
lhun grub kun snang rig pa'i rtsal :
rgyu yi yi ge a dkar po :
mkha' la 'ja' tshon bzhin du shar :
de las rang byung thugs rje'i rtsal :
ye shes rig gdangs me rlung chus :
snod bcud dngos 'dzin dbyings su sbyangs :
klong lnga yum gyi mkha' dbyings su :
mi 'gyur rdo rje'i sa gzhi la :
bde chen thig ler 'khyil ba yi :
pho brang gzhal yas mtshan nyid rdzogs :
de dbus pad nyi zla ba'i steng :
a las rang rig gdod ma nas :
chos kyi sku ru rnam dag pa :
rdo rje sems dpa' nam mkha' che :
bzung bas mi zin chu zla 'dra :
kun tu bzang po'i rol pa las :
rang bzhin yongs grub phyag rgya'i lha :
gzugs sku ye shes sgyu ma'i tshul :
sangs rgyas thams cad mnyam sbyor ba :
mkha' 'gro sgyu ma bde ba'i mchog :
dkar gsal dri med ston zla'i mdangs :
phyag g.yas rdo rje thugs kar gsor :
g.yon pas dril bu dku la brten :
longs spyod rdzogs sku'i rgyan gyis mdzes :
mtshan dpe'i gzi byin lham me ba :
rang 'od rig ma'i bde bas dgyes :
rdo rje pad+ma'i skyil krung gis :
ye shes 'od lnga'i klong na bzhugs :
gzugs phung rnam par snang mdzad de :
tshor ba rdo rje nyi ma 'o :
'du shes pad+ma gar gyi dbang :
'du byed bcom ldan rta mchog dpal :
rnam par shes pa he ru ka :
ye shes badzra satwa las :
rtsa gsum dkyil 'khor 'khor lo che :
bsam yas zhi dang khro bo'i lha :
sgyu 'phrul drwa ba'i sprin phung 'phro :
spro na byin rlabs dbang bskur dang :
spyan 'dren mchod bstod la sogs pa :
chos nyid rol pa'i rgyan du bya :
ting 'dzin dgongs pa'i srog bzung nas :
snying dbus thig zlum 'od lnga'i klong :
a yig tha mar sngags kyis bskor :
bde chen ye shes snang ba yis :
'khor 'das snod bcud rtog pa sbyangs :
nyams chag sdig sgrib rig ngor dag :
bsod nams tshogs chen gzhi la rdzogs :
ye shes 'bras bur lhun gyis grub :
thams cad ma lus sku gsung thugs :
yon tan phrin las rmad po che :
snang srid gzhir bzhengs chen po'i ngang :
grags stong rdo rje'i dzapa? 'di bzla :
oM badzra satwa hU~M:
rtsa ba'i bsnyen pa 'bru drug go :
oM ma hA su kha badzra satwa AHdzaHhU~M baM hoHsu ra ta satwaM oM trAM hrIHhaM hU~M:
sgrub pa'i dgongs pa 'bru nyer gsum :
oM badzra satwa sa ma ya :
ma nu pA lA ya :
badzra satwa twe no pa :
tiSh+Tha dr-i D+ho me b+ha wa :
su toSh+yo me b+ha wa :
su poSh+yo me b+ha wa :
a nu rak+to me b+ha wa :
sarba sid+d+hi m+me pra yats+tsha :
sarba karma su tsa me tsit+taM shre yAMHku ru hU~M:
ha ha ha ha ho :
b+ha ga wAna? sarba ta thA ga tA:
badzra mA me muny+tsa badzrI b+ha ba ma hA sa ma ya satwa A:
sgrub pa chen po las sbyor gyi :
dgongs pa thig le yi ge brgya :
brag ca dang ni sgra brnyan tshul :
gsal la zhen 'dzin med par bzla :
ting 'dzin bying rgod skyon bsal te :
bdun phrag gsum du brtson pas kyang :
dngos grub ya mtshan bsam mi khyab :
sdig sgrib zhi dang ye shes rgyas :
gzungs dran mngon shes mtshan ma 'byung :
sa ma ya :
man ngag zab mo'i rim pa ni :
gzhi dang thabs dang grol ba'i lam :
gzhi ni bskyed pa'i rnal 'byor te :
sangs rgyas sprul pa'i sku 'grub phyir :
gdong gi sna rtser dkyil 'khor bsgom :
spro dang bsdu ba yang yang bya :
de goms snying ga'i sna rtse dang :
de nas gsang ba'i sna rtser brtag :
de la shin tu byang ba'i tshe :
lam ni rdzogs rim thabs kyi mchog :
thog mar kha sbyor rlung la bslab :
gtum mo'i me sbar thig le bzhu :
bde ba brtan par gyur pa dang :
mtshan nyid ldan pa'i phyag rgya dang :
mnyam sbyar dga' bzhi'i bde chen spel :
sangs rgyas longs spyod rdzogs pa'i sku :
kha sbyor chen po lam du bya :
de las ji ltar 'char zhe na :
'bras bu rnam grol rdzogs pa che'i :
ye shes nam mkha' gang bar 'phel :
thams cad stong pa 'od gsal ba :
chos sku'i de nyid mngon du 'gyur :
sa ma ya :
byin rlabs dbang gi rim pa ni :
mtshan ma'i rdzas bshams ting 'dzin gsal :
dzapa? khang dbye zhing bzlas brjod bya :
de nas snod ldan tshogs rnams kyis :
maN+Dal dang bcas gsol 'debs ni :
bla ma dpal ldan rdo rje sems :
bdag la dgongs par mdzad du gsol :
thar pa chen po'i grong khyer du :
'jug cing smin pa'i bka' drin stsol :
tshogs bsags sdom pa bzung ba'i rjes :
sdig sgrib sbyong ba'i dbang bskur ni :
slob ma tha mal gnas pa yi :
spyi bo mgrin pa snying ga dang :
lte ba gsang gnas rkang mthil du :
a su nr-i tri pre du ni :
rigs drug bag chags ngo bor gsal :
nam mkha' gang ba'i rgyal ba dang :
lhan cig rdo rje slob dpon gyis :
bdud rtsi'i chu yis khrus bgyis pas :
sdig sgrib rgyur bcas dag par bsam :
oM:
til gyi gong bu bzhin gang ba'i :
rgyal bas bum pa bzung nas ni :
'di nyid du ni blugs mdzad pas :
bag chags ma lus dag gyur cig :
yi ge brgya pa'i mthar :
a su nr-i tri pre du sarba pA paM a wa ra Na bi shud+d+he swA hA:
bdud rtsis lus gang sgrib pa dag :
rdo rje sems dpa'i skur gyur pa'i :
gnas gsum yig 'bru'i 'od zer gyis :
ye shes spyan drangs dbyer med bsam :
bum pa spyi bo'i gtsug tu gzhag :
oM:
lha yi chu ni rnam dag pa :
rdo rje gsang ba gsum las byung :
rig pa'i lha mo'i tshogs bcas pas :
rang bzhin gcig tu dbang bskur ro :
oM ma hA su kha badzra satwa AHdzaHhU~M baM hoHsu ra ta satwaM oM trAM hrIHhaM hU~M:
sarba ta thA ga tA badzrI b+ha wa a b+hi Shiny+tsa maM:
sku gsung thugs kyi phyag rgya sbyin :
oM:
rigs kun khyab bdag bde ba che :
rdo rje sems dpa'i dbang bskur pas :
phung po lnga dang chos nyid bcas :
ye shes drug gi skur smin shog :
oM badzra satwa hU~M:
kA ya badzra a b+hi Shiny+tsa oM:
bzlas lung bya zhing sngags phreng mgrin par bzhag   A:
brjod pa med las thams cad skyes :
rdo rje'i sngags kyi dbang bskur pas :
brtan dang g.yo ba'i sgra dbyangs kun :
ye shes rang sgrar dag par shog :
wA ka badzra a b+hi Shiny+tsa A:
me long dang rdo rje bstan /   hU~M:
bsam gyis mi khyab 'od gsal don :
rdo rje thugs kyi dbang bskur pas :
gzung dang 'dzin pa'i rtog tshogs kun :
ye shes dbyings su rang grol shog :
tsit+ta badzra a b+hi Shiny+tsa hU~M:
yab yum mnyam sbyor bdud rtsi sbyin :
A:
ji ltar bde gshegs yab rnams kyis :
rang gi sras la dbang bskur bzhin :
bde chen byang chub sems kyi chus :
rtog pa'i dri ma bsal bar bya :
b+ho d+hi tsit+ta a b+hi Shiny+tsa A:
a ho ma hA su kha ho :
rigs kyi gzungs ma byin brlabs sbyin :
hU~M:
dga' ba'i gnas chen phyag rgya mo :
sna tshogs gzugs can yid 'ong ma :
khyer cig khyer cig sems dpa' che :
dga' bde'i rol mo rtag tu gyis :
ma hA mu dra dz+nyA na a b+hi Shiny+tsa hU~M:
dzaHhU~M baM ho :
a nu rA ga dz+nyA na badzra sa ma ya ho :
mnyam gzhag dgongs pa'i don ngo sprad :
a :
gsang ba mchog gi dgyes pa na :
thams cad bdag nyid rtag tu bzhugs :
rdo rje sems dpa' bde ba che :
dbyings rig zung 'jug rtogs par shog :
dz+nyA na badzra satwa a a a :
zab cing rgya che'i dbang gi don :
gcig tu bsdus pa'i snying po 'dis :
sgrib dag byang chub rigs su gyur :
rgyud kyi yang snying nges pa 'o :
sa ma ya :
nyams chag bshags pa'i rim pa ni :
mtshan ma'i rten dang dkyil 'khor mdun :
tshogs dang mchod gtor rgya cher bsham :
rnal 'byor gzhung bsrang dzapa? khang dbye :
phyag 'tshal bzlas dang bshags pa bya :
lus ngag yid kyi sgrib dag bsam :
sman gtor rak+ta mar me dang :
sbyor sgrol tshogs kyi mchod pas bskang :
dbang blangs nyams pa sor chud cing :
dngos grub rnam gnyis myur du thob :
sa ma ya :
myong grol rdzas kyi rim pa ni :
gdung dang ring bsrel skye bdun sha :
sel med bdud rtsis gzhi bzung la :
'bras gsum dbang lag rtag tu ngu :
sin+d+hu ra dang cu gang sogs :
bzang sman sbyar ba'i ril bu ni :
yungs dkar 'bru dgu'i tshad du dril :
mtshan ldan b+han+d+ha'i snod du blugs :
dar dkar kha bcad dkyil 'khor dbus :
lding khri'i khar bzhag mchod gtor bsham :
bdag nyid rtsa ba'i dkyil 'khor lhar :
gsal btab bzlas brjod rgyas par bya :
!
mdun rten mi dmigs skad cig gis :
stong pa'i ngang las ye shes kyi :
rlung me thod pa'i sgyed pu'i steng :
a las mtshan ldan ka pA la :
yangs shing rgya che'i nang bcud kun :
sha lnga bdud rtsi rnam lnga la :
rigs lnga yab yum sa bon mtshan :
rlung g.yos me sbar thod pa'i rdzas :
zhu zhing khol ba'i 'od zer gyis :
'khor 'das bcud rnams thams cad bkug :
dbyer med dwangs ma'i bdud rtsir 'khyil :
oM AHhU~M sarba pany+tsa a mr-ita hU~M hrIHTha :
stong phrag bzlas pas byin gyis brlab :
bdud rtsi'i dwangs ma 'od lnga'i klong :
pad dkar zla ba'i gdan gyi steng :
a yig yongs gyur skad cig gis :
rdo rje sems dpa' bde ba che :
sangs rgyas thams cad mnyam sbyor ba :
gsal btab byin brlab dbang bskur zhing :
spyan 'dren mchod bstod bzlas pa'i tshe :
rang gi thugs srog sngags phreng las :
'od zer mchod pa'i tshul du 'phros :
mdun bskyed lha yi thugs rgyud bskul :
bde ba chen pos rab tu mnyes :
snyoms 'jug bde ba'i 'od dang sgras :
sangs rgyas thams cad spyan drangs nas :
zhal zhugs thugs kar 'od du zhu :
mnyam par sbyor ba'i mkha' gsang nas :
byang chub sems mchog char ltar babs :
dam tshig rdzas dang dbyer med thim :
mthong thos myong bas grol ba yi :
ye shes bdud rtsi chen por bsam :
oM badzra satwa ma hA su kha a mr-ita sarba sid+d+hi hU~M hU~M:
thun mtshams mchod bstod bshags pa bya :
tshogs kyi 'khor los yang dag mchod :
bar chad bsal zhing byin chen dbab :
de ltar dus drug brtson pa yis :
'od dang sgra brnyan dri bzang 'thul :
mang du 'phel na grub pa'i rtags :
dus der dam rdzas spyi bor blang :
oM AHhU~M:
snod ni rang byung b+han+d+ha'i gzhal yas su :
bcud mchog bdud rtsi dwangs mar 'khyil ba'i klong :
bde chen rdo rje sems dpa'i phyag rgya bzhugs :
sku gsung thugs kyi dbang mchog bstsal du gsol :
kA ya wA ka tsit+ta sarba sid+d+hi pha la hU~M:
bdud rtsi'i lha yi gnas gsum nas :
'od zer dkar dmar mthing gsum 'phros :
bdag gi gnas gsum thim pa yis :
dbang dang dngos grub thob par bsam :
mthar ni lha nyid ril bu'i gzugs :
rdo rje lce yi lam nas brgyud :
snying dbus thig ler 'bral med pas :
ye shes gzi byin bskyed par bsam :
oM badzra satwa ma hA su kha dz+nyA na tiSh+Tha b+h+rU~M:
dngos grub mchog gi skal ldan pa'i :
'dus pa mang la dbang 'dis sbyin :
rigs brgya rigs lnga'i 'phro 'du kun :
rigs gcig thig le yongs rdzogs phyir :
bde chen rdo rje sems dpa' yi :
rdzas mchog myong bas grol ba 'di :
mthong thos dran reg tshor ba kun :
skye ba bdun nas 'bad med grol :
gnas skabs bgegs zhi nyams chag skong :
tshe dang lus kyi bcud len 'gyur :
mtshams med las la spyad pa yang :
ngan song gnas las nges thar na :
dad dang dam tshig ldan pa dag :
byang chub thob pa smros ci dgos :
de phyir rang byung kun bzang gi :
rtsol med phrin las zab mo 'o :
sa ma ya :
rgya rgya rgya :
gu h+ya :
sa ma ya :
sprul pa'i gter chen mchog gyur bde chen gling pas sgrub gnas kyi rgyal po pad+ma shel phug gi dbu rtse nas rig 'dzin dga' rab rdo rje'i 'od gsal thugs kyi dwangs ma 'gro ba'i don du gzugs su snang ba'i gdung rten rin po che dang lhan cig tu spyan drangs pa'i zab gter gyi gsang ba rmad du byung ba pad+ma 'od gsal mdo sngags gling pa'i sdes yi ger bris pa'o ///
/
