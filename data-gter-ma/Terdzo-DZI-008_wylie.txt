\u0f88
'chi med tsaN+Da lI'i sgo nas tshe'i sgrub thabs tsha zer 'od brgya 'chi bdag g.yul 'joms zhes bya ba bzhugs so :
ma ma A yur+dz+nyA na sid+d+hi hrI:
dbang chen dbang sdud pad+ma he ru ka :
stong nyid snying rjes khams gsum ma lus 'gugs :
thugs rje'i chags yum mchog gi tsaN+Da lI:
'chi med mchog stsol yab yum gnyis la 'dud :
de la 'dir tshe'i lha mo tsaN+Da lI'i sgo nas 'chi med tshe'i sgrub pa bya bar 'dod pa dag gis :
gnas phun sum tshogs par dkyil 'khor sgo rdzogs dbus su zla gam phyag mtshan gyis mtshan pa bri :
de'i khar many+dzi khri rkang gi steng du bum pa tshad ldan mgul chings dmar pos brgyan pa rgya shug gi ljon pa dang rma bya'i mdongs kyi kha rgyan gzungs rdor dung chos bcas par bum rdzas nyer lnga gi waM gur gum btab pa :
mdun du tshe'i 'brang rgyas rtser lcags kyus mtshan pa :
g.yas su tshe ril dkar gsum shel dkar gyi kha tshar btab par tshe rdzas byin ldan bsres pa :
g.yon du b+han+d+ha mtshan ldan du tshe chang rgyal khab chen po'i chang :
rabs chad ma yin pa'i chang ma'i chang :
phyug po'i chang sna gsum 'dzom dang mngar gsum la bdud rtsi'i phur ma btab pa :
rgyab tu tshe mda' rgod sgro dar dmar me long bla g.yus brgyan pa :
mdun du sgrub gtor ri rab gsum pa de steng pad+ma 'dab bzhi ze'u 'bru dang bcas pa de'i khar nyi zla dang zla gam dmar po'i steng 'khor bzhi mtshon pa'i ril bu bzhi mkha' 'gro'i dpal gtor rtser nor bu 'bar ba dang rta mgos mtshan pa :
g.yas su lha chen tshangs pa'i gtor ma :
g.yon du rig 'dzin u ma'i gtor ma :
mchod pa rnam lnga sogs spyi ltar bsham :
chad brtan bgegs gtor rdor dril thod rnga 'thor nas sogs ma tshang ba med par 'du bya zhing tshogs zhing gsal 'debs pa ni :
mdun gyi nam mkhar mchog gsum bde gshegs 'dus pa dang tshe'i lha tshogs sprin phung gtibs pa lta bur gsal bar mos la skyabs su 'gro ba ni :
ho :
skyabs kyi mchog gyur rtsa gsum mchog gsum lha :
mtha' med duHkhas mnar ba'i 'gro ba kun :
skye 'chi zo chu'i rgyud las sgrol ba'i phyir :
'chi med dkyil 'khor lha la skyabs su mchi :
lan gsum :
byang chub mchog tu sems bskyed pa ni :
kye ma :
mtha' med rgya mtshor bying pa'i sems can kun :
bdag gis smon 'jug byang chub sems bskyed mthus :
tshad med bzhi lam phar phyin grus bsgral te :
'gro kun 'chi med thob par sems bskyed do :
yan lag bdun pa 'bul ba ni :
ho :
'chi med lha tshogs spyan 'dren gshegs :
nyi zla pad+ma'i gdan la bzhugs :
phyag 'tshal mchod 'bul nyes byas bshags :
dge la yi rang chos 'khor bskor :
bzhugs gsol dge rtsa chos klong bsngo :
'chi med 'ja' lus sku 'grub shog :
de nas bgegs gtor bsngo ba ni :
hU~M:
nyon cig bgegs dang log 'dren tshogs :
nga yi bka' las 'da' ma byed :
rdo rje gsang ba'i bka' las ni :
sdig can gang zhig 'da' byed pa :
stobs chen khro bo chen po yis :
klad pa tshal pa brgya ru khos :
gdug cing sdang sems ldan pa rnams :
'di ru ma 'dug gzhan du dengs :
sogs dang hU~M bzhi brjod cing bskrad :
badzra rak+Sha rak+Sha hU~M:
zhes srung ba rdo rje'i gur du bsgom :
mchod rdzas brlab pa ni :
oM hU~M trAM hrIHA:
phyi nang gsang gsum mi zad mchod pa'i sprin :
rnam mang kun bzang mchod pa'i tshogs sprul te :
nyes skyon kun sbyangs so so'i rdzas su gyur :
oM badzra ar+g+haM sogs dang sarba pany+tsa dang 
ma hA rak+ta dang 
ma hA ba liM ta sogs kyis brlab :
de nas rten bskyed pa ni :
a mr-itas bsang :
swa b+hA was sbyang :
chos rnams mi dmigs stong pa nyid du gyur :
stong nyid ngang las e yaM raM suM 'phros :
nam mkha' rlung chu sa me'i dkyil 'khor chags :
de dbus b+h+rU~M las pho brang gzhal yas khang :
tshad dang mtshan nyid thams cad rdzogs pa'i dkyil :
zla gam dbus su pad+ma nyi zla'i steng :
hrIHlas 'chi med stsol mdzad tsaN+Da lI:
dmar gsal gcer mo zhal gcig khro 'dzum ldan :
zhabs gnyis 'dor stabs bdud bzhi pho mo brdzis :
g.yas kyi phyag brgyad dang pos lcags kyu dang :
'og mas mda' dang tshe bum lcags sgrog nor :
dbang rgyal nyi zla'i gwa 'u tsit+ta'i phreng :
me long bsnams te khams gsum dbang du sdud :
g.yon brgyad rin chen zhags pa gzhu ri gling :
me tog mda' dar b+han+d+ha cang te 'u :
gri gug 'dzin cing 'byung lnga'i tshe bcud sdud :
dbu la thod skam rtse bran me tog brgyan :
spyi bor ral pa'i thor cog tog gis mdzes :
mi mgo me tog spel ma'i do shal mdzes :
rus pa'i rgyan can nu 'bur b+ha ga rgyas :
bde chen 'od lnga'i zer gyi klong du gsal :
de yi shar du lha mo sku mdog dkar :
bcu drug nu 'bur bde chen rab tu rgyas :
dbu la rigs lnga'i thor cog snyan rgyan mdzes :
gcer bu smad la dar sngon sham thabs can :
phyed skyil g.yas na mda' dar lnga ldan dang :
g.yon na tshe ril mgul rgyan bcu gsum chas :
lho ru lha mo ser mo dar thod can :
me tog rgyan ldan rgyas mdzad nor bu dang :
g.yon du 'brang rgyas dpal 'byor longs spyod sdud :
rin chen rgyan ldan mdzes phod skyil krung bzhugs :
nub tu lha mo dmar mo gcer mo 'dzum :
skra grol b+ha ga rgyas shing chags nyams can :
g.yas su khams gsum myur 'gugs lcags kyu dang :
g.yon du b+han+d+har 'chi med bdud rtsis gtams :
me tog rgyan ldan dril g.yer 'khrol zhing 'gying :
byang du lha mo ljang mo khro 'dzum ldan :
longs sku'i chas spras g.yas su ljon shing dang :
g.yon pa rlung g.yab gar gyi nyams dgur ldan :
la la pad gdan la la bam ror bzhugs :
gtso mo'i spyi bor dbang chen rta mchog dpal :
dmar po spyan gsum rdzi smin ag tshom 'bar :
zhal gdangs ljags 'dril spyi bor ljang zhur gyi :
rta mgos mtshan zhing phyag drug dang po na :
lcags kyu thod dbyug sdigs mdzub lcags sdig 'gyed :
me stag tshwa 'phro g.yon gyi dang po na :
tho ba b+han dmar be con dpal chas dang :
dur khrod rgyan gsol pad nyi bam gyi steng :
me dpung dbus su khams gsum g.yo bar bzhugs :
sgo bzhir sgo ma rigs bzhi bar khyams su :
tshe bcud 'gugs pa'i DA ki grangs med gsal :
gtso mo'i spyi mgrin snying ga gnas gsum nas :
'bru gsum 'od 'phros o rgyan mkha' 'gro'i zhing :
durakhrod DA ki'i 'du gling gar bzhugs nas :
tsaN+Da lI dang dbang chen rta mchog dpal :
lha mo bzhi bcas spyan 'dren gnas 'dir dza :
de nas spyan 'dren dngos po gdung shugs drag po'i ngar dang bcas :
hrIHma :
nub phyogs u rgyan yul gyi pho brang nas :
gsang ba ye shes srin rgyal rak+sha'i phreng :
mthing 'od mkha' 'gro man+dA ra dang bcas :
'dir gshegs sgrub mchog rnams la byin chen phob :
sin+d+hu rgya mtshor mtsho skyes sprul pa'i sku :
mA ra ti kar zla gam dal zhal phye :
tshe 'dzin lha mo bde chen tsaN+Da lI:
'dir gshegs sgrub mchog rnams la byin chen phob :
bsam yas brag dmar dpal gyi g.ya' ma lung :
tshe yi dkyil 'khor 'byed mdzad ma hA gu ru :
gsang ba'i yum chen dbyangs can ye shes mtsho :
'dir gshegs sgrub mchog rnams la byin chen phob :
mkha' spyod dag pa'i zhing dang nyer bzhi'i yul :
dur khrod brgyad dang DA ki'i 'du gling nas :
rta mchog dpal dang ye shes mkha' 'gro'i tshogs :
'dir gshegs sgrub mchog rnams la byin chen phob :
snang ba thams cad sku ru sgyur zhing gshegs :
grags pa thams cad hrIHnr-ir sgrog cing gshegs :
dran rtog thams cad nyams 'bar byin 'beb gshegs :
mchog thun dngos grub stsol phyir spyan 'dren gshegs :
hrIHdz+nyA na DA ki nI tsaN+Da lI e a ral+li pheM pheM dzaHhU~M baM ho :
badzra sa mA dza :
bzhugs su gsol ba ni :
hrIHma :
rin chen gzhal yas pho brang dam pa 'dir :
nyi zla pad+ma zab 'bol khri yi steng :
zla gam dbang chen tshe yi lha tshogs rnams :
mchog thun dngos grub stsol phyir brtan par bzhugs :
sa ma ya tiSh+Tha lhan :
hrI:
tshe bdag 'ja' lus lnga ldan sku :
grags stong sngags sgra sgrog pa'i gsung :
'khor 'das mnyam par brdal ba'i thugs :
'chi bdag gzhom la phyag 'tshal lo :
a ti pU ho :
pra tIts+tsha ho :
brda dang gar gyi mchod pa ni :
ho :
'chi med lha mo 'jo sgeg sgyur :
brda dang brda yis rab mtshon te :
spro dang bsdu ba'i yid sprul gyi :
phyag rgya gar gyi brda yis mchod :
ma hA mu dra pU dza ho :
mchod pa 'bul ba ni :
hrI:
'jig rten 'di 'am gzhan dag gi :
sman mchog mchod yon ji snyed kun :
dngos sam yid kyis rab sprul te :
tshe bdag lha mo'i tshogs la 'bul :
oM badzra ar+g+haM pra tIts+tsha hU~M:
'jig rten 'di 'am gzhan dag gi :
lha yi zhabs bsil ji snyed kun :
dngos sam yid kyis rab sprul te :
tshe bdag lha mo'i tshogs la 'bul :
oM badzra pA d+yaM pra tIts+tsha hU~M:
'jig rten 'di 'am gzhan dag gi :
lha yi me tog ji snyed kun :
dngos sam yid kyis rab sprul te :
tshe bdag lha mo'i tshogs la 'bul :
oM badzra puSh+pe pra tIts+tsha hU~M:
'jig rten 'di 'am gzhan dag gi :
dri zhim bdug spos ji snyed kun :
dngos sam yid kyis rab sprul te :
tshe bdag lha mo'i tshogs la 'bul :
oM badzra d+hU pe pra tIts+tsha hU~M:
'jig rten 'di 'am gzhan dag gi :
mar me'i 'od mdangs ji snyed kun :
dngos sam yid kyis rab sprul te :
tshe bdag lha mo'i tshogs la 'bul :
oM badzra A lo ke pra tIts+tsha hU~M:
'jig rten 'di 'am gzhan dag gi :
dri zhim byugs pa ji snyed kun :
dngos sam yid kyis rab sprul te :
tshe bdag lha mo'i tshogs la 'bul :
oM badzra gan+d+he pra tIts+tsha hU~M:
'jig rten 'di 'am gzhan dag gi :
ro brgya'i zhal zas ji snyed kun :
dngos sam yid kyis rab sprul te :
tshe bdag lha mo'i tshogs la 'bul :
oM badzra nai bid+yA pra tIts+tsha hU~M:
'jig rten 'di 'am gzhan dag gi :
rol mo sgra snyan ji snyed kun :
dngos sam yid kyis rab sprul te :
tshe bdag lha mo'i tshogs la 'bul :
oM badzra shab+da pra tIts+tsha hU~M:
sman gyi mchod pa ni :
hrI:
rang byung gdod nas dag pa'i rdzas :
rtsa brgyad yan lag stong sbyar sman :
dug lnga sel ba'i bdud rtsi 'di :
tshe bdag lha mo'i tshogs la 'bul :
sarba pany+tsa a mr-ita kha raM khA hi :
rak+ta'i mchod pa ni :
hrI:
pad+ma rak+ta rgyud drug bsgral pa'i khrag :
rtsi shing snod bcud rak+ta'i mchod chen po :
'dod chags 'khor rgyun rtsad nas gcod pa'i phyir :
tshe bdag lha mo'i tshogs la 'bul bar bgyi :
oM ma hA rak+ta la khA hi :
gtor ma 'bul ba ni :
hrI:
srid gsum ye dag gtor gzhong du :
skye 'gro 'byor tshogs gtor mar bshams :
tshogs gnyis yongs su rdzogs bya'i phyir :
tshe bdag lha mo'i tshogs la 'bul :
ma hA ba liM ta khA hi :
de nas bstod pa ni :
hrI:
dbyings kyi ngang las longs spyod rdzogs pa'i sku :
tshe bdag lha mo bde chen tsaN+Da lI:
zhal gcig don dam nyag gcig rtsad nas gcod :
bcu drug phyag gis tshe bcud dpal g.yang sdud :
phyag mtshan sna tshogs brda rtags brjod las 'das :
zhabs gnyis bdud bzhi'i spyi nas gnon mdzad de :
dbang mdzad 'od zer spungs pa'i gzhal yas na :
che ba'i yon tan bsam gyis mi khyab pas :
'khor 'das yongs sgrol tshe yi lha mor bstod :
spyi bo'i gtsug tu rigs 'dus rta mchog dpal :
rta skad sgrog ste sde brgyad bran du bkol :
me dpung klong du tshe bdag dpa' bo 'gying :
rigs bdag drug 'dus he ru ka la bstod :
phyogs bzhi'i lha mo rigs bzhi'i yum chen mo :
'byung bzhi'i bcud sdud sha khrag drod dbugs gso :
sgo ma bzhi yis bla nyams tshe nyams 'gugs :
tshe bdag lha mo 'bum phrag mang por bcas :
dkyil 'khor yongs rdzogs lha la phyag 'tshal bstod :
dzapa? bzla ba ni :
tshe bdag lha mo'i thugs ka ru :
dmar gsal nyi ma'i dkyil 'khor dbus :
bcom ldan tshe dpag med yab yum :
de yi thugs kar nyi zla yi :
gwa 'u kha sbyor sran tsam nang :
tshe srog hrIHnr-i'i mtha' skor du :
sngags phreng sbrul ltar 'khor ba las :
'od 'phros rgyal ba mchod pas mnyes :
tshur 'dus thugs rje gzi byin bsdus :
phar 'phros 'gro drug sdig sgrib sbyangs :
tshe bcud 'od lnga gsal 'tsher ldan :
mer mer chil chil thugs kar bsdus :
tshe srog g.yung drung ltar brtan gyur :
oM AHhU~M hrIHhrIHDA ki nI tsaN+Da lI puN+ye dz+nyA na tshe b+h+rU~M hrIHnr-i dzaHsid+d+hi pha la hU~M:
zhes bdag bskyed rkyang pa yin tshe bzlas dmigs ltar dang mnyam sgrub kyi tshe rdzas la yang bstim par bya'o :
thun mthar mchod bstod dang /
yi ge brgya pa brjod /
de nas tshe 'gugs ni :
hrI:
nub phyogs bde chen dbang gi dkyil 'khor nas :
snang ba mtha' yas tshe bdag chos kyi sku :
'gro don skur bzhengs tshe yi dngos grub rnams :
deng 'dir skal ldan rnal 'byor bdag cag dang :
sgrub rdzas dkyil 'khor 'di la bstsal du gsol :
rtsa sngags brjod /
zla gam dbang phug mA ra ti ka nas :
longs spyod rdzogs sku tshe yum tsaN+Da lIs :
brtan g.yo'i khams dang stobs bcu'i tshe dpal rnams :
deng 'dir skal ldan rnal 'byor bdag cag dang :
sgrub rdzas dkyil 'khor 'di la bstsal du gsol :
rtsa sngags brjod /
dkyil 'khor phyogs kyi sprul sku rigs bzhi'i yum :
'byung bzhi'i khams kyi dwangs bcud ma lus kun :
deng 'dir skal ldan rnal 'byor bdag cag dang :
sgrub rdzas dkyil 'khor 'di la bstsal du gsol :
rtsa sngags brjod /
sgo bzhi'i sgo ma las mdog tshad med bzhis :
'khyams dang yar pa'i bla dang srog tshe kun :
deng 'dir skal ldan bdag dang dmigs byar stims :
tshe bcud drang srong rig 'dzin thams cad kyi :
dngos grub ma lus sgrub pa'i rdzas la stims :
yar pa khug la nyams pa thams cad gsos :
mi 'gyur rdo rje tshe yi dngos grub stsol :
mi shigs tshe yi g.yung drung rtag brtan stsol :
gzhom bral tshe yi srog rtsa brtan par mdzod :
tshe yi rgya mdud sdoms shig srung ma'i tshogs :
'chi med tshe yi dngos grub bstsal du gsol :
ces brjod la :
de rjes rgyas gdab pa ni :
hrI:
gcig ni chos sku nyag gcig rgya :
gnyis ni thabs dang shes rab rgya :
gsum ni sku gsum 'bru yi rgya :
bzhi ni tshad med bzhi yi rgya :
lnga ni rgyal ba rigs lnga'i rgya :
phyag rgya lnga yis rgyas gdab pas :
bde gshegs rgyal bas kyang mi gzigs :
chos kyi dbyings su tshe sba 'o :
badzra kA wA tsi rak+Sha b+h+rU~M:
de nas rjes kyi bya ba ni :
tshogs rdzas bza' btung bye brag bshams :
oM sarba dra byaM sho d+ha na ye swA hA:
rang nyid lhar gsal thugs ka nas :
raM yaM khaM 'phros me rlung chus :
dngos 'dzin bkrus nas bdud rtsir gyur :
raM yaM khaM:
oM AHhU~M:
tshogs la spyan 'dren pa ni :
hrI:
nub phyogs bde chen dag pa'i zhing :
gnas yul dur khrod 'du gling sogs :
rang bzhin gar bzhugs gnas mchog nas :
tshogs la rol phyir spyan 'dren gshegs :
badzra sa ma ya dza :
de nas tshogs phud dang po phul te :
hrI:
'dod yon longs spyod ga Na'i tshogs :
sha lnga bdud rtsi btung ba'i mtsho :
ting 'dzin tshogs kyi longs spyod 'di :
'chi med DA ki'i tshogs la 'bul :
ga Na tsakra pU tsa khA hi :
gnyis pa bshags pa ni :
ho :
thog med dus nas da bar du :
rigs drug a 'thas kha 'khor te :
bag med ngan spyod las bgyis pa :
thugs dang 'gal gyur bzod par gsol :
tshangs mchog tshe yi dngos grub stsol :
badzra satwa A:
tha ma bsgral ba ni :
zan dang sha dum bcas la rak+ta bran :
na mo :
rtsa gsum mchog gsum bden pa'i byin rlabs dang :
ting 'dzin sngags dang rdzas kyi 'phrul 'khor gyis :
gnod byed sdang dgra rgyab rten dpung dang bcas :
'dir khug dbang chen gsang ba'i gnas chen nas :
sras mchog phur bus tshe khrus dug gsum sbyangs :
bsgral pa'i sha khrag dug lnga'i mchod pa 'di :
'chi med dkyil 'khor lha tshogs zhal du bstab :
ma hA mAM sa rak+ta go ro tsa na keM ni ri ti ba su ta tsit+ta kha raM khA hi :
de nas lhag ma kha chus bran la bsngo ba ni :
b+h+yo :
dpal gyi bka' nyan lhag sdud ma :
dkyil 'khor mu ran skyong ba'i tshogs :
'dir byon bka' yi lhag gtor bzhes :
dam tshig rjes skyong phrin las mdzod :
u ts+tshiSh+Ta b+hak+Sha si swA hA:
de nas thugs dam bskul ba ni :
hU~M:
mi mngon dbyings bzhugs rgyal ba zhi khro dang :
tshe bdag mkha' 'gro bka' srung dam can tshogs :
rang rang thugs dam gnas nas skur bzhengs la :
thugs dam thugs rjes ma g.yel phrin las mdzod :
ces brjod chad mdo ni :
hU~M:
sngon tshe 'og min chos dbyings su :
kun bzang chos sku 'od mi 'gyur :
longs spyod rdzogs sku'i 'khor dang bcas :
'chi med dkyil 'khor zhal phyes tshe :
rigs lnga'i mkha' 'gros dngos gzugs bstan :
ji ltar khas blangs dam bcas bzhin :
mchod gtor bzhes la phrin las mdzod :
de 'og mA ra ti ka ru :
pad 'byung tshe yum man+dA ras :
zla gam tshe dkyil zhal phyes tshe :
seng ha dbang phyug nyer brgyad dang :
sgo ma bzhi sogs tshe'i DA kis :
gzugs bstan so so'i chad bor bzhin :
mchod gtor bzhes la phrin las mdzod :
tha ma brag dmar g.ya' lung du :
thod phreng rgyal yum mkhar chen bzas :
'chi med dkyil 'khor zhal phyes tshe :
mnga' bdag sde dpon sum cu yis :
so so'i gzugs bstan khas blangs bzhin :
mchod gtor bzhes la phrin las mdzod :
yang mtha' dag pa'i rtsal gyi zhing :
tsaN+Da lI dang he ru kas :
nyams snang tshe bdag byin brlabs tshe :
tshangs pa yab yum dregs sde brgyad :
gzugs bstan chos 'khor skyong bar chad :
mchod gtor bzhes la phrin las mdzod :
ces brjod :
brtan ma skyong ba ni :
hU~M:
khas blangs dam bcas ma dang sring :
brtan ma ya ma skyong ma'i tshogs :
gtor ma bshal chu 'di bzhes la :
bcol ba'i phrin las sgrub par mdzod :
ma ma sring 'gro ma pany+tsa rak+ta ba liM ta khA hi :
zhes gtor gzhong kha sbub ste :
hU~M:
nga bdag bdag 'dzin ru dra dang :
sgrub la bar gcod sgab 'dre kun :
mnan no theg rim dgu yis mnan :
nam yang ldang bar ma byed cig :
oM laM hU~M laM satwaM b+ha ya nan :
de nas dngos grub len chog ni :
hrI:
'chi med lha mo bde chen dpal ster ma :
thugs rje'i dbyings nas thugs dam thugs rje skyed :
'chi med tshe yi sgrub pa da nangs thengs :
bsnyen sgrub tshad 'khyol tshe la mnga' dbang brnyes :
dngos grub 'byung ba'i dus la bab lags pas :
mgon po khyod kyi tshe bzhag dus 'dir lags :
thugs la le lo btang snyoms ma mdzad par :
rdo rje'i nam langs nyi zla nam mkhar shar :
skal ldan bdag la tshe yi dbang mchog skur :
skye 'chi med pa'i tshe dbang thob par shog :
rtsa sngags kyi mthar :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
zhes sgrub rdzas rnams dngos grub tu rol :
rjes la mchod bstod bya zhing nongs bshags ni :
ho :
bcom ldan tshe yi lha tshogs rnams :
mchod rdzas ma 'byor ting 'dzin g.yengs :
bying rmugs le los gos pa dang :
bzlas brjod ma dag cho ga chad :
'gal 'khrul nongs pa ci mchis pa :
mthol bshags bzod par mdzad du gsol :
zhes yi ge brgya pas nongs pa bshags :
hrI:
rang rig thig le gcig tu gsal ba la :
spro dang bsdu ba'i bya ba ma mchis kyang :
ma rtogs 'khrul pa'i rtag mtha' sbyang ba'i phyir :
thams cad thig le chen por bsdu bar bya :
badzra muHsa ye shes pa gshegs :
slar yang rdzogs rim sgyu ma'i lha skur ldang ba ni :
rtag tu mi 'gyur thig le chen po'i ngang :
bskyed dang rdzogs pa'i tha snyad bral ba la :
chad pa'i stong med pa las grol ba'i phyir :
rdzogs rim lha sku 'chi med mchog gi lha :
snang la ma grub 'ja' tshon lta bur shar :
hrI:
dus gsum mi dmigs sgyu mar snang ba'i chos :
mig 'phrul ji bzhin dge tshogs byang chub tu :
yongs su bsngos pas 'chi med dkyil 'khor gyi :
go 'phang mchog la 'gro kun sbyor gyur cig :
ces bsngo ba bya :
rjes la shis pa brjod pa ni :
bkra shis gang zhig 'chi med tsaN+Da lI:
'khor bcas dgyes shing byin gyis rlob pa dang :
'chi med mkha' 'gros tshe g.yang spel byed pa'i :
bkra shis des kyang deng 'dir bde legs shog :
bkra shis gang zhig rigs bdag rta mchog dpal :
'khor bcas dgyes shing byin gyis rlob pa dang :
dbang chen rta mchog tshe g.yang spel byed pa'i :
bkra shis des kyang deng 'dir bde legs shog :
bkra shis gang zhig rdo rje   sogs gsang ye'i shis brjod ji bzhin bya'o gsungs 'dug kyang /
dpe ma 'byor ba'i tshab tu 'di ltar rang blos bris pa'o /mkha' 'gro yi //
'khor bcas dgyes shing byin gyis rlob pa dang :
zhi ba'i mkha' 'gros mi mthun phyogs gzhil ba'i //
bkra shis des kyang deng 'dir bde legs shog
/bkra shis gang zhig rin chen mkha' 'gro yi //
'khor bcas dgyes shing byin gyis rlob pa dang //
rgyas pa'i mkha' 'gros legs tshogs spel mdzad pa'i //
bkra shis des kyang deng 'dir bde legs shog
/bkra shis gang zhig pad+ma mkha' 'gro yi //
'khor bcas dgyes shing byin gyis rlob pa dang //
dbang gi mkha' 'gros 'khor 'das dbang sdud pa'i //
bkra shis des kyang deng 'dir bde legs shog
/bkra shis gang zhig karma mkha' 'gro yi //
'khor bcas dgyes shing byin gyis rlob pa dang //
las kyi mkha' 'gros mngon spyod las sgrub pa'i //
bkra shis des kyang deng 'dir bde legs shog
/smon lam ni :
ho :
'chi ba'i tshe na 'chi med DA ki mas :
me tog la sogs gdugs dang rgyal mtshan dang :
rol mo glu gar dbyangs kyis mdun bsus te :
zangs mdog dpal gyi ri bor bsu bar shog :
snang cha bde chen dpa' bo rta mgrin dpal :
stong cha rnam kun mchog ldan tsaN+Da lI:
zung 'jug dbyer mi phyed pa'i bden pa des :
bdag cag rjes su 'dzin pa'i rgyur gyur cig :
ces smon lam bya'o :
de yang 'di nyid dpal gyi mchims phur 'brug lo hor zla bzhi pa'i yar tshes bco lnga'i zhogs par thun gyi ngang la 'od gsal gyi rmi lam du 'chi med tsaN+Da lI dang /
rigs bdag he ru ka bcas kyi zhal mjal te /
gtso mo'i gnas lnga nas 'od phreng rang gi gnas lngar thim pas /
dbang bzhi thob nyams shar zhing 'di ga'i tshe chos rnams blo la lam lam gsal bzhin pa byung yang /
de 'phral brel bas 'bri ma thub cing /
phyis su rang nyid kyi tshe'i rten 'brel la phan re'i bsam pas bris pa yin gyi /
'di la nor 'khrul mchis na bla ma lha yi spyan sngar bshags /
rjes la sgrib par mi 'gyur bar 'chi med 'ja' lus 'grub par gyur cig
/dge'o //
dge'o //
dge'o //
'chi med lha mo'i rgya :[ \u0f88]      mtshon bya don gyi rgya :[ \u0f88]      mtshon byed dpe'i rgya :[ \u0f88]       mtshan med rang byung gi rgya :
rgya gsum gyis btab bo :
mang+ga laM///
/
