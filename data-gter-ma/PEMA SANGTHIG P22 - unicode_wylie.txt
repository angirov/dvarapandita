dpal ldan stag lung pa'i zab chos gter gyi srung ma badzra ka sha'i mchod sprin bzhugs so //
hU~M/
grub gnas che dang nye ba'i sa //
sprag lung wa rA Na si'i mdo //
'phrang ka srin mo ri yi rgyud //
rgyab ri dpangs mtho rgyud bzang zhing //
g.yas ri khro la gtum drag rngam //
g.yon ri skye med zangs kyi mdog
/mdun ri rin chen spungs pa 'dra /
khri gdugs nyi ma 'od gsal la //
dgung sngon rgya che dpangs mtho ba //
gtsang chab che zhing rgyun ring 'bab //
sa gzhi gshin la khyab che ba //
mi min mtshan mo rgyu ba'i srang //
skad rigs mi gcig skye bo'i lam //
rta mchog rgyal po'i dkyil 'khor ni //
srung byed ma mo rdo rje gsal /
khyod sngon pad+ma saM b+ha was //
phyag rgya gnyan pos zil gyis mnan //
bka' 'bangs bgyis par rtsis la phab //
zab mo chos kyi srung mar bskos //
dgyes mdzad grags pa dpal zhabs la //
chos sgo bcu phrag gcig dang bdun //
nyams pa med par phyag tu gtad //
slad nas dgra rgyud la sogs pa'i //
zab gter 'dzin pa'i gnyer kha bcol /
khas blangs dam bcas dran mdzod la //
bdag gi mchod sbyin gtor ma bzhes //
sangs rgyas bstan pa rin chen srungs //
a ba d+hU ti'i gsung rab rnams //
dar zhing rgyas pa'i phrin las mdzod //
de la 'tshe ba'i dgra 'dre sod //
chos der mos pa'i sdong grogs mdzod //
mi bsrun mtha' yi dmag dpung zlogs //
dpal ldan stag lung bka' brgyud kyi //
nges don bstan pa rgyas pa yi //
phrin las rgya chen mdzad pa dang //
'gro kun bde ba'i las mdzod cig
/ces pa'ang stag lung pa dge slong ngag dbang bkra shis dpal grub kyis bris pa'o //
mang+ga laM///
/
