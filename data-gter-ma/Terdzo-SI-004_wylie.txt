@#//
rdor sems snying thig gi chos spyod ngag 'don gyi rim pa chu 'bab tu bkod pa bzhugs so //
na mo badzra satwa hU~M/
rgyal ba kun gyi ye shes sku //
thig le nyag gcig rdo rje sems //
dam pa dang po'i mgon de yi //
ngo bo rtsa ba'i bla mar 'dud //
theg dgu'i rtse rgyal rdzogs pa chen po yi //
rgyud sde 'bum phrag drug cu'i yang snying bcud //
dpal ldan rdor sems snying gi thig le yi //
'jug ngogs chos spyod ngag 'don 'di na bkod //
de la rim pa lnga yi /
dang po skyabs su 'gro ba ni /
oM AHhU~M:
rkang gnyis gtso bo sangs rgyas dang :
zhi ba chags bral dam pa'i chos :
tshogs mchog zhing gyur dge 'dun la :
bdag dang 'gro drug skyabs su mchi :
byin rlabs 'byung ba'i bla ma rje :
dngos grub 'byung ba'i yi dam lha :
bar chad sel ba'i mkha' 'gro ma :
bdag dang 'gro drug skyabs su mchi :
brdal khyab chen po chos kyi sku :
gsal mdangs chen po longs spyod rdzogs :
sna tshogs 'dzin grol sprul pa'i skur :
bdag dang 'gro drug skyabs su mchi :
gnyis pa sems bskyed sdom gzung la /
smon pa sems bskyed ni /
ho :
mchog gsum rtsa gsum sku gsum dgongs :
'di nas byang chub ma 'thob bar :
'gro drug ma bu'i 'du shes kyis :
byang chub smon pa'i sems bskyed do :
'jug pa sems bskyed ni /
ho :
sngon gyi rgyal bas sdom bzung ltar :
da nas 'khor ba ma stongs bar :
ma grol sgrol dang ma bsgral bsgral :
'gro don byed par sems bskyed do :
sngags kyi sdom pa gzung ba ni /
ho :
dkon mchog gsum bzung mi gtang ngo :
bla ma yi dam mi spang ngo :
sku gsum nyid dang 'bral mi bya :
rang sems gtsang mar dpang 'dzug go :
gsum pa tshogs gsag maN+Dal la //
yan lag bcu gnyis tshogs gsag ni /
oM AHhU~M:
bla ma yi dam mkha' 'gro gsum :
rang bzhin gnas nas 'dir gshegs shig :
spyi gtsug pad+ma nyi zla'i steng :
gnyis su med par bzhugs su gsol :
lus ngag yid gsum gus pa yis :
rtsa ba gsum la phyag 'tshal lo :
phyi nang gsang ba'i mchod pa rnams :
dngos 'byor yid kyis sprul nas 'bul :
lus ngag yid gsum sdig pa rnams :
rab gnong 'gyod pas bshags par bgyi :
gsang sngags bla med sgrub pa la :
bdag ni rjes su yi rang ngo :
nam mkha' mnyam pa'i sems can la :
smin grol chos 'khor bskor bar skul :
'khor ba dong nas ma sprugs bar :
sems can don la bzhugs su gsol :
dus gsum bsags pa'i dge ba rnams :
thams cad mkhyen pa'i sa ru bsngo :
bdag gzhan sems can ma lus kun :
bla med go 'phang myur thob shog :
maN+Dal 'bul ba ni /
oM AHhU~M:
phyi nang snod bcud 'jig rten zhing khams 'dir :
dngos 'byor yid sprul bla med mchod pa'i sprin :
rang snang dag pas bshams pa'i maN+Dal 'di :
sangs rgyas chos dang dge 'dun gsum la 'bul :
bla ma yi dam mkha' 'gro gsum la 'bul :
chos sku longs sku sprul sku gsum la 'bul :
bdag dang mkha' mnyam sems can thams cad kyis :
sku gsum lhun grub 'bras bu thob par shog :
bzhi pa yi ge brgya pa'i sgom bzlas ni /
oM AHhU~M:
rig pa stong gsal 'ja' 'od zhing khams su :
hU~M las rdor sems sku mdog dkar la 'tsher :
zhal gcig 'dzum mdangs rin chen rgyan gyis mdzes :
blta bas mi ngoms rdo rje dril bu 'dzin :
nyi zla pad gdan phyed skyil 'gying tshul bzhugs :
snying nang sangs rgyas sum cu rtsa drug dang :
dung khang khrag 'thung lnga bcu rtsa brgyad dang :
rtsa nang thub drug dpa' bo mkha' 'gros khengs :
gsal 'tsher lhun sdug gzi brjid mnyen lcug 'khril :
gnas gsum thig le 'bru gsum dkar dmar mthing :
spyi gtsug u rgyan bai ro bi ma la :
rtsa brgyud rig 'dzin bla ma'i tshogs kyis bskor :
chu zla 'ja' tshon snang gsal lta bur bskyed :
oM badzra satwa sa ma ya :
ma nu pA lA ya :
badzra satwa twe no pa :
tiSh+Tha dr-i D+ho me b+ha wa :
su toSh+yo me b+ha wa :
a nu rak+to me b+ha wa :
su poSh+yo me b+ha wa :
sarba sid+d+him+me pra yats+tsha :
sarba karma su tsa me :
tsit+taM shre yAMHku ru hU~M:
ha ha ha ha ho :
b+ha ga wAn sarba ta thA ga tA hr-i da ya :
badzra mA me muny+tsa :
badzrI b+ha ba ma hA sa ma ya badzra satwa A:
zhes yi ge brgya pa ci nus bzla /
rdo rje sems dpa' sems dpa' che //
rdo rje de bzhin gshegs pa kun //
rdo rje dang po kun tu bzang //
phyag 'tshal rdo rje sems dpa' la'o //
bdag ni mi shes rmongs pa ste //
sogs /
lnga pa bla ma'i rnal 'byor la /
bskyed pa ni /
mdun gyi nam mkhar seng ge'i khri //
pad+ma nyi zla dar zab steng //
yid ches bla ma thod phreng rtsal //
sku mdog mthing gsal nam mkha'i mdog
/zhal tshur gzigs nas gzi brjid ldan //
chos gsung thugs kyis brtse bar mdzad //
rin chen rgyan ldan mtshan dpes spras //
phyag g.yas dbang skur bum pa 'dzin //
g.yon pas ngo sprod po ti bsnams //
gsang yum dmar mo sku la 'khril //
gnyis med bde ba'i nyams dang ldan //
rig 'dzin 'dus pa'i bla mas bskor //
snang la rang bzhin ma grub pa //
gsal la zhen pa med pa ni //
'ja' 'od gur gyi dbus su bzhugs //
sku gsung thugs las 'od zer 'phros //
rgyal ba kun 'dus dbyer med pa'i //
bum pas dbang bskur smin par byas //
po tis ngo sprad grol byas nas //
phar thim tshur thim gnyis med bsres //
bkrag dang gzi mdangs ldan par bsgom //
oM AHhU~M gu ru pad+ma badzra satwa a ha ri ni sa sid+d+hi hU~M/
brgyud pa'i gsol 'debs ni /
oM AHhU~M/
chos dbyings dag pa'i gnas mchog tu //
sangs rgyas kun yab dang po'i mgon //
chos sku kun tu bzang po la //
gsol ba 'debs so byin gyis rlobs //
lnga ldan thig le'i gnas mchog tu //
mtshan dpe yongs rdzogs bde chen mgon //
longs sku rdo rje sems dpa' la //
gsol ba 'debs so byin gyis rlobs //
thugs rje kun khyab gnas mchog tu //
sa bcu'i dbang phyug byams pa mgon //
sprul sku dga' rab rdo rje la //
gsol ba 'debs so byin\u0f8e
gar bzhugs dag pa'i gnas mchog tu //
rgyal kun phrin las bsdus pa'i mgon //
sangs rgyas pad+ma 'byung gnas la //
gsol ba 'debs so byin\u0f8e
mdzad pa mthar phyin gnas mchog tu //
'phags pa sprul pa'i 'jig rten mgon //
mkhas mchog bai ro tsa na la //
gsol ba 'debs so byin\u0f8e
'od gsal bde ba'i gnas mchog tu //
rgyal ba kun gyi mnga' bdag mgon //
mkha' 'gro bde chen rgyal mo la //
gsol ba 'debs so byin\u0f8e
bsam bzhin sprul pa'i gnas mchog tu //
rdor sems snying thig dang po ru //
zangs kyi mtsho brag nas /   ston mdzad rdo rje gling pa la //
gsol ba 'debs so byin\u0f8e
phrin las skyong ba'i gnas mchog tu //
rdor sems snying thig gter gnyis pa //
zab phu ma tshor rdo rje skye brag nas /   ston mdzad kun skyong gling pa la //
gsol ba 'debs so byin\u0f8e
ye shes yongs grub gnas mchog tu //
rdor sems snying thig gter gsum pa //
bar khams phra mo brag nas /   ston gyur stag sham rdo rje la //
gsol ba 'debs so byin\u0f8e
'od gsal rgyun mtha'i gnas mchog tu //
rdor sems snying thig bka' babs gsum //
gcig 'dus bde chen gling pa la //
gsol ba 'debs so byin\u0f8e
sgyu 'phrul rdo rje'i gnas mchog tu //
snying thig bstan 'dzin rgyal ba'i sras //
rig 'dzin tshe dbang nor bu la //
gsol ba 'debs so byin\u0f8e
spyi gtsug nyi zla'i gdan steng du //
rgyal ba kun gyi gdung 'tshob pa //
drin chen rtsa brgyud bla ma la //
gsol ba 'debs so byin\u0f8e
gdod nas rang shar gnas mchog tu //
'dus ma byas pa lhun grub sku //
yi dam rdo rje sems dpa' la //
gsol ba 'debs so byin\u0f8e
snying ga dung khang gnas mchog tu //
rang byung rgyal ba'i dkyil 'khor mchog
/zhi khro dam pa rigs brgya la //
gsol ba 'debs so byin\u0f8e
rtsa thig rlung dag gnas mchog tu //
sgyu 'phrul rol pa rgya mtsho'i bdag
/dpa' bo mkha' 'gro'i tshogs rnams la //
gsol ba 'debs so byin\u0f8e
bka' dang dam tshig gnas mchog tu //
legs nyes stangs 'dzin rmad byung ba //
chos skyong gter bdag pho mo la //
gsol ba 'debs so byin gyis rlobs //
bsdus pa brgyud pa dgu ldan gsol 'debs ni /
rgyal ba dgongs pa'i brgyud par gsol ba 'debs //
rig 'dzin brda yi brgyud par gsol ba 'debs //
gang zag snyan khungs brgyud par gsol ba 'debs //
mkha' 'gro gtad rgya'i brgyud par gsol ba 'debs //
tshig rgyud shog ser brgyud par gsol ba 'debs //
bka' babs lung bstan brgyud par gsol ba 'debs //
smon lam dbang bskur brgyud par gsol ba 'debs //
grub thob rnal 'byor brgyud par gsol ba 'debs //
byin rlabs dam rdzas brgyud par gsol ba 'debs //
kun 'dus bla ma mchog la gsol ba 'debs //
zhes brgyud 'debs de gnyis ka chabs cig 'don na gong gi go rim ltar gyi rjes thun mong du dang /
gang rung zhig 'don na de'i mjug tu ste /
'dod don gsol gdab ni /
'ja' lus bum pa'i dbang mchog bskur du gsol //
ye shes rlung gi gsang dbang bskur du gsol //
bde chen thig le'i sher dbang bskur du gsol //
mngon sum rig pa'i rtsal dbang bskur du gsol //
chos nyid mngon sum mthong bar byin gyis rlobs //
nyams snang gong du 'phel bar byin gyis rlobs //
rig pa tshad la phebs par byin gyis rlobs //
chos nyid zad sar 'khyol bar byin gyis rlobs //
bdag gzhan don gnyis 'grub par byin gyis rlobs //
oM AHhU~M hrIHsarba sid+d+hi pha la hU~M AH
phur tshugs su gsol ba gdab pa ni /
na mo /
sangs rgyas kun gyi ngo bo //
dam chos kun gyi 'byung gnas //
dge 'dun kun gyi spyi dpal //
dkyil 'khor yongs kyi gtso bo //
rigs rnams kun gyi bdag po //
dgos 'dod 'byung ba'i nor bu //
ma rig sel ba'i sgron me //
thar lam skyel ba'i rta mchog
/dug lnga zlog pa'i dmag dpon //
bka' drin can gyi bla ma //
'dug sa 'di ru byin gyis rlobs shig
/gdan thog 'di ru byin gyis rlobs shig
/da lta nyid du byin gyis rlobs shig
/skad cig nyid la byin gyis rlobs shig
/khyed rang lta bur byin gyis rlobs shig
/dbang len pa ni /
de rjes bla ma'i gnas bzhi yi //
yi ge oM AHhU~M hrIHlas //
'od zer dkar dmar mthing ljang 'phros //
bdag gi gnas bzhir thim pa yis //
bum gsang shes rab rtsal dbang thob //
lus ngag yid gsum sgrib pa bcom //
phung khams rtsa rlung thig ler sbyangs //
bskyed gtum phyag rgya rdzogs chen 'byongs //
sprul longs chos sku mngon 'bras thob //
thugs yid bsre ba ni /
slar yang bla ma bdud rtsir zhu //
bdag gi snying ga'i dbus su thim //
dbyer med rgyal ba'i sa thob gyur //
smon lam ni /
de ltar bla ma'i bsnyen sgrub la //
'bad mthus bdag gis tshe rabs su //
rdor sems bla ma'i skal par thob //
mnyes pa'i zhabs tog kun 'grub cing //
mi mnyes skad cig yang mi spyad //
bla ma'i thugs gces sras gyur cing //
bka' byo smin grol kun thob nas //
nyin mtshan chos la bar med spyod //
des kyang bla ma'i mos gus rgyas //
stong nyid snying rje mngon du gyur //
dam pa sku gnyis thob nas kyang //
'gro drug sangs rgyas sar 'dren shog
/gzhan yang smon lam bzang po ci rigs pa btab bo //
rgya chen don kun gcig tu bsdus pa yi //
gsang chen rigs gcig rigs rnams kun gyi bdag
/gang gi snying thig dga' rab pad 'byung gi //
snyan brgyud yang zab rdzogs chen 'di rmad byung //
de yi 'jug ngogs ngag 'don ni /
khyer bde don che don bzang po //
'di ltar sbyar pa'i dge bas kyang //
mkha' mnyam 'gro kun rgyal gyur cig
/de ltar gter gzhung tshig la kha skong 'os pa sbyar zhing /
dbang khrid lung gi rigs brgyud pa'i rnam grangs du ma kho bos thos na yang /
gter kha gsum du byon pa'i bka' babs chu bo mi nas mir brgyud pa kun pad+ma bde chen gling par 'dus pa ma zad /
stag sham pa sku dngos mthun snang dang /
rdor gling kun skyong gi ye shes sku thun min gyi snang ba bcas brgyud gcig byin rlabs 'pho ba'i dbang brnyes shing /
rang gi yang gnas lugs don gyi rtogs pa rje btsun bla ma de las thob pa dang /
gzhan rnams kyi blor yang bklag bde bar gnyer bas tshul 'di kong yul tsA nang du kaHthog rig 'dzin sprul sku tshe dbang nor bus sbyar ba dge'o //
dge'o //
mang+ga laM///
/
