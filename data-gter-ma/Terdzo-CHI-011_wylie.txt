\u0f88
rje btsun sgrol ma'i snying tig las :
rtsa ba rdo rje'i tshig rkang bzhugs :
rgya gar skad du :
badzra pA da kaM:
bod skad du :
rdo rje'i tshig :
rje btsun sgrol ma la phyag 'tshal lo :
sbas yul shangs kyi zab bu lung :
bde gshegs 'dus pa'i pho brang du :
mkha' 'gro'i gtso mo mtsho rgyal mas :
o rgyan rje la 'di skad zhus :
'phags mchog phyag na pad+mo yi :
zhal gyi chu skyes las byung ba :
rje btsun sgrol ma'i sgrub pa'i thabs :
mdor bsdus bdag la bstan du gsol :
de skad ces ni zhus pa'i tshe :
o rgyan chen pos bka' bstsal pa :
nyon cig jo mo mkhar chen bza':
rnam kun mchog ldan chos kyi sku :
bde chen longs spyod rdzogs pa'i gzugs :
sna tshogs sprul pa'i rnam rol can :
myur ma dpa' mo bsgrub 'dod na :
sngon du smin par byed pa dang :
de rjes sgrub cing mchod pa dang :
slar la zab mo'i rnal 'byor te :
rnam pa gsum gyis mdor bsdus pa'o :
dang por grub pa brnyes pa 'am :
mkhas shing brtser ldan slob dpon gyis :
rigs sad pa 'am dad pa dang :
shes rab brtson ldan slob ma la :
sa yi cho ga bya ba dang :
sta gon rnam pa gsum dag dang :
dkyil 'khor bri zhing bsgrub pa dang :
rig pa 'am tshul bzhin 'jug pa dang :
slob ma gzhug par bya ba dang :
thun mong rig pa'i dbang lnga dang :
spros bcas bum dbang ye shes lha :
bstim zhing rjes su gnang ba dang :
gsang ba sngags kyi dbang bskur dang :
shes rab ye shes bzhi par bcas :
lung bstan dbugs dbyung gzengs bstod de :
spros pa'i cho ga mdor bsdus pa'o :
yang na sngon du gzhan dag gis :
smin pa'i skal bzang ldan pa la :
zab mo brda yi dbang bzhi bskur :
mchog gzhan ting 'dzin gyis kyang ngo :
de nas rtsa ba yan lag gi :
dam tshig sdom pa srog bzhin bsrung :
'di nyid kho nar gnas pas kyang :
bcu drug skye bar mchog 'grub pa'o :
rdo rje'i tshig gi mdor bsdus pa dang po'o :
smin byed sngon du song ba yis :
ji ltar bsngags pa'i gnas mchog tu :
nangs par sngar langs ku sha'i khrir :
khrus byas gtsang ma'i gos bgo zhing :
pad+ma'i skyil mo krung gis 'dug :
skyabs sems gsag sbyang nan tan bya :
gnyug ma'i lhar langs bgegs bskrad cing :
srung ba'i 'khor los phyogs mtshams bcing :
ye shes byin dbab mchod rdzas brlab :
rang nyid tha mal bzhag byas te :
cho ga drug gi byed pa yis :
dkon mchog rgya mtsho'i sprin 'phro ba'i :
nam mkhar sgrol ma bltas nas ni :
yan lag bdun dang maN+Dal dbul :
de nyid sngon du 'gro ba yis :
phyag 'tshal nyer gcig bstod pa ni :
gnyis gsum bdun du mngon brjod pas :
sgrol ma'i thugs las 'od zer 'phros :
rang gi phung khams stong par sbyangs :
skad cig sgrol ma'i skur gyur pa'i :
gnyis ka'i snying gar zla gdan la :
gzungs sngags phreng ba gsal bkod de :
ldang 'jug rlung dang sbyar la bzlas :
mngon byang lnga las byung ba'i skur :
ye shes pa kun phyag rgyas gzhug :
spro bsdu'i dmigs bzlas phrin las bsgrub :
slar la dbang lha spyan drangs te :
dbang bskur bdud rtsi'i chu rgyun gyis :
lus kun gang bas gnas nyer bzhir :
sku gsung thugs kyi sgrol ma dang :
rnam 'gyur nyi shu rtsa gcig bcas :
bsgom zhing mchod bstod bzlas sogs bya :
bdag las gnyis pa mdun bltas te :
tshogs kyi 'khor lo'i 'du bas mchod :
gzhan yang bdag nyid 'jug pa dang :
dbang bskur lhag par gnas pa dang :
rab 'byams las kyi bsreg blug dang :
gnas lung snying rje'i dpyang thag dang :
nyes pa khrus kyis sel ba dang :
dbyangs gsal yi ge spel ba dang :
zhi rgyas dbang dang mngon spyod sogs :
rdo rje slob dpon mkhas pa yis :
bla ma'i ngag gi rjes 'brangs nas :
gsang ba spyi dang mthun par spyad :
mthar ni snang cha'i spros pa kun :
nyer bsdus gnyug ma'i lha skur ldang :
dge ba bsngo zhing smon lam gdab :
shis pa brjod cing spyod pa'ang bskyang :
'di ltar nyams su sus blangs pa :
gnas skabs mthar thug phrin las kun :
'phags ma nyid dang mtshungs 'gyur na :
mang du smros pas ci zhig bgyi :
rdo rje'i tshig gi mdor bsdus pa gnyis pa'o :
spros bcas lam la goms pa rnams :
ngal gso'i dbugs 'byin thob pa'i slad :
zab lam rdo rje'i rnal 'byor ni :
rdo rje'i tshig gis mdor bsdus bshad :
dben zhing yid dang mthun pa'i sar :
nges 'byung drag pos rgyud bskul te :
skyabs sems sbyang spel nan tan dang :
byin rlabs bla ma'i rnal 'byor bsgom :
dbang bzhi blang zhing thugs yid bsre :
rgyud sde rnam bzhi'i rjes 'gro ba'i :
zab gsal dbyer med bskyed pa'i rim :
bde stong rgyas gdab thun bzhir bsgom :
lus ngag yid gsum legs sbyangs nas :
zhi lhag zung 'jug ting 'dzin   rgyud sde 'og ma gsum la brten nas /mchan /bsgrub :
rlung dang gtum mos bde drod bskyed :
phyag rgyas thig le dbab gzung ldog :
dgram zhing brtan pas dga' bzhi bskyed :
khyad chos drug ldan ngang du bzhag :
rlung sems thig le'i rnal 'byor dang :
yig 'bru srog rtsol dran pa dang :
brtul zhugs snang mun rnal 'byor gyis :
lam gyi yan lag rdzogs pa 'o :
de ltar yid g.yeng sbyor spangs te :
rtse gcig brtson pa la gnas na :
zla drug lo gsum bcu gnyis nas :
sgyu 'phrul drwa ba'i go 'phang 'grub :
rdo rje'i tshig gi mdor bsdus pa gsum pa'o :
'di ni bla ma'i man ngag dang :
bral ba'i rtog ge'i tshogs rnams kyis :
nam yang phyed par mi 'gyur bas :
rdo rje'i tshig tu yang dag bshad :
rgyal kun yum gcig rje btsun ma'i :
rgyud sde rgya mtsho'i de kho na :
snying por dril nas bstan pa'i phyir :
mdor bsdus pa ru yang dag bshad :
dang por bya dang phyi rol dang :
nang la mchog tu gzhol ba yi :
lam gyi rim pa yongs rdzogs phyir :
gnas skabs gsum du yang dag bshad :
snyigs dus lnga brgya'i tha ma la :
'gro ba spyi dang bod khams ljongs :
mtha' dag 'jigs las bskyab pa'i phyir :
'di dang khyad par phrin las gnyis :
pad+ma thod phreng bdag gis bstan :
'jam dpal chos kyi bshes gnyen gyis :
byin brlabs rang byung rig pa 'dzin :
'od gsal sprul pa'i rdo rje'i don :
chos dbyings thugs kyi thig ler sbas :
sa ma ya :
rgya rgya rgya :
gu h+ya :
brda thim :
zhes pa'ang mtsho skyes bla ma dgyes pa'i 'bangs 'od gsal sprul pa'i rdo rje rang lo nyer bzhir son pa rab byung bcu bzhi pa'i mdzes byed ces pa chu mo yos kyi lo'i snron zla ba'i dkar phyogs kyi tshes bcur /
shangs zab bu lung bde gshegs zhi khro 'dus pa'i pho brang chen po'i nye 'dabs sman ljongs nyams dga' ba zhig tu phyin pa'i skabs /
gu ru rin po che yab yum gyi byin rlabs mngon sum du thob pa dgongs pa'i gter las byung ste yi ger bkod /
mi lo nyi shu rtsa bdun du gsang zhing nyams su'ang cung zad blangs pas rang gzhan la phan pa'i sgo mang du grub pa'i mthar /
rje btsun 'phags ma'i ye shes kyi sku dang dbyer mi phyed pa'i rten khyad par can dang bcas te /
'jam pa'i dbyangs dngos lo chen rnam snang srung ba'i sprul pa'i sku 7blo gros mtha' yas pa'i sder phul ba dpal ldan bla ma mchog nyid zhabs pad bskal brgyar brtan cing /
rgyal ba dgyes pa'i phrin las mkha' khyab tu rtag cing lhun gyis grub pa'i rgyur gyur cig //
/
