@#//
byang gter gnod sbyin nor lha yongs rdzogs kyi chu sbyin 'bul ba'i cho ga bsam 'phel nor bu'i chu rgyun bzhugs //
na mo gu ru Ar+ya dzam+b+ha lA ya /
tshogs gnyis dge ba'i sprin chen las //
phan bde'i 'dod dgu'i gru char gyis //
skal bzang yid kyi gdung sel ba'i //
'phags pa mchog gis dge legs stsol //
de la 'dir gnod sbyin nor lha yongs rdzogs kyi chu sbyin 'bul bar 'dod pas /
stegs gtsang mar chu sbyin dang /
gtor snod kyi zangs gzhong so sor bshams pa'i dang por sku gzugs dang /
gnyis par gtor ma /
nye logs su chu bum sogs dgos chas rnams tshogs par byas /
thog mar skyabs sems sngon du 'gro bas /
oM swa b+hA wa sogs /
hU~M:
skye med rnam dag chos dbyings las //
mdun du rin chen gzhal med khang //
mtshan nyid yongs rdzogs lte ba la //
pad+ma nyi ma zla ba dang :
gter gyi bum pa'i khri steng du :
hU~M las mgon po dzam+b+ha la :
mthing nag thod khrag ne'u le bsnams :
de yi phyi rim pad 'dab bzhi :
de steng pad+ma zla ba'i gdan :
dzaM yig rigs bzhi'i 'phro 'du las :
shar du 'phags pa dzam+b+ha la :
dkar po bgrang phreng ne'u le bsnams :
lho ru yon tan dzam+b+ha la :
gser mdog nor bu shing thog bsnams :
nub tu gsung mchog dzam+b+ha la :
dmar po nor bu ne'u le bsnams :
byang du phrin las dzam+b+ha la :
ljang gu rgyal mtshan ne'u le bsnams :
de yi phyi rim pad 'khor brgyad :
de steng pad+ma zla ba'i steng :
dzaM brgyad baM brgyad 'phro 'du las :
gang bzang la sogs yab brgyad dang :
nor rgyun la sogs yum brgyad ni :
kun kyang zhal gcig phyag gnyis pa :
nor bu dang ni ne'u le 'dzin :
kun kyang sku mdog gser gyi mdog :
sbyin pa'i pha rol phyin rdzogs kyi :
nam mkha' mdzod la mnga' brnyes pa :
rin chen sna tshogs rgyan gyis mdzes :
de yi phyi rol gru chad la :
gnod sbyin a par tsi ta ni :
dkar po phyag gnyis bum pa bsnams :
pus gtsug bum pa'i gdan la bzhugs :
las mkhan tri 'u dam tshig can :
byis pa gzhon nu'i cha lugs can :
phyag na snying dang zhags pa bsnams :
bar 'khyam gnod sbyin bye ba gnas :
sgo bzhi sgo ma bzhi yis srung :
de rnams kun gyi gnas gsum las //
'od 'phros ye shes spyan drangs gyur //
hU~M:
chos dbyings rnam par dag pa'i pho brang nas :
longs spyod rin chen sna bzhi'i gzhal yas nas :
dgos 'dod dngos grub sna tshogs blang ba'i phyir :
mgon po chu dbang 'khor bcas gshegs su gsol :
e h+ya hi :
dzaHhU~M baM ho :
sa ma ya hrIM hrIM dzaHdza :
hU~M:
gnod sbyin ded dpon mkha' 'gro yongs kyi gtso :
khyod kyis sngon gyi thugs dam brtser dgongs la :
sgrub mchog bdag cag re ba bskang ba'i phyir :
yid 'ong gnas 'dir dgyes shing brtan par bzhugs :
sa ma ya :
A be sha ya a A:
hU~M:
gnod sbyin ded dpon 'khor dang bcas pa rnams :
nyi zla ltar brjid rin chen 'bar ba'i sku :
dngos grub sna tshogs zad med mnga' mdzad pa :
gter skyong 'khor dang bcas la phyag 'tshal lo :
a ti pU ho :
pra ti dza ho :
de nas 'bru gsum gyis brlabs pa'i chu gtsang dal bus sbreng la /
yan lag brgyad ldan lha yi gang+ga'i rgyun //
zag med 'dod yon bdud rtsi'i zhal skyems 'dis //
rab 'byams nor lha'i tshogs rnams mnyes gyur nas //
bdag la longs spyod 'dod dgu'i dngos grub stsol //
oM dzam+b+ha la dza len+d+ra ya :
bA su d+hA ri NI swA hA:
zhes brgya rtsa brgyad sogs kyis 'bul /
mthar gtor ma 'bru gsum gyi byin gyis brlabs /
snying po la /
i daM ba liM ta khA hi /
btags pa lan gsum gyis 'bul /
hrI:
dri med yid 'ong gtsang mar sbyar ba yi :
mchod yon me tog bdug spos mar me dang :
dri chab zhal zas snyan pa'i rol mo 'bul :
gzugs sgra dri ro reg bya chos la sogs :
bdud rtsi sman dang rak+ta b+ha liM brgyan :
rin chen sna bdun bkra shis rdzas brgyad sogs :
phyi nang gsang ba'i mchod pa bzhes su gsol :
ma hA sarba pU tsa khA hi :
zhes sam bsdu na ar+g+haM sogs kyis mchod /
hU~M:
dngos grub char 'beb rin chen lta bu'i sku :
nam mkha'i mdog can thod khrag ne'u le 'dzin :
mchog dang thun mong dngos grub stsol mdzad pa'i :
sku mchog 'gro don mdzad la phyag 'tshal bstod :
hU~M:
yid bzhin rin chen gter gyi char 'beb cing :
gangs ri'i mdog can bgrang phreng ne'u le bsnams :
dbul phongs sdug bsngal skyob par zhal bzhes pa'i :
thugs rjes nyams thag skyob la phyag 'tshal bstod :
hU~M:
dgos 'dod kun 'byung dpag bsam shing lta bu :
gser gyi mdog can shing thog ne'u le bsnams :
ut+pal sngon po'i phreng bas sku la brgyan :
yon tan longs spyod rgyas la phyag 'tshal bstod :
hU~M:
bsam 'grub re skong nor bu bsam 'phel ltar :
dmar gsal rab brjid nor bu ne'u le 'dzin :
yid bzhin nor bu'i dngos grub char ltar 'beb :
thams cad dbang sdud pad+ma'i gsung la bstod :
hU~M:
phrin las lhun grub dngos grub kun gyi mdzod :
iN+Da'i mdog can rgyal mtshan ne'u le bsnams :
gang 'dul der ston thabs kyi 'gro don mdzad :
phrin las 'gro ba 'dul la phyag 'tshal bstod :
hU~M:
sku yi sprul pa gang bzang dpal dang ldan :
gsung gi sprul pa nor bzang tshangs pa'i gsung :
thugs kyi sprul pa gnod sbyin rig par ldan :
phrin las sprul pa rnam thos drag rtsal ldan :
zhi ba'i las mdzad pra sna pra dug can :
rgyas pa'i las mdzad bzhad gdang phreng ba can :
dbang gi las mdzad kha yi dbang po can :
drag po'i las mdzad dbang po mchog spyod pa :
rin chen gter 'chang dgos 'dod 'byung ba'i mchog :
bka' yi bstan skyong dngos grub mchog rnams stsol :
mgon po gnod sbyin brgyad la phyag 'tshal bstod :
hU~M:
dgos 'dod nor gyi char 'beb nor rgyun ma :
shes rab rnam dag ldan pa'i zla 'od ma :
dgos 'dod re ba skong ba'i sbyin mar grags :
'phags pa'i nor bdun rab ldan rab sbyin ma :
'khor ba'i sa la skyon bral 'phags mar grags :
las rab don grub rab tu bzang mo'i sku :
chos nyid gter 'chang sbas ma'i ngang nyid las :
mdzes ma'i skur ston lha mo rab tu gsal :
tshangs pa'i gsung mnga' lha mo dbyangs can ma :
rin chen rgyan spras mnyes mdzad lha mo brgyad :
dgos 'dod 'byung ba'i gtso bo'i thugs dam bskul :
mkha' dbyings shes rab yum gyi ngang tshul can :
nor gter lha mo brgyad la phyag 'tshal bstod :
gter bdag chen po a par tsi ta dang :
myur mgyogs las mkhan tri 'u thugs dam can :
gnod sbyin las mkhan bye ba sa ya'i tshogs :
sgo bzhi srung mdzad nor gter lha mo bzhi :
kun kyang phyag gnyis nor bu ne'u le bsnams :
nor lha yongs rdzogs sku la phyag 'tshal bstod :
'dir byon phul ba'i mchod gtor 'di bzhes la :
thugs dam rgyud bskul dngos grub bstsal du gsol :
zhes sam /
bsdu na /
nor gyi dbang phyug rin chen gter mnga' zhing :
gnod sbyin nor 'chang mang po kun gyi rje :
byang phyogs skyong ba'i mgon po dzaM b+ha la :
dngos grub mchog stsol mdzad la phyag 'tshal bstod :
ces bstod /
yig brgyad dang /
ma rnyed yongs su ma tshang sogs kyis nongs pa bshags /
hU~M:
gnod sbyin gter skyong 'khor dang bcas rnams ni :
sems can don mdzad byang chub sems dang ldan :
dgos 'dod 'byung ba'i dpag bsam shing lta bu :
yid bzhin rin chen lta bu'i dngos grub stsol :
ces pa tsam mam spro na yongs rdzogs kyi mthar snying po'i mjug tu sarba sid+d+hi hU~M A:
btags pa brjod la dngos grub kyi chu la longs spyod /
rten yod na ye shes pa /
dzaM:
gnod sbyin gter skyong 'khor bcas rnams :
'dir ni gzugs dang lhan cig tu :
'gro ba'i don du bzhugs nas kyang :
nad med tshe dang dbang phyug dang :
mchog thun dngos grub bstsal du gsol :
zhes brtan par bzhugs /
rten med na /
badzra muHsa dam ye dbyer med ngang la bstim /
gshegs gsol byar mi rung ngo //
dge ba 'di yis myur du bdag :
'phags pa 'khor bcas 'grub gyur nas :
'gro ba gcig kyang ma lus pa :
de yi sa la 'khod par shog :
nor gyi dbang phyug rin chen gter mnga' zhing :
gnod sbyin nor 'chang mang po kun gyi rje :
byang phyogs skyong ba'i mgon po dzam+b+ha la :
dngos grub mchog stsol mdzad pa'i bkra shis shog :
ces sogs bsngo smon bkra shis kyis mtha' brgyan par bya'o //
rgyal kun yon tan phung po gcig bsdus dpyid //
sa bcu'i dbang phyug 'khor bcas mnyes byed tshul //
bsam kun 'phel byed nor bu'i chu rgyun 'dis //
skal bzang skye bo'i tshogs kyi gdung sel mdzod //
'di ni bod khams spyi la sman pa'i gter //
sgrub sde'i bcud phur rang shar cha lag mchog
/gter gzhung dgongs pa bla ma'i man ngag gis //
bkral las rang bzo'i rnyogs pas bslad pa med //
dge 'dis rdzogs ldan dus bzhin snod bcud dpal //
rab 'phel bstan dang bstan 'dzin mnga' thang dar //
bshad sgrub phrin las zab mos sa gsum khyon //
yongs khyab bkra shis snang bas mdzes gyur cig
/ces pa'ang rang gzhan la nyer mkho'i bsam pas sngags btsun 'gyur med pad+ma bstan 'dzin   zhe chen rgyal tshab rin po che /gyis bris pa mang+ga laM///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
