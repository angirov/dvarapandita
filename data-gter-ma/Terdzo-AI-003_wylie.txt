@#//
gsang sngags lam rim rin chen phreng ba'i lag khrid bdud rtsi'i thigs pa zhes bya ba bzhugs so //
bla ma yi dam bka' sdod chos skyong dang bcas pa la phyag 'tshal lo //
lam rim rin chen phreng ba'i lag khrid bdud rtsi'i thigs pa 'di la gsum ste /
dang po rang sems lta ru gzhug pa /
gnyis pa mthong na sems ngo bstan pa /
mthong ba'i don ngo sprad pa'o //
dang po rang gi sems gang na 'dug tshol /
gang yin ltos la lan gcig khyer la shog byas pas /
sems stong pa nyid blta rgyu med /
btsal du mi rnyed pa gcig 'dug zer na /
sems ma mthong ba yin te /
dran med rig med bem por gyur /
snang ba 'di ga sems su 'dug zer na /
sems kyi spyi rig tsam mthong ba yin gyis /
da lta gang shar gyi rang sems de ngos ma zin pa yin no /
khrom chen chen po gcig la pha gi thams cad mi yin zer ba na mi spyi rigs tsam mthong ba yin gyis /
'dod pa'i don mi gcig ngos ma zin pa bzhin no //
gnyis pa sems ngo bstan pa ni /
spyi rigs tsam mthong bas go mi chod /
da lta gang shar gyi sems de ngos zin dgos pa yin /
da res sgra sems su shar ba yin te /
ngas sems de gang yin ltos shig byas pa de khyod kyi sems su lam shar yod /
khyod rang gang yin blta ba de rang gi sems yin no byas la ma bu'i dpe ngo sprod /
de las gzhan pa'am de ma yin pa gzhan nas btsal ba yang mi rnyed /
de yang sems la ltos shig ces pa'i sgra des sems la tshur bltas sam sems kyis sgra phar bzung ngam /
sgra sems dbyer med du ltos shig byas la /
snga ma gnyis po ltar zer na ma go ba yin /
dbyer med du 'dug zer na go ba yin pas ngo sprod par bya'o //
de bzhin du gzugs sgra dri ro reg bya lha 'dre'i snang ba la sogs pa gang shar ba de rang gi sems yin no //
yang bum pa la sogs pa gcig bstan la cir 'dug dri /
bum par 'dug zer na ma go ba yin /
sems nyid bum par shar ba yin zer na /
sems ngo bo mthong ba yin no //
gsum pa mthong ba'i don ngo sprad pa la gsum las /
rnam pa rang grol /
gshis ye grol /
ngo bo gnyis med du ngo sprad pa'o //
dang po snang ba ngo sprad pa la /
rang rang gi khrid ni /
bde sdug gam /
rnam rtog gam /
'drer snang la sogs pa gang rung gcig la ngo sprad de /
dang po gang yin blta ba'i sems de'am /
'drer snang du shar ba de /
gzhan yin nam /
rang gi sems su 'dug pa bltar gzhug
/gzhan yin na ma go
/rang du 'dug zer na ngo bo mthong bas de ngo sprad do //
'drer snang gzhan yin na rang la mi snang ba la /
snang la rang gir 'dug pa'i phyir gzhan ma yin /
rang gi sems yin par thag bcad la rang snang du sbyang ngo //
de nas rang snang du shes nas /
bdag 'dzin nam 'drer 'dzin gyi rtog pa mi skye /
skyes na da rung rang snang du ma shes pa yin pas rang snang sbyongs /
mdor na rang sems yin min rang la snang mi snang gis shes /
rang du rtogs ma rtogs 'drer 'dzin skye mi skyes shes so //
des na gang snang tshad la sbyar ro //
gnyis pa stong pa ngo sprad pa'i khrid ni /
gong gi 'dre snang de'i lta ba ltar rang snang ba'i sems de /
snang ba rang rang rgyud bden par 'dug gam /
ngo bo stong par 'dug pa blta ru gzhug
/rang rgyud bden zer na ma go
/stong par 'dug zer na /
tshur bkug nas stong ngam /
yal ba'i rjes la stong ngam /
de ka rang stong par 'dug dri /
snga ma gnyis po ltar na ma go
/de ka rang stong par 'dug zer na /
ngo bo mthong bas ngo sprod /
'drer snang la sogs snang ba de rang rgyud du bden na de mi 'gags la gzhan mi skye ba zhig dgos pa la de 'gag gzhan sna tshogs su skye ba'i phyir /
ngo bo stong pa yin pas stong nyid sbyongs /
des na stong par shes na 'drer snang mi skye /
skyes na da rung stong par ma shes pa yin pas stong par sbyongs /
des na stong pa yin min snang ba de 'jig mi 'jig gis shes /
stong par rtogs ma rtogs bden 'dzin skye mi skyes shes so //
gsum pa gnyis med ngo sprod pa ni /
stong pa de cang med du 'dug gam /
gsal rig can du 'dug dri /
ci'ang med zer na ma go
/gsal rig can du 'dug zer na /
gong gi snang ba dang stong pa de tha dad du bden nam gnyis med du 'dug blta ru gzhug go
/tha dad du 'dug zer na ma go
/gnyis med du 'dug zer na ngo bo mthong ba yin pas ngo sprad do //
snang stong tha dad du bden na gnyis su grub dgos pa la /
ma grub pa'i phyir /
snang stong gnyis med yin pas gnyis med la sbyongs /
des na gnyis med rtogs na gnyis 'dzin mi skye /
skyes na da rung ma 'byongs pa yin pas gnyis med la sbyongs /
des na gnyis med yin min gnyis su grub ma grub kyis shes /
gnyis med 'byongs ma 'byongs gnyis 'dzin skye mi skyes shes pas rang la dris shig
/go ba tsam gyis mi phan rtsal 'byongs pa zhig dgos pa yin no ///
/
!
gsang spyod kyi khrid bzhi las /
dang po byams pa'i khrid ni /
sems can pha ma yin min blta ru gzhug
/min zer na ma go
/yin par gda' zer na ngo bo mthong ba yin pas /
da ngo sprad de /
sems can thams cad pha ma yin na /
skye ba 'di min pa la blangs ba zhig dgos pa la skye ba dpag tu med pa blangs pas /
sems can thams cad kyis pha ma ma byas pa med do //
pha ma yin pas drin lan 'jal pa'i phyir byams snying rje byang chub kyi sems sgoms /
de nas pha mar shes na dgra sdang gnod 'dre'i sems mi skye /
de skyes na pha mar ma shes pa'i skyon yin pas /
da rung pha ma'i blo sbyong ngo //
mdor na pha ma yin min skye ba blang ma blang gis shes /
pha mar 'char mi 'char 'drer snang skye mi skyes shes so /

/gnyis pa rdzun snang ngo sprad pa ni /
snang ba 'di dag bden nam rdzun blta ru gzhug la bden par 'dug zer na ma go
/rdzun par gda' zer na ngo bo mthong ba yin pas /
da ngo sprad de /
snang ba 'di dag bden na rtag cing mi 'jig pa zhig dgos pa la /
mi rtag cing 'jig pa'i phyir rdzun pa yin te /
nyin snang rmi lam gyis 'jig
/rmi lam nyin snang gis 'jig
/bde ba sdug bsngal gyis 'jig
/skad cig ma snga ma phyi mas 'jig
/phyi mas snga ma 'jig go
/des na rdzun snang mi rtag la blo sbyang ngo //
des na rdzun par shes na lha 'dre la bden 'dzin mi skye /
de skyes na de rdzun par shes pa min pas rdzun snang sbyang ngo //
des na snang ba bden rdzun /
rdzun snang 'jig mi 'jig gis shes la /
rdzun snang 'byongs ma 'byongs 'den 'dzin skye mi skyes shes so /

/gsum pa bskyed rim lha khrid ni /
rang sems lha ru bsgoms pas /
lha ru 'char ram blta ru gzhug
/ma 'char zer na ma go ba yin /
'char zhing gda' zer na ngo bo mthong ba yin pas /
da ngo sprad de /
snang ba lha'i rang bzhin min na bsgoms kyang lha ru mi 'char ba yin pa la /
bsgoms na lhar snang 'char ba'i phyir lha'i rang bzhin yin te /
rang bzhin gyis phung khams skye mched thams cad lha ru gnas pas lha ru bsgom mo //
des na lha ru 'char na 'drer 'dzin la sogs pa gzhan mi skye /
skyes na lha ru ma shes pa yin pas /
da rung lha sgom sbyang ngo //
des na snang ba lha'i rang bzhin yin min lha snang 'char mi 'char gyis shes la /
lhar snang 'byongs ma 'byongs 'dre snang skye mi skyes shes pas rang la dris shig

/bzhi pa rdzogs rim gnyis med kyi khrid ni /
rang gi sems 'di gnyis chos su bden par 'dug gam /
gnyis med du bden par 'dug blta ru bcug
/de la gnyis chos su bden par 'dug zer na ma go
/gnyis med du 'dug zer na ngo bo mthong bas /
da ngo sprad de /
gnyis chos su bden na gnyis su grub cing gnyis su rtag dgos pa la /
snang stong la sogs pa gnyis su ma grub cing gnyis chos mi rtag pa'i phyir /
chos thams cad gnyis med kyi theg le nyag gcig yin pas /
gnyis med sbyongs /
de bas gnyis med 'byongs na lha 'dre'i gnyis 'dzin mi skye la /
skyes na da rung ma 'byongs pa yin pas gnyis med sbyang ngo //
des na gnyis med yin min gnyis su grub ma grub kyis shes la /
gnyis med rtogs ma rtogs gnyis 'dzin skye mi skyes shes pas rang la dris shig
/\u0f80atsha ///
/
