@#//
thugs rje chen po 'jig rten dbang phyug gi rgyun khyer zab lam snying po zhes bya ba bzhugs so //
na mo gu ru lo ke shwa ra ya /
'dir dag snang rgya can las byung ba'i thugs rje chen po 'jig rten dbang phyug gi rgyun gyi rnal 'byor snying por dril te nyams su blang ba'i tshul la gsum /
sngon 'gro /dngos gzhi /
rjes so //
dang po la skyabs sems ni /
bdag sogs 'gro kun deng nas byang chub bar //
bla ma rtsa ba gsum la skyabs su mchi //
gzhan don rdzogs pa'i sangs rgyas thob bya'i phyir //
'jig rten dbang phyug bsgrub par sems bskyed do //
lan gsum /
bgegs bskrad srung 'khor ni /
hrIH
rang nyid rta mgrin be con sdigs mdzub mdzad //
thugs las sprul pa'i khro mtshon me phung gis //
bar du gcod pa'i gdon bgegs 'byung po rnams //
mthar bskrad rdo rje srung ba'i gur du gyur //
oM badzra kro d+ha ha ya grI ba hu lu hu lu hU~M phaTaH
gnod byed 'byung po u tsaT+Ta ya phaTaH
oM badzra tsakra dz+wa la raM hU~M b+h+rU~M hU~M/
mchod pa dngos bshams yod na /
raM yaM khaM/
thugs nas raM yaM khaM 'phros pas //
phyi nang gsang ba'i mchod rdzas kyi //
ma dag nyes skyon kun sbyangs nas //
mi zad nam mkha'i mdzod du gyur /
oM AHhU~M zhes brlab bo //
gnyis pa dngos gzhi la /
dam tshig pa bskyed pa ni /
oM/
stong nyid snying rje dbyer med rang rig hrIH
de las 'od zer thig 'phros 'byung lnga'i steng //
b+h+rU~M las bde chen lhun grub gzhal yas khang //
gru bzhi sgo bzhi rta babs bzhi dang ldan //
rtsig pa lnga ldan pha gu pa tra can //
drwa phyed shar bu mda' yab phibs tog mdzes //
rdo rje'i rwa gur ye shes me 'od 'phro //
phyi rol dur khrod brgyad kyis yongs su bskor //
de dbus pad+ma 'dab bzhi'i lte ba dang //
'dab mar zla ba'i dkyil 'khor nya gang steng //
rang sems hU~M dkar b+h+rU~M sngo aM ser po //
dzriM dmar khaM ljang dzaHhU~M baM hoHrnams //
rang rang mdog can sgo bzhir yongs gyur las //
lte bar rang nyid mi bskyod 'jig rten dbang //
dkar gsal 'dzum ldan spyan gnyis 'gro la gzigs //
dbu skra thor tshugs lhag ma thur du 'phyang //
phyag gnyis g.yas pa mchog sbyin phyag rgya dang //
g.yon pa sta zur ngos su dkur brten pa //
rin chen rgyan dang dar gyi na bza' gsol //
zhabs gnyis mnyam pa'i stabs kyis bzhengs tshul can //
shar du snang mdzad 'jig rten dbang phyug sngo //
lho ru rin 'byung 'jig rten dbang phyug ser //
nub tu snang mtha' 'jig rten dbang phyug dmar //
byang du don yod 'jig rten dbang phyug ljang //
kun kyang rgyan gos phyag rgya gtso bo bzhin //
sgo bzhir zla ba'i gdan la lha mo bzhi //
dkar ser dmar ljang dbu skra thor tshugs can //
rin chen rgyan dang dar gyi na bza' gsol //
lcags kyu zhags pa lcags sgrog dril bu 'dzin //
g.yon pa sdigs mdzub zhabs gnyis dor stabs bzhugs //
gnas gsum rdo rje gsum gyi yi ges mtshan //
de las 'od 'phros ye shes spyan drangs gyur //
ye shes pa spyan 'dren bzhugs gsol phyag mchod bstod pa dang bcas pa ni /
hrIH
rang bzhin rnam dag zhing khams nas //
'jig rten dbang phyug snying rje'i lha //
'dir gshegs gnyis su med par bzhugs //
sgo gsum gus pas phyag 'tshal zhing //
phyi nang gsang ba'i mchod pa 'bul //
mchog dang thun mong dngos grub stsol //
oM lo ke shwa ra sa ma ya dza dzaH
oM badzra sa ma ya tiSh+Than+tu /
na mo pu ru sha ya hoH
oM AHhU~M badzra puSh+pe d+hU pe A lo ke gan+d+he nai bid+yA shab+da pU dzaHhoH
sarba pany+tsa a mr-ita rak+ta ba liM ta khA hi /
hrIH
dang por byang chub mchog tu thugs bskyed nas //
smon lam stobs kyis 'gro ba'i don mdzad pa //
mthong thos dran pas sdug bsngal kun las sgrol //
'phags pa spyan ras gzigs la phyag 'tshal bstod //
bzlas pa bya ba ni /
hrIH
rang byung rnam dag gzhal yas 'dir //
longs sku thugs rje chen po'i lha //
sna tshogs sku dang cha lugs la //
thugs srog dzapa? kyi rang sgra sgrog
/mi 'gyur thugs las 'od zer 'phros //
phar 'phros sems can don rnams rdzogs //
tshur 'dus dngos grub bcud du bsdu //
rtags mthong bar du rgyun mi gcad //
ces dgongs pa'i srog tu bzung la /
oM ma Ni pad+me hU~M/
zhes yi ge drug pa'i bzlas pa rtse gcig tu bya /
spro na so so'i sngags bzla ba'i tshul las byang ltar ro //
gsum pa rjes la /
thun las ldang ba na dbyangs gsal rten snying gis sngags kyi lhag chad kha bskang /
gong ltar sngags kyis mchod cing /
bstod pa'i mthar yi ge brgya pas nongs pa bshags /
bsdu rim ni /
hrIH
snod bcud ma lus gzhal yas khang la thim //
de nyid 'khor dang 'khor yang gtso bor thim //
gtso bo mi dmigs stong pa'i ngang nyid las //
slar yang 'ja' tshon bzhin du gsal bar gyur //
bsngo smon ni /
dge ba 'di yis mkha' mnyam 'gro kun gyi //
sgrib gnyis de 'bras ma lus kun byang nas //
thugs rje chen po'i go 'phang mngon gyur te //
rang gzhan don gnyis ma lus 'grub par shog
/bkra shis ni /
chos sku snang mtha' longs sku 'jig rten dbang //
sprul pa'i sku mchog srong btsan sgam po ste //
sku gsum dbyer med thugs rje chen po yi //
bkra shis phyogs dus kun tu khyab par shog
/ces brjod cing thun mtshams kyi bya ba la 'jug go
/zhes pa'ang rdo rje'i gsung gi gzhung la rigs mthun gyi mtshams sbyor 'jug pa bde bar mtsho skyes bla ma dgyes pa'i 'bangs mkhyen brtse'i dbang pos bris pa dge legs su gyur cig /

//
