\u0f01\u0f83:
yon tan bdud rtsi'i mchog tig bzhugs :
slob dpon bi ma la'i dgongs pa'o //
bde chen he ru ka la 'dud :
snod ni rang byung yum lnga'i klong :
bcud ni phung khams rigs mchog lnga :
rgyud ni rnam grol ye shes dbyings :
de ltar snang srid thams cad kun :
gdod nas rang byung bdud rtsi lnga :
ma bcos ma bslad gnyug ma'i babs :
'khor 'das brtan g.yo ris med pa :
de bzhin gshegs pa'i thig ler bzhugs :
spang blang mtshan ma dbyings su zad :
gzung 'dzin 'khrul pa ka nas dag :
rang grol nyid du bud+d+ha 'o :
sa ma ya :
de ltar mngon du ma gyur pa'i :
gdul bya rdo rje'i rigs can rnams :
thabs kyi rnam par sbyor ba'i phyir :
bdud rtsi bzhi yi dgongs pa bstan :
chos kyi bdud rtsi chen po ni :
'khor 'das brtan g.yo kun gyi srog :
'pho 'gyur med pa gdod ma'i gshis :
sems can kun gyi snying la gnas :
gcig pu ma yin kun la khyab :
du mar mi gnas dbyings su 'khyil :
thig le brdal ba chen po ni :
srid zhi yongs dang thabs gcig go :
de la don gyi bdud rtsi ni :
ye shes lnga yi rol par shar :
nyon mongs 'khrul pa thams cad kyang :
ye shes dbyings las g.yos pa med :
'dod la chags pa'i rnam rtog gi :
rang bzhin bde stong 'dus ma byas :
so sor rtog pa'i rig gdangs rtsal :
skye 'gag med par zang thal le :
zhe sdang gtum po'i gdug sems kyi :
rang bzhin 'od gsal 'dus ma byas :
me long lta bu'i ye shes che :
cir yang 'char zhing 'byung ba'i gzhi :
gti mug 'thibs po'i mun pa yi :
rang bzhin rig stong 'dus ma byas :
chos kyi dbyings kyi thig ler 'khyil :
mi rtog rang byung dgongs par gnas :
nga rgyal khengs pa chen po'i gzhi :
rang bzhin myong stong 'dus ma byas :
mnyam pa nyid kyi phyag rgyar brdal :
srid dang zhi ba gnyis su med :
phrag dog zug rngu'i g.yo ba yi :
rang bzhin tshor stong 'dus ma byas :
bya ba grub pa'i rtsal rdzogs pas :
yon tan ye shes lhun gyis grub :
rgyud dag nyon mongs ye shes kyi :
bdud rtsi chen po bla na med :
rtags su phyi snod 'jig rten khams :
sa dang chu dang me dang rlung :
kun gyi go 'byed nam mkha' bcas :
sangs rgyas spyan dang mA ma kI:
gos dkar sgrol ma dbyings phyug ma :
yum chen lnga ru gdod nas dag :
nang bcud sems can gzugs tshor ba :
'du shes 'du byed rnam shes rnams :
rdo rje rtag pa nyi ma dang :
pad+ma gar dbang rta mchog dpal :
he ru ka las gzhan ma yin :
snod bcud phung khams skye mched kun :
rol pa rtags kyi bdud rtsi 'o :
de nyid mtshon par bya ba'i phyir :
rdzas kyi bdud rtsi chen po ni :
dri chen dri chu khams dkar dmar :
sha chen dwangs ma rnam pa lnga :
shes rab yum gyi rang bzhin te :
glang chen myur 'gro rma bya khyung :
seng ge'i sha ni thabs kyi rgyan :
skyobs su sman gyi tshogs sbyar te :
rang bzhin mnyam pa chen po yi :
bde ba mchog gi bdud rtsir bsgyur :
mthong thos myong tshor dran pas grol :
bla na med pa'i phrin las so :
sa ma ya :
de lta bu yi man ngag ni :
nyams su len pa'i snod kyi thabs :
rim pa dbang gi cho ga la :
dkyil 'khor dbus su mtshan ldan gyi :
b+han+d+ha kha sbyor bdud rtsis gtams :
dbang rten rigs dang ldan pa'i yum :
mchog gi rdzas su mkhas pas btsal :
slob dpon bdag nyid nus ldan pa'i :
rnal 'byor grub nas rgyud sbyangs pa'i :
slob ma khrus byas bgegs bskrad bsrung :
maN+Dal dang bcas gsol ba gdab :
ho :
gnam zhal yum gyi bde ba can :
kha sbyor chen po'i he ru kas :
gsang ba mchog gi dgyes pa na :
rdo rje'i slob ma 'jug par 'tshal :
skyabs sems tshogs gsag sdom pa sbyin :
ye shes dbab brtan nan tan bya :
de nas gsang bum spyi bor bzhag :
hU~M:
snod ni rang byung gzhal med khang :
bcud ni dpal chen he ru ka :
rgyud ni ye shes srog dang ldan :
rigs kyi bu la dbang bskur ro :
ka la sha ka pA la sid+d+hi a b+hi Shiny+tsa oM:
dbang rten yum dang mnyam sbyar ba'i :
byang chub sems kyi bdud rtsi sbyin :
A:
snod ni mtshan ldan ka pA la :
bcud ni thabs shes byang chub sems :
rgyud ni bde chen srog dang ldan :
rigs kyi bu la sbyin par bya :
b+ho d+hi tsit+ta a mr-ita sid+d+hi a b+hi Shiny+tsa A:
dbang rten slob ma lag sbrel te :
hU~M:
snod ni e yig b+ha ga'i dbyings :
bcud ni waM yig rdo rje sbyar :
rgyud ni dga' bzhi'i srog ldan pa'i :
brtul zhugs mchog gi gnas la rol :
karma mu dra ma hA su kha sid+d+hi a b+hi Shiny+tsa hU~M:
de nyid don la ngo sprod gdab :
ho :
snod ni rtsa gsum 'khor lo bzhi :
bcud ni lugs ldog thig le'i 'gros :
rgyud ni lhan skyes srog ldan pa'i :
gdod ma'i gnas lugs rtogs par gyis :
dz+nyA na d+hA tu sid+d+hi a b+hi Shiny+tsa ho :
mtha' rten rjes su gnang ba la :
sku bstim sngags gtad don ngo sprad :
oM:
dbyings las ye shes rang shar ba'i :
yon tan bdud rtsi'i dkyil 'khor lha :
khrag 'thung chen po'i phyag rgyar rdzogs :
dpal chen sku yi dbang bskur ro :
kA ya a b+hi Shiny+tsa oM:
A:
dus sbyor bcu gnyis gnas dag pa'i :
mi shigs rdo rje nA da'i sgra :
khrag 'thung 'dus pa'i gsang sngags kyis :
dpal chen gsung gi dbang bskur ro :
wA ka a b+hi Shiny+tsa A:
hU~M:
snod bcud gdod nas bdud rtsi lnga :
ma bcos ma bslad de bzhin gshegs :
dbyings rig zung 'jug dgongs pa yis :
dpal chen thugs kyi dbang bskur ro :
tsit+ta a b+hi Shiny+tsa hU~M:
yon tan rgyan chas mnga' gsol bya :
swA:
dpal chen rnams dang spyod yul gcig :
dur khrod gsang mchog gnas la rol :
lhun grub yon tan yongs rdzogs phyir :
longs spyod chen pos dbang bskur ro :
gu Na a b+hi Shiny+tsa swA:
phrin las 'gro ba 'dul ba'i phyir :
yongs rdzogs bdud rtsi'i rjes gnang bya :
hA:
gsang ba mchog gi b+ha ga'i dbyings :
de bzhin gshegs kun rtag tu bzhugs :
thar pa chen po'i dkyil 'khor gyis :
sgrub pa'i gzhi ru dbang bskur ro :
maN+Dal a b+hI Shiny+tsa hU~M:
hA:
sgrub pa'i dam rdzas rmad byung ba :
de bzhin gshegs pa rigs lnga'i dngos :
bde chen 'bar ba'i stobs rdzogs phyir :
sha chen lnga yis dbang bskur ro :
ma hA bA la a b+hi Shiny+tsa hU~M:
hA:
rang byung byang chub mchog gi rgyun :
nyon mongs gdung ba kun sel zhing :
yang dag ye shes snang ba 'phel :
sgron ma lnga yis dbang bskur ro :
ma hA pany+tsa a b+hi Shiny+tsa hU~M:
hA:
snang srid snod bcud dwangs ma kun :
rtsa ba brgyad la yan lag stong :
bla na med pa'i dam tshig mchog :
yongs rdzogs sman gyis dbang bskur ro :
ma hA su ra tA a b+hi Shiny+tsa hU~M:
hA:
dga' mchog khyad par lhan skyes kyi :
ye shes btag btsag sbol ba dang :
phabs dang sbyar bas mtshan pa yi :
nye bar spyod pas dbang bskur ro :
ma hA tsAr+Ya a b+hi Shiny+tsa hU~M:
hA:
rang byung b+han+d+ha snod kyi mchog :
dbu rgyan dar dpyang longs spyod che :
thabs shes zung 'jug rdor dril bcas :
bdud rtsi'i rgyan gyis dbang bskur ro :
ma hA A laM ka ra a b+hi Shiny+tsa hU~M:
hA:
ma 'khrul dbyings kyi kong bu ru :
rig pa ye shes mar mes gtams :
bde drod rab tu 'bar ba'i dbyig :
rten 'brel rdzas kyis dbang bskur ro :
ma hA dIpa a b+hi Shiny+tsa hU~M:
oM AHhU~M:
dkyil 'khor kun gyi he ru ka :
yab yum sbyor ba brgyad ldan pas :
dam ye dbyer med bdud rtsi'i mchog :
myong grol chen pos dbang bskur ro :
ma hA ra sA yA na a b+hi Shiny+tsa hU~M:
glu dang gar dang rol mo dang :
bkra shis du mas mtha' brgyan cing :
dam tshig gnas la nan tan gdams :
bus kyang khas blang gtang rag 'bul :
bdud rtsi yongs rdzogs dbang mchog go :
sa ma ya :
dbang thob dam ldan rnal 'byor pas :
phyi nang bya ba kun btang la :
shin tu dben pa'i sgrub gnas su :
sgo gsum mnyam gzhag bsgrub par bya :
dal dang 'byor pa rnyed dka' zhing :
phun sum tshogs kyang myur du 'jig :
'khor ba gar skyes sdug bsngal gzhi :
dkar nag las 'bras bslu ba med :
de shes thar pa sgrub pa'i phyir :
gsum la skyabs su 'gro ba dang :
bla med byang chub sems bskyed nas :
bla ma mchog la gsol ba gdab :
tshogs gsag sgrib sbyang nan tan bya :
de nas bla ma rang la bstim :
dbyer med ma bcos lhug pa'i ngang :
thog mar lta ba gtan la dbab :
'di ltar phyi rol snang ba'i chos :
rang gi sems las gzhan ma yin :
thams cad rmi lam sgyu ma bzhin :
rang bzhin ma grub ngo bos stong :
sems kyang ma skyes rig pa'i gshis :
smra bsam brjod pa'i yul las 'das :
gdod nas stong pa chen po'i babs :
sangs rgyas sems can gnyis su med :
snod ni rang byung yum lnga'i mkha':
bcud ni lhun grub rigs lnga'i klong :
rgyud ni ye shes lnga yi dbyings :
don gyi bdud rtsi rnam pa lnga :
ma bcos ma bslad de bzhin gshegs :
blang dor med par nges rnyed na :
'khor 'das gnyis su med pa yi :
chos kyi bdud rtsi bla na med :
lta ba mngon du rtogs pa 'o :
sa ma ya :
de nyid lam du bya ba'i phyir :
rtags kyi bdud rtsi bsgom pa ni :
snang ba lha dang gzhal yas su :
bskyed pa'i rim pa 'di ltar brtag :
a :
snang srid gdod nas bdud rtsi lnga :
ma bcos ma bslad de bzhin nyid :
'gag med rtags kyi bdud rtsi ni :
kun snang byang chub sems su shar :
de las rgyu yi yi ge a :
bdud rtsi'i thig le dkyil du 'khyil :
a las 'phros pa'i 'od zer gyis :
snod bcud gzung 'dzin thams cad stong :
stong gsal 'dus ma byas pa'i ngang :
snod ni rigs yum lnga yi dbyings :
'byung ba rim brtsegs ri rab steng :
thar pa chen po'i gzhal med khang :
dur khrod rol pa'i bkod pa rdzogs :
de dbus pad zla nyi ma dang :
dregs pa khyo shug bsnol ba'i steng :
rang rig badzra he ru ka :
srid zhi'i spyi dpal che ba'i mchog :
mthing nag nam mkha' dwangs pa'i mdog :
zhal brgyad bcu drug phyag dang ldan :
g.yas brgyad rtog tshogs thams cad kun :
chos dang don gyi bdud rtsi'i dbyings :
'joms byed rdo rje rtse dgu ste :
g.yon pa rtags dang dam tshig gi :
rdzas kyi bdud rtsis tha mal gyi :
snang zhen sbyangs pa'i bdud rtsi'i bcud :
mtshan ldan b+han+d+ha'i snod du gtams :
dbyings yum kro d+hI shwa rI ma :
kha T+wAM thod pa bsnams pas 'khril :
dpal dang dur khrod rol pa'i chas :
yon tan yongs rdzogs rgyan du gsol :
ye shes me phung 'bar ba'i dbus :
zhabs bzhi gyad kyi dor stabs kyis :
rdo rje pad+ma mnyam sbyor ba'i :
dga' bzhi bde ba chen por bzhugs :
mkha' gsang las spros byang chub sems :
thig le hU~M gi sgrar bcas pas :
ye shes brgyad kyi dpal chen po :
rigs kyi kha dog rnam par gsal :
kun kyang rdo rje dung khrag bsnams :
rang 'od yum 'khyud gzi byin 'bar :
ke seng sgo ma dbang phyug tshogs :
nyi ma dang ni 'od zer bzhin :
ma 'gags rang snang rol par gsal :
sa ma ya ho :
sa ma ya satwaM:
a nu rA gA ya ho :
a nu rA gA ya mi :
dzaHhU~M baM ho :
pad+mar rdo rje ldan byas pa'i :
snyoms par zhugs pa'i bde ba ches :
gsang gsum rdo rje'i srog tu grub :
ye shes dbang bskur yongs su rdzogs :
oM AHhU~M:
hU~M oM trAM hrIHA:
snyoms 'jug rang sgra gsang ba'i sngags :
a haM rdo rje'i glu chen pos :
rang bzhin mnyam pa chen po na :
rol pa'i lha tshogs spyan drangs bsam :
spyan 'dren la sogs las kyi rim :
ji ltar rigs pas mtshams sbyar nas :
thugs ka'i mi shigs thig le la :
rtse gcig mnyam par bzhag pa las :
'od zer 'ja' tshon lta bu'i sprin :
snod bcud rgyud rnams kun la khyab :
gzhal med khang dang dpal chen lha :
ye shes srog dang ldan par blta :
gsal snang chu zla lta bu la :
yid mig rlung gsum mi g.yo gtad :
nga ni dpal chen he ru ka :
dngos yin snyam du nga rgyal brtan :
chos sku mnyam pa chen po'i gdangs :
gzugs kyi rnam par shar ba ste :
zhal brgyad ye shes chen po brgyad :
phyag ni bcu drug dga' ba nyid :
stong nyid brgyad    rgyu 'bras kyi dga' ba brgyad yul stong pa brgyad /ni rdo rje ste :
bde ba brgyad ni bdud rtsi'i thod :
zung 'jug shes rab ma dang 'khril :
dbu rer ye shes re re la :
rnam thar gsum gyi spyan dang ldan :
dbu skra gyen brdzes ye shes 'bar :
zhabs bzhi rdzu 'phrul rkang pa'i stabs :
srid zhi'i spyi dpal cher rngams khrir :
pad+ma nyi zla dregs pa'i steng :
'od gsal rtog pa'i me phung dbus :
theg dgu'i gar gyi rol pas 'gyings :
de ltar dag pa dran par bya :
res 'ga' lha sku'i gsal snang bskyed :
res 'ga' kha sbyor rlung gis brtan :
res 'ga' rang rig gnyug mar sbyangs :
g.yo thob goms brtan mthar phyin pa'i :
ting 'dzin nyams lnga rdzogs pa dang :
yul gsum gsal bar gyur pa na :
khrag 'thung chen po nyid dang mjal :
mi rtog sems lus lha skur smin :
phyag rgya'i rigs las lhun gyis grub :
rdo rje 'chang gi gdung 'dzin no :
yan lag sngags kyi gzer gdab pa :
khrag 'thung chen po'i thugs ka ru :
ye shes sems dpa' kun tu bzang :
mthing gsal bzang mo yum dang sbyor :
yab kyi thugs kar nyi gdan la :
yi ge 'bru gsum brtsegs mar gsal :
'byung 'jug gnas gsum rlung sngags dang :
oM AHhU~M gi bzlas pa bya :
des skyo dmigs pa'i 'phro 'du ni :
hU~M mthar rdo rje'i sngags phreng las :
nam mkha' gang ba'i sku dang sngags :
'od zer 'khor 'das kun tu khyab :
dus gsum rgyal ba'i thugs dam bskang :
ma mo mkha' 'gro las la bskul :
chos skyong dregs pa dam la gzir :
sde brgyad 'byung po spa bkong zhing :
'gro kun dpal chen go 'phang bkod :
srid zhi kun gyi dwangs bcud dbyig :
ye shes lnga ldan bdud rtsir bkug :
mi shigs sa bon hU~M la thim :
byin rlabs nus stobs gzi mdangs bskyed :
snod bcud rgyud rnams yongs dag pa :
chos kyi bdud rtsi mngon gyur nas :
don gyi ye shes rang shar bsam :
sngags kyi skyon bcu spangs la bzla :
oM badzra ma hA shrI he ru ka hU~M phaT:
ma hA kro d+hI shwa rI satwaM:
ru lu ru lu hU~M b+h+yo hU~M:
sarba pany+tsa a mr-ita hU~M hrI ThA:
zhes bzlas bdun phrag gsum gyi mthar :
dngos grub gsol zhing dbang yang blang :   'di'i zhi bar bsnyen sngags 'bru gsum khri phrag
/gtso bo yab yum gyi nye bsnyen /
oM badzra ma hA shrI he ru ka hU~M phaT:
ma hA kro d+hI shwa rI hU~M:
'bum phrag bzhi /
yongs rdzogs sgrub sngags /
oM ru lu ru lu hU~M b+h+yo hU~M:
'bum phrag
/las sbyor sgrub chen /
oM badzra a mr-ita hU~M hrI ThA:
'bum phrag gcig bzla ba grangs bsnyen dkyus tsam mo //
mchan /
de ltar lan gsum bskyar ba las :
he ru ka dang mtshungs pa yi :
dngos grub rnam gnyis dbang du 'gyur :
sa ma ya :
de las ye shes che thob phyir :
don gyi bdud rtsi'i rnal 'byor te :
me khams 'du shes phung po dang :
'dod chags lam du bya ba'i phyir :
rgyu dang 'bras bu'i 'bar 'dzag gi :
bde stong chen po'i rnal 'byor ni :
rtsa sbyong rlung gcun thig le 'beb :
zhu bde mi rtog ye shes bskyed :
lus khams byang sems a mr-itas :
'chi ba med pa'i srog 'grub bo :
de la lus kyi 'phrul 'khor ni :
rlung ro bsal zhing rlung dug dbyung :
rang nyid dpal chen he ru ka :
dwangs gsal snyog med 'ja' shel bzhin :
rtsa gsum 'khor lo brgyad dang bcas :
stong ra 'od kyi rang bzhin bsgom :
mgo bo bsgyur zhing yan lag sprugs :
'phar dang brdeg dang chun btsal la :
rlung gnad rdo rje'i bzlas pa ni :
rgyu ba gsal ba'i bar du bslab :
khyad par spyi mgrin snying lte gsang :
gtsug tor g.yas g.yon brla dkyil du :
thig le ser dmar mthing ga smug :
sngon po sna tshogs 'od lnga'i mdangs :
'ja' tshon zlum 'khyil lta bu'i dbus :
sgrub sde brgyad kyi tshom bu gsal :
de nyid kho nar sems bzung ste :
rtse gcig mnyam par bzhag pa las :
thams cad 'ja' tshon dwangs mar yal :
tsa na ka yi tshad tsam pa'i :
mi shigs thig le re re bsam
rlung ro bsal zhing steng 'og rlung :
nar gyis drangs te 'khor lo'i dbus :
thig le so sor bstim byas la :
lte ba nas brtsam bum chen bzung :
mi thub gzhil zhing dkrugs pa ni :
mthar ni mda' ltar 'phang bar bya :
de goms kun rdzob byang sems kyi :
bzhu btul nang gi bsreg blugs ni :
lte ba'i gnam zhal 'bar ba'i mes :
'khor lo'i lha rnams bde drod bskul :
mthar ni spyi bo'i he ru ka :
yab yum sbyor ba'i mkha' nas zhugs :
mi shigs thig le bdud rtsir 'jug :
bde drod rang 'bar 'od zer sprin :
'khor lo brgyad du zhugs shing khyab :
kun kyang rjes chags sbyor ba yis :
snang ba'i dngos kun dbyings su nub :
bde stong zung 'jug gnyug mar thim :
'du 'bral med pa'i don la blta :
de ltar yang yang goms pa yis :
thig le dbab ldog las rung tshe :
yid kyi phyag rgya'i reg bya dang :
de goms dngos kyi rig ma ni :
'dod pa'i sgyu rtsal rab mkhas shing :
gzugs dang lang tshos rnam par brgyan :
khyad par dad dang snying rje che :
dam tshig thub cing blo che zhing :
sgrub pa po la snying nye ba :
dbang bskur rdo rje yal gam brtan :
zungs thub brtan par gyur pa na :
tshogs drug yul gyi bdud rtsi bsten :
khyad par gsang ba'i reg bya sprad :
gsal ba gsum ldan ting 'dzin dang :
kha sbyor gsum la mnyam gnas pas :
dga' ba gsum po rim bzhin dbab :
bzhi pa lhan skyes bde ba'i ngang :
yun ring sems bzung dbab ldog dgram :
nyams myong de yis yul can dang :
yul kun bde stong phyag rgyas gdab :
dang por tshor ba bde ba ste :
bar du zag pa med pa'i bde :
tha ma bde bas thabs byas pa'i :
stong nyid nam mkha'i dkyil ltar shar :
de tshe 'dod la chags pa'i bdud :
bde ba chen po'i rtsis thebs pas :
sor rtog ye shes rang shar na :
bde stong zung du 'jug pa yi :
'bras bu mngon du gyur pa 'o :
sa ma ya :
mkha' khams rnam shes phung po dang :
zhe sdang lam du bya ba'i phyir :
gsal stong zung du 'jug pa yi :
sgyu ma lta bu'i rnal 'byor ni :
nyin par snang ba thams cad kun :
glo bur thug phrad phyag rgya'i gzugs :
sgyu ma ltar gsal dbyings su bsdu :
khyad par bde stong lha yi sku :
rang shar sgyu 'phrul drwa bar sbyangs :
skad cig gcig gi ting 'dzin gyis :
dwangs pa'i mkha' la 'ja' shar ltar :
rlung sems lha skur ldang nus na :
mtshan mo rmi lam lha skur blta :
de goms nyin mtshan thams cad du :
dpe don zung 'jug sgyu ma'i lus :
thob nas glo bur phung po'i bdud :
sgyu ma'i rtsi yis rab sbyar bas :
cir snang lha dang ye shes dbyings :
don gyi bdud rtsi mngon du 'gyur :
khyad par ngar 'dzin brtas pa las :
byung ba'i yul rkyen bdud dang dgra :
rig pa hU~M gi lcags kyus dgug :
mdun du gsal bar snang ba dang :
sgyu ma lta bu'i lha skur bsgyur :
de nyid rang thim gnyis med ngang :
lha sku sgyu ma'i nga rgyal bzung :
sgrol ba lam du longs par rtogs :
rang nyid badzra he ru ka'i :
thugs dbus a ba d+hU ti'i sbubs :
dwangs ma bdud rtsi lnga 'dus pa :
mi shigs thig ler sems bzung nas :
'ja' tshon lta bu'i 'od zer sprin :
ro rkyang lam brgyud snod bcud khyab :
brtan g.yo'i tha mal snang zhen sbyangs :
bde chen bzhu brtul bdud rtsi'i rgyun :
'od zer dang bcas snying dbus thim :
de la rtse gcig sems bzung nas :
bum can sbyor bas brtan par bya :
snang bcas snang med gang rung bas :
'od gsal gnyug ma'i dbyings su 'jug :
de ltar yang yang goms pa las :
rtags dang rtags can 'od gsal 'char :
de tshe zhe sdang rtsub pa'i bdud :
sgyu ma lta bu'i rtsis thebs pas :
me long ye shes rang shar nas :
snang stong zung 'jug mngon du 'gyur :
sa ma ya :
sa khams gzugs kyi phung po dang :
gti mug lam du bya ba'i phyir :
rig stong zung du 'jug pa yi :
'od gsal chen po'i rnal 'byor ni :
gnyid dus stong bzhi'i nyams myong dang :
bsres te dpe don mngon du bya :
de tshe gti mug 'thib bu'i bdud :
'od gsal chen po'i rtsis thebs pas :
chos dbyings ye shes rang shar bas :
rig stong zung 'jug mngon du 'gyur :
sa ma ya :
chu khams tshor ba'i phung po dang :
nga rgyal lam du bya ba'i phyir :
myong stong zung du 'jug pa yi :
gegs sel rmi lam rnal 'byor ni :
nyin par snang ba thams cad kun :
rmi lam sgyu ma lta bur blta :
nga rgyal bden 'dzin mdud pa bshig :
nyin dus snying ga'i thig le las :
'od 'phros mgrin pa'i nang kun khengs :
rmi lam gzugs brnyan sna tshogs pa :
gsal zhing spro bsdu yang yang bya :
de la sems bzung 'dzin med bzhag :
yang yang goms pa brtan pa las :
rmi lam ngos zin sgyu mar 'char :
sbyong spel sprul bsgyur ci yang bya :
de tshe nga rgyal khengs pa'i bdud :
rmi lam lta bu'i rtsis thebs pas :
mnyam nyid ye shes rang shar nas :
myong stong zung 'jug mngon du 'gyur :
sa ma ya :
rlung khams 'du byed phung po dang :
phrag dog lam du bya ba'i phyir :
gsal stong zung du 'jug pa yi :
bogs 'don bsre 'pho'i rnal 'byor ni :
snang grags rig pa'i rtog tshogs la :
'gran sems zug rngu shar ba'i tshe :
dpal chen sku gsung thugs su bsre :
rdo rje'i ye shes gsum du 'pho :
rnam smin bag chags kun dag nas :
bden zhen lha dang chos nyid du :
rang shar chen por nyams su blang :
de tshe phrag dog 'gran sems bdud :
ye shes chen po'i rtsis thebs pas :
bya ba grub pa rang shar nas :
gsal stong zung 'jug mngon du 'gyur :
sa ma ya :
don gyi bdud rtsi ye shes lnga :
'khor 'das ris med kun khyab pa :
mtshon byed rtags kyi bdud rtsi ni :
mnyam pa chen po'i thabs kyis spyad :
dag pa'i sha lnga bdud rtsi lnga :
skyobs dang 'phrod du sbyar nas kyang :
rang byung snod bcud rgyud dag pa :
dam pa rigs brgya rigs lnga dang :
rigs gcig bde ba chen por bstim :
dga' mchog khyad par lhan cig skyes :
mtshon byed btag btsag sbol nas kyang :
bde rlung sems las lha yi sku :
dkyil 'khor bdun dang sbyor ba brgyad :
rol pa'i rnam 'gyur du ma yis :
gsang sgo dbye zhing byang sems dbab :
dam tshig ye shes ldan byas nas :
mtshan mar 'dzin pa'i gtsang sme'i bdud :
brtul zhugs rol pa'i rtsis thebs pas :
dag mnyam rdzogs pa rang shar nas :
grol ba bzhi ldan mngon du 'gyur :
sa ma ya :
'chi med rtag pa rdo rje'i lung :
tshe yi dngos grub bsgrub pa ni :
glo bur 'pho zhing 'gyur ba'i bdud :
ye shes chen po'i rtsis thebs pas :
'pho ba'i mtshan ma kun bcom ste :
snang srid rnam par dag pa yi :
gdod nas rang byung bdud rtsi lnga :
ma bcos ma bslad gnyug ma'i srog :
gdal khyab thig le chen por 'dus :
gnas skabs rdo rje sems dpa' yi :
tshe dang lang tshor mnga' brnyes shing :
mthar thug 'pho med rdo rje'i bdag :
he ru ka dpal mngon du 'gyur :
de nyid mtshon par bya ba'i phyir :
tshe bca' byin dbab lhar gsal zhing :
bzlas pas rgyud bskul pho nya gtang :
tshe bcing dngos grub blang ba ste :
lung bdun sgo nas bsgrub par bya :
tshe ni snying po lnga yin te :
de la gal gyi mthun sdeb sbyar :
rdo rje sngags kyi srog ldan pa :
tshe yi rten du mkhas pas bzhag :
bdag nyid bdud rtsi'i he ru ka :
yab yum sbyor ba'i mkha' gsang nas :
bde chen sngags kyi rol mo yis :
'khor 'das dwangs bcud dbang med bsdus :
sgrub pa'i rdzas la thim pa yis :
byin brlabs gzi byin 'bar bar bsam :
oM badzra a mr-ita dz+nyA na A be sha ya hU~M hU~M hU~M:
bde stong rol pas byin brlabs mthus :
rang bzhin yongs grub bdud rtsi'i bcud :
mtshon byed rtags kyi 'chi med lha :
tshe mchog bdud rtsi 'khyil ba'i sku :
ljang ser zhal gcig phyag gnyis pa :
lcags kyu dang ni thod pa bsnams :
khro chags sgeg pa'i gzi byin 'bar :
dur khrod chas ldan yum dang sbyor :
las kyi pho nya'i sprin phung 'phro :
pad nyi dregs pa pho mo'i steng :
srid zhi kun gyi srog tu bzhengs :
rdo rje gsum gyi ngo bo nyid :
ye shes lnga yi dbang bskur rdzogs :
bde stong rol pa'i 'od dang sgras :
sangs rgyas thams cad spyan drangs pa'i :
las kyi rim pa ci rigs bya :
bdag mdun lhar gsal thugs ka ru :
sna tshogs rdo rje'i lte ba'i dbus :
nyi zla kha sbyor hU~M gis mtshan :
de yi khog par nr-i dang a :
tha mar tshe yi sngags kyis bskor :
snyoms zhugs bde ba'i rba rlabs kyis :
thugs srog sngags las 'od zer 'phros :
bla tshe chad nyams yar pa dang :
srid zhi'i dwangs bcud dbang med bsdus :
tshe rten la thim gzi byin 'bar :
mi 'gyur rtag pa'i mchog brnyes bsam :
oM badzra ma hA shrI he ru ka a mr-ita kuN+Da lI A yur+dz+nyA na sarba sid+d+hi swA hA:
zhes bzla skabs su hU~M glu len :
skabs su pho nya gtang zhing dgug :
hU~M:
thugs dam chen po'i dkyil 'khor lha :
he ru ka dpal 'khor tshogs bcas :
bsnyen cing bzlas pas rgyud bskul na :
las la ma g.yel phrin las mdzod :
phyi nang mkha' 'gro'i tshogs rnams kyis :
sprul pa yang sprul glog ltar 'khyugs :
yum lnga'i rang bzhin snod kyi dpal :
rigs lnga'i ngo bo bcud kyi srog :
ye shes lnga ldan dag pa'i rgyud :
thams cad thig le gcig tu sdus :
snang srid gdod nas rnam dag pa :
'chi med bdud rtsi'i byin chen phob :
'pho ba med pa'i rdo rje'i tshe :
'gyur ba med pa gnyug ma'i srog :
skye ba med pa 'od gsal dbyings :
mi shigs rtag pa'i dngos grub stsol :
zhes bskul tshe yi dwangs bcud kun :
bdud rtsi'i rgyun dang dbyer med drangs :
sna tshogs rdo rje'i rwa nas brgyud :
lte ba'i tshe rten rgyud gsum la :
thim pas byin rlabs gzi 'od 'bar :
cis kyang mi chod mi shigs pa'i :
rdo rje'i go cha brtan par bsam :
rtags mthong dngos grub blang ba ni :
tshe 'brang spyi bo'i gtsug tu bkod :
oM:
snod ni zla gam dbang gi klong :
bcud kyi ngo bo 'chi med lha :
ye shes bdud rtsi'i rgyud ldan pas :
rdo rje'i sku yi dngos grub stsol :
badzra a mr-ita kA ya sid+d+hi oM:
gal gyi bdud rtsi mgrin par myang :
A:
snod ni rang byung b+han+d+ha'i dbus :
bcud ni byang sems thig ler 'khyil :
bde ba chen po'i rgyud ldan pas :
rdo rje gsung gi dngos grub stsol :
wA ka a b+hi Shiny+tsa A:
mthun bsdebs ril bu snying dbus bstim :
hU~M:
snod ni 'od lnga'i gong bu'i klong :
bcud ni mi shigs thig ler 'khyil :
'od gsal chen po'i rgyud ldan pas :
rdo rje thugs kyi dngos grub stsol :
tsit+ta a b+hi Shiny+tsa hU~M:
mthar ni dbyer med rgyas gdab bya :
a :
snod ni dwangs ma lus kyi dbus :
bcud kyi tshe bsod rten la thim :
mi 'gyur ye shes rgyud ldan pa'i :
'chi med rtag pa'i srog 'grub gyur :
oM AHhU~M dz+nyA na tiSh+Tha a :
des ni tshe dang bsod nams 'phel :
ye shes rtogs pa'i rig rtsal rgyas :
bde chen thabs kyis 'chi med pa :
rig 'dzin grub pa'i sku thob 'gyur :
sa ma ya :
khrag 'thung rol pa'i tan+t+ra'i bcud :
snying po bdud rtsi mchog gi lung :
man ngag nges pas legs phye ba :
rgya che rab zab bsam yas kun :
'chi med bi ma mi tra yis :
snying po'i lam srol gsum du bsdus :
de yi snying po'i snying po 'di :
bdag nyid pad+ma saM b+ha bas :
thugs kyi thig le mngon phyung nas :
ma 'ongs skal ldan don du bstan :
sa ma ya :
'di ni lnga brgya'i tha ma'i dus :
snod bcud rten 'brel 'chol ba las :
dwangs ma nyams shing snyigs ma bdo :
'byung ba g.yo 'khrug sgang gshong che :
nad kyi kha rlangs sprin ltar 'thibs :
ngos bzung med pa'i duHkhas mnar :
'gro mang nyam thag mtsho la byings :
kla klo gdug pa'i nyul ma yis :
bstan pa rin chen bsnub btsal tshe :
bdag gis byin brlabs rig 'dzin la :
yang zab snyan brgyud tshul du ston :
des kyang gsang ba rab bsrungs te :
yon tan bdud rtsi'i rig pa 'dzin :
'gro 'dul sprul pa rnam gsum dang :
rdo rje rin chen dpal dang dbyangs :
rgya mtsho las kyi ming can sogs :
snod dang skal ba can la sbyin :
yal bar ma dor nyams blang na :
gnas skabs snod bcud rgud pa zhi :
mthar thug rgyud grol ye shes lnga :
'chi med rtag pa'i bdud rtsi yis :
he ru ka dpal mngon du 'gyur :
sa ma ya :
rgya rgya rgya :
gu h+ya :
zhes pa'ang 'chi med grub pa'i slob dpon bi ma la mi tras byin gyis brlabs shing /
rang byung pad+ma saM b+ha bas snyan brgyud du gdams pa ltar /
pad+ma 'od gsal mdo sngags gling pa'i sdes rab tshes me yos chu stod zla ba'i mkha' 'gro 'du ba'i dus tshes bzang por gtan la phab pa /
'chi med tshe'i lung sogs sprul pa'i rig 'dzin mchog gyur gling pas kyang yi ge'i 'du mdzad pa dang bcas te legs par grub pa'i dge bas snod bcud thams cad rnam par dag pa 'chi med grub pa'i ye shes la 'dod rgur rtsen pa'i rgyur gyur cig
/sarba thA a mr-ita ba dA sid+d+hi rastu //

//
