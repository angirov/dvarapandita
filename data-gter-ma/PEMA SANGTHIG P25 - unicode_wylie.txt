@#//
gu ru'i thugs sgrub bder gshegs 'dus pa dang pad+ma gsang ba'i thig le gang la'ang sbyar du rung ba'i /
zhi khro'i skong bshags kyi cho ga kun bzang khrus chab ces bya ba bzhugs so //
rtsa gsum kun 'dus pad+ma tshe yi lha la phyag 'tshal lo //
rnal 'byor gang zhig dam tshig nyams pa gso zhing dngos grub kyi skal pa rang gi rgyud la nye bar 'gyur ba'i phyir skong bshags kyi cho ga bya bar 'dod pas /
gter gzhung rdo rje'i tshig rkang las /
gzhan yang dkyil 'khor gtso bo yi :
dung khang 'bar bar khro bo dang :
mgrin par rig 'dzin bla ma'i tshogs :
snying khar zhi ba dbyings kyi lha :
ma 'dres tshom bu'i tshul du bsgom :
phyi nang gsang ba'i mchod pa ni :
brgya rtsa 'bul zhing lha tshogs kyi :
mtshan nas brjod la phyag kyang 'tshal :
ngag gi sgrib pa bzlas pas sbyangs :
yid kyi rtog sgrib lta bas bshags :
thun mong tshogs kyi mchod pas bskang :
des ni nyams chag ma lus bshags :
mchog thun dngos grub nges par thob :
ces gsungs pa'i bstan don nyams su blang bar 'dod pas /
sgrub gzhi rtsa gsum tshe lha'i dkyil 'khor gyi steng du zhi ba dang khro bo'i dkyil 'khor steng 'og gi tshul du rab rdul tshon /
'bring ras bris /
tha ma lha grangs kyi tshom bu bkod pa'i steng bum pa bcud ldan chas kyis spras pa'i khar thod pa bdud rtsi'i bkang ba /
de steng me long sin+d+hu ras brdal bar chos 'byung mU~MHyig gis mtshan pa dar dmar gyis bkab pa'i steng 'ja' shel dang bcas pa bshams /
(tshe 'brang dang ril chang mda' dar rnams kyang dgos na bshams /mchan /)
dkyil 'khor gyi mtha' skor du tshe lha'i sgrub gtor dang zhi ba dang khro bo'i gtor ma /
sman dang rak+ta gtor tshogs nyer spyod bcas brgya rtsa la sogs pa ci 'byor ba'i mchod pa'i rnam grangs dag gtsang bkod legs su bkram /
sgrub gzhi lha yi dkyil 'khor snang srid dag pa rab 'byams ye grol lhun rdzogs kyi dgongs pa srog tu gzung /
bskyed rim lha yi snang cha bdag nyid 'chi med pad+ma tshe dpag med kyi sku yi gnas su zhi khro'i lha tshogs gsal 'debs pa /
a :
chos sku skye ba med pa las :
sogs nas /
dkyil 'khor chen por lhun grub gyur :
zhes pa'i 'don 'phros su /
b+h+rU~M bi shwa bi shud+d+he :
bdag nyid 'chi med tshe dpag med mgon gyi :
klad pa dung khang dur khrod gzhal yas khang :
lte bar 'khor lo rtsibs bzhir pad nyi'i steng :
khyung dom khyu mchog stag gzig rnams kyi khrir :
dbus su bud+d+ha he ru kaHdpal ni :
smug nag 'khor lo g.yas la dung khrag g.yon :
bud+d+ha kro d+hI shwa rI gnyis med 'khril :
shar du badzra he ru kaHdpal ni :
mthing nag rdo rje g.yas la dung khrag g.yon :
badzra kro d+hI shwa rI gnyis med 'khril :
lho ru rat+na he ru kaHdpal ni :
ser nag rin chen g.yas la dung khrag g.yon :
rat+na kro d+hI shwa rI gnyis med 'khril :
nub tu pad+ma he ru kaHdpal ni :
dmar nag pad+ma g.yas la dung khrag g.yon :
pad+ma kro d+hI shwa rI gnyis med 'khril :
byang du karma he ru kaHdpal ni :
ljang nag rgya gram g.yas la dung khrag g.yon :
karma kro d+hI shwa rI gnyis med 'khril :
rtsibs mchan dur khrod rnams su zhing gi gdan :
shar lhor go'u rI dkar mo zhing dbyug 'dzin :
lho nub tso'u rI ser mo mda' gzhu 'gengs :
nub byang pra mo dmar mo chu srin 'dzin :
byang shar bai ta ljang nag rdo rje 'dzin :
phyi yi mtshams kyi gru chad bzhi po la :
shar lhor tsaN+Da ser skya zhing dbyug 'dzin :
lho nub sme sha ljang dmar b+han gri 'dzin :
nub byang g+hasma ljang khu ral gri 'dzin :
byang shar puk+ka mthing skya rgyu ma 'dren :
khyams kyi phyogs mtshams brgyad la zhing gdan la :
shar du seng ha dkar mo zhing chen za :
lho ru byA gr-i dmar mo lag gnyis bsnol :
nub tu sr-i la wa gdong rgyu ma za :
byang du shwa na mthing nag byis snying 'dren :
shar lhor gr-i D+ha rgod mgo zhing lus phral :
lho nub kaM ka mthing nag zhing phrag khur :
nub byang khA kha nag mo ral gri phyar :
byang shar u lu mthing nag rdo rje 'dzin :
shar sgor rta gdong dkar mo lcags kyu 'dzin :
lho sgor phag gdong ser mo zhags pa 'dzin :
nub sgor seng gdong dmar mo lcags sgrog bsnams :
byang sgor sbrul gdong ljang mo dril bu 'dzin :
de yi phyi rim 'khor yug chen mo ru :
dbang phyug chen mo nyi shu rtsa brgyad ni :
phyogs kyi mdog can rdo rje rin po che :
pad+ma rgya gram 'dzin cing sna tshogs gzugs :
gdod nas lhun gyis grub pa'i sku ru bsam :
mgrin pa ro 'dus 'khor lo'i gzhal yas su //
pad+ma 'dab brgyad lte ba'i ge sar la //
rnam par smin pa'i rig 'dzin chen po ni //
sku mdog dmar gsal rang 'od yum dang 'khril //
shar du sa la gnas pa'i rig 'dzin ni //
dkar gsal mdangs ldan rang 'od yum dang 'khril //
lho phyogs tshe la dbang ba'i rig 'dzin ni //
ser gsal mdangs ldan rang 'od yum dang 'khril //
nub phyogs phyag rgya chen po'i rig 'dzin ni //
dmar gsal mdangs ldan rang 'od yum dang 'khril //
byang phyogs lhun gyis grub pa'i rig 'dzin ni //
ljang gsal mdzes 'dzum rang 'od yum dang 'khril //
yab yum rdor dril gri gug thod khrag 'dzin //
brkyang bskum gar gyis 'ja' 'od klong du bzhugs //
snying khar rin chen 'bar ba'i gzhal yas khang :
'khor lo rtsibs bzhi'i dbus dang phyogs rnams su :
seng ge glang chen rta mchog rma bya dang :
shang shang khri dang pad+ma zla ba'i steng :
dbus su rnam par snang mdzad sku mdog dkar :
'khor lo dril bu 'dzin cing skyil krung bzhugs :
dbyings phyug sngon mo 'khor lo dril 'dzin 'khyud :
shar du mi bskyod rdor sems sku mdog mthing :
rdo rje dril bu 'dzin cing skyil krung bzhugs :
spyan ma dkar mo rdo rje dril 'dzin 'khyud :
lho ru rin chen 'byung ldan sku mdog ser :
rin chen dril bu 'dzin cing skyil krung bzhugs :
mA kI ser mo rin chen dril 'dzin 'khyud :
nub tu snang ba mtha' yas sku mdog dmar :
pad+ma dril bu 'dzin cing skyil krung bzhugs :
gos dkar dmar mo pad+ma dril 'dzin 'khyud :
byang du don yod grub pa sku mdog ljang :
ral gri dril bu 'dzin cing skyil krung bzhugs :
sgrol ma ljang gsal ral gri dril 'dzin 'khyud :
rtsibs mchan rnams su nang gi sems dpa' ni :
shar lhor sa snying dkar po myu gu 'dzin :
lA s+yai dkar mo me long 'dzin pas 'khyud :
lho nub nam snying ser gsal rin chen 'dzin :
mA l+ye ser mo phreng ba 'dzin pas 'khyud :
nub byang spyan ras gzigs dmar pad+ma 'dzin :
gIrtI dmar mo pad+ma 'dzin pas 'khyud :
byang shar gsang bdag mthing ga rdo rje 'dzin :
nirtI ljang mo gar bsgyur mdzad cing 'khyud :
gru chad rnams su phyi yi sems dpa' ni :
shar lhor byams pa dkar ser klu shing 'dzin :
puSh+pe dkar mo me tog 'dzin pas 'khyud :
lho nub sgrib sel dmar ser me tog 'dzin :
d+hU pe ser mo spos phor 'dzin pas 'khyud :
nub byang kun bzang dmar ljang snye ma 'dzin :
mar me dmar mo mar me 'dzin pas 'khyud :
byang shar 'jam dpal ljang skya ut+pal 'dzin :
dri chab ljang mo dung phor 'dzin pas 'khyud :
kun kyang g.yon pas dril bu 'dzin pa 'o :
shar nub gnyis su rin chen pad+ma dang :
nyi zla'i gdan la kun bzang yab yum ni :
mthing gsal mnyam gzhag mdzad cing skyil krung bzhugs :
khyams kyi phyogs mtshams rnams su thub pa drug :
brgya byin dkar po rin chen pi waM sgreng :
thags bzang ljang khu ral gri go cha bsnams :
shAka thub ser po gseg shang par bu 'dzin :
seng ge rab brtan mthing gsal glegs bam 'dzin :
kha 'bar dmar po zas kyi sgrom bu bsnams :
chos rgyal nag po me chu 'dzin pa rnams :
chags bral chos gos gsum gsol sprul sku'i tshul :
sgo bzhir nyi ma 'bar ba'i gdan re la :
shar sgor khro bo stobs chen sku mdog smug :
g.yas pas rdo rje g.yon pas dung khrag 'dzin :
gnod sbyin dkar mo lcags kyu 'dzin pas 'khril :
lho sgor khro bo gshin rje sku mdog ser :
g.yas pas be con g.yon pas thod khrag bsnams :
'jigs byed ser mo zhags pa 'dzin pas 'khril :
nub sgor khro bo rta mgrin sku mdog dmar :
g.yas pas thod dbyug sbrul dkris thod khrag bsnams :
gsod byed dmar mo lcags sgrog 'dzin pas 'khril :
byang sgor khro bo bdud rtsi 'khyil pa ljang :
g.yas pas rgya gram g.yon pas thod khrag 'dzin :
mthar byed ljang mo dril bu 'dzin pas 'khril :
'od zer 'bar zhing thig le 'khrugs pa'i klong :
cha lugs rgyan rdzogs bde chen ngo bor bsam :

gdod nas dag pa'i ye shes pa :
zhes sogs nas /
oM AHhU~M:
oM hU~M trAM hrIHA:
de ltar gsal ba'i gnas gsum dang thugs ka'i sa bon las 'od zer lcags kyu'i dbyibs can dpag tu med pa 'phros pas /
phyogs bcu dus bzhi'i bla ma rgyal ba zhi khro rab 'byams kyi lha tshogs dpag tu med pa spyan drangs badzra sa mA dzaH
dbyangs dang rol mo'i 'gyur ba dang bcas te /
hU~M:
o rgyan yul gyi nub byang mtshams :
zhes sogs nas /
blo 'das chos zad dngos grub stsol :
hU~M/
'og min me ri 'bar ba'i zhing //
gsang chen rol pa'i dur khrod nas //
lnga bcu rtsa brgyad khro bo'i lha //
gnas 'dir spyan 'dren gshegs su gsol //
hU~M/
'og min chos dbyings pho brang na //
rig pa 'dzin pa'i sar bzhugs pa'i //
dbyings las rig rtsal skur bzhengs pa //
rig 'dzin dpa' bo mkha' 'gro'i tshogs //
dad dang gdung bas spyan 'dren na //
mos pa'i gnas 'dir gshegs su gsol //
hU~M/
dwangs ma lnga ldan 'od lnga'i zhing //
mi shigs thig le'i zhing khams nas //
bzhi bcu rtsa gnyis rgyal ba'i lha //
ma lus 'khor bcas gshegs su gsol //
hU~M/
lhun grub thig le chen po'i klong //
'od gsal ka dag zhing khams nas //
rtsa gsum rgyal ba'i lha tshogs rnams //
gnas 'dir spyan 'dren gshegs su gsol //
gnas mchog 'di ru byin phob la //
sgrub mchog rnal 'byor bdag cag gi //
lus ngag yid la ye shes skyed //
mchog thun dngos grub bstsal du gsol //
oM AHhU~M badzra gu ru pad+ma sid+d+hi dz+nyA na A yu She hU~M b+h+rU~M nr-i dza :
oM bo d+hi tsit+ta ma hA su kha dz+nyA na d+hA tu A:
oM ru lu ru lu hU~M b+h+yo hU~M:
oM AHhU~M ma hA gu ru sarba sid+d+hi hU~M:
badzra sa ma ya A be sha ya a a A:

dbyings nas spyan drangs ye shes lha :
zhes sogs nas phyag 'tshal mchod pa rnams gzhung ltar nas /
bdud rtsi sman mchod kyi skabs brgyud mchod ni /
oM AHhU~M/
chos sku snang mtha' longs sku spyan ras gzigs //
sprul pa'i skur snang pad+ma kun tu 'chang //
gsang ba'i gzungs ma rgyal yum mkhar chen bza'//
sman mchod 'bul lo mchog thun dngos grub stsol //
oM sarba pany+tsa a mr-ita khA hi /
lang 'gro lo tsA mnyam med grags pa dpal //
sprul pa'i gter ston chos bdag brgyud par bcas //
rab 'byams tshe lha'i dkyil 'khor lha tshogs la //
sman mchod 'bul lo mchog thun dngos grub stsol //
oM sarba pany+tsa a mr-ita khA hi /
khrag 'thung rigs lnga gnas yul zhing skyong ma //
spor byed sgo skyong dbang phyug ma mo'i tshogs /
khrag 'thung 'bar ba'i dkyil 'khor lha tshogs la //
sman mchod 'bul lo mchog thun dngos grub stsol //
oM sarba pany+tsa a mr-ita khA hi /
rnam smin tshe dbang sar gnas rig pa 'dzin //
phyag rgya chen po lhun gyi grub pa yi //
rig 'dzin dpa' bo mkha' 'gro'i tshogs rnams la //
sman mchod 'bul lo mchog thun dngos grub stsol //
oM sarba pany+tsa a mr-ita khA hi /
zhi ba rigs lnga sems dpa' sems ma dang //
'gro 'dul thub drug sprul pa'i sgo ba bzhi //
bzhi bcu rtsa gnyis zhi ba'i lha tshogs la //
sman mchod 'bul lo mchog thun dngos grub stsol //
oM sarba pany+tsa a mr-ita khA hi /
ma mgon gza' rdor zhing skyong ma mo bcas //
gter gyi gnyer 'dzin lha yi dge bsnyen sogs //
snang srid dag pa rab 'byams dkyil 'khor la //
sman mchod 'bul lo mchog thun dngos grub stsol //
oM sarba pany+tsa a mr-ita khA hi /
kA ya sid+d+hi oM/
wA ka sid+d+hi AH
tsit+ta sid+d+hi hU~M/
sarba sid+d+hi hrIH
zhes bdud rtsi gnas gsum du reg la dngos grub blang /
gtor ma dang rak+ta'i mchod pa nas brtsam bstod pa'i mjug brjod med gzhi don rig par shog :
ces pa'i 'phros su /
hU~M/
rig rtsal rol pa'i 'phro 'du las //
dung khang 'bar ba'i gzhal yas su /
khrag 'thung rol pa'i lha tshogs rnams //
sgeg cing dpa' ba mi sdug sku //
rgod pa drag shul 'jigs rung gsung //
snying rje rngams zhi ye shes thugs //
'khor ba dbyings sgrol phrin las ldan //
lnga bcu rtsa brgyad lha la bstod //
hU~M/
longs spyod 'khor lo'i gzhal yas su //
rig 'dzin dpa' bo mkha' 'gro'i tshogs //
zhi chags khro bo'i nyams brgyas sgeg
/khams gsum 'khor ba'i bag chags bsgral //
ye shes rig rtsal gong du spar //
rig 'dzin dpa' bo mkha' 'gro la //
lus ngag yid gsum gus pas bstod //
hU~M/
thugs nyid dwangs ma'i thig le ru //
lnga ldan 'od kyi gur khang dbus //
phung lnga rnam dag gshegs pa lnga //
'byung lnga dag pa'i yum dang 'khril //
dbang yul sems dpa' sems ma dang //
yid chos gnas dag kun bzang yum //
nyon drug thub drug lus chos bzhi //
rtag chad mtha' dag sgo srung brgyad //
bzhi bcu rtsa gnyis zhi ba'i tshogs //
'khor 'das rang grol lha la bstod //
de nas /
hU~M:
ma bcos rig pa 'du ma byas :
zhes sogs dzapa? bskul nas brtsam bzlas pa'i thog mar /
rang snang ye shes kyi 'khor lo las gnyis pa zhig 'phros te mdun gyi nam mkhar me ri 'dabs 'byar gyi tshul du bzhugs par bsam la /
bdag mdun lha yi skur gsal ba'i :
zhes sogs nas gzhung gi bzlas pa song nas /
oM AHhU~M/
rang nyid rtsa gsum kun 'dus mtsho skyes rje'i //
dung khang 'bar bar khro bo'i dkyil 'khor dang //
mgrin pa'i 'khor lor rig 'dzin bla ma'i tshogs //
snying khar zhi ba rdo rje dbyings kyi lha //
de dag sku las 'od zer rab 'phros shing //
dug lnga sgrib pa'i 'khrul snang kun bcom ste //
'od gsal ye shes klong du gsal bar bsam /
oM bo d+hi tsit+ta ma hA su kha dz+nyA na d+hA tu A:
oM ru lu ru lu hU~M b+h+yo hU~M:
oM AHhU~M ma hA gu ru sarba sid+d+hi hU~M:
zhes gang mang bzla /
bum pa /
a mr-itas bsang /
swa b+hA was sbyang /
bum pa b+h+rU~M las gzhal yas khang :
tshad dang mtshan nyid yongs rdzogs dbus :
rtsa gsum tshe yi lha tshogs dang :
zhi khro rab 'byams dkyil 'khor lha //
chu zla 'ja' tshon lta bur gsal :

rang srog sngags kyi 'od zer ni //
gzung thag la 'khril bum nang song //
bum lha'i sku las bdud rtsi'i rgyun //
babs pas bum pa yongs gang gyur //
rtsa sngags mthar oM bo d+hi tsit+ta ma hA su kha dz+nyA na d+hA tu A:
oM ru lu ru lu hU~M b+h+yo hU~M:
oM AHhU~M ma hA gu ru sarba sid+d+hi hU~M:
ka la sha a b+hi Shiny+tsa b+h+rU~M:
zhes stong du tshang bar bzlas mthar /
ye shes lha tshogs spyan 'dren sogs brjod la stong tshigs 'bul /
oM AHhU~M zhes pa'i mchod yon phul bas bum pa'i lha bde stong chen po'i ngo bor 'od du zhu nas bum chu dang ro gcig tu gyur /
las bum la gzungs thag bkod de /
a mr-itas bsang /
swa b+hA was sbyang /
las bum nang du pad nyi'i steng /
khro chen rta mgrin sku mdog dmar //
dbyug to zhags 'dzin de'i sku las //
babs pa'i bdud rtsis bum pa gang //
oM h+ya gr-I wa hU~M phaTaH
ces brgya rtsa bzlas mthar /
oM AHhU~M zhes pas mchod yon phul bas bum lha 'od du zhu bas bdud rtsi'i chur gyur pa dngos po gang la 'thor ba'i nyes skyon thams cad sbyong ba'i nus pa dang ldan par bsam mo //
skabs 'dir rigs drug gnas sbyong gi dmigs pa spro na /
rang nyid dkyil 'khor lha tshogs kyi //
sku gsung thugs kyi gsang ba las //
'od zer 'ja' tshon lta bu'i tshogs //
sngags kyi rang sgra sgrog bzhin 'phros /
khams gsum snod bcud 'od kyis gang //
rigs drug gnas rnams dong nas sprug
/dmigs yul gtsor byas sems can rnams //
sangs rgyas go 'phang 'thob par bsam /
oM bo d+hi tsit+ta ma hA su kha dz+nyA na d+hA tu A:
oM ru lu ru lu hU~M b+h+yo hU~M:
oM AHhU~M ma hA gu ru sarba sid+d+hi hU~M:
zhes zhi khro rtsa sngags gsum gyi mthar /
ma ma ko liM sa man+ta :
sarba pA paM bi shud+d+he swA hA:
zhes dang yi ge brgya pa yang cung zad bzla /
bye ma dang yungs dkar la phu gdab bo //
(tshe 'gugs dgos na zur byang ltar 'dir gyer /mchan /)
de nas spyi dang bye brag gi srung ma'i gtor 'bul song nas /
de nas bsod nams gsag pa'i phyir /
phyi yi mchod pa 'bul ba ni /
hU~M hrI:
rtsa gsum tshe yi lha tshogs dang :
rgyal ba zhi khro rab 'byams dang :
mkha' 'gro chos skyong bcas pa la :
bdag sogs tshogs gnyis gsag pa'i phyir :
stong gsum 'di 'am gzhan dag na :
yan lag brgyad ldan chu bo kun :
rgyal ba zhi khro'i tshogs la 'bul :
lus ngag yid gsum sgrib dag nas :
bsod nams ye shes tshogs rdzogs shog :
hU~M hrI:
rtsa gsum tshe yi lha tshogs dang :
rgyal ba zhi khro rab 'byams dang :
mkha' 'gro chos skyong bcas pa la :
bdag sogs tshogs gnyis gsag pa'i phyir :
stong gsum 'di 'am gzhan dag na :
dag byed sman dang spos chu'i rigs :
rgyal ba zhi khro'i tshogs la 'bul :
lus ngag yid gsum sgrib dag nas :
bsod nams ye shes tshogs rdzogs shog :
hU~M hrI:
rtsa gsum tshe yi lha tshogs dang :
rgyal ba zhi khro rab 'byams dang :
mkha' 'gro chos skyong bcas pa la :
bdag sogs tshogs gnyis gsag pa'i phyir :
stong gsum 'di 'am gzhan dag na :
ngo mtshar me tog lta na sdug :
rgyal ba zhi khro'i tshogs la 'bul :
lus ngag yid gsum sgrib dag nas :
bsod nams ye shes tshogs rdzogs shog :
hU~M hrI:
rtsa gsum tshe yi lha tshogs dang :
rgyal ba zhi khro rab 'byams dang :
mkha' 'gro chos skyong bcas pa la :
bdag sogs tshogs gnyis gsag pa'i phyir :
stong gsum 'di 'am gzhan dag na :
lhan cig skyes dang sbyar pa'i dri :
rgyal ba zhi khro'i tshogs la 'bul :
lus ngag yid gsum sgrib dag nas :
bsod nams ye shes tshogs rdzogs shog :
hU~M hrI:
rtsa gsum tshe yi lha tshogs dang :
rgyal ba zhi khro rab 'byams dang :
mkha' 'gro chos skyong bcas pa la :
bdag sogs tshogs gnyis gsag pa'i phyir :
stong gsum 'di 'am gzhan dag na :
nyi zla la sogs snang gsal sgron :
rgyal ba zhi khro'i tshogs la 'bul :
lus ngag yid gsum sgrib dag nas :
bsod nams ye shes tshogs rdzogs shog :
hU~M hrI:
rtsa gsum tshe yi lha tshogs dang :
rgyal ba zhi khro rab 'byams dang :
mkha' 'gro chos skyong bcas pa la :
bdag sogs tshogs gnyis gsag pa'i phyir :
stong gsum 'di 'am gzhan dag na :
bde ba skyed pa'i dri yi chab :
rgyal ba zhi khro'i tshogs la 'bul :
lus ngag yid gsum sgrib dag nas :
bsod nams ye shes tshogs rdzogs shog :
hU~M hrI:
rtsa gsum tshe yi lha tshogs dang :
rgyal ba zhi khro rab 'byams dang :
mkha' 'gro chos skyong bcas pa la :
bdag sogs tshogs gnyis gsag pa'i phyir :
stong gsum 'di 'am gzhan dag na :
dkar gsum mngar gsum bza' bca'i rigs :
rgyal ba zhi khro'i tshogs la 'bul :
lus ngag yid gsum sgrib dag nas :
bsod nams ye shes tshogs rdzogs shog :
hU~M hrI:
rtsa gsum tshe yi lha tshogs dang :
rgyal ba zhi khro rab 'byams dang :
mkha' 'gro chos skyong bcas pa la :
bdag sogs tshogs gnyis gsag pa'i phyir :
stong gsum 'di 'am gzhan dag na :
snyan 'gyur rol mo'i sgra dbyangs sogs :
rgyal ba zhi khro'i tshogs la 'bul :
lus ngag yid gsum sgrib dag nas :
bsod nams ye shes tshogs rdzogs shog :
de nas nang mchod 'bul ba ni /
hU~M:
spyi gtsug bde chen b+han+d+ha ru :
go ro tsa na'i bdud rtsis bkang :
'di ni bdud rtsi sman gyi mchog :
rtsa gsum tshe yi lha tshogs dang :
zhi khro rab 'byams thugs dam bskang :
mgrin pa longs spyod b+han+d+ha ru :
dmar gsal byang sems bdud rtsis bkang :
'di ni bdud rtsi sman gyi mchog :
rtsa gsum tshe yi lha tshogs dang :
zhi khro rab 'byams thugs dam bskang :
snying ga chos dbyings b+han+d+ha ru :
byang chub sems kyi bdud rtsis bkang :
'di ni bdud rtsi sman gyi mchog :
rtsa gsum tshe yi lha tshogs dang :
zhi khro rab 'byams thugs dam bskang :
lte ba sprul pa'i b+han+d+ha ru :
ser gsal dri chen bdud rtsis bkang :
'di ni bdud rtsi sman gyi mchog :
rtsa gsum tshe yi lha tshogs dang :
zhi khro rab 'byams thugs dam bskang :
gsang ba bde skyong b+han+d+ha ru :
dag byed dri chu'i bdud rtsis bkang :
'di ni bdud rtsi sman gyi mchog :
rtsa gsum tshe yi lha tshogs dang :
zhi khro rab 'byams thugs dam bskang :
de nas gsang mchod 'bul ba ni /
hU~M:
gti mug bsgral pa'i b+han+d+ha ru :
chos kyi dbyings kyi rak+tas bkang :
chags med rak+ta'i mchod pa 'dis :
rtsa gsum tshe yi lha tshogs dang :
zhi khro rab 'byams thugs dam bskang :
'dod chags bsgral pa'i b+han+d+ha ru :
sor rtog ye shes rak+tas bkang :
chags med rak+ta'i mchod pa 'dis :
rtsa gsum tshe yi lha tshogs dang :
zhi khro rab 'byams thugs dam bskang :
zhe sdang bsgral pa'i b+han+d+ha ru :
me long ye shes rak+tas bkang :
chags med rak+ta'i mchod pa 'dis :
rtsa gsum tshe yi lha tshogs dang :
zhi khro rab 'byams thugs dam bskang :
nga rgyal bsgral pa'i b+han+d+ha ru :
mnyam nyid ye shes rak+tas bkang :
chags med rak+ta'i mchod pa 'dis :
rtsa gsum tshe yi lha tshogs dang :
zhi khro rab 'byams thugs dam bskang :
phrag dog bsgral pa'i b+han+d+ha ru :
bya grub ye shes rak+tas bkang :
chags med rak+ta'i mchod pa 'dis :
rtsa gsum tshe yi lha tshogs dang :
zhi khro rab 'byams thugs dam bskang :
de kho na nyid kyi mchod pa ni /
hU~M:
zhing chen lpags pa'i gtor gzhong du :
sha dang rus pa'i gtor ma bshams :
dbang po rnam lngas brgyan pa 'dis :
rtsa gsum tshe yi lha tshogs dang :
zhi khro rab 'byams thugs dam bskang :
'khor lo lnga yi gtor gzhong du :
bdud rtsi lnga yi gtor ma bshams :
don snod lnga yis brgyan pa 'dis :
rtsa gsum tshe yi lha tshogs dang :
zhi khro rab 'byams thugs dam bskang :
dwangs gsal rtsa yi gtor gzhong du :
ye shes klong lnga'i gtor ma bshams :
dkar dmar thig les brgyan pa 'dis :
rtsa gsum tshe yi lha tshogs dang :
zhi khro rab 'byams thugs dam bskang :
thabs dang shes rab gtor gzhong du :
rtsa rlung thig le'i gtor ma bshams :
bde ba chen pos brgyan pa 'dis :
rtsa gsum tshe yi lha tshogs dang :
zhi khro rab 'byams thugs dam bskang :
kun khyab dbyings kyi gtor gzhong du :
rang gsal ye shes gtor ma bshams :
sna tshogs snang bas brgyan pa 'dis :
rtsa gsum tshe yi lha tshogs dang :
zhi khro rab 'byams thugs dam bskang :
phyi nang gsang gsum kho na nyid //
thams cad 'dus pa'i mchod pa ni //
hU~M:
thabs dang shes rab b+han+d+ha ru :
dga' ba'i rang bzhin tshogs gtor bshams :
rmad du byung ba'i mchod pa 'dis :
rtsa gsum tshe yi lha tshogs dang :
zhi khro rab 'byams thugs dam bskang :
gnyis med mnyam sbyor ban+d+ha ru :
mchog gi dga' ba'i tshogs gtor bshams :
rmad du byung ba'i mchod pa 'dis :
rtsa gsum tshe yi lha tshogs dang :
zhi khro rab 'byams thugs dam bskang :
dkar dmar 'bab pa'i b+han+d+ha ru :
khyad par dga' ba'i tshogs gtor bshams :
rmad du byung ba'i mchod pa 'dis :
rtsa gsum tshe yi lha tshogs dang :
zhi khro rab 'byams thugs dam bskang :
byang sems 'dres pa'i b+han+d+ha ru :
dga' bral ye shes tshogs gtor bshams :
rmad du byung ba'i mchod pa 'dis :
rtsa gsum tshe yi lha tshogs dang :
zhi khro rab 'byams thugs dam bskang :
bde ba gyen 'khyil b+han+d+ha ru :
lugs ldog dga' bzhi'i tshogs gtor bshams :
rmad du byung ba'i mchod pa 'dis :
rtsa gsum tshe yi lha tshogs dang :
zhi khro rab 'byams thugs dam bskang :
mnyam rdzogs ye shes mchod pa ni /
hU~M:
phung po lus kyi kong bu ru :
rtsa gsum 'khor lo'i sdong bu btsug :
bdud rtsi rnam lnga'i mar khus gtams :
ye nas dag pa'i me sbar ba :
rmad du byung ba'i snang gsal 'dis :
rtsa gsum tshe yi lha tshogs dang :
zhi khro rab 'byams thugs dam bskang :
yab yum thabs shes kong bu ru :
byang chub sems kyi mar khus gtams :
rlung gi 'gro 'ong sdong bu btsug :
bde ba chen pos me sbar ba :
rmad du byung ba'i snang gsal 'dis :
rtsa gsum tshe yi lha tshogs dang :
zhi khro rab 'byams thugs dam bskang :
snang ba bde ba'i kong bu ru :
mched pa gsal ba'i mar khus gtams :
thob pa mi rtog sdong bu btsug :
'od gsal ye shes me sbar ba :
rmad du byung ba'i snang gsal 'dis :
rtsa gsum tshe yi lha tshogs dang :
zhi khro rab 'byams thugs dam bskang :
yul snang stong pa'i kong bu ru :
dbang po'i byed las mar khus gtams :
rnam shes tshogs brgyad sdong bu btsug :
gnyis med spros bral me sbar ba :
rmad du byung ba'i snang gsal 'dis :
rtsa gsum tshe yi lha tshogs dang :
zhi khro rab 'byams thugs dam bskang :
skye ba med pa'i kong bu ru :
'gag pa med pa'i mar khus gtams :
'gro 'ong gnas med sdong bu btsug :
phyi nang zang thal me sbar ba :
rmad du byung ba'i snang gsal 'dis :
rtsa gsum tshe yi lha tshogs dang :
zhi khro rab 'byams thugs dam bskang :
bcas so //
!
//skabs 'dir rigs drug gnas sbyong bya bar spro na tshe 'das gnas 'dren skabs ltar tshig kha cung zad bsgyur nas 'dir bya'o //
!
//de nas dang po lus sgrib sbyong phyir mtshan nas brjod cing phyag 'tshal ba ni /
e ma ho :
chos dbyings rab 'byams rgyal ba'i dkyil 'khor 'dir :
phyogs bcu dus bzhi rgyal ba sras dang bcas :
thugs rjes 'gro ba'i don phyir gshegs su gsol :
rin chen pad+ma nyi zla'i gdan la bzhugs :
kun bzang mchod pa'i sprin gyis mchod par bgyi :
a la la ho :
don dam chos dbyings yum gyi b+ha ga'i klong :
mkha' dbyings yangs pa'i dkyil 'khor chen po na :
bzhugs pa'i phyogs bcu dus gsum bde bar gshegs :
rgyal ba rgya mtsho'i tshogs la phyag 'tshal lo :
a la la ho :
zhi ba lhun gyis grub pa'i dkyil 'khor nas :
gsal 'tsher lhun sdug gzi brjid rab tu 'phro :
mnyen lcug 'khril ldem zhi ba'i tshul dgu ldan :
sangs rgyas bzhi bcu gnyis la phyag 'tshal lo :
a la la ho :
chos rnams rnam dag ye nas lhun grub cing :
bya ba byed dang yid chos rnam par dag :
chos dbyings ye shes mchog la mnga' brnyes pa'i :
kun bzang yab yum gnyis la phyag 'tshal lo :
chos sku nam mkha' bzhin du dbyer med kyang :
gzugs sku 'ja' tshon bzhin du so sor gsal :
thabs dang shes rab mchog la mnga' brnyes pa'i :
rigs lnga bde bar gshegs la phyag 'tshal lo :
ngo mtshar pho brang bde bar gshegs pa'i yum :
dus gsum sangs rgyas thams cad bskyed mdzad ma :
bde stong zung 'jug yab kyi sku la 'khril :
rigs kyi yum mchog rnams la phyag 'tshal lo :
rnam shes dbang po dag pas thugs dang gsung :
bde bar gshegs pa rnams kyi sras mchog ste :
nyon mongs spyod pa'i rkyen dang bral ba yi :
sems dpa' chen po brgyad la phyag 'tshal lo :
sgeg mo phreng thogs rin chen glu gar bcas :
bdug spos me tog snang gsal dri chab ma :
rgyal ba'i dkyil 'khor mchod pas mnyes mdzad ma :
mchod pa'i lha mo brgyad la phyag 'tshal lo :
drag shul thabs kyis 'gro ba 'dul mdzad cing :
bdud kyi dpung dang bgegs tshogs rnam par 'joms :
tshad med bzhi ldan sgo bzhi thub par srung :
ta kr-ita sgo ba bzhi la phyag 'tshal lo :
rtag chad lta 'byin gsang ba yum gyi ngang :
mi mthun phyogs 'joms rab 'jigs khro mo'i tshul :
lcags kyu zhags pa lcags sgrog dril bu ma :
ye shes sgo ma bzhi la phyag 'tshal lo :
steng 'og phyogs bzhi 'jig rten 'dul ba'i gtso :
nyon mongs drug 'joms rgyud drug dag par sbyong :
'gro drug 'dren phyin sprul pa'i skur ston pa :
bcom ldan thub pa drug la phyag 'tshal lo :
a la la ho :
sgyu 'phrul zhi ba'i lha tshogs 'di dag gi :
mtshan ni lan gcig brjod byed cing :
gang gis gus pas phyag 'tshal na :
nyams chag bskangs nas dngos grub thob :
de phyir gus pas phyag 'tshal lo :
a la la ho :
khro bo rmad du byung ba'i dkyil 'khor nas :
sgeg pa dpa' ba 'jigs su rung ba dang :
rgod dang gshe la khro bar bstan pa dang :
snying rje rngams dang zhi bar skur ston pa :
'bar ba lnga bcu brgyad la phyag 'tshal lo :
a la la ho :
chos sku skye med ngang las ma g.yos kyang :
gzugs sku 'jigs pa'i cha lugs skur ston pa :
gdug pa 'dul mdzad khro chen 'bar ba'i sku :
dpal chen he ru kaHla phyag 'tshal lo :
khro rgyal dbang phyug sku la 'khril mdzad cing :
dgyes pa bskyed phyir dung khrag yab la stob :
khro mo mi bzad 'bar ba'i sprin 'phro ma :
kro d+hI shwa rI yum la phyag 'tshal lo :
thugs rje thabs mkhas ma rungs 'dul mdzad cing :
ye shes mtshon chas nyon mongs ma lus 'joms :
srid gsum bla med dbyings su sgrol mdzad pa :
rigs bzhi'i khrag 'thung tshogs la phyag 'tshal lo :
khrag 'thung so so'i yab kyi sku la 'khril :
khro mo'i gzugs kyis log lta zil gyis gnon :
'gro rnams thugs rjes 'dren phyir mdzad pa'i yum :
rigs bzhi'i khro mo yum la phyag 'tshal lo :
bskal pa me ltar 'bar ba'i klong dkyil na :
sgeg mo la sogs 'bar ba'i nyams ldan zhing :
ye shes sku mchog 'jigs byed rgyan gyis bzhugs :
go'u rI khro mo brgyad la phyag 'tshal lo :
nam mkha'i lus can gar yang thogs pa med :
'dod dgur sgyur ba'i gzugs can 'phrul mo che :
ma sring byams pa'i tshul du grogs mdzad ma :
sing ha phra men brgyad la phyag 'tshal lo :
rdo rje gdong mo pho nya mgyogs ma bzhi :
'gugs dang 'ching sdom myos pa'i las kun mdzad :
shar lho nub byang sgo bzhi thub par srung :
sgo srung khro mo bzhi la phyag 'tshal lo :
dpal gyi 'khor tshogs badzra A ral+li :
mkha' 'gro shugs 'gro ma tshogs dbang phyug ma :
srin mo'i cha lugs 'jigs pa'i mgo brnyan can :
rnal 'byor nyi shu brgyad la phyag 'tshal lo :
phyogs bcu dreg pa bsnol ba'i gdan steng du :
ye shes bskal pa me ltar 'bar ba'i klong :
mi dge tshar gcod dge bcu don du bskul :
phyogs bcu'i khro rgyal rnams la phyag 'tshal lo :
a la la ho :
sgyu 'phrul zhi khro'i lha tshogs 'di dag gi :
mtshan ni lan gcig brjod byed cing :
gang gis gus pas phyag 'tshal na :
nyams chag bskangs nas dngos grub thob :
de phyir gus pas phyag 'tshal lo :
a la la ho :
dus gsum sangs rgyas yon tan kun rdzogs shing :
gdul bya ma lus smin cing grol mdzad pa :
bla ma rig 'dzin tshogs la phyag 'tshal lo :
skye med chos kyi sku la phyag 'tshal lo :
longs spyod rdzogs pa'i sku la phyag 'tshal lo :
cir yang sprul pa'i sku la phyag 'tshal lo :
mi 'gyur rdo rje'i sku la phyag 'tshal lo :
mngon par byang chub sku la phyag 'tshal lo :
dus gsum rgyal ba kun gyi bsgrub pa'i gnas :
tshogs gnyis rdzogs nas yon tan mthar phyin pa :
sku dang ye shes tshogs la phyag 'tshal lo :
'byung ba lnga las skur bzhengs pa :
rtag pa'i rgyal mo lnga la phyag 'tshal lo :
rang bzhin dbyings las grub pa mo :
dbyings phyug lha mo lnga la phyag 'tshal lo :
rgyu 'bras byang chub sems dpa'i sprul pa ste :
mkha' 'gro sum cu gnyis la phyag 'tshal lo :
ga Na pa ti'i sprul pa ste :
ging pho rnams la phyag 'tshal lo :
lha mo dpa' mo'i sprul pa ste :
ging mo rnams la phyag 'tshal lo :
'jig rten khams la mnga' mdzad ma :
'jigs byed dpal 'bar ral pa can :
'dod pa'i ro la chags pa mo :
ma mo mkha' 'gro'i tshogs la phyag 'tshal lo :
legs nyes stangs 'dzin dam tshig rjes gcod cing :
bka' bzhin rjes su sgrub pa'i grogs mdzad ma :
dam can rgya mtsho'i tshogs la phyag 'tshal lo :
gnyis pa ngag gi sdig sgrib sbyong ba rdo rje sems dpa'i bsgom bzlas ni /
AH
rang gi spyi bor pad zla'i steng //
sangs rgyas kun gyi ye shes sku //
dpal ldan rdo rje sems dpa' ni //
dri med ston ka'i zla ba'i mdangs //
rdo rje dril bu 'dzin pa'i rgyas //
yum chen snyems ma dkar mo 'khril //
thugs kar zla steng hU~M gi mthar //
yig brgya'i sngags kyis bskor ba dang //
snyoms 'jug bde rol sbyor mtshams nas :
bdud rtsi byang chub sems rgyun babs //
rang gi spyi gtsug nas zhugs te //
lus kyi nang gang sdig sgrib dag
/stong gsal 'od kyi sku ru gyur //
a la la ho :
bcom ldan 'das dpal rdo rje sems dpa' la phyag 'tshal lo :
oM badzra satwa sa ma ya ma nu pA lA ya :
badzra satwa twe no pa tiSh+Tha :
dr-i D+ho me b+ha wa :
su to Sh+yo me b+ha wa :
a nu rak+to me b+ha wa :
su po Sh+yo me b+ha wa :
sarba sid+d+hi m+me pra yats+tsha :
sarba karma su tsa me tsit+taM:
shre yAMHku ru hU~M:
ha ha ha ha ho :
b+ha ga wAna?:
sarba ta thA ga ta :
badzra mA me muny+tsa :
badzrI b+ha wa :
ma hA sa ma ya satwa A:

dus gsum bde gshegs thams cad kyi :
yang snying yig ge brgya pa 'di :
bdun nam nyi shu rtsa gcig gam :
brgya dang rtsa brgyad brjod gyur na :
mtshams med lnga yi sdig pa byang :
nyams chag kun kyang byang gyur nas :
dus gsum sangs rgyas thams cad kyis :
sras kyi dam par dgongs par 'gyur :
ho :
rgyal ba rgya mtsho'i tshogs rnams dgongs :
rgyal ba'i bka' dang bla ma'i lung :
ji bzhin ma spyad lung dang 'gal :
gsang sngags dam tshig nyams chag rnams :
gnong zhing 'gyod pa'i sems kyis ni :
mi 'chab mi sbed mthol lo bshags :
bla ma rdo rje slob dpon dang :
mched dang lcam dral la sogs pa :
khams gsum sems can thams cad la :
mtshams med lnga dang nye ba lnga :
lci ba bzhi dang log pa brgyad :
mi dge bcu yi las bgyis rnams :
gnong zhing 'gyod pa'i sems kyis bshags par bgyi :
gsang sngags phyi nang dkyil 'khor du :
rdo rje slob dpon mched lcam la :
ma gus nyes par byas la sogs :
sku yi dam tshig nyams chag rnams :
gnong zhing 'gyod pa'i sems kyis bshags par bgyi :
bskyed rdzogs bzlas sgom bar chod cing :
tshogs dang gtor ma chag la sogs :
gsung gi dam tshig nyams chag rnams :
gnong zhing 'gyod pa'i sems kyis bshags par bgyi :
nyams dang ma smin sems can la :
gsang ba bsgrags pa la sogs pa :
thugs kyi dam tshig nyams chag rnams :
gnong zhing 'gyod pa'i sems kyis bshags par bgyi :
spyad bya lnga dang mi spang lnga :
blang bya lnga dang bsgrub bya lnga :
shes par bya ba lnga la sogs :
yan lag dam tshig nyams chag rnams :
gnong zhing 'gyod pa'i sems kyis bshags par bgyi :
nya stong tshes brgyad la sogs dus kyi mchod pa chag :
bsnyen sgrub ting 'dzin ma gsal lta ba log :
phud dang gtsang sbra ma mchis 'bags btsog shor :
le lo ser sna'i dbang du gyur pa rnams :
gnong zhing 'gyod pa'i sems kyis bshags par bgyi :
'di nas gzung ste byang chub mchis kyi bar :
sdig pa mi dge'i las su gyur pa kun :
lus dang srog la babs kyang mi bgyid par :
rgyal ba khyed kyi spyan sngar dam bca' 'o :
khyed kyi thugs rjes btang snyoms ma mdzad par :
byams brtse ldan pas bu bzhin bskyang du gsol :

de ltar mthol zhing bshags pas rdo rje sems dpa' dgyes shing 'dzum pa dang bcas rigs kyi bu khyod kyi sdig sgrib dag go zhes gnang ba bstsal te rang la thim par bsam mo //
gsum pa yid kyi rtog sgrib sbyong ba chos nyid don gyi bshags pa ni /
gdod nas ma skyes chos kyi sku :
gnyis med ro mnyam longs spyod rdzogs :
ma 'gags rol pa sprul pa'i sku :
phyag 'tshal bla ma mkha' 'gro la :
dngos 'byor yid las byung ba yi :
phyi nang gsang ba'i mchod sprin rnams :
chos dbyings nam mkha'i klong yangs nas :
rnam 'phrul gus pa'i yid kyis mchod :
thog med dus nas da lta'i bar :
rang bzhin dang ni bcas pa yi :
sgo gsum mi dge'i las rnams kun :
rang grol rig pa'i klong du bshags :
bla ma yi dam mkha' 'gro'i tshogs :
bdag dang dbyer med ro mnyam la :
bdag tu bzung ba mthol lo bshags :
dran rtog chos nyid rang rtsal la :
ye grol bskyar gzhi med pa yi :
blta bya lta byed med pa la :
ngo blta byas pa mthol lo bshags :
sems nyid ye grol 'khor yug 'di :
yid byed bsgom pa'i yul las 'das :
bsgom bya sgom byed med pa la :
stong nyid bsgoms pa mthol lo bshags :
chos dbyings brdal ba'i yo langs la :
spang blang spyod pa a thang chad :
spyad bya spyod byed med pa la :
blang dor spyod pa mthol lo bshags :
rig pa bcing grol med pa la :
sa lam 'bad pas grol ba mtshar :
'thob bya thob byed med pa la :
spang thob 'bras bu mthol lo bshags :
dran pa rang grol thig le'i ngang :
khyab brdal nam mkha'i 'khor yug la :
dran pas bzung dang ma gzung med :
dran pas sgrog bcings mthol lo bshags :
thams cad chos dbyings rol pa la :
yengs dang ma yengs ga la yod :
ye nas skye med rgya yan la :
ma yengs sems 'dzin mthol lo bshags :
sems nyid nam mkha' lta bu la :
gang gis glod cing sgrim par nus :
bya rtsol spros pa'i yul las 'das :
'bad rtsol sgrim glod mthol lo bshags :
ris med stong pa nam mkha'i ngang :
btsal bas rnyed par mi 'gyur te :
'bad rtsol 'du byed 'khrul pa'i lam :
rig 'tshol sdug btsir mthol lo bshags :
ma yengs rnam rtog ngos bzung nas :
de nyid glod cing de nyid blta :
'di yang 'du byed 'khrul pa'i lam :
ye dag rol par mthol lo bshags :
byas pa'i chos kyis sangs mi rgya :
blo yi chos kyis rang nyid 'ching :
gang la dmigs kyang yin lugs sgrib :
dmigs med chos dbyings klong du bshags :
sa lam drod rtags re bas bcing :
nyams rtogs ro la chags pas phung :
smig sgyu'i chu yis rang nyid bslus :
byar med ye grol klong du bshags :
mi rtog gnas pa'i 'khor yug ngang :
bde gsal mi rtog ting 'dzin dang :
stong nyid blo bral ris med sogs :
myong zhen skye med klong du bshags :
don dam chos dbyings spros bral ngang :
bsam med dmigs med brjod med sogs :
go myong yid kyis gtad so rnams :
ris med bsam 'das klong du bshags :
thos bsam 'bad rtsol sgom pa dang :
mi bsgom mi rtog byar med sogs :
gang ltar byas kyang bcos ma'i lam :
ma bcos chos sku'i klong du bshags :
gtang bzhag 'gugs dang ched 'dzin sgom :
sgrim klod ngo blta la sogs dang :
rtag chad bsam gzhig yid byed lam :
byar med ka dag klong du bshags :
ma byas dge la rjes yi rang :
skye med chos 'khor bskor ba dang :
skye 'chi med par rtag bzhugs nas :
ji srid nam mkha'i mthar thug bar :
mi ngal 'gro ba 'dren par shog :

de nas sgo gsum thun mong gi dam tshig nyams pa bskang ba tshogs kyi mchod pa ni /
raM yaM khaM:
bdag nyid lha yi thugs ka nas :
sogs nas /
sarba ga na tsakra pU dza ho :
tshogs bar pa bskang ba'i mgo la /
skong rdzas rnams kun tu bzang po'i mchod sprin lta bur bsam la nam mkha' mdzod kyi sngags rgya lan gsum gyis byin brlabs te /
hU~M:
ma bcos spros bral gnas lugs mngon gyur pa'i :
rgyal ba dgongs pa brgyud pa'i thugs dam bskang :
ting 'dzin mchog brnyes brda yi brgyud pa ste :
rig 'dzin rig pa brgyud pa'i thugs dam bskang :
bka' lung lhag chad med pa'i gang zag mchog :
snyan khungs brgyud pa'i bla ma'i thugs dam bskang :
bka' brgyud gter du sbas pa'i bya ra ba :
mkha' 'gro gtad rgya brgyud pa'i thugs\u0f8e
ma 'ongs las 'phro can la lung ston pa'i :
smon lam dbang bskur brgyud pa'i thugs\u0f8e
shes bya thams cad rnam pa kun mkhyen pa'i :
dus gsum sangs rgyas rnams kyi thugs\u0f8e
'gro kun zhi bde'i gnas su 'dren mdzad pa'i :
gsung mchog dam chos rnams kyi thugs\u0f8e
sa dang lam la gnas nas zhing mchog skyong :
'phags pa'i dge 'dun rnams kyi thugs\u0f8e
lta sgom mkhyen pa mchog la mnga' brnyes pa'i :
skye mchog bla ma rnams kyi thugs\u0f8e
dngos grub thogs pa med par ster mdzad pa'i :
yi dam rgyal ba zhi khro'i thugs\u0f8e
phyi nang gsang ba'i bar chad kun sel ba'i :
mkha' 'gro dam can rnams kyi thugs\u0f8e
ma skyes rang bzhin gdod nas dag pa ste :
rang bzhin spros bral chos sku'i thugs\u0f8e
dug lnga ye shes lnga yi ngo bor smin :
zhi ba longs spyod rdzogs sku'i thugs\u0f8e
rang snang ma 'gags gzhan snang der ston pa'i :
sprul sku 'gro don mdzad pa'i thugs\u0f8e
zhi ba lhun gyis grub pa'i dkyil 'khor nas :
bzhi bcu rtsa gnyis rgyal ba'i thugs\u0f8e
khrag 'thung rol pa'i dur khrod chen po nas :
lnga bcu rtsa brgyad khro bo'i thugs\u0f8e
sku mchog 'gyur ba med pa'i dkyil 'khor nas :
'jam dpal sku yi lha tshogs thugs\u0f8e
gsung mchog 'gag pa med pa'i dkyil 'khor nas :
pad+ma gsung gi lha tshogs thugs\u0f8e
thugs mchog g.yo ba med pa'i dkyil 'khor nas :
yang dag thugs kyi lha tshogs thugs\u0f8e
yon tan lhun gyis grub pa'i dkyil 'khor nas :
bdud rtsi yon tan lha tshogs thugs\u0f8e
phrin las drag po sgrol byed dkyil 'khor nas :
phur pa phrin las lha tshogs thugs\u0f8e
sha khrag rgya mtshor 'khyil ba'i dkyil 'khor nas :
rbod gtong ma mo'i lha tshogs thugs\u0f8e
thugs rje gdung 'tshob sku yi dkyil 'khor nas :
rig 'dzin bla ma'i lha tshogs thugs\u0f8e
dam rdzas rdza ltar lhag pa'i dkyil 'khor nas :
'jig rten mchod bstod lha tshogs thugs\u0f8e
dgra bgegs gdug pa 'dul ba'i dkyil 'khor nas :
dmod pa drag sngags lha tshogs thugs\u0f8e
dpal gyi spyan sngar rang rtags srog snying phul :
dam can rgya mtsho rnams kyi thugs\u0f8e
sangs rgyas bstan pa srung bar zhal bzhes pa'i :
mthu chen dpal mgon lcam dral thugs\u0f8e
sngags kyi rgyud sde bstan pa'i bya ra mdzad :
sngags bdag sngags srung rnams kyi thugs\u0f8e
slob dpon chen po'i bka' yis gnyer du gtad :
gter bdag gter srung rnams kyi thugs\u0f8e
tshul bzhin sgrub pa byed pa'i grogs mdzad pa'i :
gzhi bdag gzhi srung rnams kyi thugs\u0f8e
'jig rten khams 'dir mthu dang ldan pa'i bdag :
dregs pa'i sde dpon sum cu'i thugs\u0f8e
zlog pas mi bzlog sngags zlog mkhan gyi gshed :
dpal mgon ma ning nag po'i thugs\u0f8e
stong khams 'di na drag rtsal gzer gyi bdag :
gza' bdud chen po dpal 'bar thugs\u0f8e
mthu nus thogs med dgra bgegs kun gyi gshed :
srung ma e ka dzA ti'i thugs\u0f8e
a ti bla med bka' yi bya ra mdzad :
shan pa srog sgrub nag mo'i thugs\u0f8e
dam la gnas shing gnod byed sgrol mdzad pa'i :
gnod sbyin shan pa dmar nag thugs\u0f8e
sangs rgyas bstan pa srung bar zhal bzhes pa'i :
dam can rdo rje legs pa'i thugs\u0f8e
longs spyod rin chen gter la mnga' brnyes pa'i :
nor bdag gnod sbyin rnams kyi thugs\u0f8e
las kyi mtha' sdud 'jam dpal thugs kyi sras :
srung ma nA ga rak+sha'i thugs\u0f8e
lha khang gtsug lag skyong bar zhal bzhes pa'i :
rgyal po li byin hA ra'i thugs\u0f8e
srid pa bod kyi srog bdag chen po ni :
bdud po yab rje nag po'i thugs\u0f8e
gtor len rnal 'byor skyong bar zhal bzhes pa'i :
bod skyong brtan ma bcu gnyis thugs\u0f8e
bskang ngo bskal pa'i bar du thugs dam bskang :
bskang ba med de khams gsum yongs kyis bskang :
sbyor ba med de khams gsum yongs kyis sbyor :
sgrol ba med de khams gsum yongs kyis sgrol :
ye sbyor ye sgrol chen pos thugs dam bskang :
rtsa brgyad stong la sbyar ba'i bdud rtsi dang :
khyad par rmad du byung ba'i gtor ma dang :
'bru bcud stong la sbyar ba'i dza gad dang :
pad+ma mAM sar bcas pa'i rak+ta dang :
dzapa? dang gar 'cham ging dang stangs stabs dang :
snang gsal 'od kyi zhun mar gsal ba dang :
stong gsal dbyer med lta sgom mthar thug dang :
tshogs kyi longs spyod rgya chen 'di dag gis :
skyes mchog bla ma rnams kyi thugs dam bskang :
yi dam lha tshogs rnams kyi thugs\u0f8e
las byed mkha' 'gro rnams kyi thugs\u0f8e
gter bdag gter srung rnams kyi thugs\u0f8e
gzhi bdag gzhi srung rnams kyi thugs\u0f8e
mchod yul gong ma rnams kyi thugs\u0f8e
sbyin yul 'og ma rnams kyi thugs\u0f8e
rigs drug pha ma rnams kyi thugs\u0f8e
lan chags mgron gyur rnams kyi thugs\u0f8e
thams cad thugs dam gnyan po des bskangs la :
g.yar dam sor chud dngos grub bstsal du gsol :
de nas zhi ba gnas dag gi bskang ba ni /
oM:
yid kyi rnam shes gnas dag pa :
kun tu bzang po'i thugs dam bskang :
chos kyi ngo bo gnas dag pa :
kun tu bzang mo'i thugs\u0f8e
phung po lnga po gnas dag pa :
rgyal ba yab lnga'i thugs\u0f8e
'byung ba lnga po gnas dag pa :
rgyal ba yum lnga'i thugs\u0f8e
rnam shes tshogs brgyad gnas dag pa :
sems dpa' brgyad kyi thugs\u0f8e
rnam shes yul brgyad gnas dag pa :
sems ma brgyad kyi thugs\u0f8e
lus kyi chos bzhi gnas dag pa :
khro bo bzhi yi thugs\u0f8e
rtag chad mu bzhi gnas dag pa :
khro mo bzhi yi thugs\u0f8e
nyon mongs drug po gnas dag pa :
thub pa drug gi thugs dam bskang :
khro bo gnas gyur gyi bskang ba ni /
hU~M:
kun gzhi yid chos gnas gyur pa :
dpal chen yab yum thugs dam bskang :
nyon mongs dug lnga gnas gyur pa :
khrag 'thung yab lnga'i thugs\u0f8e
'byung ba lus lnga gnas gyur pa :
khrag 'thung yum lnga'i thugs\u0f8e
rnam bzhi'i rtog pa gnas gyur pa :
he ru kaHbzhi'i thugs\u0f8e
skye gnas bzhi po gnas gyur pa :
kro d+hI rigs bzhi'i thugs\u0f8e
rnam 'gyur tshogs brgyad gnas gyur pa :
khro mo brgyad kyi thugs\u0f8e
rnam 'gyur yul brgyad gnas gyur pa :
phra men brgyad kyi thugs\u0f8e
rtag chad mtha' bzhi gnas gyur pa :
sgo ma bzhi yi thugs\u0f8e
sna tshogs rtog pa gnas gyur pa :
dbang mo nyer brgyad thugs\u0f8e
mi shigs sku yi thugs dam bskang :
'gag med gsung gi thugs\u0f8e
'gyur med thugs kyi thugs\u0f8e
yon tan mi zad thugs\u0f8e
phrin las rgyan gyi thugs\u0f8e
ye shes 'khor lo'i thugs dam bskang :
nyams chag thams cad bskang gyur cig :
rtog sgrib thams cad dag gyur cig :
bskangs gyur dbang dang dngos grub stsol :
de nas las gzhung gi ho :
dkyil 'khor lha tshogs dgongs su gsol :
zhes sogs nas zhal bstab kyi bar song nas /
de nas bdag nyid 'jug cing byin rlabs dbang len bya ba la /
ji ltar bltams pa tsam gyis sogs khrus bgegs maN+Dal nas rjes kyi gtang rag gi maN+Dal phul ba'i bar song nas /
bdag nyid 'jug cing dbang blang ba dang bcas pas dbang bzhi'i dam tshig nyams pa sor chud par bsam /
de nas tshogs la rol zhing smon lam gdab pa ni /
ho :
rab 'byams dkyil 'khor lha tshogs dgongs su gsol :
bdag cag rnal 'byor mched dang lcam dral gyis :
dam tshig chen po'i mchod pa phul pa'i mthus :
nyams chag rtog sgrib mun pa dbyings su sangs :
mchog thun dngos grub ye shes snang ba rgyas :
bla ma yi dam mkha' 'gros rjes bzung nas :
rdo rje'i lam las rnam grol 'bras bu'i mchog :
dka' ba med par tshe 'dir 'grub par shog :
nam zhig mi rtag skye 'chi byung srid tshe :
ye shes sgron me'i snang bas shul mtshon te :
'og min bde chen zhing du dbugs phyung nas :
phyam gcig lhan skyes ye shes sku 'grub shog :

de ltar mthol zhing bshags pa yis :
bdag cag gsang sngags sgor zhugs rnams :
rtsa ba yan lag dam tshig gi :
nyams chag thams cad bskangs gyur cig :
mchog dang thun mong la sogs te :
dngos grub thams cad thob gyur cig :
ta na ga Na'i lta spyod dbang :
sems kyi rtogs pa thob gyur cig :
de lta bu yi 'gyod tshangs kyis :
bdag dang 'gro drug sems can rnams :
lus ngag yid gsum sgrib byang zhing :
na raka gnas kyang dong sprugs nas :
'gro drug gnas nas thar gyur cig :
lam lnga sa bcu'i rim pa rnams :
skad cig nyid la bgrod gyur cig :
rig 'dzin rgyal ba'i zhing du grags :
sangs rgyas sku gsum thob par shog :
de las byung ba'i dge ba yis :
gsang sngags rdo rje theg pa rnams :
bka' btsan byin che dar gyur cig :
kun kyang sangs rgyas thob par shog :
gsang sngags 'di bsgrags rgyal khams su :
mi nad phyugs nad zhi gyur cig :
mi dang lo phyugs legs gyur cig :
dge 'dun dge bcu spyod gyur cig :
de nas lhag ma nas brtsam las byang mthar dbyung la /
rjes kyi gtang rag gi bstod pa'i skabs /
brjod med shes rab mi g.yo chos kyi sku :
bde chen longs spyod rdzogs sku rigs lnga'i gtso :
thugs rje thabs mkhas rgya che sprul pa'i sku :
zhi khro sku gsum lha la phyag 'tshal bstod :
ces shwa lo ka gcig pus bstod /
rten yod med dang 'brel brtan bzhugs gshegs gsol gang 'os bya /
bdag bskyed bsdu ldang dge bsngo shis brjod sogs gzhung ltar byas pas grub bo //
zhi khro rab 'byams rgyal ba'i lha //
dkyil 'khor gcig tu bsgrubs byas te //
dam tshig nyams chag gso ba'i thabs //
gter gzhung ji bzhin bsdebs pa'i dges //
bdag cag sngags kyi sgor zhugs rnams //
rtsa ba yan lag gis bsdus pa'i //
nyams chag ma lus sor chud de //
sku lnga'i 'bras bzang myur smin shog
/ces pa'ang rtsa gsum pad+ma gsang thig dang /
thugs sgrub bde gshegs 'dus pa gang la'ang sbyar du rung ba'i zhi khro'i skong bshags kyi cho ga 'di yang gter gzhung rdo rje'i gsung la 'thad ldan man ngag gis zur brgyan te bdud 'joms nam mkha'i rdo rjes ngag nas smras rim bzhin blo gsal dpal ldan mkhas mchog nas dag cing mgyogs par bris pa khams gsum sems can thams cad kun bzang pad+mAka ra'i go 'phang la 'god pa'i rgyur gyur cig
/sid+d+hi rastu ///
/
