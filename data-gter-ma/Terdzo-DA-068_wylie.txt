@#//
nyang gter drag sgrub 'bring po me'i spu gri'i phrin las kyi byang bu gdug pa zil gnon zhes bya ba bzhugs so //
na mo gu ru kro d+ha rA dza ya /
mi 'gyur dbyings las snying rje khros pa'i sku
/che btsan 'jigs byed stobs bcu'i stobs 'dus pa //
pad+ma drag pos bdag sogs byang chub bar //
sgo gsum thugs rje'i go chas bsrung bar mdzod //
zab gter 'byed pa'i lam 'dren mchog
/nyang lugs drag sgrub 'bring po yi //
las byang brgyud pa'i phyag bzhes ltar //
bstan pa'i btsas su bsam nas dgod //
'di nyid kyi dkyil 'khor du dbang bskur ba thob cing dam tshig la gnas pa'i sgrub pa pos phrin las kyi rim pa nyams su len pa la gsum /
sngon 'gro
/dngos gzhi /
rjes kyi rim pa'o //
dang po la sbyor ba dben pa'i gnas su ras bris kyi dkyil 'khor gzhung mthun nam /
maN+Dal la tshom bu dmar po gcig bkod pa'i steng du rten gtor /
mdun du mchod gtor dang sman raka
/drag po'i nyer spyod bsham /
bsnyen rkyang tsam dang phrin las tshogs mchod lta bur dkyil 'khor rten gtor ma 'dzom yang chog
/phrin las kyi sngon du 'gro ba brgyad yod pa las dang po ni /
tshig bdun dang bla ma brgyud pa'i gsol 'debs bya /
gnyis pa skyabs su 'gro ba ni /
rang gi snying ga'i 'bar ba chen po'i 'od zer gyis bla ma drag po rtsa gsum rgyal ba rab 'byams kyi dkyil 'khor mkha' khyab tu sad par mos la /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
na mo :
brgyud pa'i rtsa ba bla ma rje :
dngos grub 'byung ba'i yi dam lha :
legs par byin rlob mkha' 'gro ma :
rtsa ba gsum la skyabs su mchi :
lan gsum /
gsum pa sems bskyed pa ni /
na mo :
sems bskyed 'gro ba kun don du :
bla ma sangs rgyas bsgrubs nas kyang :
gang la gang 'dul phrin las kyis :
'gro drug bsgral bar dam bca 'o :
lan gsum /
bzhi pa tshogs gsag ni /
bla ma yi dam mkha' 'gro dgongs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang gsum mchod pa 'bul :
nyams chag sdig sgrib mthol zhing bshags :
gsang sngags sgrub la rjes yi rang :
smin grol gsang sngags chos 'khor bskor :
mya ngan mi 'da' bzhugs su gsol :
snying po sems can don du bsngo :
yang dag rdo rje'i don rtogs shog :
lnga pa bka' bsgo ba ni /
oM AHhU~M:
a tsig ner tsig na mo b+ha ga wa te hU~M phaT:
rang nyid skad cig gis gu ru drag po'i skur gyur par bsam la /
bgegs gtor byin brlabs nas 'gugs pa dang sngags bsngos spyi ltar byas la /
hU~M:
bka' gsang rmad byung dkyil 'khor 'dir :
gsang ba'i dam can so so dang :
'du ba'i lha rnams ma gtogs pa'i :
bgegs dang log 'dren 'byung po'i tshogs :
'di ru ma 'dug gzhan du song :
ci ste mi 'gro 'dug gyur na :
thod phreng drag po khros nas ni :
khyod kyi lus ngag yid gsum rnams :
rdul phran bzhin du brlag par 'gyur :
de bas rang rang gnas su dengs :
sarba big+h+nan gats+tsha :
drug pa mtshams bcad pa ni /
hU~M:
nga ni ye nas ngang gis khro :
mtshams gcod khro bos nam mkha' gang :
bgegs 'dul khro bo'i rol mtshams la :
su yang 'da' bar ma byed cig :
hU~M:
bla ma rnams kyi byin rlabs dang :
yi dam rnams kyi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
logs par 'dren pa bdud kyi tshogs :
'di ru ma 'dug gzhan du dengs :
oM AHhU~M hrI:
gu ru d+he wa DA ki nI badzra kro ta rak+Sha hU~M phaT:
oM AHhU~M a tsig sogs /
bdun pa byin dbab pa ni /
hU~M hU~M:
nam mkha'i mthong nas sku skyod la :
rdo rje rig 'dzin byin phob cig :
chos kyi dbyings nas sku skyod la :
rdo rje phag mos byin phob cig :
dur khrod gnas nas sku bskyod la :
dpa' bo mkha' 'gros byin phob cig :
ma chags skyon gyis ma gos pa'i :
pad+ma 'byung gnas byin phob cig :
yon tan thams cad rab rdzogs pa'i :
pad+ma sam+b+has byin phob cig :
shes bya kun la ma rmongs pa'i :
blo ldan mchog sred byin phob cig :
khams gsum dbang du sdud mdzad pa'i :
pad+ma rgyal pos byin phob cig :
rmongs pa'i mun pa sel mdzad pa'i :
nyi ma 'od zer byin phob cig :
log 'dren bdud bzhi 'dul mdzad pa :
shAkya seng ges byin phob cig :
mu stegs dam sri 'dul mdzad pa :
seng ge sgra sgrog byin phob cig :
dregs pa dgra bgegs tshar gcod pa'i :
rdo rje gro lod byin phob cig :
byin chen byin phob rje btsun mgon :
dbang chen dbang skur che mchog dpal :
dngos grub mchog stsol thod phreng rtsal :
pad+ma rgyal po bcom ldan 'das :
sgrub khang 'di la byin phob cig :
sgrub rdzas 'di la byin phob cig :
dkyil 'khor 'di la byin phob cig :
rnal 'byor bdag la dbang bzhi skur :
hU~M hU~M hU~M a la la ho :
sa ma ya ho :
sa ma ya satwam :
zhes spos dang rol mo sogs kyi gzi byin bskyed /
brgyad pa sman raka gtor ma mchod rdzas byin gyis brlab pa ni /
oM swA b+hA was sbyangs /
stong pa'i ngang las snod b+han+d+ha 'bar ba yangs shing rgya che ba'i nang du sman raka gtor gsum ye shes kyi bdud rtsi'i rgya mtsho chen por gyur par bsam /
oM AHhU~M:
sarba pany+tsa a mrita hU~M hrIHThA:
zhes lan gsum mam bdun brjod /
oM AHhU~M:
ma hA b+ha liM ta b+ha la b+ha ti gu h+ya sid+d+hi sa ma ya hU~M hrIHThA:
zhes lan gsum mam bdun brjod pas gtor ma 'dod yon gyi phung por bsam /
oM AHhU~M:
ma hA rak+ta dz+wa la maN+Da la hU~M hrIHThA:
zhes lan gsum mam bdun brjod pas rak+ta bdud rtsi dmar por bsam /
oM AHhU~M:
i daM puSh+pe d+hUp+pe A lo ke g+han+d+he nai wi d+ya shab+da ma hA pU dza ho :
zhes brjod pas phyi mchod byin gyis brlabs /
oM AHhU~M:
ma hA maM sa rak+ta tsit+ta go ro tsa na keM ni ri ti ma hA pU tsa ho :
zhes nang gi mchod pa byin gyis brlab bo //
oM AHhU~M:
b+ho d+hi tsit+ta ga na gu h+ya ma hA pU dza ho :
zhes gsang ba'i mchod pa byin gyis brlab /
gnyis pa dngos gzhi la brgyad las /
dang po lha bskyed pa ni /
hU~M:
chos sku mi 'gyur rdo rje yi :
pad+ma rgyal pos 'di skad gsung :
dang po chos rnams dmigs med cing :
smra brjod bral ba'i rdzogs pa che :
blo 'das chos sku mi 'gyur ba :
de bzhin nyid kyi ting 'dzin bsgom :
blo bral de yi ngang las ni :
sems can kun la khyab pa yi :
brtse ba'i snying rje chen po bsgom :
kun du snang ba'i ting 'dzin ni :
stong nyid snying rje'i ngang can te :
'gro don dpag med byed pa la :
rgyu yi ting 'dzin rang gi sems :
hU~M gi yi ge dmar por gyur :
e yaM ra suM keM raM b+h+rU~M:
e las nam mkha' mtha' dbus med :
yaM las rlung gi dkyil 'khor gtam :
ra las khrag gi rgya mtsho 'khyil :
suM las zhing chen sa gzhi bdal :
keM las rus pa'i ri rab brtsegs :
raM las bskal pa'i me dpung 'bar :
b+h+rU~M las dur khrod gzhal yas khang :
phyi ni thod rlon bar ni rnying :
skam pos nang byas brtsig pa can :
gnam lcags gzer btab gru bzhi pa :
sgo bzhi zhing gi rgyal mtshan phyar :
tshangs pa pho mo'i ka gdung can :
zhing lpags thog la bla bre byas :
rgyu ma'i drwa phyed don snying 'phyang :
phyi nang me dpung smug nag 'bar :
gzhal yas khang pa de yi nang :
'khor lo sngon po rtsibs bzhi pa :
mi 'gyur rdo rje'i ra bas bskor :
dbus su gru gsum mthing nag 'bar :
zla gam dmar nag gsum dang bcas :
gzhal yas khang pa'i phyi rol du :
gser gyi 'khor lo g.yas su 'khor :
de rtsibs sdig pas mtshan pa 'o :
me yi 'khor lo g.yon du 'khor :
rtsibs bsnol bar du dgra bgegs 'joms :
de rgyab rdo rje'i gur khang phub :
phyi rol ye shes me dpung 'bar :
dgra bgegs 'byung po thams cad bsregs :
dbus su pad+ma maN+Da la :
ma sur+ya maN+Dal :
a tsan+d+ra maN+Da la :
rak+sha sa ma ti ra bam :
pad+ma nyi ma zla ba srin po dang :
zhing chen bsnol ba'i gdan steng du :
hU~M yig dmar po gsal ba las :
phyogs bcur 'od 'phros sangs rgyas kyi :
thugs dam rgyud bskul 'gro don byas :
tshur 'dus hU~M la thim pa las :
bdag nyid zil gnon pad+ma'i sku :
dmar po me yi phreng bas brgyan :
zhal gcig phyag gnyis brkyang bskum bsgrad :
g.yas pas rdo rje nam mkhar phyar :
g.yon pas lcags sdig kha dgu bsnams :
dbu skra smug 'bol gyen du 'khyil :
thod skam lnga yis dbu la brgyan :
rlon pa lnga bcu'i do shal byas :
rus pa'i rgyan drug sku la spras :
dbu dang phyag zhabs sbrul gyis brgyan :
glang lpags zhing chen g.yang gzhi gsol :
stag gi pags pa'i sham thabs can :
rak+ta zhag dang thal chen gyi :
thig le zo ris tshom bur byas :
me dpung 'bar ba'i dbus na bzhugs :
de yi spyi gtsug bya khyung rgyal :
mthing nag me yi gshog pa can :
gnam lcags thog me tshwa tshwa 'phros :
de steng pad+ma nyi zla'i steng :
rigs kyi bdag po snang mtha' yas :
sku mdog dmar po mnyam gzhag can :
dar dang rin chen sna tshogs brgyan :
sku yi ngo bo tshon gang ba :
dpral bar mdzod spu khro gnyer steng :
gser gyi 'khor lo rtsibs bzhi'i dbus :
'jam dpal sku mdog gser gyi mdog :
zhal gcig phyag gnyis dbu rgyan can :
phyag g.yas shes rab ral gri bsnams :
g.yon pas thugs kar sdigs mdzub mdzad :
cung zad khro tshul 'gying bag can :
de yi spyi bor yi ge oM:
gser mdog bdag sku byin gyis rlobs :
mgrin par pad+ma 'dab bzhi'i dbus :
rta mgrin zhal gcig phyag gnyis dmar :
spyi gtsug rta mgo ljang zhur can :
rta skad nam mkha'i dbyings su sgrog :
g.yas pas rdo rje'i dbyug pa phyar :
g.yon pas thugs kar sdigs mdzub mdzad :
brkyang bskum dor thabs bzhugs pa 'o :
de yi mgrin par yi ge A:
dmar po bdag gsung byin gyis rlobs :
thugs kar gser gyi mchod rten ser :
ri rab bang rim bum pa bre :
'khor lo tog dang ldan pa yi :
bum par phyag na rdo rje ni :
mthing nag zhal gcig phyag gnyis pa :
g.yas pas rdo rje nam mkhar phyar :
g.yon pas thugs kar sdigs mdzub mdzad :
khro gtum drag po brjid pa'i sku :
de yi thugs kar hU~M mthing nag :
bdag thugs byin gyis brlabs pa 'o :
sku yi yi ge oM las ni :
'od zer ser po 'phros pa yis :
sku yi lha tshogs spyan drangs nas :
mdzod spur 'jam dpal dag la thim :
sku mi shigs rdo rje'i dbang thob gyur :
gsung gi snying po AHlas ni :
'od zer dmar po 'phros pa yis :
gsung gi lha tshogs spyan drangs nas :
mgrin par rta mgrin dag la thim :
gsung 'gag pa med pa'i dbang thob gyur :
thugs kyi yi ge hU~M las ni :
'od zer mthing nag 'phros pa yis :
thugs kyi lha rnams spyan drangs nas :
thugs kar phyag rdor dag la thim :
thugs 'khrul pa med pa'i dbang thob gyur :
yi ge gsum las 'od zer gsum :
phyogs bcu rnams su 'phros pa yis :
rigs bdag snang ba mtha' yas dang :
gzhan yang rigs lnga'i sangs rgyas dang :
sangs rgyas thams cad spyan drangs nas :
snang ba mtha' yas dag la thim :
sku gsung thugs dang yon tan dang :
phrin las la sogs dbang thob gyur :
de nas bdag gi thugs ka nas :
rig pa'i ngo bo hU~M dmar las :
'od zer nag po grangs med 'phros :
hU~M nag grangs med 'jig rten khengs :
snang srid thams cad gang bar gyur :
hU~M rnams 'od du zhu ba las :
khro bo yak+sha me dbal ni :
nag po zhal gcig phyag gnyis pa :
spyan gsum zhal gdangs mche ba gtsigs :
g.yas pas rdo rje nam mkhar phyar :
g.yon pas rdung ba'i tho ba bsnams :
sku la bskal pa'i me dpung 'bar :
de 'dra'i khro bos snang srid gang :
lha srin sde brgyad dregs pa'i tshogs :
gnod byed gdon bgegs ma lus kun :
'dar zhing bsngangs nas brgyal zhing 'bog :
brdung zhing bsregs dang bsad par gyur :
de ltar rten dang brten pa'i lha tshogs gsal bar bskyed la /
gnyis pa spyan drang ba ni /
rang gi thugs ka'i hU~M las 'od zer 'phros pas lho nub rnga yab gling phran pad+ma 'od kyi gzhal yas nas slob dpon chen po pad+ma thod phreng rtsal drag po'i lha tshogs dpa' bo mkha' 'gro'i tshogs kyis bskor ba oM badzra sa ma ya dzaH
zhes dang /
hU~M:
dur khrod smug nag me 'bar klong dkyil nas :
dregs pa 'dul mdzad pad+ma thod phreng rtsal :
bzhengs shig bzhengs shig chos kyi dbyings nas bzhengs :
'dod chags rak+ta'i rgya mtsho'i klong nas bzhengs :
zhe sdang keng rus bkram pa'i steng nas bzhengs :
gti mug sha chen spungs pa'i dbus nas bzhengs :
nga rgyal me ltar 'bar ba'i dbyings nas bzhengs :
phrag dog rlung nag 'tshubs ma'i nang nas bzhengs :
dgra bgegs 'byung po rak+sha srin po dang :
'chi bdag gshin rje 'jig rten dregs pa'i tshogs :
lha srin sde brgyad pe har srog bdag dang :
bsen mo dam sri sa bdag klu gnyan dang :
bdud dang mu stegs 'dul phyir gshegs su gsol :
ma hA gu ru pad+ma kro ta sa pa ri wA ra badzra sa ma ya dza :
gsum pa bzhugs su gsol ba ni /
hU~M:
bskal pa me ltar 'bar ba'i klong dkyil nas :
ti ra zhing chen bsnol ba'i gdan steng du :
ma hA gu ru pad+ma thod phreng rtsal :
'khor bcas dgyes shing brtan par bzhugs su gsol :
ma hA gu ru pad+ma kro ta sa pa ri wA ra sa ma ya tiSh+Tha lhan :
bzhi pa phyag 'tshal ba ni /
hU~M:
rang byung pad+ma thod phreng drag po'i sku :
dregs pa lha srin sde brgyad 'dul mdzad cing :
'khor ba ma lus 'dren pa'i dpal gyur pa :
gu ru drag po'i tshogs la phyag 'tshal lo :
ma hA gu ru pad+ma kro ta sa pa ri wA ra naM b+han+d+ha naM ka ro mi :
zhes phyag 'tshal ba'o //
lnga pa mchod pa 'bul ba la drug las dang po phyi mchod 'bul ba ni /
hU~M:
che mchog drag po'i lha tshogs la :
lha rdzas phyi mchod 'bul ba ni :
me tog gdug spos mar me dri :
zhal zas rol mo yid 'ong rnams :
spyan shangs thugs ka sku lus dang :
zhal dang snyan du mchod pa 'bul :
oM badzra puSh+pe AHhU~M:
zhes pa nas /
oM badzra shab+da AHhU~M:
gnyis pa nang mchod 'bul ba ni /
hU~M:
che mchog drag po'i lha tshogs la :
rang byung nang mchod 'bul ba ni :
dbang po lnga yi me tog mchod :
gsur chen spos kyi dud pas mchod :
zhun chen snang gsal sgron mes mchod :
rdo rje dri chu'i byugs pas mchod :
bdud rtsi dri chen zhal zas mchod :
rkang gling thod pa'i rnga sgras mchod :
dug lnga ye shes lnga ru mchod :
dug gsum sku gsung thugs su mchod :
snang srid phyag rgya bzhi ru mchod :
oM ma hA pany+tsa sarba pU dza AHhU~M:
gsum pa gsang mchod 'bul ba ni /
hU~M:
che mchog drag po'i lha tshogs la :
gnyis med gsang mchod 'bul ba ni :
yab yum gnyis med mkha' gsang las :
byung ba'i byang sems dkar dmar 'di :
che mchog drag po'i tshogs la 'bul :
bde ba rgyas phyir bzhes su gsol :
oM g+ha na gu h+ya ma hA pU dza hU~M:
oM ma hA pU dza sarba pany+tsa AHhU~M:
bzhi pa sman mchod ni /
hU~M:
gdod nas rnam dag bdud rtsi sman :
ye shes lnga rdzogs a mri ta :
dug lnga sel ba'i bdud rtsi ni :
che mchog drag po'i tshogs la 'bul :
oM AHhU~M:
ma hA pany+tsa a mrita la kha raM khA hi :
lnga pa rak+ta'i mchod pa ni /
hU~M:
nyon mongs rgyu drug 'khor ba sgrol :
gnyis med mkha' dbyings bde ba che :
sbyor sgrol ma hA rak+ta'i rgyun :
gu ru drag po'i tshogs la 'bul :
oM AHhU~M:
ma hA rak+ta la kha raM khA hi :
drug pa gtor ma'i mchod pa ni /
hU~M:
bla med mchod pa dam pa 'di :
ye shes lnga yi 'od zer 'phros :
lha tshogs 'dod yon lnga yis brgyan :
thugs dam bzhin du bzhes su gsol :
oM AHhU~M:
a tsig sogs /
oM AHhU~M:
dzaHhU~M baM ho :
rat+na gu ru shrI b+ha ga wan e ka dzA tI sarba a ha :
ne wi ta sarba d+harma pA la ta i dam b+ha liM ta kha kha khA hi khA hi :
zhes lan gsum mam bdun gyis 'bul /
drug pa bstod pa ni /
hU~M:
o rgyan chen po pad+ma thod phreng rtsal :
sku mdog dmar po me yi mdog 'dra ba :
bskal pa'i me dpung 'bar ba'i dbus na bzhugs :
rin chen rus pa'i rgyan cha rab tu 'khrol :
zhing chen g.yang gzhi sku yi sham thabs can :
dbu skra smug 'bol lcang lo gyen du 'khyil :
de las tshwa tshwa dmar ser skar ltar 'khrigs :
spyan rtsa dmar nag sdang mig gyen du 'dril :
bar snang khams kyi gdon tshogs brlag par byed :
phyag g.yas rdo rje rtse dgu bsnams pa ni :
hU~M dgu raM dgus rab tu brgyan pa ni :
ri rab chen po kun kyang thal bar bsnyil :
rgya mtsho chen po kun kyang dum bur btang :
gnam the'u dkar po klad pa'i rgya srub 'gems :
phyag g.yon lcags sdig kha dgu bsnams pa ni :
yak+sha rak+sha gnod byed thams cad 'dul :
srog bdag pe har snying khrag khong nas 'byin :
bgegs 'dul pad+ma 'byung gnas phyag 'tshal bstod :
hU~M:
spyi gtsug rigs bdag snang ba mtha' yas dang :
phrin las sprul pa rang byung rgyal mo dang :
sku yi sprul pa 'phags pa 'jam dpal dang :
gsung gi sprul pa khro rgyal rta mgrin dpal :
thugs kyi sprul pa phyag na rdo rje dang :
thams cad sprul pa yak+sha me dbal dang :
gzhan yang dpa' bo mkha' 'gro ging gi tshogs :
gu ru drag po'i sku la phyag 'tshal bstod :
bdun pa bshags pa bya ba ni /
hU~M:
bdag ni ma rig 'khrul pa'i dbang song ste :
bla ma yi dam mkha' 'gro dam can gyi :
sku gsung thugs dang 'gal ba yod srid na :
dbang drag pad+ma'i sku la bzod par gsol :
yig brgya bzlas /
brgyad pa 'dzab bzla ba ni /
hU~M:
thugs kar phyag rdor hU~M dag la :
snying po sham bur bcas pa'i sngags :
phreng ba phreng thag brgyud pa ltar :
g.yas skor dag tu 'khor bar gyur :
de las 'od zer 'phros pa yis :
nad gdon sdig sgrib thams cad bsregs :
zhes dmigs la snying po ni /
oM AHhU~M a tsig ner tsig na mo b+ha ga wa te hU~M hU~M phaT a hU~M hU~M phaT phaT:
ces rtsa ba'i bzlas pa ste /
gzhung las /
srog gi rtsa sngags 'di nyid la :
khri tsho gcig gi grangs bzlas na :
dregs pa sde brgyad thams cad 'dul :
'bum phrag gcig ni bzlas gyur na /
mchog gi dngos grub ma lus thob :
thos dang dran pa tsam gyis ni :
'jig rten lha srin thams cad rnams :
las la bkol ba the tshom med :
ces gsungs pas rab 'bum phrag nyer gcig kha skong dang bcas pa /
ma mthar yang 'bum phrag bzhi bzla /
bsnyen tshad thems nas las sbyor gyi dmigs bzlas ni /
bdag nyid dbang drag pad+ma'i zhal nas sngags kyi 'od zer spu gri ltar tsha la rtsub pa phyir 'phros pa dang yak+sha me dbal gyi zhal nas de lta bur tshur 'phros pa'i rtse mo bsnol ba'i bar du lha srin sde brgyad rgyal bsen gnod byed kyi ske rbad rbad gtub par bsam la /
bsnyen sngags sham du /
a ya ma du ru tsa sha na sa ma ya hU~M phaT:
oM badzra hU~M:
yak+sha hU~M:
rak+sha hU~M:
rA tsa gnod byed kyi snying la mA ra ya hU~M phaT:
gnod byed rgyal 'gong bsen mo dam sri'i snying la mA ra ya hU~M:
zhes btags pa bsnyen pa'i bcu cha tsam bzla'o //
thun mthar dbyangs gsal yig brgya rten snying lan gsum brjod pas lhag chad kha skong zhing nus pa brtan par bya /
stong tshigs mchod bstod 'bul /
gsum pa rjes kyi las rim brgyad las /
dang po tshogs mchod 'bul ba la'ang bdun gyi thog mar dam tshig gi rdzas 'du byas la byin gyis brlab pa ni /
oM sarba dra byaM bi shwa d+ha ni hU~M phaT:
ces bsang gtor bya /
raM yaM khaM:
rang gi thugs ka'i hU~M las raM yaM khaM 'phros pas ma dag pa'i dngos 'dzin thams cad bsregs gtor bkrus te stong par gyur :
stong pa'i ngang las tshogs gzhong pad+ma 'bar bar tshogs rdzas rigs lnga yab yum gyi dam tshig chen po'i rang bzhin 'dod yon gyi rnam pa cir yang 'char bar gyur :
oM AHhU~M:
lan gsum /
gnyis pa spyan drang ba ni /
hU~M:
pad+ma 'od kyi gzhal yas nas :
bla ma yi dam mkha' 'gro'i tshogs :
longs spyod tshogs kyi 'khor lo la :
spyan drangs mchod kyis gshegs su gsol :
gu ru d+he wa DAk+ki nI sa ma ya dzaHdza :
gsum pa dang po tshogs phud 'bul ba ni /
hU~M:
bde bar gshegs so bcom ldan 'das :
sangs rgyas kun gyi bdag nyid che :
bla ma yi dam mkha' 'gro'i tshogs :
zhal zas tshogs kyi mchod pa bzhes :
oM AHhU~M:
gu ru d+he wa DAk+ki nI ga Na tsakra pU tsa khA hi :
bzhi pa bar pa bshags pa ni /
hU~M:
sngon byung dus nas da lta'i bar :
ma rig dbang gis lus ngag sems :
bag med dam las 'gal gyur na :
'dod yon tshogs kyi mchod pas bshags :
badzra sa ma ya ho :
yig brgya bzlas /
lnga pa tha ma bsgral bstab ni /
nr-i tri badzra aM gu sha ya dza :
dzaHhU~M baM ho :
hU~M:
che mchog pad+ma thod phreng rtsal :
sku mdog dmar po me ltar 'bar :
phyag g.yas rdo rje rtse lnga gdengs :
g.yon pas phur bus dgra snying gzir :
khyed kyi thugs dam dus la bab :
sdang ba'i dgra dang gnod pa'i bgegs :
gang la bya ba khyod kyis shes :
rdul du rlogs la dbyings su sgrol :
sha khrag klad pa mchod pa'i tshogs :
zhal du bstab bo kha raM khA hi :
gnod byed pho mo rdul du rlogs :
oM badzra ma hA kro ta pad+ma kro ti shwa ri badzra kI li kI la ya ma hA yak+sha ka la rU pa karma raM dz+wa la raM:
oM ma hA gu ru ka pA la mA la badzra sa ma ya dza :
r+n+ri tri sha truM gnod byed dgra bgegs mA ra ya phaT:
b+ho d+hi tsit+ta oM:
b+ho d+hi tsit+ta A:
b+ho d+hi tsit+ta hU~M:
zhes pas bsgral /
oM gu ru d+he wa DAk+ki nI sa pa ri wA ra ma hA mAM sa khA hi :
ma hA rak+ta khA hi :
ma hA kiM ni ri ti khA hi :
ma hA tsit+ta khA hi :
ma hA ko ro tsa na pU dza kha kha khA hi khA hi :
bi da ya bi da ya hU~M phaT:
ces bstab bo //
drug pa tshogs la rol pa ni las kyi rdo rjes /
ho :
zhal zas tshogs kyi mchod pa 'di :
'dod yon ma spangs longs spyod ldan :
dngos grub sna tshogs 'di las 'byung :
tshogs kyi mchod pa rgyan tu rol :
zhes zhus pa la /
lan du /
a la la ho :
zhes blangs la nang gi sreg blugs dang ldan pas longs spyad /
bdun pa lhag ma gtong ba ni /
hU~M:
las kyi rdo rje byed par dbang bskur ba'i :
ma mo mkha' 'gro dpa' bo ging gi tshogs :
lhag ma kha chu'i dam la gtogs pa rnams :
thugs dam bzhin du mchod kyis gshegs su gsol :
dam can ma lus pa rnams 'dir 'dus shig :
sa ma ya satwaM:
sarba DAk+ki nI e A ral+li hrIM hrIM dzaHdza :
phud lhag bsre /
byin rlabs spyi ltar byas la /
hU~M:
dang po phud kyis mi mchod rgyu :
pad+ma 'byung gnas phud kyis mchod :
bar du tshogs la mi rol du :
ma dang mkha' 'gro tshogs la rol :
lhag ma kha chus mi bran rgyu :
bran pho bran mo kha chu'i bdag :
phud dang lhag ma mi bsre rgyu :
khyed dang ye nas tha tshig gcig :
las rnams rim par mi bcol rgyu :
las kyi 'du skal so sor yod :
sngon gyi dam bcas khas blangs bzhin :
bcol pa'i phrin las 'grub par mdzod :
u tsiSh+Ta b+ha liM ta khA hi :
gnyis pa brtan ma skyong ba ni /
hU~M b+h+yo :
bka' yi tshogs dang bcas nyid du :
khrag 'thung de bzhin nam mkha'i sku :
tshur gshegs bstan pa skyong ba dang :
'dir spyon dam skong phrin las mdzod :
bdag nyid chen mo la sogs pa'i :
bdud mo chen mo mched bzhi dang :
kha rag khyung btsun la sogs pa'i :
gnod sbyin chen mo mched bzhi dang :
kong btsun de mo la sogs pa'i :
sman btsun chen mo mched bzhi rnams :
bran g.yog mang po'i 'khor dang bcas :
lhab lhub mang po'i rgyan dang bcas :
sil snyan mang po'i sgra dang bcas :
'dir gshegs mchod sbyin gtor ma bzhes :
bar chad rkyen rnams bzlog pa dang :
rnal 'byor bcol ba'i phrin las sgrubs :
zhes brjod la /
ya hi gats+tsha zhes pas gshegs su gsol /
gsum pa gtong rag gi mchod bstod mdor bsdus byas la /
dngos grub blang ba ni /
bla ma yi dam mkha' 'gro dgongs :
rnal 'byor sgrub po bdag cag la :
zhi ba'i 'jigs pa brgyad skyob dang :
rgyas pa'i 'byor drug rgyas pa dang :
mos pa'i 'gro ba dbang du bsdu :
drag pos dgra bgegs tshar gcod pa'i :
thun mong mchog gi dngos grub stsol :
bzhi pa bzod gsol ni /
yig brgya mang du bzlas la /
ma rnyed yongs su ma tshang dang /
sogs brjod /
lnga pa ni /
tshogs mgron dang sgrub dkyil sogs rten yod na brtan bzhugs dang /
med na gshegs gsol spyi ltar bya'o //
drug pa bsdu rim lhar ldang ni /
bdag gi thugs ka'i hU~M las 'od zer 'phros pas snod bcud thams cad 'od du zhu nas /
srung 'khor gzhal yas 'khor dang bcas pa la thim /
de gtso bo la thim /
sprul pa'i lha rnams kyang gtso bo la thim /
de thugs ka'i hU~M la thim /
de yang zhabs kyu ha khog la /
de zla tshes la /
de thig le la /
de nA da la thims /
de mi dmigs pa stong par gyur par bsam la mnyam par bzhag
/slar rtsa sngags brjod la /
slar yang rang nyid skad cig gis gu ru drag po'i skur gyur :
oM AHhU~M:
badzra kA wA tsi rak+Sha haM:
zhes pas gnas gsum brlabs shing go bgo
/bdun pa bsngo smon ni /
phyogs bcur bzhugs pa'i bla ma dang :
yi dam mkha' 'gro dgongs su gsol :
dge ba 'di yis myur du bdag :
pad+ma dbang drag 'grub gyur nas :
'gro ba gcig kyang ma lus pa :
de yi sa la 'god par shog :
brgyad pa bkra shis ni /
shes bya'i don la ma rmongs pa'i :
bla ma dam pa'i bkra shis shog :
gang gis bde legs mchog stsol ba'i :
yi dam lha yi bkra shis shog :
'gro ba'i don la mthu ldan pa'i :
mkha' 'gro rnams kyi bkra shis shog :
bstan pa bsrung zhing bar chad sel :
chos skyong rnams kyi bkra shis shog :
nyin mo bde legs mtshan bde legs //
nyi ma'i gung la'ang bde legs shing //
nyin mtshan rtag tu bde legs pa //
dkon mchog gsum gyi bkra shis shog
/ces dang /
gzhan yang bkra shis kyi tshig bcad mang du brjod de me tog gi char dbab par bya'o //
'di'i phrin las gter gzhung mtsho rgyal gyis mdzad pa la kha skong rigs mthun nas bsdebs te sa skya ba rgya gar shes rab rgyal mtshan gyis mdzad pa nyid grags che bar snang yang 'dir ngag 'don snying por dril te rnying lugs snga ma spyi dang mthun par bkod pa'o //

//
