@#//
zab mo gsang ba yongs 'dus kyi dbang rgyas pa rdo rje snying po las mtsho rgyal dbang khol du phyung pa nor bu'i lde mig ces bya ba bzhugs so //
na mo gu ru dz+nyA na DA ki nI yai /
rdo rje btsun mo sher phyin yum //
gsang 'dzin DA ki'i sgyu 'phrul las //
bod 'bangs gtan bder 'god pa'i ma //
bka' drin bsam yas zhabs la 'dud //
ngo mtshar rim gnyis nor bu'i sgrom //
'byed byed dbang gi lde mig 'phrul //
mos pa lhur blangs bkod pa la //
gnang ba stsol cing byin gyis rlobs //
zab mo gsang ba yongs 'dus kyi sgrub thabs so so'i sger dbang byar rung ba dkyil 'khor bri skabs shugs kyis bstan par snang bas /
'dir shin tu zab 'dril rmad du byung ba la med du mi rung ba mkha' spyod sprul sku snying thig gi sger dbang khol phyung du bkod pa la gsum /
sbyor ba yo byad kyi gshom /
dbang rten dkyil 'khor sgrub pa /
dbang bskur rjes rim dang bcas pa'o //
dang po ni /
gu ru'i byin gyis brlabs pa'i gnas dang mkha' 'gro 'du ba'i dus khyad par can la rten bkram pa'i mdun du stegs bur zhi dkyil spyi 'gre'i nang pang+ma 'dab brgyad lte ba dang dgu sgo bzhi bcas pa la so so'i lha mtshan bkod pa'am /
ma 'dzom na maN+Dal dris byugs pa'i steng me tog gi tshom bu gtso 'khor dgu
/de rgyab phyogs bzhir bzhi bkod pa'i dbus su khri'ur gtor ma rgyan ldan dam gzugs ma rang lugs ltar grub na legs kyang mi 'grub na gtor zlum pad 'dab bzhi ldan phyogs bzhir zlum gtor dkar po bzhi /
mtshams bzhir zur gsum dmar po bzhi /
de rgyab mtheb kyu bzhis bskor ba rgyan spros can sku tsaka dar gdugs dang bcas pa bkod /
shar du rnam bum /
lhor dbu rgyan /
nub tu rdo rje /
byang du dril bu /
dbus su rdor dril lhan cig bcings pa dang cod pan /
gsang thod bdud rtsi /
rig tsaka
/shel rdo /
me long /
rma bya'i mdongs /
mtshams bzhir shel phreng /
sba lcag tshigs gsum dar sna btags pa /
DA dril /
rkang gling rnams bkod /
mdun ngos su sman gtor rak+ta /
phyi mchod bskor bsham mam phreng tshar ci bde bya /
gzhan yang las bum /
bdud rtsi'i dam chu /
bdud rtsi ril bu /
sin+d+hu ra /
cod pan /
so shing /
srung skud sngon dmar sum bsgril mdud sngags btab pa /
ku sha
/sngon gtor /
tshogs kyi yo byad rjes 'brel dang bcas pa 'du bya'o //
gnyis pa sgrub pa ni /
tshig bdun dang /
sngon gtor spyi 'gre btang la /
tshogs mchod las byang rin chen snye ma ltar mtshams gcad nas mthar chags su gtang /
'di nyid phyi sgrub kho na dngos bstan du mdzad nas /
mngon rtogs las /
rang mdun sogs gsungs kyang nang sgrub bdag bskyed /
gsang sgrub lus dkyil zur gsal ltar yin pas /
skabs 'dir /
rang sems a ma sogs kyis bdag mdun dbyer med du gsal btab la bstod pa yan song ba dang /
mdun rten gyi go sar dzapa? khang dbye /
gtso 'khor rnams kyi thugs kar so so'i sa bon gsal btab /
de las 'od zer spro bsdus don gnyis mdzad /
snang srid dkyil 'khor gsum gyi rol par mos la gtso 'khor sbrel ba'i snying po ci nus bzla /
bum par yang gsal btab spyi mthun bcas bzlas pa bya /
mthar stong tshigs mchod bstod /
bum lha 'od zhu /
las bum du rdor sems bskyed bzlas /
bka' gter srung ma'i gtor 'bul rnams byas la /
tshogs byin rlabs nas bsgral bstab kyi bar du gtang /
ting nge 'dzin gyi dbang len nam rig pa'i me tog dor la gnang ba nod do //
gsum pa dbang dngos la gsum /
sta gon /
'jug pa /
dbang bzhi bskur ba'o //
dang po ni /
slob ma rnams kha bshal /
rang gral du 'khod pa la bgegs gtor btang zhing mtshams bcad la srung 'khor bsgom /
sems bskyed gsal btab la /
de'ang 'bras bu lam byed kyis khyad par du 'phags pa'i gsang sngags bla na med pa nang rgyud sde gsum las mchog gi dngos grub kyi nyer len zab cing bde myur gyis khyad par du byas pa'i ma rgyud shes rab gtso bor sgrub pa'i skor las skabs su babs pa /
chos sku rdo rje btsun mo shes rab phar phyin /
longs sku dbyings phyug rdo rje rnal 'byor ma nyid gdul bya'i don du sprul pa'i skur bstan pa mkha' spyod mkha' 'gro'i tshogs rje mkhar chen ye shes mtsho rgyal 'di nyid thabs dang shes rab kyi snang cha'i rnam pa tsam las don du gu ru rin po che nyid dang yang tha dad med pa'i dgongs pa mnyam pa la /
rnam pa rnal 'byor dbang mo'i gzugs kyis o rgyan gyi slob dpon chen po'i zab gsang bka'i sdud pa po mdzad cing /
gter kha bye ba phrag brgya sbas pa'i gnyer mdzad pa sogs bod khams la gu ru nyid dang rnam dbyer med pa'i bka' drin chen pos khyab pa yin la /
de nyid kyi sgrub thabs gter kha rnams su rgyas bsdus ci rigs pa byon kyang thams cad las khyad par du 'phags pa sger rgyud kyi khungs la brten cing smin grol las tshogs dang bcas pa kha tshang don 'dril la brgyud pa'i zam ma chad pa /
zhag bdun bsgoms pas mkha' spyod du skyel bar byed pa'i zab gsang ngo mtshar rmad du byung ba 'di ni /
phyis byon gter ston thams cad kyi rgyal po Ar+ya sa le'i skye mtha' o rgyan bsam gtan gling pa'am /
stag sham nus ldan rdo rjes mdo khams gtsang gshis rdo rje gro lod nas kha byang khrom gter dang /
dngos gzhi gsang gter du spyan drangs nas lo brgyad gsang rgyas btab /
mkha' 'gro'i bskul byang dang bstun te gtan la phab pa zab mo rdo rje gsang ba yongs 'dus zhes bla ma gro lod zhi drag
/mkha' 'gro ye shes mtsho rgyal /
nor lha dzaM la dmar po /
chos skyong dpal mgon stag zhon bcas pa'i chos skor bzhugs pa las /
'dir dbang rgyas pa rdo rje snying po las mkha' 'gro'i sger dbang khol du phyung pa'i smin byed bsgrub pa la sogs kyis mtshams sbyar nas /
thog mar sta gon gyi chos rnams zhu ba'i yon du maN+Dal phul /
thal mo me tog dang bcas te gsol ba 'debs pa 'di'i rjes zlos /
kye ma bla ma rdo rje 'dzin :
'khor 'das mgon po pad+ma 'byung :
'khor ba me mdag dong nang du :
tshig cing bsregs pa'i bdag sogs la :
skyob mdzad mgon po brtse bas dgongs :
bdag sogs 'khor ba'i dong nas drongs :
bde chen chos la 'god par mdzod :
lan gsum /
zhes gsol ba btab pas skal pa'i snod dang ldan par rigs nas gsang ba'i dkyil 'khor gnyan po 'dir bcug phyin chad skal med dang tshogs 'dres par mi rung bas mi nor ba'i mtshan ma rtags kyi rgya dang rigs kyi cod pan byin par mos shig
/dpral bar sin+d+hu ra'i thig le btab la /
ho :
dpa' bo mkha' 'gro'i rtags kyi rgya :
sin+d+hu pad+ma bde chen khrag :
ma nor ngos bzung pad+ma'i bu :
bud med rnams la /
ma nor ngos bzung mkha' 'gro'i mtshan :
zhes bya /
cod pan spyi bor bzhag la /
ho :
gsang sngags bla med rdo rje can :
skal can rigs kyi bu khyod la :
rigs bdag pad 'byung spyi bor bzhugs :
bud med la /
skal ldan rigs kyi bu mo la :
rigs bdag mtsho rgyal spyi bor bzhugs :
zhes bsgyur /
theg pa mchog 'dir lam zhugs gang :
mi nor brda yi rtags 'di chongs :
so shing gtad /
ra ba 'grim la /
dri bzang po'i so shing sor bcu gnyis pas so la drud pas sha zos pa la sogs pa'i sdig pa thams cad skyug pa'i tshul gyis dag par mos la dkyil 'khor du 'dor bzhin pas 'di'i rjes zlos /
ho :
rdo rje 'bar ba'i so shing 'di :
sha zan so yi dri ma 'khrud :
sha zos sdig pa dag gyur nas :
rdo rje 'dzin pa'i sa thob shog :
skud pa la mkha' 'gro'i sngags btab la /
srung ba'i rdo rje'i mdud pa mgul du btags pas bar chad thams cad las srung bar byed pa'i rdo rje'i go cha bgos par mos shig
/ho :
srungs shig srungs shig rdo rje'i go :
ye shes mkha' 'gro'i pho brang che :
rdo rje slob mar bcings pa yis :
rdo rje srung ba'i gur du tshud :
srog dang tshe dang bsod nams bla :
dbang thang rdo rje'i mkhar khang du :
gsang sngags rdo rje'i me phung 'bar :
'bar ba'i mtshams chod srung ba'i gur :
badzra rak+Sha rak+Sha :
ku sha'i gdan rgya gram gtad la /
bkra shis pa'i rtsa'i gding ba byin pas gdan 'dir g.yo ba med par byang chub mngon du byed pa'i rten 'brel 'grigs par mos shig
/ho :
sngon tshe skyob pa sangs rgyas kyis :
rtswa 'tshong bkra shis rtswa bslangs nas :
bdud sde'i dpung kun gzhom pa ltar :
de ring bu la ngas rtswa gtad :
khyod kyis gdan 'dir g.yo med bzhin :
byang chub dam pa thob par gyis :
de nyid gdan du byas pa'i steng du rnam snang gi chos bdun dang ldan pa'i lus gnad g.yo med chos shig
/ces dar gcig 'jog
/gnyis pa theg pa 'og ma rim 'jug dang mthun par rgyud sbyong ba'i cho ga rnams bsgrub pa la /
thog mar sdig sgrib sbyong ba'i slad du kri ya'i khrus kyi dmigs pa 'di ltar mdzod /
las bum thogs la /
ho :
gsang sngags kri ya rdo rje'i chu :
reg myang tsam nas dag par gyur :
lus phung shel bum lta bur sgoms :
hU~M las rdo rje sems dpa' dkar :
bdud rtsi'i rgyun babs nyams chag dag :
ces khrus bya zhing thams cad la yig brgya lan gsum bzlar gzhug
/gnyis pa so thar gyi rtsa ba skyabs 'gro 'bogs pa la /
khyed rang rnams kyi mdun du slob dpon dang tha dad med pa bcom ldan 'das shAkya thub pa gser mdog sprul sku'i cha lugs 'od 'dom gang 'phro ba zhig bzhugs par mos la rtswa'i gdan la pus btsugs thal mo snying gar sbyar te 'di'i rjes zlos /
bcom ldan 'das shAkya thub pa la sogs pa sangs rgyas dang byang chub sems dpa' thams cad bdag la dgongs su gsol lo :
bdag rdo rje che ge mo dus deng nas gzung ste byang chub kyi bar du sangs rgyas dang chos dang dge 'dun rnams la skyabs su mchi'o :
sngon gyi de bzhin gshegs pa de rnams kyis srog gcod pa sogs mi dge ba rnams las slar log pa de bzhin du :
bdag rig pa 'dzin pas deng nas gzung ste byang chub kyi bar du :
srog gcod pa sogs mi dge ba rnams nges par spang bar bgyi'o :
lan gsum /
gsum pa byang sems kyi bslab bya blang ba la /
mdun du slob dpon dang gnyis su med pa'i spyan ras gzigs dung mdog longs spyod rdzogs pa'i chas snying rjes gzigs pa zhig bzhugs par mos la rtswa'i gdan du sems skyil gyis thal mo spyi bor sbyor la 'di'i rjes zlos /
bla ma spyan ras gzigs dbang phyug la sogs rtsa ba gsum gyi lha tshogs thams cad bdag la dgongs su gsol :
bdag rdo rje che ge mo dus deng nas gzung ste byang chub rin po che ma thob kyi bar du :
bla ma yi dam mkha' 'gro chos skyong rnams la skyabs su mchi'o :
sngon gyi byang chub sems dpa' de rnams kyis byang chub mchog tu thugs bskyed nas spyad pa spyod cing sems can gyi don mdzad pa de bzhin du :
bdag rig pa 'dzin pas kyang byang chub kyi sems rin po che bskyed nas byang chub spyad pa spyod cing sems can thams cad kyi don bya'o :
lan gsum /
bzhi pa rig 'dzin sngags kyi sdom pa blang ba'i slad du /
mdun du bla ma dang gnyis su med pa'i pad+ma rdo rje 'chang yab yum mthing sngon chos sku'i rang bzhin can zhig bzhugs par mos la /
rtswa'i gdan la rdo rje skyil krung gis 'khod /
lag gnyis rdor dril snying gar bsnol la 'di'i rjes zlos /
sku gsum bla ma bdag la dgongs :
bdag nyid rdo rje che ge mos :
deng nas gdod mar sangs rgyas bar :
khyab bdal chos kyi sku la skyabs :
gsal dag longs spyod rdzogs la skyabs :
sna tshogs sprul pa'i sku la skyabs :
sku gsum dag pa'i spyan snga ru :
deng nas dam bca' brtan por gzung :
rdo rje rin chen pad+ma las :
de bzhin rigs kyi dam tshig tu :
dkyil 'khor mchod cing sbyin pa gtong :
mtshan ldan yum sbyor sdug bsngal bsgral :
dbyings rig mi 'bral rang rig bsgom :
rtsa ba gsum dang yan lag gi :
dam tshig nyi shu bcas pa bsrung :
'gro ba'i don du brtson par bya :
lan gsum /
des thun mong dang mthun pa'i 'jug sgo'i dbang rnams grub pa lags /
gsum pa dngos gzhi thun min bla med kyi dbang rnams bskur ba'i thog mar gsol ba 'debs pa 'di'i rjes zlos /
ho :
bla ma rdo rje slob dpon che :
rdo rje gsang bdag pad+ma 'byung :
bla ma mkha' 'gro'i dkyil 'khor du :
bskyed rdzogs bla na med pa yi :
dbang bskur mchog de bdag la stsol :
lan gsum /
thog mar dbang gi gzhi bca' ba ye shes pa dbab pa'i slad du khyed rang rnams sgo gsum gyi gnad legs par gcun te dmigs pa 'di rtse gcig tu gsal thob /
ho :
bu rnams ma yengs par 'di bzhin du sgoms shig :
khyed rang rnams sdod mal o rgyan gyi gnas :
snang la rang bzhin ma grub par 'od kyi rang bzhin :
gnam sa chos 'byung 'bar ba'i dbus su :
gdan pad+ma dmar po dang zla ba dkar po'i steng du :
rang lus a ma mtsho rgyal bcu drug lon pa'i lang tsho dar la sgeg pa :
dkar la dmar ba'i mdangs :
dbu skra grol cing gcer mo nu ma 'bur la b+ha ga rgyas pa :
phyed skyil gar gyis bde stong a haM gi sgra sgrog cing :
phyag gnyis thod pa dang DA ru 'khrol cing zhal 'dzum par gsal ba'i lte bar thig le dmar po dga' ba 'khyil ba :
khug bzhi la ha ri ni sa :
dbus su ma yig me'i mdog can gsal :
spyi bor gu ru pad+ma de la rtsa brgyud bla ma yi dam lha tshogs thams cad kyis bskor bar gsal nas mos gus drag tu skyed la 'di lhan cig dbyangs su gyer ba zhu /
a ma byin rlabs 'od phung gtibs :
zhes tshar mang du bya /
de ltar gsol ba btab pas dga' ba 'khyil ba'i yig 'bru las me 'bar nas 'od zer yar 'phros pas gu ru la phog :
gu ru'i 'od zer gyis ye shes pa spyan drangs nas tshur 'dus pas 'khor dang bcas pa gu ru la 'dus :
gu ru a dkar por gyur nas mtsho rgyal gyi spyi bor a las bdud rtsi'i chu rgyun babs nas mtsho rgyal sku gang bde ba rgyas pas dga' ba 'khyil ba 'ur sgra bcas nas g.yas skor du sga ra ra 'khor ba la shes pa gtod cig
/byas la 'beb pa'i rdzas brtul cing DA dril ring du bya /
ye shes pa brtan par byas pa'i mos pa mdzod /
tiSh+Tha badzra /
zhes rdo rje mgor bzhag
/de nas dbang bskur dngos gzhi phyi nang gsang ba yang gsang bla na med pa lngar yod pa las dang po phyi thun mong rig pa'i dbang lnga zhu ba'i yon du maN+Dal phul /
gsol ba 'debs pa 'di'i rjes zlos /
ho :
rdo rje khyed ni ye shes che :
dri med bdud rtsi de ring rnyed :
bka' drin chen po bla ma mchog :
dkyil 'khor gtso bo kyai rdo rje :
rdo rje rnal 'byor bdag nyid ma :
bka' drin chen pos rjes su zungs :
smin cing grol bar mdzad du gsol :
lan gsum /
bla mas /
ho :
bu rnams ma yengs legs par nyon :
gsang sngags theg pa chen po 'di :
bskal pa brgyar yang 'byung bar dka':
u dum wa ra'i me tog ltar :
'byung 'gyur de la yun mi gnas :
khyed rnams bsod nams skal ba ldan :
de phyir dam tshig srog ltar srungs :
rdo rje mgor bzhag la /
ho :
deng nas brtsam ste bu khyod kyi :
he ru ka dpal nga yin pas :
nga yis bsgo ba'i bka' 'di la :
khyod kyis bcag par mi rung ngo :
ji ltar bsgos pa'i sku'i dam tshig lus kyis bsrung bar bgyi'o snyam pas 'di'i rjes zlos /
ho :
deng nas khyod zhabs pad+mo la :
rtag tu gus btud lus 'bul te :
bran gyi bya ba bdag bsgrub na :
cha yis kyang ni spyad du gsol :
sku yi dam tshig ma lus pa :
lus srog zhig kyang mi 'da' bsrung :
sa ma ya badzra tsit+ta hU~M:
lan gsum /
slob dpon gyi thugs ka nas 'od zer 'phros :
dbang gi lha nam mkha' gang ba spyan drangs pa rnams dang lhan cig bkra shis pa'i rnam pa du ma dang ldan pas bde gshegs rigs lnga'i rang bzhin can gyi rig pa'i dbang lnga rim par stsol bar mos shig
/rnam bum gyis dbang bskur khrus byas la /
hU~M:
mi bskyod rdo rje ye shes che :
rdo rje dri med dag pa'i chus :
skal ldan bu la dbang bskur bas :
rnam shes phung po gnas gyur nas :
mi bskyod rdo rje'i sku thob shog :
hU~M badzra satwa a b+hi Shiny+tsa hU~M:
de ltar chu'i dbang bskur pas dpral bar mi bskyod rdo rjes brgyan par sgoms shig
/dbu rgyan thogs la /
hU~M:
rin chen 'byung ldan bcom ldan 'das :
nga rgyal nyon mongs rnam par dag :
dbu rgyan cod pan rin po ches :
skal ldan bu la dbang bskur bas :
tshor ba'i phung po gnas gyur nas :
rin chen 'byung ldan sku thob shog :
trAM rat+na a b+hi Shiny+tsa hU~M:
dbu rgyan gyi dbang bskur pas rna ltag g.yas su rin chen 'byung ldan gyis brgyan par sgoms shig
/rdo rje thogs la /
hU~M:
snang ba mtha' yas bcom ldan 'das :
'dod chags nyon mongs rnam par dag :
rdo rje mi shigs pad+ma bdes :
skal ldan bu la dbang bskur bas :
'du shes phung po gnas gyur nas :
snang ba mtha' yas sku thob shog :
hrIHpad+ma a b+hi Shiny+tsa hU~M:
rdo rjes dbang bskur pas ltag par snang ba mtha' yas kyis brgyan par sgoms shig
/dril bu thogs la /
hU~M:
don yod grub pa bcom ldan 'das :
phrag dog nyon mongs rnam par dag :
dril bu chos sgra bla na med :
skal ldan bu la dbang bskur bas :
'du byed phung po gnas gyur nas :
don yod grub pa'i sku thob shog :
AHkarma a b+hi Shiny+tsa hU~M:
dril bus dbang bskur pas rna ltag g.yon du don yod grub pas brgyan par sgoms shig
/rdor dril zung 'jug gtad la /
hU~M:
rnam par snang mdzad bcom ldan 'das :
gti mug nyon mongs rnam par dag :
rdo rje dril bu thabs shes mchog :
skal ldan bu la dbang bskur bas :
gzugs kyi phung po gnas gyur nas :
rnam par snang mdzad sku thob shog :
oM bud+d+ha a b+hi Shiny+tsa hU~M:
gsang mtshan ming byang cod pan sbyin /
slob dpon gyis g.yas skyabs sbyin /
g.yon chos gos kyi grwa ri dwags rna ba lta bur byas la /
ho :
rdo rje gsum gyi gsang ba'i ming :
gsang sngags theg pa chen po mchog :
gral la mi nor pad+ma'i lcam :
gsang sngags gral gyi rigs bdag 'di :
ming btags bdud las rnam par rgyal :
ming gzhi rnam dag 'khor 'das dag :
bu khyod bde chen sa la 'o :
rdo rjes mtshan pa'i ming so sor :
ma brjed rigs bdag la bsgom mo :

ming gis dbang bskur cing lung bstan pas dbu gtsug tu rnam par snang mdzad kyis brgyan par sgoms shig
/nam mkha'i dbang lha rnams kyang khyed rang la thim par mos /
shis pa brjod /
de rnams kyis phyi phan pa'i dbang bskur pa thob /
gsang sngags spyi dang ma hA yan chad kyi chos la spyod du rung /
rtsa ba sku'i dam tshig dang yan lag shes par bya ba lnga po bsrung /
lus kyi sgrib pa dag
/lam bskyed rim bsgom pa la dbang /
sa drug pa thob /
'bras bu sprul pa'i sku 'grub pa'i skal pa can du byas so //
gnyis pa nang rdo rje slob dpon gyi dbang rnams zhu ba'i yon du maN+Dal phul /
gsol 'debs rjes zlos /
ho :
gsang sngags bla med dkyil 'khor 'dir :
bla ma mchog gi bka' drin gyis :
thun mong rig pa'i dbang bskur thob :
da dung thun min bla med dbang :
gtso bos bdag la bka' drin stsol :
gsum /
bdud rtsi'i dam chu sbyin la /
ho :
'di ni rdo rje'i rang bzhin chu :
dam 'di thub par gyur pa gang :
ye shes sems dpar gyur nas ni :
sems dang gnyis med lhang nger bzhugs :
myur du sangs rgyas thob par 'gyur :
nyams na lcags sdig mgo dgur 'gyur :
snying khrag 'thungs nas myos su gzhug :
mthar ni rdo rje dmyal bar 'gyur :
de bas dam tshig thub par srungs :
de ltar bka' bsgos pa las mi 'da' bar gsung gi dam tshig ngag gis bsrung snyam pas 'di'i rjes zlos /
ho :
deng nas bdag gi ngag 'di ni :
rdo rje slob dpon khyod la 'bul :
gsang ba'i dam srung dam chu 'thung :
dam tshig 'di las 'da' re kan :
sa ma ya wA ka na ra kan hU~M:
khyad par gyi gsol ba 'debs pa 'di'i rjes zlos /
a ma mtsho rgyal bdag la bstsal lags kyis :
bdag la gnang bar mdzad du gsol :
gsum /
nang bye brag gi dbang rnams bskur ba'i thog mar gtor ma 'di nyid mkha' spyod bde ba chen po'i pho brang du rgyal yum mtsho rgyal rigs lnga'i mkha' 'gro zhi khro'i 'khor dang bcas pa spyi bor byon nas byin gyis brlabs pas ye shes mkha' 'gro'i sku'i dbang dang byin rlabs ma lus pa rgyud la thob par mos shig
/gtor ma spyi bor bzhag la /
hU~M:
gsang sngags tshe yi pho brang gtor ma 'di :
gsang sngags a ma mkha' 'gro'i pho brang yin :
bde chen dkar mo ser mo don grub ma :
dmar mo sgra sgrog ljang mo mthar phyin ma :
mtsho rgyal mkha' 'gro ye shes thugs rje can :
bdud 'dul sde bzhi siM ha phra men bzhi :
mkha' 'gro yongs rdzogs sku yi dbang bskur bas :
a ma khyod dang skal pa mnyam gyur cig :
a ma ha ri ni sa a ka sa ma ra tsa a b+hi Shiny+tsa oM:
des sku'i dbang thob /
sku phyag rgya bsgom pa la dbang /
ye shes mkha' 'gro'i sku 'grub pa'i skal pa can du byas so //
gnyis pa slob dpon dang dkyil 'khor gyi gtso mo dbyer med pa'i zhal nas sngags kyi phreng ba thon /
khyed rang rnams kyi zhal du zhugs pas ye shes mkha' 'gro'i gsung gi dbang dang byin rlabs ma lus pa rgyud la zhugs par mos la 'di'i rjes zlos /
phreng ba sbrel la /
dril sngags lan gsum /
rnam bum dang phreng ba mgrin par bzhag cing bum chu sbyin la /
hU~M:
bkra shis bum pa bder gshegs gsung gi bcud :
thig le lug rgyud gsang sngags phreng ba'i tshul :
bu la sbyin pas mkha' 'gro'i gsung dbang thob :
rlung sems rang dbang thob cing rtsa las rung :
sngags kyi nus pa ma lus 'grub gyur cig :
rtsa sngags sham du a b+hi Shiny+tsa A:
des gsung gi dbang thob /
gsung gsang sngags bzla ba la dbang /
ye shes mkha' 'gro'i gsung 'grub pa'i skal pa can du byas so //
gsum pa mkha' 'gro'i bla rten sba lcag gcig pur skyes pa sems nyid skye med /
tshigs pa gsum sku gsum mkha' 'gro'i rang bzhin mtshon pa snying gar bzhag ste brda don sprad pas ye shes mkha' 'gro'i thugs kyi dbang dang byin rlabs ma lus pa rgyud la zhugs par mos /
sba lcag snying gar gtad la /
hU~M:
mkha' 'gro'i bla gnas gsang sngags rdo rje'i gur :
sku gsung DA ki grangs med 'dus pa'i rdzong :
sems nyid skye med mtshon pa'i dbang bskur bas :
rang sems mkha' la 'gro ba'i rtog pa 'di :
rang dbang thob nas rdzogs pa'i sangs rgyas shog :
sngags sham a b+hi Shiny+tsa hU~M:
des thugs kyi dbang thob /
thugs ting nge 'dzin bsgom pa la dbang /
ye shes mkha' 'gro'i thugs dang gnyis su med par 'gyur ba'i skal pa can du byas so //
bzhi pa thabs thod pa'i cang te'u dang shes rab dril bu zung 'jug tu bcang ba'i rjes gnang byin pas ye shes mkha' 'gro'i yon tan gyi dbang dang byin rlabs ma lus pa thob par mos /
DA dril gtad la /
hU~M:
mkha' 'gro'i brda skad d+hA ru gsang sngags sgra :
gsung dbyangs drug ldan dril bu rten mchog gsum :
'bral med 'chang zhing mkha' 'gro rgyun du mchod :
a ma'i yon tan bu la rdzogs gyur cig :
sngags sham a b+hi Shiny+tsa swA:
des yon tan gyi dbang thob /
dngos grub rnam pa gnyis bsgrub pa la dbang ba yin pas /
mchod tshogs gtor ma ma chag par rtsa ba gsum la phul cig
/lnga pa khyed rang rnams kyi rig pa rang byung nam mkha' lta bu kun la khyab cing 'dus ma byas pa /
ngo bo stong pa /
rnam pa gsal ba /
gnyis ka gshis kyis zung du 'jug pa 'di nyid chos thams cad kyi gnas lugs su ngo shes par gyis la /
rnam rtog gang skyes kyang phaT brjod pas thad kar bcad /
rkang gling lan dgu bus pas ye shes mkha' 'gro'i phrin las kyi dbang dang byin rlabs thams cad thob par mos shig
/phaT sgra mang du sgrogs /

rkang dung lan dgu 'bud du gzhug la /
hU~M:
rtog pa dug gsum rtsa ba gzhi rtsa bral :
rnam rtog sgo lnga'i gzung 'dzin rang sar stong :
gnyis 'dzin chags sdang tshogs drug sgyu ma 'dra :
bdud bzhi bdud dpung rang grol rang sar sangs :
rig stong chos sku byar med lhug pa'i ngang :
yum chen phar phyin a mas byin gyis rlobs :
'khrul snang zhi zhing rnam rtog chod pa dang :
rang rig dbang 'byor gcod yul 'grub gyur cig :
sngags mthar /
karma a b+hi Shiny+tsa hA:
des phrin las kyi dbang thob /
brtul zhugs phyogs med du spyod pa la dbang ba yin pas /
yum don gcod yul gyi phrin las thogs pa med par bsgrub par gyis shig
/ye shes mkha' 'gro 'di la bstsal lags kyis :
'di la 'go bar mdzad du gsol :
zhes dang me tog 'thor la shis pa brjod /
de rnams kyis nang nus pa 'jug pa'i dbang thob /
mkha' 'gro bye brag gi chos rnams spyod pa la dbang /
bsgrub par bya ba'i dam tshig lnga po bsrung /
sa bdun pa thob pa dang skal pa mnyam /
'bras bu ye shes mkha' 'gro'i mi zad rgyan 'khor lnga 'grub pa'i skal pa can du byas so //
gsum pa thun mong ma yin pa gsang ba byang chub sems kyi dbang bskur zhu ba'i yon du maN+Dal phul /
gsol 'debs rjes zlos /
e ma ho :
bla ma chen po he ru ka :
dga' chen khyod ni bla med gtso :
bdag cag rjes su bzung ba'i phyir :
dam rdzas rol pa'i byang chub sems :
de ring bdag la bstsal du gsol :
'khor ba'i gcong snying dag par mdzod :
lan gsum /
dam rdzas bdud rtsi ril bu sbyin /
rdo rje snying gar bzhag la /
ho :
de ring nga yis ye shes sems :
de ni khyod kyi snying la zhugs :
dam la gnas na ye shes kyi :
bde chen sa la nges par bskyal :
gal te dam las 'gal gyur na :
de ma thag tu snying 'gas nas :
rdo rje dmyal ba'i gnas su 'tshod :
de bas dam longs dam tshig srungs :
ji ltar bsgos pa las mi 'da' bar thugs kyi dam tshig yid kyis bsrung snyam pas 'di'i rjes zlos /
ho :
deng nas brtsam ste sangs rgyas bar :
lus dang srog la mi ltos pa'i :
dam tshig yid kyis rtag par bsrung :
bskal pa zhig kyang 'da' re kan :
sa ma ya tsit+ta thaM thA:
ye shes pa'i byin rlabs khyad par ba dbab pa yin pas dmigs pa 'di ltar mdzod /
ho :
khyed rang rnams lus phung rnam par dag pa :
a ma mtsho rgyal dkar la dmar ba'i mdangs ldan pa :
gcer mo rin chen rgyan ldan dbu skra grol ba bcu drug lon pa'i lang tsho dang ldan cing :
phyag gnyis gri thod 'khyud pa'i phyag rgya can ma :
zhabs phyed skyil du bzhugs pa'i lus kyi nang rtsa gsum 'khor lo lnga dang ldan pa'i 'khor lo lnga'i lte bar mtsho rgyal rigs lnga dkar dmar mthing ser ljang gu :
phyag g.yas rang rtags rigs lngas mtshan pa'i gri gug dang g.yon bdud rtsi'i thod zhal bsnams pa la yab gu ru rigs lnga g.yas rang rtags dang g.yon dril bu bsnams pas 'khyud pa :
rtsa 'dab rnams su rang 'dra'i mkha' 'gro yab yum :
thams cad kyang sku gcer bu rin po ches brgyan cing 'khril sbyor bde stong du khrigs se yod par sgoms shig :
spos dang slob dpon gyis DA dril bya zhing /
a ma gsal ba 'od phung gtibs :
zhes brjod la byin dbab /
bla ma gu ru yab yum snyoms par zhugs pa'i byang sems dkar dmar gyi rgyun thod pa'i bdud rtsi dang ro gcig tu bskyil pa sangs rgyas thams cad 'dus pa'i ngo bos dbang bskur cing mgrin par byin par mos shig
/dam rdzas mgor bzhag cing khar sbyin la /
ho :
dus gsum bde gshegs rgya mtshos rol pa yi :
dam rdzas chos sman mchog grub sangs rgyas phabs :
skal ldan snod ldan chan la rtsi blugs pas :
sngar sangs rgyas ltar khyod kyang sangs rgyas nas :
gsang sngags snying po'i don kun 'grub gyur cig :
gu ru a ma ha ri ni sa a hoHsu kha shu krang pU tsa a b+hi Shiny+tsa hU~M:
zhes ngag la sbyin pa'i bdud rtsi de lus kyi rtsa 'khor la khyab par si li li babs pas :
bsgoms pa'i lha tshogs thams cad bde me re re la shes pa gtad nas :
nyams gang skyes de ye shes su ngos bzung nas rjes shes su bsgom par mdzod dang tshe gcig la theg pa chen po'i rnal 'byor du 'gyur ba gdon mi za'o :
des zab mo gsang ba'i dbang bskur pa thob /
rtsa ba gsung gi dam tshig dang yan lag dang du blang ba lnga po bsrung /
ngag gi sgrib pa dag
/lam rang lus thabs ldan bsgom pa la dbang /
sa brgyad pa thob /
'bras bu longs sku 'thob pa'i skal pa can du byas so //
bzhi pa yang gsang rnal 'byor ma'i dkyil 'khor du thug 'phrad gcer grol gyi dbang bskur zhu ba'i yon du maN+Dal phul /
gsol 'debs rjes zlos /
ho :
bde chen dpa' bo he ru ka :
dkyil 'khor bdag po bcom ldan 'das :
bdag sogs 'gro la dgongs su gsol :
sngon tshe rdo rje 'chang chen pos :
rdo rje sems dpar dbang bskur ltar :
deng tshe gsang sngags sdong po khyod :
bdag cag nyon mongs gdung pa la :
gsang sngags rdo rje'i dngos grub stsol :
yongs su smin par mdzad du gsol :
gsum /
bla mas dam bca' len pa ni :
ho :
gsang sngags rdo rje theg pa 'di :
phung 'tshengs byed pa sman dug 'dra :
dug nyid sman gyur 'tshengs na yang :
sman gyis ma non log na phung :
de phyir dam tshig thub na sbyin :
dam bca' khas blang ba 'di'i rjes zlos /
e ma ho :
deng nas brtsam ste byang chub bar :
dam tshig bsgo ba'i bka' 'di las :
lus srog zhig kyang mi 'da' zhing :
bskal pa zhig kyang 'da' re kan :
de nas thun min dam tshig 'bogs pa 'di'i rjes zlos mdzod byas la /
rdo rje mgor bzhag
/bdud rtsi'i dam chu sbyin /
phreng ba sbrel la /
e ma ho :
rtsa ba sku gsung thugs gsum nas :
shes bya lnga dang bsgrub bya lnga :
spyad bya lnga dang dang blang lnga :
mi spong lnga sogs nyi shu lnga :
dam tshig 'di las 'da' re kan :
gtso bor bla ma'i bka' 'di la :
nam yang mi spang dang du blang :
tsit+ta sa ma ya na ra kan :
gsum /
mtshan nyid dang ldan pa'i rig ma byin par mos shig
/rig tsaka gtad la /
kye ma gsang sngags theg pa chen po la :
rgyal ba'i yum 'di rgyal ba'i dkyil 'khor yin :
rgyal ba'i dkyil 'khor 'di la reg myong tshor ba tsam :
bde chen skyed cing nyon mongs 'dod chags 'joms :
'di la mchod pas tshe 'dir sangs rgyas 'grub :
ye shes mtsho rgyal 'di la rtag tu mchod :
ces gtad pas de ltar bgyi'o snyam du khas blang ba 'di'i rjes zlos /
kye hoHkhyod zhabs bka' drin gyis :
dri med bdud rtsi de ring brnyes :
gsang sngags yum la rtag tu gus :
rgyal yum dkyil 'khor mchod la brtson :
snying po mchog gi lam la zhugs :
bla mas bslab bya bstan pa /
ho :
bu khyod 'di nas gzung ste snying po'i bar :
yum la rtag tu gus shing brnyas pa spang :
rim gros bkur nas rtag tu mchod la brtson :
gnyis kas dam tshig lus kyi srog las kyang :
gces par gyis shig nyams na nyes dmigs che :
de ltar gtad pa'i dbang rten rig ma stong pa'i ngang las :
ma ha ri ni sa yongs su gyur pa las :
bud med de nyid rdo rje mtsho rgyal dkar mo bcu drug lon pa'i lang tsho dar la babs pa :
nu ma 'bur cing b+ha ga rgyas pa :
gcer mo skra grol dar dang rin po che'i rgyan gyis brgyan pa'i rtsa 'khor lnga la rigs lnga'i mtsho rgyal la rtsa 'dab kyi grangs dang mnyam pa'i mkha' 'gros bskor ba :
khyed rang rnams stong pa'i ngang las :
a ra tsa hri ya yongs su gyur pa las :
gu ru pad+ma 'byung gnas dmar po bco brgyad lon pa'i dpa' bo sgeg pa'i mdangs dang ldan pa :
gcer bu dbu skra bsil ba :
rgyan gyis spras shing yid du 'ong ba'i rtsa 'khor lnga la gu ru rigs lnga rtsa 'dab kyi grangs dang mnyam pa'i dpa' bos bskor ba :
yum gyi b+ha ga pad+ma 'dab bzhi la ha ri ni sa :
dbus kyi ze'u 'brur ma yig :
yab kyi rdo rje rtse lnga'i rwa lnga'i dbus mar aH
rwa bzhi la ra tsa hri yas mtshan pa :
dam ye gnyis su med par mos shig :
de nas yab yum 'khril cing snyoms par zhugs pas gnas lngar bsgoms pa'i bla ma yab yum yang phan tshun snyoms par zhugs :
khyad par pad+ma dang rdo rje'i yi ge lnga dang sbyar bas dga' ba bzhi'i ye shes nyams su myong bar mos la phyin chad gzhung las ji skad gsungs pa'i zab lam nyams su lon par gyis shig :
des shes rab ye shes kyi dbang bskur pa thob /
rtsa ba thugs kyi dam tshig dang yan lag mi spang ba dang spyad bya lnga po bsrung /
yid kyi sgrib pa dag
/sa dgu pa dang bcu pa non /
lam gzhan lus pho nya bsten pa la dbang /
'bras bu chos sku 'thob pa'i skal pa can du byas so //
lnga pa a ti blo 'das bla med rdzogs pa chen po'i dbang bskur zhu ba'i yon du maN+Dal phul /
gsol 'debs rjes zlos /
ho :
rdo rje slob dpon sangs rgyas dpal :
bde chen rdo rje 'od dpag med :
kun tu bzang po kun bdag nyid :
blo chen mya ngan 'da' don du :
de ring bzhi pa'i dbang bskur stsol :
lan gsum /
bla mas khyab bdal bde ba chen po'i dam 'bog pa ni /
bu rnams legs 'ong skal pa che :
rtsol med theg pa chen po 'di :
dam tshig can la bsngags pa'i chos :
dam med gsang bar rgyal bas gsungs :
de bas dam tshig thub par srungs :
lag pa lu gu rgyud du sbrel nas dam bca' ba 'di'i rjes zlos /
kye ma ho :
khyab bdal chen po'i dam tshig gang :
sgo gsum bya ba dgu phrug dang :
mi 'gul gsum la gzhi bcas nas :
mi g.yo gsum la gnas par bya :
sdod pa gsum gyi tshad bzung nas :
rtags tshad lam gyi mel tshe yis :
gding bzhi mtha' ru bskyal bar bya :
chos zad bar du dam bca' 'o :
gsum /
de la dang po ka dag phyag rgya chen po gzhi khregs chod kyi dbang bskur ba yin pas /
khyed rang rnams lus gnad rnam snang gi chos bdun dang ldan par gyis shig
/ces byas la bla mas /
phaT gsum brjod /
'o phaT snga ma'i sgra de gang nas byung :
gang du thal :
bar ma'i sgra de sogs gong ltar :
tha ma'i sgra de sogs :
phaT kyi ngo bo de stong sang nge ba la :
'di byung 'dir gnas med par rtogs na rtogs pa yin :
ya bral dang dpyad pa ni min no :
'o bu rnams phaT byung ba'i yul med pa stong pa de chos sku blo 'das :
phaT brjod pa'i ngo bo stong pa la ngar lhang nge 'dug pa de longs sku gsal stong :
de'i klong nas nyams su myong mkhan dran pa phra'u 'dug pa ni sprul sku so sor rtog pa'i ye shes yin :
de nyams su len dus 'gyu ba sprul sku la bltas pas stong pa chen po'i skur 'gyur :
stong pa'i ngang nas longs sku bde chen la longs spyod pa bde gsal mi rtog pa'i nyams yin no :
'di bzhin 'bral med du nyams su longs shig :
de brtan par bya ba'i phyir me long gi dbang bskur bar mos shig
/me long snying gar bzhag la /
hU~M:
ngo bo stong pa me long sgrib gnyis bral :
rang bzhin gsal ba sna tshogs gzugs skur shar :
thugs rje 'dzin bral shar grol 'khrul med 'di :
skal ldan rigs kyi bu la dbang bskur bas :
rnal 'byor rim bzhin bsgom med bya bral gyur :
stong nyid phyag rgya chen po'i dbang thob shog :
de nas 'od gsal lhun grub thod rgal gyi dbang gis ngo sprad pa la /
khyed rang rnams chos sku'i 'dug stangs seng ge lta bu'i ngang lta stangs nam mkhar gtad pas 'od dang thig le 'ja' tshon sogs mtshan ma gang mthong ba de rang gi rig par ngo shes par gyis shig
/ho :
bu rnams gzhi tsit+ta sha'i sgron ma la gdod ma'i mgon po bzhugs pa de :
lam dkar 'jam rtsa'i sgron mar brgyud nas :
sgo rgyang zhags chu'i sgron ma la don nas :
dbyings rnam par dag pa'i sgron ma'i klong rum du :
thig le stong pa'i sgron ma zhes 'ja' 'am rma bya'i mdongs 'dra ba'i steng du :
rig pa rdo rje lu gu rgyud ces 'gro 'ong dang bcas pa 'di'o :
'di mthong ba tsam gyis ngan song du rdog pas phul kyang mi 'gro bas :
nyams su blangs pas tshe gcig la zag med 'od phung du grol bas go bar gyis shig :
de la mtha' rten bzhi'i rgyab byas nas :
shes rab rang byung gi sgron mas blang dor med par gang shar la mi g.yo mi 'gul gsum gyis nyams su longs shig :
ces bya /
deng nas longs sku'i bzhugs stangs la brten nas nyi zla dang /
sprul sku'i bzhugs stangs la brten nas me shel sogs dang sbyar te chos nyid mngon sum gyi snang ba mthong ba la yid ches par bya dgos so //
rdzas dang brda'i dbang gis ye shes de nyid brtan par byas par mos shig
/shel rdo rma bya'i sgro thogs la /
ho :
rig pa rang gsal rdo rje sems dpa' mchog :
ngo bo stong pa rang bzhin kha dog lnga :
thugs rje mtshan bral gzhi yi 'char gzhi la :
thig le stong sgron rma bya'i mdongs 'dra ba :
mngon sum mthong nas gong 'phel tshad phebs shing :
chos zad gdod ma'i dbyings su sangs rgyas nas :
gdos bcas 'ja' lus yal ba'i dbang thob shog :
ces mgor bzhag
/des tshig dbang rin po che thob /
dam tshig bsrung mtshams dang bral bas mi bsrung ba'i srung ba chen po bsrung /
shes bya'i sgrib pa dag
/lam a ti yo ga bsgom pa la dbang /
sa bcu gcig pa non /
'bras bu ngo bo nyid mngon par byang chub pa'i sku thob pa'i skal pa can du byas pa yin no //
de nas rten snying dang shis pa brjod la me tog 'thor cing rol mo'i sgra bsgrag
/mtshams sbyor spyi mthun bcas dam tshig bsgrag gzung /
gtang rag maN+Dal phyin chad dbang gi rjes rnams tshang ba dang /
slob dpon gyis tshogs la rol cing lhag ma gtang /
bskul ba gtor skyong rta bro /
dkyil 'khor la gtang rag mchod bstod /
nongs bshags /
dkyil 'khor rten yod med dang bstun pa'i brtan bzhugs gshegs gsol bkra shis bsngo smon bdag bskyed bsdu ldang gi bar yang las byang ltar tshang bar byas pas 'grub bo //
chos sde 'di'i sgrub thabs skor bzhi zab 'dril ngo mtshar sha stag tu snang yang lhag par mkha' 'gro'i skor 'di gter kha gzhan la med pa'i khyad chos can khrid dang nyams len gyi rgyun bcas bar ma chad par bzhugs par snang bas dbang rgyas pa las khol 'don du byas shing /
zab dbang skor ni deng sang gzugs brnyan gyi'ang gzugs brnyan tsam gyis dbang go gcad skabs don gyi gnad tshang phyin tshig ris 'di tsam gyis chog par snang ngo //
gzu lum ras chod dbang gyur na //
gu ru yab yum spyan sngar bshags //
dge bas 'brel bcas 'gro ba kun //
rdo rje btsun mos rjes gzung shog
/lhan skyes mdzes ma mtsho rgyal mas //
lag pa'i mkhrig ma nas bzung ste //
mkha' spyod pad+ma 'od zhing du /
khrid nas bde chen mchog stsol shog
/'di'ang skal bzang rnams mkha' spyod kyi gnam 'phang gcod pa'i grogs su /
pad+ma'i rdo rje'i gsung dri med ris su ma chad pa khog pa'i snying ltar btsa' ba'i blo lhan skyes su mnga' ba /
'chi med bstan gnyis g.yung drung gling pas mdo khams gnas chen nyer lnga'i nang tshan yon tan gnas lnga gcig 'dus rdzong shod bde gshegs 'dus pa'i pho brang chen por bgyis pa dge legs 'phel ///
/
