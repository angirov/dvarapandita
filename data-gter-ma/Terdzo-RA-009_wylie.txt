@#//
thugs rje chen po pad+ma gtsug tor gyi myong grol ril bu'i sgrub thabs gzhan phan bdud rtsi zhes bya ba bzhugs so //
na mo gu ru lo ke shwa ra ya /
de la 'phags pa don yod zhags pa'i rtog pa chen po'i pad+ma gtsug tor gyi rdo rje chen po'i snying po gsang ba las /
gang zhig ril bu de dag bsten //
ril bu thig le rtag byed la //
de bzhin gshegs kun dgongs par mdzad //
'phags pa spyan ras gzigs kyi dbang //
de nyid rig la rtag tu ni //
mchog sbyin dus kun gzigs par mdzad //
bsod nams phung po stong dag ni //
nyi ma re rer sog par byed //
'jig rten pa yi bde spyad cing //
'jig rten pha rol shin tu bde //
tshe brje ba ni 'phos nas su //
bde ba can du mod la 'gro
/zhes sogs grub pa'i ril bu'i phan yon bsngags pa brjod pa mtha' yas pa dang rjes su mthun par /
o rgyan mtsho skyes rdo rje'i man ngag rnams las thugs rje chen po'i myong grol gyi ril bu sgrub tshul bsam gyis mi khyab pa zhig gsungs pa las /
skabs 'dir 'phags pa pad+ma gtsug tor gyi sgo nas myong grol sgrub tshul khyer bde snying por dril ba la gsum /
sbyor ba /
dngos gzhi /
rjes so //
dang po la gnyis /
cho gar ma gtogs pa'i sbyor ba dang /
cho gar gtogs pa'i sbyor ba'o //
dang po ni /
gter kha 'di nyid kyi thugs sgrub bar chad kun sel gyi cha lag thugs rje chen po ngan song dong sprugs las /
sangs rgyas byang sems mchog grub pa'i :
gdung dang ring bsrel skye bdun sha :
'bras gsum rtag ngu dbang po lag :
tsan+dan dkar dmar gur gum bcas :
'bras dkar phye mas ril bu ni :
yungs dkar 'bru bdun tshad du dril :
legs par bskams la bum par blug :
ces gsungs pa ltar /
khungs ldan sel med kyi dam rdzas kyi rigs spyi dang /
khyad par gter kha 'di nyid kyi thugs rje chen po'i myong grol ril bu /
skye bdun ril bu /
'khor ba dong sprugs kyi ril bu /
po ta la'i myong grol sdug bsngal zhi byed sogs kyi phabs rgyun legs par sbyar ba'i ril bu mtshal lam /
tsan+dan gyis mdog bsgyur ba sogs phyag len ltar tshags su tshud par bya /
gnyis pa cho gar gtogs sbyor ni /
sgrub khang gtsang zhing yid dang mthun par gzhi bgegs so sor dkar dmar gyi gtor ma rgyan dang ldan pa bshams te /
rang skad cig gis khro bo'i rgyal po dpal rta mgrin gyi skur gyur par bsam la /
gtor ma dang po oM ha ya grI ba hU~M phaT kyis bsang /
swA b+hA was sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M lan gsum gyis brlab /
b+hU mi pa ti sa pa ri wA ra badzra sa mA dzaHsa sa bdag lha klu'i tshogs rnams spyan drangs la /
oM badzra ar+g+haM nas /
shab+da pra tIts+tsha swA hA zhes nyer spyod kyis mchod /
b+hU mi pa ti sa pa ri wA ra i daM ba liM ta kha kha khA hi khA hi zhes lan gsum gyis gtor ma 'bul /
hrI:
sa la gnas pa'i 'jig rten skyong :
brtan ma dbang chen sa 'dzin tshogs :
'khor bcas sa rin 'di bzhes la :
sgrub pa'i gnas mchog 'di stsol cig :
sngon skyob pa sangs rgyas kyis bdud btul chos 'khor bskor ba sa gzhi 'di'i steng du mdzad pa lags pas :
de dang rjes su mthun par bdag cag gis tshogs rdzogs sgrib sbyong gi ched du thugs rje chen po'i lha tshogs sgrub pa'i dkyil 'khor 'debs par 'tshal bas sa 'di gnang bar zhu na brtan cing bkra shis par mdzod cig :
ces phrin las gsol /
b+hU mi pa ti sa pa ri wA ra gats+tshaHsa /
mgron rnams kyis sa gzhi gnang zhing rang gnas su dgyes bzhin gshegs par bsam /
gtor ma gnyis pa /
oM AHhU~M gis brlab /
oM sarba b+hU ta A kar+ShA ya dzaHsa bgegs dgug
/oM sarba big+h+nAn na ma sarba ta thA ga ta b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM ba l+yA di swA hA:
zhes lan gsum gyis gtor ma sbyin /
hU~M:
bdag ni dbang chen rta mchog dpal :
bar du gcod byed ma rig bdud :
'dod yon 'di longs lan chags byang :
mun gling lcags ri'i phyi la dengs :
mi 'gro 'dug rnams rdul du rlog :
oM ha ya grI ba hU~M phaT:
oM sum+b+ha sogs rol mo'i tsham rngam dang bcas gu gul gyis bdug
/yungs dkar gyis brab /
gtor ma rgyang ring du dor la bgegs rnams rgya mtsho'i mthar bskrad par bsam /
rgyas par sgrub khang gi phyogs bzhir rgyal chen bzhi'i rten 'du byas pa'i mdun du mchod gtor bshams la 'di nyid kyi gsang 'dus sgrub khog ltar tho gzugs /
de tsam mi nus na sgo drung du tho brtan por brtsigs pa la dkar rtsis bran /
rgyal chen bzhi'i sku'am sngags byang dar ras kyi cod pan dang bcas pa'i mdun du mchod gtor bsham /
rang gi snying ga nas 'od zer 'phros pas ri rab kyi phyogs bzhi nas rgyal po chen po sde bzhi 'khor dang bcas pa spyan drangs /
oM badzra sa mA dzaH
dzaHhU~M baM hoHsa rten dang dbyer med du bzhugs par gyur /
mchod gtor /
oM ha ya grI wa hU~M phaT kyis bsang /
swA b+hA was sbyang /
stong pa'i ngang las mchod gtor rnams dwangs shing thogs pa med pa lha rdzas kyi mchod pa'i sprin phung ye shes kyi rol par 'char bar gyur /
oM AHhU~M lan gsum gyis brlab /
oM d+h+r-iSh+Ta rASh+Ta ya swA hA/
oM bi rU D+ha ka ya swA hA/
oM bi rU pAk+Sha ya swA hA/
oM bai shra ba NA ya swA hA/
na ma sarba ta thA ga te b+h+yo bi shwa sogs lan gsum gyis gtor ma phul /
oM tsa turma hA rA dza sa pa ri wA ra ar+g+haM sogs kyis mchod /
zab cing rgya chen gzigs pa po //
yul 'khor srung dang 'phags skyes po //
spyan mi bzang dang rnam thos sras //
rgyal chen bzhi la phyag 'tshal lo //
rgyal chen sde bzhi 'khor bcas rnams //
mchod sbyin gtor ma 'di bzhes la //
sogs kyis phrin las gsol /
rgyal po chen po sde bzhi 'khor dang bcas pa rnams rten 'di la brtan par bzhugs nas /
ji srid sgrub pa ma tshar bar de srid du srung ba mtshams kyi phrin las dam pa mdzad du gsol /
oM su pra tiSh+Tha badzrA ya swA hA/
zhes brjod cing me tog 'thor bas brtan bzhugs bya /
gnas 'dir nyin mo bde legs sogs bkra shis kyi tshigs su bcad pa'ang brjod /
nang du log la mtshams gcod pa ni /
hU~M:
bdag nyid thugs ka'i 'od zer gyis :
phyogs mtshams ye shes lnga yi me :
rdo rje mtshon cha mang po'i gur :
khro bo khro mo sprin ltar gtibs :
chos sku thig le gcig tu blta :
bdud kyi ming med gzhom gzhig bral :
oM badzra kro d+ha ha ya grI ba hu lu hu lu hU~M phaT:
dz+nyA na dz+wa la tIk+Sh+Na badzra kro d+ha shUn+ya tA hU~M hU~M hU~M:
zhes srung 'khor brtan par bsgoms nas de phyin tho nang du ma tshud pa'i mi gsar pa nang du mi gtong ba sogs mtshams dam du gcad /
dkyil 'khor gyi gzhir /
oM ha ya grI ba hU~M phaT ces brjod cing dri bzang dang ba byung gi chus chag chag gdab /
thig tshon byin gyis brlabs la rdul tshon gyi dkyil 'khor tshul bzhin du 'du bya ba'am /
ma grub na ras bris rab gnas dang ldan pa dgram /
rnal 'byor pa ku sA lis chig sgrub lta bu'i tshe /
maN+Da lar dri bzang gi thig le byas par me tog gi tshom bu lnga bkod kyang rung /
gang ltar yang de'i mdun du 'bul gtor dkar zlum rgyan ldan /
mtha' skor du chu gnyis sngon 'gro'i nyer spyod sogs bkod mdzes su bsham /
dkyil 'khor gyi dbus su lding khri'am many+dzi'i khar ril bu'i bum pa rin po che'i prog zhu dang dar dpyang gzungs rdor gyis brgyan pa spos rol dang bcas bkod cing /
lha khrus spyi ltar gsol ba'i rjes /
phun sum tshogs pa mnga' ba sogs dang /
gnas 'dir nyin mo bde legs sogs shis brjod dang /
rten 'brel snying po dang bcas me tog gi char dbab /
bdag 'jug len na de'i chas rnams kyang 'og nas 'byung ba ltar bsham /
'byor na steng du bla re dang gdugs dbub /
phyogs mtshams su 'phan dang rgyal mtshan ba dan dar gyi lda ldi sogs mdzes par bre zhing bkra shis rdzas rtags kyi gzugs brnyan bris 'bur gang rigs kyang dgod /
de nas sgrub pa po rnams khrus dang gtsang sbra dang bcas stan bde ba la 'khod pa'i mdun du rol mo'i rigs dang 'thor nas /
nye logs ci bde bar gtor ma cha gsum sogs 'og tu dgos pa'i yo byad thams cad ma tshang ba med par 'du byas la /
brgyud pa'i gsol 'debs /
e ma ho :
chos sku kun bzang sogs ji ltar rigs pa sngon du 'gro bas /
rang gi snying ga nas 'od zer 'phros pas bla ma thugs rje chen po la rgyal ba sras dang bcas pas bskor ba mdun gyi nam mkhar badzra sa mA dzaHsa tshogs zhing mkha' khyab tu sad pa'i spyan sngar /
na mo :
bdag sogs sems can sdug bsngal grol don du :
sogs skyabs sems yan lag bdun pa rnams lan gsum re'i mthar /
dzaHhU~M baM hoHsa tshogs zhing rnams rang la thim par gyur par bsam la /
mchod gtor rnams /
oM ha ya grI wa hU~M phaT kyis bsang /
swA b+hA was sbyang /
stong pa'i ngang las gnas khang 'og min pad+mo bkod pa'i zhing khams chen por gsal ba'i dbus su lha rdzas dang ting nge 'dzin las grub pa'i mchod gtor rnams dwangs shing thogs pa med pa nam mkha'i mtha' dang mnyam par gyur /
oM badzra ar+g+haM nas /
shab+da sarba pU dza AHhU~M zhes dang /
spro na mchod pa'i sprin gyi gzungs kyang bzla /
gnyis pa dngos gzhi la gnyis /
bdag mdun skyed sgrub dang /
ril bu'i dmigs bzlas bye brag tu bya ba'o //
dang po ni /
bdag dang bsgrub gzhi'i dkyil 'khor gyi ngo bo so so ma yin tha mi dad par shes pas /
hrI:
phyi nang chos rnams dmigs med de yi mdangs :
zhes pa nas /
nam mkha' gang bar spyan drangs gnyis med thim :
zhes pa'i bar bdag mdun zung 'jug gi dgongs pas sgrub thabs ltar gsal gdab /
spro na spyan 'dren gyi mgor /
hrI:
shar phyogs po tA la yi zhing :
ngo mtshar bkod pa khyad par 'phags :
rang byung lhun grub pho brang nas :
sprul sku sems dpa' gshegs su gsol :
phun tshogs dri bral bde ldan zhing :
rang snang rnam dag dkyil 'khor nas :
nges pa lnga ldan sangs rgyas che :
longs sku jo bo gshegs su gsol :
skye 'gag gnas bral ka nas dag :
ye rdzogs 'og min stug po bkod :
mi 'gyur rdo rje spyan ras gzigs :
chos sku'i sangs rgyas gshegs su gsol :
zhes pa'i mthar /
hrI:
bdag gi mgon po sogs sgrub thabs ltar sbrel la bstod pa'i bar mthar chags su btang rjes /
bdag gi thugs ka nas ye shes kyi dkyil 'khor rten dang brten par bcas pa logs su phye ste mdun bskyed kyi rten dang dbyer med du bzhugs pa'i sogs bzlas dmigs dang bcas bzlas pa ci rigs pa dang /
mdun gyi lha la mchod bstod gsol 'debs nongs bshags bar sgrub thabs nas 'byung ba bzhin bya'o /

/gnyis pa ril bu'i dmigs bzlas bye brag tu bya ba ni /
bum pa ril bu dang bcas pa /
oM ha ya grI ba hU~M phaT kyis bsang /
swA b+hA was sbyang /
bum pa mi dmigs stong pa nyid kyi ngang :
sna tshogs pad zla'i lte bar b+h+rU~M lnga ldan :
yongs gyur phyi ni rin chen bum pa la :
nang ni gzhal yas khang chen sgo bzhi pa :
dbus phyur rdo rje nor bu'i tog gis spras :
gdugs 'phan dar dpyang rin chen du mas brgyan :
de nang pad+ma 'dab bzhi'i ge sar la :
srid zhi'i dwangs bcud ril bu re re bzhin :
pad zla'i gdan steng sa bon phyag mtshan las :
'od 'phros don gnyis byas 'dus spyan ras gzigs :
dkar po phyag bzhi zhabs gnyis skyil krung bzhugs :
dar dang rin chen rgyan gyis legs par brgyan :
rtsa phyag thal sbyar nor 'dzin 'og ma gnyis :
shel phreng pad+ma dkar po'i yu ba 'dzin :
de yi phyogs bzhir rigs bzhi'i spyan ras gzigs :
dkar ser dmar ljang zhal gcig phyag gnyis pa :
skyabs sbyin pad+ma 'dzin te longs sku'i chas :
gnas gsum yig 'bru gsum gyis mtshan pa yi :
thugs las las kyi sems dpa' spyan ras gzigs :
'khor ba dong sprugs dmar gsal bzhengs pa'i stabs :
gcer bu rgyan spangs pad phreng bum pa bsnams :
grangs med nyi zer rdul phran bzhin du 'phro :
khams gsum snod bcud thams cad yongs khyab pas :
'gro 'dul 'khor ba dong nas sprugs par gsal :
sgo bzhir 'dod snam mchod pa'i lha mos bskor :
rang byung rdo rje gsum gyi yi ge las :
'od zer 'phros pas ye shes sems dpa'i tshogs :
nam mkha' gang bar spyan drangs gnyis med thim :
zhes gsal btab la spyan 'dren nas bstod pa'i bar sgrub thabs ltar bya /
gzungs thag snying gar bzung la /
rang gi thugs nas sngags kyi phreng :
gzungs thag rdo rje'i lam nas song :
mdun bskyed dkyil 'khor lha tshogs dang :
khyad par bum lha'i thugs rgyud bskul :
de dag kun las 'od 'phros pas :
phyogs bcu'i bla ma yi dam dang :
sangs rgyas byang sems mkha' 'gro'i tshogs :
mchod cing thugs dam rgyud bskul nas :
mkhyen brtse nus pa'i byin rlabs kun :
'od zer bdud rtsi'i rnam par bsdus :
thim pas gzi byin mchog tu 'bar :
slar 'phros khams gsum las nyon sbyangs :
phyi snod 'phags pa'i zhing khams la :
nang bcud 'gro 'dul thugs rje'i lha :
sgra grags sngags kyi rang sgra dang :
dran rtog 'od gsal dbyings kyi ngang :
'khor ba dong sprugs ting 'dzin gyis :
snang srid bzhir bzhengs phyag rgyar sad :
phyi nang 'byung lnga'i dwangs ma'i bcud :
dbyer med thig le gcig tu 'khyil :
zhes dgongs pa'i srog tu bzung nas /
oM pad+ma uSh+NI Sha bi ma le hU~M phaT:
ces gtso bor bzla zhing skabs su yi ge drug pa dang /
oM ma Ni pad+me hU~M hrI:
oM bi pu la gar+b+he :
ma Ni pra b+he :
ta thA ga te :
nir+d+he sha ni :
ma Ni ma Ni :
su pra b+he bi ma le sA ga ra :
gam+b+hi ra hU~M hU~M dz+wa la dz+wa la bud+d+ha bi lo ki te gu h+ya a d+hiSh+Thi te gar+b+he swA hA:
pad+ma d+hA ra a mo g+ha dza ya te tsu ru tsu ru swA hA:
zhes 'khor ba dong sprugs kyi gzungs sngags sbrel ba'ang ji ltar rigs pa bzla /
thun bsdu ba na dbyangs gsal rten 'brel snying po rnams tshar gsum res sngags kyi lhag chad kha bskang zhing nus pa brtan par bya /
mchod pa rnams zhal gso zhing bsang sbyang byin rlabs sngar ltar byas la /
srid zhi'i mgon gyur 'phags pa'i tshogs rnams la :
zhes pa nas /
'dzin te rigs bzhis bskor la phyag 'tshal bstod :
ces pa'i bar gyi mchod bstod dang /
oM:
bcom ldan snying rje chen po'i bdag :
pad+ma gtsug tor lha tshogs rnams :
mgon med bdag la thugs rjes gzigs :
sangs rgyas phrin las mdzad du gsol :
'khor ba ngan song sdug bsngal dang :
sdig sgrib thams cad zhi bar mdzod :
yang dag ye shes snang ba yis :
byang chub lam la 'god mdzad gsol :
zhes gsol ba gdab bo //
gsum pa rjes la gnyis /
spyi dang bre brag go
/dang po la gsum /
tshogs gsag pa'i slad du yan lag bdun pa bya ba /
bar chad zhi ba'i phyir gtor ma 'bul ba /
dngos grub myur ba'i slad du byin 'beb pa dang cho ga'i mtha' rgyas gzhan bstan pa'o //
dang po ni /
ji snyed su dag sogs bzang spyod las 'byung ba'i yan lag bdun pa tshar gsum sogs ji ltar rigs pa dang /
spro zhing nus na phyag 'tshal ba'i skabs thams cad du langs te phyag bya /
oM na mo many+dzu shrI ye swA hA/
na maHsu shrI ye swA hA/
na ma ut+ta ma shrI ye swA hA/
zhes phyag bya ba'i sngags kyang brjod /
mchod pa'i yan lag mthar /
na mo rat+na tra yA ya /
oM na mo b+ha ga wa te /
badzra sA ra pra mar+d+ha ne /
ta thA ga ta ya /
ar+ha te samyak+saM bud+d+ha ya /
tad+ya thA/
oM badzre badzre ma hA badzre /
ma hA te dz+wa badzre /
ma hA bid+yA badzre /
ma hA bo d+hi tsit+ta badzre /
ma hA bo d+hi maN+Do pa saM kra ma Ne badzre /
sarba karma A wa ra Na bi shwa d+ha na badzre swA hA/
zhes mchod pa'i sprin gyi gzungs bzla zhing rol mo ji snyed pa 'bud dkrol bya /
maN+Dal brgya rtsa sogs phul rjes /
oM/
thugs rje chen po 'phags pa spyan ras gzigs //
zhes sogs smre bshags kyang phyag dang bcas te byas mthar /
'dod chags zhe sdang sogs yan lag lhag ma rnams sbrel /
gzhan yang grub pa'i slob dpon pad+ma saM b+ha ba'i gzhung lo tsA ba rgyal ba mchog dbyangs kyis bsgyur ba'i ril bu'i sgrub thabs las /
thun mtshams bskor ba brgya phrag bya //
zhes 'byung ba ltar /
go yul gyis bde na dkyil 'khor la dngos su bskor ba ji ltar nus pa bya zhing /
ma grub na yid kyis dmigs te /
gang ltar yang de'i tshe uSh+NI Sha dang /
dong sprugs kyi gzugs kyi mthar /
de bzhin gshegs pa rin chen rgyal mtshan la phyag 'tshal lo //
oM na mo b+ha ga ba te /
rat+na ke tu rA dzA ya /
ta thA ga ta ya /
ar+ha te samyak+saM bud+d+ha ya /
tad+ya thA/
oM rat+ne rat+ne ma hA rat+ne /
rat+na bi dza ya swA hA/
zhes rol mo dang bcas skor ba'i sngags bzla'o //
gnyis pa gtor 'bul la gnyis /
'jig rten las 'das pa'i gtor ma dang /
'jig rten pa'i gtor ma gtong ba'o //
dang po ni /
dkyil 'khor gyi mdun du bshams pa'i gtor ma /
oM ha ya grI ba hU~M phaT kyis bsang /
swA b+hA bas sbyang /
stong pa'i ngang las gtor ma 'dod rgu 'byung ba'i ye shes kyi bdud rtsi'i rgya mtsho chen por gyur /
oM AHhU~M lan gsum gyis brlab /
mdun gyi lha'i ljags 'od zer gyi sbu gus drangs te gsol bas dgyes shing tshims par bsam la /
oM pad+ma uSh+NI Sha bi ma le hU~M phaT:
sa pa ri wA ra oM a kA ro sogs lan gsum gyis dbul /
srid zhi'i mgon gyur sogs kyis mchod /
hrI:
tshad med thugs rje sogs kyis bstod /
spyan ras gzigs dbang 'khor bcas rnams //
mchod sbyin gtor ma 'di bzhes la //
rnal 'byor bdag cag sogs nas /
yid la 'dod pa kun 'grub mdzod //
ces pa'i bar spyi ltar brjod pas phrin las gsol /
gnyis pa 'jig rten pa'i gtor ma ni /
stabs bde na dkyil 'khor gyi khang pa'i sgo drung ngam /
mi bde na dkyil 'khor la yol bas bcad pa'i phyi rol du stegs kyi khar gtor ma cha gsum mchod pa dang bcas pa bshams la chu gtsang gis bran /
bka' gter spyi khyab kyi cha gsum cho ga rgyas pa'am /
bsdu na gter kha 'di nyid las 'byung ba'i cho ga ni /
gtor ma dang po phyogs skyong la 'bul ba'i phyir /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
zhes chos nyid rnam dag gi sngags dang phyag rgya lan gsum gyis stong par sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs pa bdud rtsi'i rgya mtsho chen por gyur /
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
zhes nam mkha' mdzod kyi sngags rgya lan gsum gyis brlabs te rgyas par spel /
rang gi snying ga'i sa bon las byung ba'i 'od zer gyis phyogs skyong 'khor dang bcas pa spyan drangs par gyur par bsam la /
oM in+d+ra ye :
ag+na ye :
ya ma ye :
nairar-i ta ye :
ba ru Na ye :
wA ya wA+e :
ku be ra ye :
ai shA nA ye A d+hi pa ta ye :
sUr+ya tsan+d+ra sa pa ri wA ra badzra sa mA dza :
zhes pas spyan drang /
pad+ma ka ma lA ya satwaM gyis gdan 'bul /
oM in+d+rA ye sogs nas /
sa pa ri wA ra oM a kA ro sogs btags pa lan gsum gyis gtor ma 'bul /
oM da sha dika lo ka pA la sa pa ri wA ra ar+g+haM nas /
shab+da pra tIts+tsha swA hAs mchod /
hrI:
dbang po drang srong gshin rje srin po ste :
chu lha rlung bdag gnod sbyin dbang ldan dang :
nyi zla dbang chen bdag po 'khor bcas la :
rang rang mthun rdzas gtor ma 'di 'bul gyis :
thugs rje chen po 'grub pa'i phrin las mdzod :
ces phrin las gsol la /
oM da sha dika lo ka pA la sa pa ri wA ra gats+tshaHsa gshegs su gsol /
cha gnyis pa gzhi bdag dang 'byung po la sbyin te /
swA b+hA was sbyang /
na maHsarba ta thA ga te b+h+yo bi shwa sogs lan gsum gyis byin gyis brlabs te rgyas par spel /
rang gi snying ga'i sa bon las byung ba'i 'od zer gyis gzhi bdag gnas bdag 'byung po'i tshogs rnams spyan drangs par gyur /
oM lo ka pA la b+hU mi pa ti sa pa ri wA ra badzra sa mA dzaHsa spyan drang /
pad+ma ka ma lA ya satwaM gyis gdan dbul /
oM lo ka pA la b+hU mi pa ti sa pa ri wA ra oM a kA ro sogs lan gsum gyis gtor ma dbul /
oM lo ka pA la b+hU mi pa ti sa pa ri wA ra ar+g+haM nas /
shab+da pra tIts+tsha swA hAs mchod /
hrI:
gzhi bdag gnas bdag 'byung po'i tshogs :
mchod gtor dam pa 'di bzhes la :
mi dge phrag dog med par mdzod :
zhi bde'i mthun rkyen sgrub tu gsol :
zhes phrin las gsol /
oM lo ka pA la b+hU mi pa ti sa pa ri wA ra gats+tsha :sa gshegs /
cha gsum pa bgegs la bsngo ste /
oM ha ya grI ba hU~M phaT/
rang nyid skad cig gis khro bo rta mgrin 'jigs su rung ba'i skur gyur /
swA b+hA bas sbyang /
na mas+sarba ta thA ga te b+h+yo sogs kyis spel /
rang gi snying ga nas 'od zer lcags kyu lta bu 'phros pas bgegs kyi rigs rnams mdun du bkug ste zhi zhing dul ba'i tshul gyis 'khod par gyur /
lcags kyu'i phyag rgya dang bcas /
oM bi nA ya ke shwa ra sarba big+h+nAn ang+ku sha dza :sa mgron dgug
/de bzhin gshegs pa rin chen mang la phyag 'tshal lo //
de bzhin gshegs pa gzugs mdzes dam pa la phyag 'tshal lo //
de bzhin gshegs pa sku 'byams klas la phyag 'tshal lo //
de bzhin gshegs pa 'jigs pa thams cad dang yongs su bral ba la phyag 'tshal lo //
zhes bde gshegs bzhi'i mtshan brjod pa sngon du 'gro bas /
na maHsarba ta thA ga ta a ba lo ki te oM saM b+hA ra saM b+hA ra hU~M:
zhes lan gsum gyis gtor ma bsngo /
hrI:
gang dag sgrub la mi dga' ba :
bi nA ya ka dga' rab dbang :
bdud kyi tshogs rnams gtor ma longs :
zhi dang phan sems ldan par mdzod :
oM bi nA ya ke shwa ra sarba big+h+nAn gats+tsha :sa mgron rnams rang gnas gshegs par bsam la /
gang dag gdug pa'i sems 'chang ba de dag 'dir ma gnas par gzhan du dengs shig
/gal te mi 'gro na khro bo'i ye shes kyi rdo rje me rab tu 'bar ba 'dis khyed rnams kyi mgo bo tshal pa brgyar 'gas par 'gyur ta re /
zhes dang /
oM ha ya grI ba hU~M phaT/
dang /
sum+b+ha sogs brjod pas bskrad /
'byung po gang dag 'dir ni lhags gyur tam //
zhes sogs kyis smon lam gdab /
bdag 'jug len par spro na 'og nas 'byung ba ltar skabs 'dir blang ngo //
gsum pa dngos grub myur phyir byin dbab pa sogs la gsum /
bgegs bsal ba /
byin dbab pa /
gtang rag gi mchod bstod sogs bya ba'o //
dang po ni /
rang gi thugs ka nas khro bo rta mgrin gyi tshogs dpag tu med pa spros te dngos grub sgrub pa la bar du gcod pa'i bgegs kyi tshogs thams cad rgyang ring du bskrad par gyur /
ces dang /
oM ha ya grI ba hU~M phaT/
oM sum+b+ha sogs brjod cing rol mo'i tsham rngam dang /
gu gul gyis bdug
/yungs dkar gyis brabs pas bgegs bsal /
gnyis pa byin 'beb ni /
sgrub pa po rnams dkyil 'khor gyi drung du bzhengs te /
bdag mdun lha tshogs rnams kyi thugs ka nas ye shes kyi 'od zer bsam gyis mi khyab pa 'phros pas /
bla ma thugs rje chen po rgyal ba sras dang bcas pa rnams kyi sku gsung thugs kyi byin rlabs dang dngos grub thams cad lha sngags phyag mtshan gyi rnam pas bdag gnas yo byad rnams la sib sib thim par gyur /
ces brjod cing bsam la /
spos dri zhim po 'thul zhing /
rol mo'i sgra dang dbyangs kyi 'gyur ba snyan pos /
hU~M:
'phags mchog thugs rje'i dus la bab /
khyad par bstan pa'i dus la bab //
mthu rtsal dbyung ba'i dus la bab //
byin gyis brlab pa'i dus la bab //
dbang mchog bskur ba'i dus la bab //
dngos grub stsol ba'i dus la bab //
mthu chen bdud 'dul bcom ldan 'das //
byin chen byin phob bcom ldan 'das //
dbang chen dbang skur bcom ldan 'das //
dngos grub mchog stsol bcom ldan 'das //
bdag cag las 'bras mchis par mdzod //
oM pad+ma uSh+NI Sha bi ma le hU~M phaT/
lo ke shwa ra sa pa ri wA ra dz+nyA na A be sha ya a AH
zhes yang yang brjod cing dkyil 'khor la bskor ba dang bcas byin dbab /
hU~M hU~M hU~M/
zhes phab pa'i ye shes pa mdun gyi nam mkhar bsdus la /
dzaHhU~M baM hoHsa bdag gnas sgrub rdzas la dbyer med du bstim mo //
sgrub pa po rnams rang gnas su 'khod do //
gsum pa gtang rag ni /
gtang rag gi mchod pa bsang sbyang byin gyis brlabs la /
srid zhi'i mgon gyur sogs kyis mchod /
hrI:
tshad med thugs rje sogs kyis bstod /
ma rnyed yongs su ma tshang dang //
gang yang nus pa ma mchis pa //
'dir ni bgyi ba gang nongs pa //
de kun khyed kyis bzod mdzad rigs //
zhes dang /
yi ge brgya pa lan gsum gyis nongs pa bshags /
oM/
'dir ni rten dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzra ya swA hA/
zhes me tog 'thor zhing brtan bzhugs bya /
rang dam tshig thugs rje chen por gsal ba'i thugs ka nas 'od zer 'phros pas gzhal yas khang 'khor dang bcas pa 'od du zhu nas rang la thim pa'i gnas gsum du oM AHhU~M gis mtshan par gyur /
'di lta bu yi dge ba yis :
'khor ba dong nas sprugs pa dang :
'brel thogs 'gro ba thams cad kun :
bde ba can du skye bar shog :
ces bsngo smon bya /
ston mchog dam pa sogs shis brjod rgyas par spel /
na mo :
phyogs bcu dus bzhi'i sogs gter kha 'di nyid las 'byung ba'i smon lam gyis mtshon bsngo smon rgya cher bya'o //
de lta bu'i rim pas thor thun /
snga thun /
phyi thun /
srod thun /
nam gyi cha stod dang /
cha smad de dus drug tu las gzhung bsrang /
cha gsum thun thams cad kyi mthar ma grub kyang snga thun lta bu gang bder tshar gcig bsngos pas rung /
sgrub pa po rnams tsho gnyis su bcad de /
gcig gis las gzhung bsrangs te bum bzlas 'jog ran pa na /
gcig shos kyis bum bzlas dbu tshugs par byas te /
de la gzungs thag gtad de bza' btung dang gung seng sogs kyang res mos su byas te khor yug tu sngags rgyun mi 'chad par bzla /
bzla bya'i sngags kyang nyin bdun la mtshon na /
nyin dang po gsum la gong du smos pa ltar dang /
de nas nyin gsum la gtso bor 'gro ba 'dul ba'i dmigs pa dang sbyar te /
uSh+NI Sha dang /
yig drug
/sdig sgrib kun 'joms kyi gzungs rnams kyi mthar /
a ra pa tsa mi ta hr-i da ya swA hA:
zhes btags pa bzla /
mjug gi nyin gcig la /
gtso bor 'byung lnga'i dwangs bcud bsdu ba'i dmigs pa dang sbyar te /
sngags de rnams kyi mthar /
oM AHhU~M swA hA:
mUM lAM mAM pAM tAM:
sarba ta thA ga ta ma hA pany+tsa oM:
A yur+dz+nyA na ma hA puN+ye tiSh+Tha oM:
zhes btags pa bzla /
gal te rnal 'byor pa ku sA li lta bus sgrub grogs gzhan ma rnyed na rang gcig pus ngag khor yug bcad de thun drug gi rim pas ji skad bshad pa bzhin bsgrubs kyang rung ngo //
gnyis pa rjes kyi cho ga bye brag pa la gsum /
bdag nyid 'jug pa /
dngos grub blang ba /
gzhan rjes su gzung ba'o //
dang po ni /
spyir gzhung rtsa bar dmigs kyis ma bsal bas bdag 'jug ma blang yang rung mod /
grub na phun sum tshogs pa'i yan lag tu 'gyur bas /
de ltar na sbyor ba bcas bsham gyi skabs su /
ril bu'i bum pa'i mdun du many+dzi'i khar bum pa bcud ldan kha rgyan mgul chings dang bcas pa'i steng du dung chos dri bzang gi chus gang ba bzhag pa la /
gzhan yang shar du dbu rgyan /
lhor rdo rje /
nub tu dril bu /
byang du khri gdugs pusti /
mtha' skor du mchod gtor /
nye logs ci bde bar las bum dang /
maN+Dal me tog sogs 'og tu dgos pa'i yo byad thams cad 'du bya /
dngos gzhir phyi thun gyi skabs bdag mdun gyi bzlas pa grub nas /
bum pa dung zhal bcas bsang sbyang /
stong pa'i ngang las b+h+rU~M yig yongs gyur las //
rnam rgyal bum pa mtshan nyid yongs rdzogs steng //
dung zhal bdud rtsi'i bcud kyis gang ba'i dbus //
sna tshogs pad+ma 'dab bzhi'i ge sar la :
sogs nas /
mtshan par gsal :
zhes pa'i mthar /
rang byung rdo rje gsum sogs sbrel /
spyan 'dren nas bstod pa yan sgrub thabs ltar byas la /
gzungs thag nas bzung ste /
rang gi thugs ka nas sngags kyi phreng ba byung /
gzungs thag la 'khril te dung zhal gyi lha'i thugs kar phog pas thugs rgyud bskul /
de rnams kyi sku las bdud rtsi'i rgyun dpag tu med pa babs pas dung zhal gang bar bsam la bzlas pa ci nus bya /
mthar dung zhal gyi lha 'od du zhu ba'i bdud rtsi bum pa'i chu dang ro gcig par bsam la dung chu bum par blug
/las bum du skad cig gis rta mgrin dmar po g.yas dbyug to dang g.yon zhags pa bsnams par gsal ba'i sku las bdud rtsi'i rgyun babs pas bum par gang bar bsam la /
oM ha ya grI ba hU~M phaT:
ces ci nus bzla zhing mthar lha 'od du zhu ba'i chu nus pa dang ldan par bsam /
de nas ril bu'i bum pa sgrub pa nas bzung gtor ma 'bul ba yan gong ltar mthar chags su btang rjes /
las bum gyi chus khrus bya zhing /
ji ltar bltams pa sogs nas /
shrI ye hU~M/
zhes brjod /
rang gi thugs ka nas khro bo rta mgrin gyi tshogs dpag tu med pa spros te dbang len pa la bar du gcod pa'i bgegs rnams rgyang ring du bskrad par gyur /
ha ya grI ba dang /
sum+b+ha'i sngags bzla zhing gu gul gyis bdug
/yungs dkar gyis brab /
rol mo'i tsham rngam bya /
oM badzra rak+Sha rak+Sha b+h+rU~M:
zhes pas srung 'khor gsal gdab /
dkyil 'khor du 'jug pa'i slad du /
sa gzhi spos chus byugs shing sogs maN+Dal 'bul /
thal mo sbyar te /
kun mkhyen ye shes phung po can //
srid pa'i 'khor lo rnam sbyong ba //
de ring bshad pa'i rin chen gter //
gtso bos bdag la bka' drin stsol //
ces gsol ba gdab /
mig dar bcings pa'i tshul dang bcas /
oM tsak+Shu b+han+d+ha wa ra ma na ya swA hA/
me tog bzung la /
A khaM wI ra hU~M/
tshogs zhing nam mkha' gang bar sad pa'i spyan sngar /
bdag sogs sems can sdug bsngal grol don du :
sogs skyabs sems yan lag bdun pa lan gsum /
khyad par can gyi don zhu ba'i slad /
na mo :
rdo rje'i bla ma dgongs su gsol :
bdag la thugs rje chen po yi :
dbang bskur mchog ni bstsal du gsol :
lan gsum /
zhes gsol ba btab pa la /
bla ma dang mdun bskyed kyi gtso bo tha mi dad pas /
e ma 'di ni spyod pa'i rgyud :
tshul bzhin dam tshig thub bya 'am :
zhes dris pa'i lan btab par mos te /
kye ho :
slob dpon thabs mkhas dgongs su gsol :
gsang sngags dam tshig tshul bzhin bsrung :
mkhan po pha ma rje ltar mchod :
byang chub sems ni mi spang ngo :
mu stegs can la'ang smad mi bya :
rdo rje dril bu phyag rgya gzung :
lha sngags ting 'dzin gsum mi gtang :
kho na nyid bzhi 'bad pas bsgom :
mna' chu btung la /
e ma ho :
de ltar yin na skal bar ldan :
de phyir snying nas bro bor cig :
ces gdams pa la rdo rje'i bro bor bar mos te /
i dan na ra kan :
zhes brjod /
ye shes pa dbab pa'i slad du /
rang nyid 'phags pa thugs rje chen po 'gro 'dul pad+ma gtsug tor du gsal bzhin pa'i gnas gsum yig 'bru gsum gyis mtshan pa las 'od zer 'phros pas /
bsgoms pa dang 'dra ba'i ye shes sems dpa'i tshogs bsam gyis mi khyab pa spyan drangs te sib sib thim pas rgyud byin gyis brlabs par gyur /
ces brjod cing bsam la /
hU~M:
'phags mchog thugs rje'i sogs nas /
dzaHhU~M baM hoH
zhes pa'i bar spos rol dang bcas yang yang brjod pas byin dbab /
rdo rje spyi bor rgya gram du bzhag la /
tiSh+Tha badzras brtan par bya /
puSh+pe pra tIts+tsha ho :zhes me tog 'thor /
puSh+pe gr-ih+Na i maM satwA ma hA bA la zhes lhag pa'i lhas me tog rang gi spyi bor bcings par bsam /
badzra dz+nyA na tsak+Shu pra we sha ya phaT:ces pas ma rig pa'i sgrib g.yogs dang mig ras dus mnyam du bsal bar mos la /
b+h+rU~M pra be sha ya phaT:
pho brang gi sgo bzhi shag gis phye nas shar sgo nas byams pa tshad med pa'i 'jug pas zhugs te thar pa chen po'i grong khyer rten dang brten par bcas pa mngon sum bzhin du mthong bar gyur par bsam /
dngos gzhi'i dbang gi slad du /
sa gzhi spos chus sogs maN+Dal 'bul /
e ma 'dren pa bla na med :
dbang bskur ba ni bstsal du gsol :
zhes gsol ba btab pas /
slob dpon dang mdun bskyed kyi gtso bo tha mi dad pa'i thugs ka nas 'od zer 'phros /
dbang gi lha nam mkha' gang bar spyan drangs pa dang lhan cig bkra shis pa'i rnam pa du ma dang ldan pas rin po che'i bum pa bdud rtsi'i chu rgyun gyis gang bas dbang bskur ba la brten nas /
sgrib gnyis bag chags dang bcas pa thams cad byang zhing dag ste sangs rgyas chos kyi sku 'grub pa'i skal ba can du byas par gyur /
bum pa spyi bor bzung zhing /
spros med don dam zlum po'i bum pa na :
rang byung thugs rje chen po zhu ba'i chu :
'dzin sems zhe sdang la sogs rnam par dag :
me long ye shes bum pas dbang bskur ro :
oM pad+ma uSh+NI Sha bi ma le hU~M phaT:
oM ma Ni pad+me hU~M:
oM sarba ta thA ga ta a b+hi She ka te sa ma ya shrI hU~M:
bdud rtsi'i rgyun gyis lus gang ba'i lhag ma spyi bor 'khyil ba las rigs kyi bdag po 'od dpag med kyis dbur brgyan pa la /
rin po che'i cod pan gyis dbang bskur bas sku dang ye shes phrin las dang bcas pa'i yon tan thams cad yongs su rdzogs shing sangs rgyas kyi gzugs sku mtshan dpes brgyan pa 'grub pa'i skal ba can du byas par gyur /
dbu rgyan spyi bor 'ching la /
hrI:
skye med don dam snying po 'gag med las :
phyag mtshan lngas brgyan rigs lnga'i cod pan 'di :
zhen sems nga rgyal ma lus ye nas dag :
mnyam nyid ye shes rigs lngas dbang bskur ro :
oM pad+ma uSh+NI Sha bi ma le hU~M phaT:
oM ma Ni pad+me hU~M:
rat+na saM b+ha ba mu kuT a b+hi Shiny+tsa hU~M:
rdo rje dang dril bu lag tu gtad pas sangs rgyas kyi thugs rnam par mi rtog pa'i ye shes dang /
gsung dbyangs yan lag drug cu 'grub pa'i skal ba can du byas par gyur /
rdor dril snying gar steng 'og tu bzung zhing /
ho :
khyod kyis rdo rje dril bu chongs :
thugs kyi dbyings su 'tshang rgya 'o :
oM pad+ma uSh+NI Sha bi ma le hU~M phaT:
oM ma Ni pad+me hU~M:
badzra gaN+De a b+hi Shiny+tsa mi :
rang nyid seng ges btegs pa'i rin po che'i khrir 'khod pa'i steng du gdugs dkar po gser gyi yu ba can nam mkha' dang mnyam pa'i bla bre phub cing /
lag tu glegs bam gtad nas 'khor los sgyur ba'i rgyal po rgyal sar dbang bskur ba ltar khams gsum chos kyi rgyal po'i rgyal tshab tu mngon par dbang bskur bar gyur /
glegs bam 'dzin pa'i tshul dang bcas /
ho :
deng phyin rdo rje slob dpon te :
phyag rgya gsum dang ma bral cig :
rang gzhan don la brtson par gyis :
zhes dang /
ye d+harmAHbrjod cing me tog 'thor la dbang lha rang la thim par bsam /
slob dpon dang mdun bskyed tha mi dad pa'i zhal nas sngags kyi phreng ba byung /
rang nyid kyi rna ba g.yas pa nas zhugs /
snying ga'i sa bon la thim pas sngags kyi byin rlabs ma lus pa rgyud la zhugs par gyur /
oM pad+ma uSh+NI Sha bi ma le hU~M phaT:
oM ma Ni pad+me hU~M:
lan gsum /
mdun bskyed kyi zhal nas /
de ltar lha sngags kyis mtshon pa'i dus gsum gyi rnam par rtog pa'i rjes su ma 'brang bar sems nyid gnyug ma'i dbyings su mnyam par zhog cig
/ces gdams par mos la cung zad mnyam par 'jog
/bkra shis rdzas rtags kyi tsakli bzung la /
hrI:
ma rig rnam dag ye shes me long mchog
dug lnga'i gdung sel snying po zho yi zas :
nyon mongs gcong gzhil gi waM sman gyi phul :
phyi nang chos rnams dbang sdud li khri mchog :
rgyud dag gsang sngags 'bras spyod bilba'i 'bras :
rdo rje'i tshe mchog 'phel ba'i dUrba dang :
log smra kun bcom g.yas 'khyil chos kyi sgra :
bdud sde pham mdzad khro bo yungs dkar tshogs :
'di dag dbang bskur bkra shis ldan par shog :
oM mang+ga laM ku ru a b+hi Shiny+tsa mi :
hrI:
dpal be'u ye shes drwa ba che :
'khor lo phyogs lhung kun dang bral :
pad+ma chags med ye shes te :
rgyal mtshan rtog med bdud las rgyal :
gdugs mchog khor yug 'od gsal ba :
bum pa cir snang chos kyi gter :
chos dung grags stong gdangs rtsal can :
gser nya ye shes byang chub sems :
skal ldan rnams la dbang bskur bas :
bkra shis phun sum tshogs par shog :
oM aSh+Ta mang+ga laM a b+hi Shiny+tsa mi /
rjes 'brel du shis pa brjod pa ji ltar rigs pa dang bcas me tog gi char dbab cing rol mo'i sgra sbyar /
gtso bos ji ltar sogs kyis dam tshig khas blang /
sa gzhi spos chus byugs sogs gtang rag gi maN+Dal /
deng nas brtsam ste sogs lus longs spyod 'bul ba rnams bya'o //
de nas byin 'beb sogs cho ga'i 'phros rnams gong smos ltar gtang ngo //
gnyis pa dngos grub blang ba ni /
ngan song dong sprugs kyi gzhung las /
nyams dga' byin phebs rig pa dwangs :
'od dang du ba sgra snyan dang :
mang du 'phel na grub pa'i rtags :
zhes gsungs pa'i mtshan ma bzang po dngos su mthong ba'am /
sgrub pa sang grol rgyu'i do nub mchod gtor gsar pa rgya cher bsham /
sang snga bar langs la las gzhung bsrang /
nam langs pa'i dus su bdag 'jug dang 'brel na dbang gi dngos gzhi rdzogs pa'i mtshams dang /
ma 'brel na gtor ma 'bul ba yan grub rjes /
thal mo sbyar bas btud de /
'gro 'dul pad+ma gtsug tor gyi :
dkyil 'khor lha tshogs bdag la dgongs :
myong grol rdzas kyi dngos grub mchog :
thugs rjes dgongs te bstsal du gsol :
zhes gsol ba btab pas /
bla ma dang dkyil 'khor gyi gtso bo tha mi dad pa'i thugs ka'i 'od kyis dbang gi lha nam mkha' gang bar spyan drangs pa dang lhan cig pas /
ril bu lhar gsal bas yongs su gang ba'i rin po che'i bum pa spyi bor bzhag cing dbang bskur bas sku las bdud rtsi'i rgyun babs /
spyi bo nas zhugs /
lus kyi nang thams cad gang bar gyur par bsam la /
ril bu'i bum pa spyi bor bzung zhing /
oM:
til gyi gang bu bzhin gang ba'i :
rgyal bas bum pa bzung nas ni :
myong grol bdud rtsi'i dbang bskur bas :
nyon mongs dri ma dag par shog :
oM pad+ma uSh+NI Sha bi ma le hU~M phaT:
oM ma Ni pad+me hU~M:
ka la sha a b+hi Shiny+tsa oM:
des lus kyi sgo nas bsags pa'i sdig sgrib bag chags dang bcas pa thams cad byang zhing dag
/'phags pa thugs rje chen po'i sku'i dbang dang byin rlabs dngos grub ma lus pa thob pa yin no //
bum pa mgrin par bzung la /
bum pa'i lha las ril bu las kyi sems dpa' 'phags mchog 'khor ba dngo sprugs kyi rnam pas rang gi lce pad+ma dmar po 'dab ma brgyad pa'i rnam par gsal ba'i dbus su byon /
de las 'od zer 'phros /
mgrin pa'i nang thams cad gang bar gyur /
ril bu lce steng du bzhag la /
A:
bum bcud pad+ma gtsug tor lha :
las kyi sems dpa'i rnam par byon :
rdo rje lce yi dal du bzhugs :
nus pa sngags kyi dbang bskur ro :
sngags mthar /
wA ka a b+hi Shiny+tsa A:
des ngag gi sgo nas bsags pa'i sdig sgrib bag chags dang bcas pa thams cad byang zhing dag
/'phags pa thugs rje chen po'i gsung gi dbang dang byin rlabs dngos grub ma lus pa thob pa yin no //
mthar ril bu lhar gsal ba mgrin pa'i lam nas byon /
snying pad+ma 'dab brgyad kyi dbus su rlung sems dang dbyer med pa'i ye shes sems dpa' 'gro 'dul 'khor ba dong sprugs kyi rnam pas byang chub ma thob bar du mi 'bral bar yun gyi lhar bzhugs shing /
thugs rje'i gzi byin rab tu 'bar bas rgyud byin gyis brlabs par gyur /
ril bu bum chu dang sbyar ba khong du mid la /
hU~M:
snying dbus pad+ma'i ze'u 'bru ru :
thugs rje'i gzi 'bar ye shes sems :
byang chub bar du ro gcig pas :
mchog gi dngos grub thob par shog :
sngags mthar /
tsit+ta a b+hi Shiny+tsa hU~M:
zhes brjod cing snying gar rdo rjes rgyas gdab tshul bya /
des yid kyi sgo nas bsags pa'i sdig sgrib bag chags dang bcas pa byang zhing dag
/'phags pa thugs rje chen po'i thugs kyi dbang dang byin rlabs dngos grub ma lus pa thob pa la /
bla ma dang dbyer med pa'i mdun bskyed 'phags pa'i lha tshogs rnams kyis kyang me tog gi char 'bebs shing bden tshig gis mnga' gsol bar gyur /
'gro 'dul 'phags pa'i phrin las kyis :
khams gsum sems can ma lus kun :
las nyon sgrib pa kun byang nas :
spyan ras gzigs dbang myur thob shog :
ces dang /
rten 'brel snying po brjod cing me tog gi char dbab /
rol mo'i sgra sbyar /
de nas bdag 'jug dang 'brel na bzlas lung man sngar ltar blangs shing /
gang ltar yang mjug gtang rag gi mchod bstod rgyas par bya /
nongs pa bshags /
rdul tshon yin na gshegs gsol dang /
ras bris dang /
ril bu la brtan bzhugs rgyas par bya zhing me tog gi char dbab /
bsngo smon shis brjod bar gong bzhin grub rjes /
sgrub khang gi sgo drung rgyal tho'i mdun gtang rag gi mchod gtor bshams la gtor ma bsang sbyang byin rlabs 'bul ba dang /
mchod bstod gong ltar byas la /
ma rnyed yongs su ma tshang dang //
sogs kyi mthar yi ge brgya pas nongs pa bshags /
badzra muHsa rgyal po chen po 'khor dang bcas pa rang rang gi gnas su dgyes bzhin gshegs par gyur /
ces dang /
gnas 'dir nyin mo bde legs sogs bkra shis kyi tshigs su bcad pa brjod la tho blang /
nang du log ste /
na mo :
phyogs bcu dus bzhi'i sogs smon lam rgyas par btab ste shis pa brjod pa'i tshig gis mtha' brgyan /
las kyi rjes mi mngon par bsdus te sgrub pa grol lo //
gsum pa gzhan rjes 'dzin ni /
gzhan la dbang bskur na /
gong gi bdag 'jug grub 'phral /
oM:
de bzhin gshegs pa thams cad kyi :
rdo rje'i ye shes thob byed pa'i :
snying po'i dkyil 'khor 'di ru ni :
bdag gi slob ma 'jug par 'tshal :
ces gnang ba nod /
tho nang du 'du bar 'os pa'i slob ma rnams phyi rol du khrus bya /
nang du 'ongs pa na bgegs bskrad /
srung 'khor bsgom /
mtshams sbyor nas brtsam ste dbang gi dngos gzhi yan dbang chog gzhan phan kun khyab ltar bskur rjes /
des dbang gi dngos gzhi grub nas /
de dang rjes su 'brel bar myong grol rdzas kyi dbang bskur ba zhu ba'i yon du maN+Dal phul ces brda sbyar la maN+Dal 'bul du gzhug
/gsol ba 'debs pa 'di'i rjes zlos lan gsum mdzod /
'gro 'dul pad+ma gtsug tor gyi :
zhes sogs kyis gsol ba btab la /
dbang bskur ba dngos la sku bum pa'i dbang bskur ba /
gsung ril bu'i dbang bskur ba /
thugs rgyas 'debs kyi dbang bskur ba rnams su yod pa las /
thog mar sku bum pa'i dbang bskur ba'i slad du /
bla ma dang dkyil 'khor gyi gtso bo sogs nas /
gang bar gyur pa'i mos pa mdzod /
ces pas mtshon tshig gi mtha' bsgyur tshul cung zad ma gtogs gong ltar bden brjod kyi bar bgyis mthar /
de lta bu'i myong grol bdud rtsi'i dbang bskur pas mtshon mthong thos dran reg gi 'gro ba thams cad grol ba bzhi ldan gyi phan yon rlabs po che 'thob pa'i tshul /
ngan song dong sprugs 'gro ba 'dul ba'i rgyud chen po las /
bcom ldan 'das pad+ma'i spyan gyis mkha' 'gro ma gar gyi dbang mo la bka' bstsal pa :
don gyi bdud rtsi myong grol ni skye ba med pa'o :
rtags kyi bdud rtsi myong grol ni skye ba bdun pa'i bcud do :
mtshan ma'i bdud rtsi myong grol ni tshul bzhin du bsgrubs pa'i ril bu'o :
'di ni ngan song dang 'khor ba thams cad dong nas sprugs pa'i thabs chen po 'phags pa'i thugs rje las rang byung ba'o :
'gro ba'i re 'dod tshul bzhin du skong ba'i yid bzhin gyi nor bu'o :
'di nyid sems can gang dang gang gis mthong ngam :
thos sam :
reg gam :
mgul du 'chang ba'am :
dri tshor ba'am :
khar myong ba sogs 'brel tshad thams cad kyi tshe rabs thog ma med pa nas bsags pa'i sdig sgrib thams cad dung dkar gyi rdul phyis pa bzhin dag par 'gyur ro :
'khor ba dang ngan song du skye ba'i las kyi sgo chod par 'gyur ro :
mtho ris dang thar pa'i sa bon thebs par 'gyur ro :
gzhan yang nad dang :
gdon dang :
yid mi bde ba thams cad zhi zhing :
tshe dang bsod nams ye shes thams cad rgyas par 'gyur ro :
bgegs dang bar du gcod pas mi tshugs pa'i srung ba chen por 'gyur ro :
mdor na gzhan mang du smos ci dgos te :
ril bu gang gi ltor song ba'i sems can de 'phags pa'i gdung 'dzin pas spyan ras gzigs dbang phyug dang skal pa mnyam par shes par bya'o :
zhes gsungs pa la dad pa dang nges shes mchog tu bskyed nas 'phags mchog thugs rje'i dbang phyug gi gsol 'debs bzlas bsgom la rtse gcig tu brtson pa dang /
bye brag tu gter kha 'di nyid kyi thugs rje chen po 'khor ba dong sprugs kyi lo rgyus las /
yig drug khri phrag re bzlas nas :
ril bu su dang sus myong ba :
ngan song med par the tshom med :
ces gsungs pas /
deng 'dir yang ril bu'i byin rlabs kyi nus pa skyed pa'i phyir yi ge drug pa khri phrag re la nyung mtha' byas pa bzla ba la brtson par mdzad 'tshal /
des spyi dang bye brag gi dbang bskur ba dngos gzhi grub nas /
mtha' rten du rig sngags grub par byed pa bzlas lung zhes sogs dbang chog ltar mthar chags su dge ba bsngo ba'i bar byas la slob ma rnams gyes /
sgrub pa po rnams kyis mchod bstod sogs rjes chog gong bzhin bya'o //
yang ril bu'i dbang rkyang pa bskur na'ang rung bas /
de ltar na khrus bya /
bgegs phral /
srung 'khor bsgom /
sems bskyed gsal btab nas /
de la 'dir phyogs bcu dus bzhi'i rgyal ba sras dang bcas pa'i mkhyen brtse nus gsum gcig tu bsdus pa'i ngo bo o rgyan mtsho skyes rdo rje 'chang chen pos legs par gsungs pa'i /
'phags mchog snying rje'i gter chen 'gro 'dul spyan ras gzigs pad+ma gtsug tor lha lnga'i dkyil 'khor du mthong thos dran reg gi 'gro ba thams cad /
thar pa dang thams cad mkhyen pa'i go 'phang la dka' ba med par sbyor ba'i myong grol rdzas kyi ril bu'i dbang bskur ba la slob dpon gyi bgyi ba grub nas /
khyed rang rnams kyi ngo skal du gyur pa la thog mar maN+Dal phul /
ces maN+Dal 'bul du gzhug
/de ltar maN+Dal phul nas /
mi phyed dad pa'i gdung shugs drag pos gsol ba 'debs pa 'di'i rjes zlos lan gsum mdzod /
kun mkhyen ye shes sogs /
skyabs sems yan lag bdun pa rnams kyi mthar ye shes pa dbab cing bstims la /
de ltar ye shes dbab cing bstim par bya ba sngon du song nas /
dngos gzhi'i dbang bskur ba'i slad du gsol ba 'debs pa 'di'i rjes zlos lan gsum mdzod /
'gro 'dul pad+ma sogs gsol 'debs nas brtsam phan yon brjod pa yan gong ltar la /
des dbang gi dngos gzhi grub nas /
dam tshig dang sdom pa la srung sdom gyi 'dun pa drag pos 'di'i rjes zlos mdzod /
gtso bos sogs kyis dam tshig khas blang /
maN+Dal /
lus longs spyod 'bul ba /
dge ba bsngo ba rnams spyi ltar bya'o //
tho nang du 'du bar mi 'os rigs la dbang bskur na /
tho blangs nas bsngo smon sogs grub rjes /
gnas de nyid dam phyi rol du dkyil 'khor gsar du bshams la sgrub mchod sngon du 'gro bas gong ltar dbang bskur bar bya'o //
de ltar legs par bsgrubs pa'i ril bu'i phan yon ni gong du ji skad smos pas mtshon thugs rje chen po'i rgyud dang man ngag rnams las rgya cher 'byung ba'i phyir /
ston pa rdo rje 'chang gi bka' nam yang mi bslu bas chos spong ba'i las ngan gyi mtsho rdol ba'i dam 'og tu ma chud pa'i dad pa dang /
snying rje dang /
gzhan la sman par 'dod pa'i rgyal ba'i myu gu'i rigs su son pa rnams kyis tshul 'di lta bu'i sgo nas kyang rang gzhan gyi rgyud la thar pa dang thams cad mkhyen pa'i sa bon rgya cher bskrun pa'i thabs la mkhas par bya'o //
zhes pa'ang gzhan phan gyi bsam pa bzang po dang ldan yang /
sgrub pa chen po'i tshul ji lta ba lag tu mi lon pa'i rigs la 'di tsam gyis kyang skabs kyi don grub par mthong nas /
o rgyan rdo rje 'chang chen pos legs par gsungs pa'i 'jig rten dbang phyug pad+ma gtsug tor gyi gzhung rtsa ba dang /
thugs sgrub bar chad kun sel gyi cha lag thugs rje chen po ngan song dong sprugs kyi myong grol ril bu'i las tshogs phan tshun khrigs su bsdebs pa po ni /
sprul pa'i gter ston chen po 'gro 'dul mchog gyur bde chen gling pa'i bka' drin las zab mo'i lam srol 'di dag dang po kho nar thos pa'i skal pa bzang po dang ldan cing /
spobs pa cung zad dge ba mtsho skyes kun tu 'chang ba dgyes pa'i 'bangs mkhyen brtse'i dbang po rdo rje gzi brjid rtsal gyis dge mtshan gyi snang ba dang bcas legs par sbyar ba'i bsod nams kyis mkha' khyab kyi 'gro ba kun la 'phags pa thugs rje'i gter gyi phrin las mtha' dag yongs su rdzogs pa'i rgyur gyur cig /

//sprul pa'i gter 'byin rgya mtsho'i 'khor los sgyur //
'gro 'dul mchog gyur bde chen gling pa yi //
ring lugs phyogs dus kun tu khyab pa dang //
phan bde'i dge mtshan rgyas pa'i bkra shis shog
/sarba dA ka l+yA NaM b+ha ba tu //
!
//dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas dbang lung gi rgyun la zhib rtog dgos pa yin no //
