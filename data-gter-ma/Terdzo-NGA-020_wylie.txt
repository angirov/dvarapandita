@#//
rtsa gsum dril sgrub kyi don dbang gi mtshams sbyor nyung ngur bsdus pa smin byed snying po'i nor bu bzhugs so //
na mo gu ru pad+mA ka ra ya /
rtsa gsum dril sgrub kyi gtor dbang mdor bsdus te bya ba'i tshul la gsum /
sbyor ba /
dngos gzhi /
rjes so //
dang po ni /
gnas gtsang zhing yid dang mthun par dus khyad par can gyi tshe /
stegs bu khebs ldan me tog sil ma bkram pa'i dbus su many+dzi'i khar bla ma'i gtor ma dmar zlum pad 'dab bzhi dang mtshams su mtheb kyu ril bu dang bcas pa rgyan spros gang mdzes /
tshe dbang dang 'brel na de'i mdun du tshe'i 'brang rgyas /
g.yas su bdud rtsi /
g.yon du tshe ril /
mdun du sman gtor rak+ta /
nyer spyod /
srung ma'i gtor 'bul /
slob dpon mdun du tshe mda'/
las bum /
rdor dril /
DA ma ru /
nang mchod /
yungs thun /
'bru phor sogs dang /
nye logs ci bder tshogs kyi longs spyod dang /
sngon gtor sogs dgos pa'i yo byad thams cad mdzes par bstar /
gnyis pa ni /
rtsa ba gsum gyi gsol 'debs sngon du 'gro ba'i sgo nas /
phrin las snying gi nor bu'i gzhung bsrangs la bzlas pa ji ltar rigs pa dang /
mchod bstod dang yi ge brgya pa brjod /
tshe sgrub dang 'brel na tshe 'gugs bskul /
las bum du rta mgrin bskyed bzlas 'od zhu bya /
de nas bsang mchod bya ba'am /
dbang sgrub kyi skabs ma grub kyang /
gtor bsngo dang tshogs skong rjes /
rig pa'i me tog dor ba'am ting nge 'dzin gyis dbang blang ba dang /
slob ma 'jug par gsol ba gdab pa rnams bya'o //
gnyis pa ni /
slob ma rnams 'dus pa na khrus /
bgegs gtor /
srung 'khor /
sems bskyed gsal gdab sogs chos bshad ji ltar rigs pa las /
mtshams sbyor gyi khyad par /
de la 'dir gang gsan par bya ba'i chos ni /
gsang sngags snga 'gyur rdo rje theg pa la bka' gter dag snang gi babs so gsum du bzhugs pa'i nang tshan nye brgyud gter ma'i phyogs su gtogs pa yin /
de la'ang bka' srol mi 'dra ba du ma zhig yod pa las /
gter 'byin grub thob yongs kyi spyi mes 'gro 'dul sangs rgyas bla mas glo bo dge dkar gyi gtsug lag khang nas spyan drangs par mdzad pa'i gu ru'i thugs sgrub kun gyi phyi mo rtsa ba gsum gyi zhal gdams kyi skor rnams /
pad+ma 'od gsal mdo sngags gling par yang gter nye brgyud kyi tshul du bka' babs pa sprul pa'i gter chen mchog gyur gling pa sogs la bstsal te rten 'brel gyi sgo 'phar yangs por phye ba'i phrin las snying gi nor bu dang rjes su 'brel bar byin rlabs snying po don gyi gtor dbang bskur ba la slob dpon gyi bya ba grub nas /
khyed rang rnams kyi ngo skal du gyur pa thog mar maN+Dal phul /
gsol ba 'debs pa 'di'i rjes zlos lan gsum mdzod /
brgyud pa'i rtsa ba bla ma rje //
dngos grub 'byung gnas yi dam lha //
legs par byin rlob mkha' 'gro ma //
rtsa ba gsum gyi dbang bskur stsol //
rgyud dag par bya ba'i slad du /
mdun gyi nam mkhar rtsa gsum rgyal ba rab 'byams mkha' khyab tu bzhugs pa'i spyan sngar phyag 'tshal zhing skyabs su 'gro ba sogs yan lag brgyad kyi sgo nas tshogs gsag pa 'di'i rjes zlos lan gsum mdzod /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bstan pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa mtha' bzhi'i dri ma med //
rdzogs pa'i byang chub sems bskyed do //
bde gshegs dbang phyug sems can la //
dgos pa gsum phyir lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
rgyud sdom pa dang ldan par bya ba'i slad du /
sngar gsal btab bzhin pa'i tshogs zhing dang /
slob dpon dpang por byas te dmigs par bya ba'i yul sems can thams cad kyi don du zung 'jug rdo rje 'chang chen po'i go 'phang thob par 'dod pas /
sgrub par byed pa'i thabs so byang sngags gsum gyi dam tshig dang sdom pa tshul bzhin du bzung zhing bsrungs pa la brten nas /
grub pa'i 'bras bu mtha' yas pa'i yid can thams cad phan bde bla na med pa la dgod par bgyi'o snyam pa'i dam bca' rnam gsum brtan por bzung ba'i blos 'di'i rjes zlos lan gsum mdzod /
bde bar gshegs pa khyed ci 'dra //
de 'dra kho nar bdag gyur cig
/spyod pa rmad byung bsam yas pa //
'gro la phan phyir bdag gis spyad //
byang chub sems mchog dam pa dang //
sku gsung thugs kyi phyag rgya 'di //
srog gi phyir yang mi gtong na //
rdo rje rgyal pos byin rlob mdzod //
dus ngan tha ma'i 'jig rten 'dir //
sangs rgyas mdzad dka' bdag gis bsgrub //
byang chub spyod dka' bdag gis spyad //
rdo rje rnal 'byor dkyil 'khor 'dir //
bdag cag bsam pa 'grub gyur cig
/dbang gi gzhi dgod pa ye shes pa dbab pa'i slad du dmigs pa 'di bzhin du mdzod /
oM ha ya grI wa hU~M phaT/
oM swa b+hA wa sogs /
khyed rang rnams kyi phung khams skye mched kyis mtshon pa'i gzung 'dzin gyi snang ba thams cad mi dmigs pa stong pa nyid du gyur /
stong pa'i ngang las gnas rnam par dag pa 'og min pad+ma 'od kyi zhing dang gzhal med khang chen po dbyibs dang rgyan dang bkod pa tshad med pas mngon par 'phags pa'i dbus su /
khyed rang rnams gang du gnas pa'i go sar sna tshogs pad+ma nyi zla'i gdan gyi steng du /
sems nyid rnam par mi rtog pa'i ye shes kyi ngo bo yi ge hrIHdkar la dmar ba'i mdangs chags pa /
de las 'od zer 'phros 'dus yongs su gyur pa las /
khyed rang rnams re re nas skad cig gis snang srid zil gnon thod phreng rtsal sku mdog dkar dmar khro 'dzum mtshan dpe'i gzi byin mchog tu 'bar ba zhal gcig phyag gnyis kyi phyag g.yas gser gyi rdo rje rtse lnga pa sdigs mdzub dang bcas pas 'phyar stabs su 'dzin pa'i rtse las bla ma drag po he ru ka'i sprul pa'i sprin phung spro ba /
g.yon pas mnyam gzhag gi steng na thod pa dang /
'chi med tshe'i bum pa bdud rtsi'i bcud kyis gang ba las 'od zer 'ja' tshon lta bu dang /
lha mo mgyogs ma'i tshogs nyi zer gyi rdul ltar spro bas srid zhi'i tshe bcud 'gugs pa /
gru mo g.yon du yum man+dA ra ba sbas pa'i tshul gyis kha T+wAM ga'i rnam par 'chang ba /
sku la nang du rdo rje'i gsang gos dkar po /
phod chen mthing ga
chos gos rnam gsum dmar ser /
za 'og ber chen dbang gi mdog can rnams brtsegs mar gsol ba /
dbu la she'u'i snyan zhu brjid pas mdzes pa /
zhabs gnyis rgyal po rol pa'i stabs kyis snang srid 'ja' zer thig le dwangs mar 'khrugs pa'i klong na ye shes sgyu ma'i sku can du lam ste gsal ba'i thugs kar rab tu rgyas pa'i pad nyi'i dbus su yi dam yongs 'dus dbang chen rta mchog rol pa la mkha' 'gro kun 'dus rdo rje phag mos 'khyud pa /
de'i thugs kar pad zla'i steng du ye shes sems dpa' 'phags pa spyan ras gzigs dbang phyug dang /
spyi bor rigs kyi bdag po mgon po 'od dpag tu med pa /
gzhan yang steng gi cha la rtsa brgyud kyi bla ma /
bar gyi cha la yi dam zhi khro rab 'byams 'dabs 'khor na mkha' 'gro chos skyong rnams sprin phung gtibs pa ltar bzhugs pa'i gtso 'khor thams cad kyi dpral bar oM dkar po /
mgrin par AHdmar po /
thugs ka'i stod du hU~M sngon po rnams gsal btab nas /
rgyud rnam par dag pa ye shes lha yi gzi byin dbab pa'i slad du /
slob dpon la snang srid zil gnon thod phreng rtsal dngos yin snyam pa'i gus 'dud drag po dung pa zhig mdzad pa la brten nas /
slob dpon gyi thugs ka nas 'od zer lcags kyu lta bu 'phros pas rtsa gsum rgyal ba rab 'byams kyi thugs rgyud rang dbang med par bskul te /
de rnams kyi gnas gsum nas sku gsung thugs kyi byin rlabs dang dngos grub thams cad sku phyag rgya /
gsung yig 'bru /
thugs phyag mtshan gyi rnam par kha char bu yug 'tshubs pa bzhin byon te khyed rang rnams la sib sib thim pas rgyud byin gyis brlabs pa'i mos pa mdzod /
ces brda sbyar la DA dril 'khrol zhing snyan pa'i dbyangs dang bcas te /
hU~M hrIH
pad+ma 'od dang dbang drag 'bar ba'i zhing //
gnas yul dur khrod sprul pa'i dkyil 'khor nas //
rtsa gsum chos srung rgya mtsho'i tshogs rnams kun //
thugs rje smon lam dbang gis gshegs su gsol //
oM AHhU~M badzra gu ru pad+ma d+he wa d+hA ki nI sarba sid+d+hi pha la hU~M/
dz+nyA na A be sha ya a AH
zhes pas byin dbab /
hU~M hU~M hU~M zhes byin bsdu /
dzaHhU~M baM hoHsa dbyer med du bstim /
ye shes pa rnams brtan par byas pa'i mos pa mdzod /
tiSh+Tha badzra zhes brjod cing spyi bor rdo rje rgya gram du bzhag
/de ltar ye shes dbab cing brtan par bya ba sngon du song nas /
dngos gzhi'i dbang bskur ba ni /
gtor ma la shes dus rnam pa bzhir yod pa las /
skabs 'dir lhar shes par bya ba yin pas dmigs pa 'di bzhin du mdzod /
gtor ma rin chen 'bar ba'i gzhal med khang chen por gyur pa'i dbus su sna tshogs pad+ma nyi zla'i gdan gyi steng du snang srid zil gnon thod phreng rtsal sogs nas /
hU~M sngon po rnams gsal btab nas zhes pa'i bar slob ma lhar bskyed pa'i skabs ltar la /
slar yang slob dpon la gus 'dud drag po dung pa zhig mdzad pa la brten nas slob dpon gyi thugs ka nas 'od zer 'phros /
gtor ma'i lha tshogs rnams kyi thugs rgyud bskul /
de rnams kyi spyi bo'i oM las 'od zer dkar po oM yig gi phreng ba bdud rtsi'i rgyun dang bcas pa byung /
khyed rang rnams kyi spyi bo nas zhugs shing thim /
bum pa'i dbang thob /
lus kyi dri ma dag
/lam bskyed rim bsgom pa la dbang /
'bras bu sprul sku thob pa'i skal ba can du byas pa yin snyam du mos pa mdzod /
ces brda sprad la gtor ma spyi bor bzhag ste /
oM/
rab 'byams rtsa gsum rgyal ba'i lha tshogs kyi //
sku yi byin rlabs slob ma'i lus la zhugs //
lus kyi nad gdon sdig sgrib kun byang nas //
mi phyed rdo rje'i sku dang dbyer med shog
/rtsa sngags mthar /
kA ya a b+hi Shiny+tsa oM/
slar yang gtor ma'i lha tshogs rnams kyi mgrin pa'i AHlas 'od zer dmar po AHyig gi phreng ba bdud rtsi'i rgyun dang bcas pa byung /
khyed rang rnams kyi mgrin par zhugs shing thim /
gsang ba'i dbang thob /
ngag gi dri ma dag
/lam rtsa rlung bsgom pa la dbang /
'bras bu longs sku thob pa'i skal pa can du byas pa'i mos pa mdzod /
gtor ma mgrin par bzhag la /
AH
rab 'byams rtsa gsum rgyal ba'i lha tshogs kyi //
gsung gi byin rlabs slob ma'i ngag la zhugs //
ngag gi nad gdon sdig sgrib kun byang nas //
mi phyed rdo rje'i gsung dang dbyer med shog
/rtsa sngags mthar /
wA ka a b+hi Shiny+tsa AH
rjes 'brel bzlas lung gi slad du /
slob dpon gyi thugs ka nas 'od zer 'phros /
gtor ma'i lha tshogs rnams kyi thugs rgyud bskul /
thugs ka'i sa bon las rang rang gi sngags kyi phreng ba byung zhal nas thon khyed rang rnams lhar gsal ba'i zhal du zhugs /
ye shes sems dpa'i thugs ka'i nyi zla'i ga'u kha sbyor gyi dbus su ting nge 'dzin sems dpa' hrIHyig gi mthar 'khod pa bzlas pa'i rkyen gyis ngag grags stong gzhom med sngags kyi sgra dbyangs su dag par gyur pa'i mos pa dang bcas te sngags 'di rnams kyi rjes zlos lan gsum re gnang bar zhu /
zhes brda sprad la phrin las kyi skabs nas 'byung ba'i sngags rnams lan gsum re rjes zlos byed du gzhug
/slar yang gtor ma'i lha tshogs rnams kyi thugs ka'i hU~M las 'od zer sngon po hU~M yig gi phreng ba bdud rtsi'i rgyun dang bcas pa byung /
khyed rang rnams kyi snying gar zhugs shing thim /
shes rab ye shes kyi dbang thob /
yid kyi dri ma dag
/lam pho nya'i rnal 'byor bsgom pa la dbang /
'bras bu chos sku thob pa'i skal pa can du byas pa yin snyam du mos pa mdzod /
gtor ma snying gar bzhag la /
hU~M/
rab 'byams rtsa gsum rgyal ba'i lha tshogs kyi //
thugs kyi byin rlabs slob ma'i yid la zhugs //
yid kyi nad gdon sdig sgrib kun byang nas //
mi phyed rdo rje'i thugs dang dbyer med shog
/rtsa sngags mthar /
tsit+ta a b+hi Shiny+tsa hU~M/
slar yang gtor ma'i lha tshogs rnams kyi gnas gsum nas bdud rtsi dkar dmar mthing gsum 'bru gsum bdud rtsi'i rgyun dang bcas pa byung /
khyed rang rnams kyi gnas gsum du zhugs shing thim /
dbang bzhi pa thob /
lus ngag yid gsum gyi dri ma bag chags dang bcas pa byang zhing dag
/lam rdzogs pa chen po bsgom pa la dbang /
'bras bu ngo bo nyid sku thob pa'i skal pa can du byas pa yin snyam du mos pa mdzod /
gtor ma gnas gsum du bzhag la /
oM AHhU~M/
rab 'byams rtsa gsum rgyal ba'i lha tshogs kyi //
gsang gsum byin rlabs slob ma'i rgyud la zhugs //
sgo gsum nad gdon sdig sgrib kun byang nas //
yon tan phrin las rdzogs par mdzad du gsol //
rtsa sngags mthar /
kA ya wA ka tsit+ta dz+nyA na a b+hi Shiny+tsa oM AHhU~M hrIH
mthar gtor ma'i lha tshogs thams cad 'od du ltem gyis zhu ste khyed rang rnams la thim pas /
khyed rang rnams kyi lus ngag yid gsum bya byed dang bcas pa dang /
rtsa gsum rgyal ba rab 'byams kyi sku gsung thugs yon tan phrin las mi zad pa rgyan gyi 'khor lo dang dbyer med du gyur pa'i mos pa mdzod /
gtor ma spyi bor bzhag la /
dzaHhU~M baM hoH
zhes brjod /
lha 'od du zhu ba'i gtor zan bdud rtsi'i rang bzhin dngos grub rgya mtsho'i bcud du 'khyil ba 'di nyid kyang myangs pa la brten nas mchog dang thun mong gi dngos grub thams cad thob pa'i mos pa mdzod /
gtor zan cung zad bdud rtsi dang bcas te sbyin /
thod phreng rtsal gyi dzapa? dbyangs bzla bzhin rol du gzhug
/gtor dbang rkyang pa la 'di'i mthar shis brjod sogs byas pas grub /
tshe dbang dang sbrel na /
mtha' rten bkra shis tshe'i dbang bskur ba la /
thog mar tshe 'gugs shing bcud bsdu ba'i slad du slob dpon snang srid zil gnon thod phreng rtsal du gsal ba'i phyag g.yon gyi bum thod las 'od zer kha dog lnga ldan dang /
lha mo mgyogs ma'i sprul pa nyi zer gyi rdul ltar spros pas khyed rang rnams kyi bla tshe chad nyams yar ba dang /
'byung ba bzhi'i dwangs ma /
'khor 'das kyi bcud dang dge mtshan thams cad 'chi med tshe'i bdud rtsi 'od zer kha dog sna tshogs pa'i rnam par spyan drangs /
khyed rang rnams kyi spyi bo nas zhugs /
lus kyi nang thams cad gang bas 'chi med tshe'i dngos grub thob /
mdun gyi tshe rdzas rnams la thim pas rdo rje tshe'i bcud len du gyur pa'i mos pa mdzod /
ces dang mda' dar g.yob la /
hrIH
'od gsal chos sku'i pho brang nas //
longs spyod yongs rdzogs sprul pa'i sku //
'chi med pad+ma thod phreng rtsal //
rtsa gsum rgya mtsho'i 'khor dang bcas //
sgrub la tshe dbang mchog stsol phyir //
thugs dam bskul lo dbyings nas bzhengs //
rnal 'byor bdag cag 'khor bcas kyi //
bla tshe chad nyams yar ba dang //
phyi snod 'byung ba bzhi yi bcud //
nang bcud 'gro ba'i tshe bsod dpal //
gsang ba rgyal ba sras bcas kyi //
mkhyen brtse nus pa'i yon tan kun //
'od zer bdud rtsi'i rnam par sdus //
bdag dang sgrub pa'i rdzas la stims //
rgas med lang tsho'i dngos grub stsol //
nad med bde ba'i dngos grub stsol //
'chi med tshe yi dngos grub stsol //
ye shes mchog gi dngos grub stsol //
oM AHhU~M badzra gu ru pad+ma sid+d+hi a yu She hU~M nr-i dzaH
zhes tshe 'gugs bskul /
tshe'i 'brang rgyas thogs la /
de ltar tshe 'gugs shing bcud bsdus nas sku'i dbang bskur ba'i slad du tshe'i 'brang rgyas 'di nyid rtsa gsum tshe lha rab 'byams su gsal ba khyed rang rnams kyi spyi bor spyan drangs shing byin gyis brlabs pas thugs ka nas 'od zer 'phros /
'khor 'das lam gsum gyi bcud dang dwangs ma dge mtshan ma lus pa 'chi med tshe'i bdud rtsi'i rnam par spyan drangs /
spyi bo nas zhugs /
lus kyi nang thams cad gang /
dus ma yin pa'i 'chi ba'i 'jigs pa bag chags dang bcas pa sbyangs /
sku rdo rje 'chi med tshe'i dngos grub ma lus pa thob pa'i mos pa mdzod /
tshe bum spyi bor bzhag la /
oM/
bkra shis 'od gsal snying po'i bum pa na //
'chi med pad+ma tshe yi lha tshogs bzhugs //
deng 'dir skal ldan khyod la dbang bskur bas //
mi phyed rdo rje sku yi tshe thob shog
/oM AHhU~M badzra gu ru pad+ma sid+d+hi A yu She hU~M nr-i dzaH
kA ya a b+hi Shiny+tsa oM/
tshe yi bdud rtsi thogs la /
gsung gi dbang bskur ba'i slad du 'khor 'das brtan g.yo'i dwangs bcud ma lus pa thams cad byang chub sems kyi bdud rtsir 'khyil pa 'di nyid mgrin par bzhag cing myangs pa la brten nas las rlung gi 'ching ba dbu ma'i dbyings su thim ste /
gsung rdo rje mi shigs pa nA da'i srog tu gyur pa'i mos pa mdzod /
AH
'khor 'das brtan g.yo'i dwangs bcud ma lus kun //
'chi med byang chub sems kyi bdud rtsir bskyil //
deng 'dir skal ldan khyod la sbyin pa yis //
'gag med pad+ma gsung gi tshe thob shog
/sngags mthar /
wA ka a b+hi Shiny+tsa AH
zhes brjod cing mgrin par bzhag la bdud rtsi sbyin /
tshe ril thogs la /
thugs kyi dbang bskur ba'i slad du srid pa dang zhi ba'i tshe bcud ril bu'i gzugs su shar ba snying gar bzhag cing myangs pa la brten nas snying dbus mi shigs pa'i thig ler ro gcig tu 'dres /
lus kyi zungs dang sems kyi rten du gyur te ye shes rdo rje'i srog la dbang thob pa'i mos pa mdzod /
hU~M/
srid zhi'i snying po mi 'gyur tshe yi rdzas //
byang chub sems kyi thig ler dbyer med pa //
deng 'dir skal ldan khyod la sbyin pa yis //
'od gsal snying po thugs kyi tshe thob shog
/sngags mthar 
tsit+ta a b+hi Shiny+tsa hU~M/
zhes brjod cing snying khar bzhag la ril bu sbyin /
rgyas gdab par bya ba'i slad du tshe mda' rin chen 'bar ba spyi bor rgya gram du bkod pas lus la rdo rje'i go cha zhu lugs su gyur te tshe srog rdo rje'i brag ltar brtan par byas pa dang lhan cig tu 'od gsal gnyug ma khyab gdal gyi dbyings su mnyam par bzhag pas cis kyang mi chod mi shigs pa 'chi med gdod ma'i gnas lugs mngon du gyur pa'i mos pa mdzod /
a /
spros pas srid zhir khyab pa'i tshe //
bsdus pas thig le nyag gcig klong //
'pho 'gyur med par rgyas btab pas //
ye shes chen po'i srog 'grub shog
/dz+nyA na badzra rak+Sha a a /
zhes brjod cing tshe mda' spyi bor rgya gram du bzhag
/spro na mtha' rten bkra shis rtags rdzas sna bdun bcas sbyin /
gang ltar yang shis brjod rgyas par bya /
dam tshig khas blang /
gtang rag gi maN+Dal lus longs spyod 'bul ba /
dge ba bsngo ba rnams spyi ltar bya'o //
gsum pa rjes ni /
tshogs la rol zhing lhag ma gtong ba nas bzung bkra shis kyi bar las gzhung ltar byas pas grub bo //
zhes pa'ang sprul pa'i gter chen mchog gyur bde chen gling pas bkra shis pa'i lha rdzas /
gter byon rang byung rdo rje sems dpa'i me long bcas 'di lta bu zhig bris shig ces bka' bstsal rin po che'i phreng ba spyi bor phebs pa gus pas mchod kyang snyom las kyi ngang du yun ring por thal ba /
slad nas don gnyer can du mas kyang yang yang bskul ba'i bzhed skong du mtsho skyes bla ma dgyes pa'i 'bangs pad+ma 'od gsal mdo sngags gling pa'i sdes stan thog gcig tu shar mar spel ba'i dge bas mkha' khyab kyi 'gro kun smin cing grol ba'i rgyur gyur cig
/sarba dA mang+ga laM b+ha ba tu ///
/
