@#//
pad+ma dbang chen yang gsang khros pa'i rdzogs rim ye shes gsang lam zab mo bzhugs so //
rgya gar skad du /
pad+me shwa ra ma hA g+hu ya kro ta dz+nyA na g+hu ya nA ma /
bod skad du /
pad+ma dbang chen yang gsang khros pa'i rdzogs rim ye shes gsang lam zhes bya ba /
bcom ldan 'das pad+ma dbang chen la phyag 'tshal lo //
dpal chen yang gsang khros pa yi //
rdzogs rim ye shes gsang lam zab mo bstan pa ni //
dbang thob lung bstan man ngag can //
bskyed rim bsnyen pa mthar phyin bya //
rdzogs rim gsang ba'i lam khrid ni //
sngon 'gro dngos gzhi rjes dang gsum //
sngon 'gro rim pa rnam pa lnga //
dang po skyabs 'gro sems bskyed dang //
gnyis pa rdo rje sems dpa' yi //
sgom bzlas yig brgya zhag bdun bzla //
tshogs rdzogs phyir du maN+Dal 'bul //
bzhi pa mi rtag dran bskul gyis //
skyo shas nges 'byung bsgom par bya //
lnga pa bla ma'i rnal 'byor bsgom //
de rnams gsang sngags kun dang mthun //
re re la ni zhag gsum lnga //
bdun nam bcu bzhi nyer gcig bsgom //
de nas rigs drug 'khrul pa yi //
las snang spyad la ru shan dbye //
rigs drug sems can sdug bsngal rnams //
rim par sbyang zhing nyams dang sbyar //
dmyal ba'i tsha grang sdug bsngal dang //
yi dwags bkres shing skom pa dang //
byol song blun rmugs sdug bsngal dang //
mi la skye 'chi'i sdug bsngal dang //
lha ma yin la 'thab rtsod sdug bsngal dang //
lha la pham ltung sdug bsngal rnams //
rim par bsam zhing las rnams bcad //
ru shan gcad par bya bar gces //
de nas dang po sems kyi byung sa dang //
bar du gnas sa tha mar 'gro sa bsam //
byung sa med na rgyu med ci la srid //
'gro sa med na blo gtad gang la byed //
nges par go na sems kyi ngo bo 'di //
dang po byung sa med de nam mkha' 'dra //
sa gzhi rang yang stong pa'i ngang las grub //
sems kyi gzugs dang kha dog dbyibs rnams ni //
ngos bzung med de stong pa'i rang rtags yin //
sna tshogs cir yang 'char ba 'khrul pa'i lam //
tha ma sems kyi 'gro sa ga la srid //
dper na 'jig rten thams cad 'jig pa'i tshe //
stong pa chen po'i ngang du thim //
nam mkha' stong pa dag la 'jig rgyu med //
de bzhin lus dang 'dzin pa'i lus snang 'jig
/stong par 'gro ste sems 'di stong pa med //
mdor na sems kyi ngo bo gsal stong yin //
rang rig ma bcos spros bral ngo bor ltos //
rig pa rang gsal chos nyid rnal ma yin //
gsal stong dbyer med rtag chad mtha' dang bral //
snang stong dbyer med phyogs lhung gol sa chod //
ma rig mun sel ye shes sgron me spor //
dgos 'dod kun 'byung nor bu bsam 'phel 'dra /
khro rgyal rta mchog gsung dbyangs chos sgra sgrog
/sgra dbyangs rgyal pos ye shes gsang lam ston //
sangs rgyas chos sku snying gi dkyil na yod //
ye shes zang thal byad kyi dkyil na yod //
longs spyod rdzogs sku klad pa'i dkyil na yod //
sprul pa'i sku ni rgyungs pa'i dkyil na yod //
de yang me long man shel 'dra 'bag dang //
rgya dar smug po la sogs legs par bstan //
phyi nang gsang ba'i ngo sprod rim pa bstan //
dang po thig le thig phran za ra tshags //
lcags sgrog lta bu nya mig lta bu dang //
'od rnams gyen 'greng rtsibs shar mdung tshugs dang //
sgra chen 'ur sgra drag po sgrog pa dang //
zer lnga mtshon cha'i phung po lta bu dang //
sgra 'od zer gsum mngon sum gsal bar mthong //
de la nyams len sgril nas bltas pa yis //
rnam dag dbyings kyi sgron ma gsal bar mthong //
de la brtson 'grus bskyed pas nyams len bya //
'od lnga'i nang nas zhi khro'i lha rnams 'char //
dang po gtsug tor de nas phyed sku dang //
sku rnams yongs su rdzogs pa shar ba'i dus //
'od lnga ye shes rnam pa lnga ru grub //
zer lnga thugs rje'i sprul par shes pa dang //
sgra chen chos nyid rang sgrar shes pa dang //
rig pa rang gi 'od dang sku la thim //
'khrul snang rang dag ye shes chen por rgyas //
rang rig chos sku ka dag sa la gnas //
sku gsum lhun grub 'bras bu mngon du gyur //
skye 'chi med pa rdo rje lta bu'i sku //
phung po 'ja' lus rdo rje lta bur 'gyur //
gsung mchog tshe dbang rig 'dzin thob par 'gyur //
ka dag lhun grub dpal chen go 'phang thob //
chos dbyings gsang chen rol pa'i pho brang du /
khro rgyal sku dang gnyis med lhun gyis grub //
pad+ma dbang chen ye shes gsang ba'i lam //
rnal 'byor mchog gi lam chen yongs rdzogs bstan //
zhes gsungs so //
pad+ma dbang chen gyi rdzogs rim ye shes gsang lam chen po rdzogs so //
sa ma ya /
rgya rgya rgya /
!
bcom ldan 'das dbang gi rgyal po la phyag 'tshal lo //
o rgyan pad+ma 'byung gnas la rgyal po khri srong lde'u btsan gyis zhus pa /
kye o rgyan chen po lags /
dpal chen yang gsang khros pa yi //
rdzogs rim pad+ma gsang lam gyi //
nyams len rim pa gsung du gsol /
gu rus bka' bstsal pa /
chos rgyal chen po legs par gson /
rang gi lus la ye shes chen po gnas pa ni /
shel dang me long rgya dar smug po rnams la brten nas /
bla mas phyi nang gsang ba'i ngo sprod byas pas /
rang la gnas pa'i sku dang ye shes dang /
sangs rgyas kyi zhing khams rnam dag mngon sum du mthong ngo //
rdo rje sems dpa'i me long la bltas pas /
sangs rgyas sku lnga'i 'od khyim dang bcas pa 'char ro //
kye /
rgyal po chen po lags /
rnal 'byor pa phung po lhag med du mngon par rdzogs par sangs rgyas par 'dod na /
rang gi snying nang na 'od kha dog lnga'i dkyil na sangs rgyas rigs lnga'i dkyil 'khor sku yungs 'bru tsam la /
rkyen sna tshogs cer grol du bzhugs so //
sku de yang ngo bo gsal la zang thal 'dzin rtog bral ba'i ye shes yod /
'khrul snang 'gag pa'i dus su sku chen po ri rab tsam lta bu'am /
chung ngu yang 'char bas /
de la mi skrag par ngo shes pas chog go
/rang gi rig pa 'od lngar 'du 'bral med par bzhugs /
de rang ngo rang gis shes pas /
sangs rgyas kyi sku thob pa yin no //
sangs rgyas kyi sku gsal la rtog pa med pa /
snang la rang bzhin med pa /
bde ba rgyun chad med par bzhugs so //
rang gi klad pa'i nang na /
sangs rgyas he ru ka khro bo'i sku rigs lnga khrag 'thung gi lha tshogs thams cad bzhugs so //
rang gi lus la sangs rgyas bsam gyis mi khyab pa yod do //
thog ma'i sangs rgyas 'od mi 'gyur ba /
ye shes kyi sku la gsal 'grib med pas /
rang rig 'od kyi phung po mer mer ba /
rang 'od la 'char nub med pa /
dus gsum rgyun du yod do //
rig pa mig nas 'thon nas /
'khrul snang ye shes su 'char /
rang 'od rang gis shes nas 'od la thim na /
las dang bag chags sbyang mi dgos pa yin no //
kye rgyal po lags /
chos sku'i rtags ni /
rang gi rig pa ma 'gags pa'i wal le ba 'di kho na'o //
longs sku'i rtags ni /
me long la bltas pas longs sku mthong ba yin no //
sprul sku'i rtags ni /
rang gi mig dang ba spu'i bu ga nas mdangs 'char ba yin no //
chos sku nyams su blang ba ni /
phyi'i nam mkha' bar snang stong pa phyogs gang du yang ma lhung ba 'di yin no //
nang gi nam mkha' snying dang mig gnyis 'brel ba'i dang sang nge ba 'di yin no //
gsang ba'i nam mkha' ni snying nang na gnas te nyams su len pa'i dus su /
nyon mongs rnam rtog gis ma bslad par shes pa hur re /
rjen ne ba /
gzung 'dzin ma zhugs pa 'di kho na yin pas /
nam mkha' gsum gyi gdams pa'o //
rig pa mig la gtad /
mig bar snang la gtad /
ye shes kyi snang ba lhug par 'char ro //
longs sku'i nyams len la /
man shel gyi nang du rigs lnga'i sku la blta'o //
sprul sku'i nyams len ni /
sgra dang 'od zer la blta'o //
sgra ni rna ba bkag la blta'o //
'od ni srid pa'i me long la blta'o //
zer ni nyi ma'i snying po la blta'o //
rtsa ni ro ma rkyang ma dbu ma gsum mo //
de yang ro ma ni snying yin la /
gnyid du song ba dang /
dbugs chad tsa na dar cig ro 'dra 'thibs pas na'o //
rkyang ma ni mig yin te /
de yang rig pa mig la gtad /
mig bar snang la gtad pa'i dus su rnam rtog gis mi bsgrib par rtog med kyi rig pa rkyang par 'char ba'o //
kun 'dar ma ni /
snying dang glo ba kha sna 'brel pa na /
dbugs kyi rta la sems kyi mis zhon nas /
rtog pa kun tu rgyu ba na /
rtsa kun 'dar ma 'grim pa yin no //
bar do'i dus su dug lnga'i lam la zhag lnga 'grim /
de'i dus su 'od dkar po bkrag med cig 'char /
de la shes pa zhugs pas lha'o //
'od sngon po lha ma yin no //
'od ser po mi'o //
'od dmar po yi dwags /
'od sngo nag byol song /
'od nag po dmyal ba ru skye'o //
'gro drug gi 'od la shes pa zhugs pas /
skad cig ma gnyis pa la /
las kyi dbang gis mun pa'i rgyal khams su bsdu'o //
de nas zhag bdun nas mun pa sangs nas /
lhan cig skyes pa'i lha dang 'dres /
gshin rje'i gan du khrid de las kyi me long bstan nas /
rde'u dkar nag brtsis pas de dus sgrim pa gal che'o //
tshe 'das des rang snang 'od lngar ngo shes na sangs rgyas nas /
'gro drug gi gnas su 'khyams mi srid do //
sangs rgyas rang gi snying nang na bzhugs pa sha khrag gis btums kyang mi thub par rang gi mig lam na mthong zhing gsal ba 'di sangs rgyas kyi sku zang thal du bzhugs pa yin /
rig pa skye shi dang mdun rgyab med par /
yul dang shes pa gnyis su med pa'i yon tan no //
rang gis mthong ba 'di ka chos sku
/rna bas thos pa'i sgra dang /
lces ro dang /
lus kyis reg bya dang /
dga' bde myong ba thams cad chos sku yin par ngo shes par gyis shig
/rnam par rtog pa thams cad rang rig tu rang gis snang /
rang gi rig pa rang log tu rgya mtsho dang chu bran ltar sangs rgyas pa yin no //
rang 'od lnga pa rang la gsal /
rang 'od kyi ngang du dag nas man shel dang snang ba ltar 'tshang rgya'o //
tshig las 'das nas /
rang snang gi sku las sangs rgya'o //
gcig shes pas yul ye shes su sangs rgya'o //
gzugs las 'das nas chos sku stong pa'i ye shes su gsal /
'od lnga'i phung por bzhugs pa yin no /
rig pa ye shes kyi snying po can du gnas so //
don de la bsgom mi dgos /
zhes dang po'i sangs rgyas pad+ma rgyal pos bka' bstsal to //
zhes gsungs so //
rgyal po dgyes nas gser gyi pa tra gsum phul lo //
dpal yang gsang khros pa'i rdzogs rim rdzogs so //
sarba mang+ga laM//
!
//rta mgrin gyi dbang bzhi'i khrid kyi zin bris bzhugs so //
blo gros mnyam med zab mo'i gnas lugs rtogs //
thugs rje mnyam med 'gro la bu bzhin brtse //
phrin las mnyam med nam mkha'i mtha' dang mnyam //
bka' drin mnyam med bla ma'i zhabs la 'dud //
bla ma'i rtogs pa nam mkha'i dkyil 'khor du //
thugs rje tshad med chu 'dzin 'khrigs pa las //
zab lam char pa'i rgyun gyis bdag blo'i zhing //
bangs bar byas nas byung ba 'dir bkod bya //
pad+ma dbang chen gyi lam bskyed rdzogs gnyis kyi sgo nas nyams su len pa la /
sbyor ba dang /
dngos gzhi /
rjes gsum las /
sbyor ba ni /
dkon mchog gsum gyi yon tan dran pa'i sgo nas /
sgo gsum gcig tu dril nas /
sems dang 'dres nges pa'i skyabs 'gro ci mang byas la dmigs skor gcig
/de nas dal 'byor rnyed par dka' ba bsam pa la dmigs skor gcig
/de nas 'chi ba mi rtag pa bsgom pa la dmigs skor gcig
/de nas 'khor ba'i nyes dmigs bsgom pa la dmigs skor gcig
/de nas las rgyu 'bras bsam pa la dmigs skor gcig
/dkar po la 'bad pa dang /
nag po la nges 'byung bsgom pa la /
'dor len phyin ci ma log par bya ba bsam pa bsgom pa la dmigs skor gcig
/de nas rang gi rtsa ba'i pha ma'i drin dran pas de la snying rje rgyas pa blo dang 'dres nges pa gcig bsgom /
de la bcos min gyi shas mi bzod pa lta bu re skyes pa dang /
mthar sems can thams cad la bsgom /
theg chen gyi rtsa ba zin pa yin pas gal che /
las dang po pa la 'di yan chad myong ba thon pa re byed dgos pas dmigs skor gcig byed /
de nas bdag med rnam gnyis kyi lta ba dran par byas la de'i steng du 'jog pa la dmigs skor gcig
/de yan sngon du 'gro ba'o //
yun bsring ngo //
dngos gzhi la /
sdig pa sbyong ba ni /
bdag dang sems can thams cad kyi spyi bo'i steng du /
pad+ma dang zla ba'i gdan la /
snang ba mtha' yas sku mdog dmar po pad+ma dang dril bu 'dzin pas yum la 'khyud pa /
gnyis ka'ang skyil krung gis bzhugs pa dar dang rin po ches brgyan pa'i spyi bor oM/
mgrin par AH
thugs kar hU~M/
de las 'od 'phros pas /
sangs rgyas dang byang chub sems dpa' thams cad spyan drangs nas gnyis su med par thim /
spyi gtsug tu pad+ma la rdo rje phyed nub pas mtshan pa'i rgyas gdab par bsam /
bcom ldan 'das bdag dang sems can thams cad kyi sdig sgrib rtsa ba nas dag par mdzad du gsol /
zhes gsol ba btab pa'i tshul gyis snang ba mtha' yas kyi yi ge brgya pa bgrangs pas thugs rgyud bskul /
sbyor mtshams nas bdud rtsi'i rgyun babs /
spyi gtsug nas zhugs /
lus thams cad gang /
sdig pa dang sgrib pa thams cad 'og sgo nas nag nur gyis thur du thon nas sangs kyis dag par bsam mo //
mthar snang ba mtha' yas yab yum 'od du zhu ba rang gi spyi gtsug tu thim pas rang dang dbyer med par bsam la de'i ngang du bzhag pa dmigs skor gcig
/de nas tshogs gsag pa ni /
rang gi mdun smin mtshams su rat+na'i khri'i steng du pad+ma dang nyi ma'i gdan la rtsa ba'i bla ma bcom ldan 'das pad+ma dbang chen yab yum du bsam /
de la brgyud pa'i bla ma dang yi dam sangs rgyas byang chub sems dpa' thams cad spyan drangs pa bstim /
dus gsum sangs rgyas kun gyi ngo bor mos par byas la de la gus 'dud drag po bya /
maN+Dal rgyas pa rang gi lus longs spyod thams cad ltos pa med par 'bul /
gsol ba drag po blo bcos ma ma yin pa'i sgo nas rgyas bsdus gang rung gi sgo nas btab mthar bla ma 'od du zhu /
rang gi spyi gtsug tu thim pas /
byin gyis brlabs par bsam la spros med du bzhag go /
lta ba gtan la 'beb pa la slob dpon pad+mas /
kun rdzob sgra dbyangs 'byung ba'i gnas dag ni //
bdag nyid las sprul rdo rje lta bu'i dbu //
gsungs pa la brten nas /
rta skad de rang gi ya rkan ma rkan /
mgrin pa sogs gang nas byung ba ltas shing rtsad bcad pas /
rang gi blo 'khrul pa'i snang ngor 'byung /
de la brten nas kun rdzob sgyu ma tsam du sgra dbyangs de byung 'dug
/yang brtags shing dpyad pas 'khrul gzhi'i sems ma grub 'dug na gzhan lta ci smos snyam du blo thag chod par rang ngo sprad do //
slob dpon pad+ma'i rta skad thengs gcig gi dgongs par /
rdo rje'i rta skad dpe ni nam mkhar bzhag
/nam mkha'i rang bzhin ma skyes ma 'gags pas //
snang srid kun kyang mtshon pas mya ngan 'das //
gsungs pas /
de ltar sgro 'dogs chod pa'i lta ba rnam dag de ma yengs par bskyang /
de'i ngang nas rdo rje theg pa'i lam thun mong ma yin pa /
bskyed rdzogs zung 'jug nyams su blang snyam pas /
rang skad cig gis pad+ma nyi zla dregs pa pho mo bsnol ba'i gdan la sngags tsam gyis dbang chen zhal gsum phyag drug pa yum dang bcas pa lam gyis bsgom mo //
de nas mdun du thang sku legs pa nye ring mtho dman ran par bkram la /
de la mig dang sems ma yengs par blta /
sku'i cha thams cad gsal ba dang /
logs su dmigs pa spos la sems bzung /
mi gsal na thang sku la yang dmigs pa spos kyin res 'jog tu bya /
mtshan mo rang dbang chen du bsgoms pa la gsal na de la sems bzung /
mi gsal na sku'i cha re re nas gsal gdab kyin bsgoms pa de la sems rtse gcig tu ma yengs par byed pa gal che'o //
gsal ba dang de la sems bzung ba'o //
de la cung zad goms pa dang /
rang dbang chen du gsal ba'i sku des 'jig rten gyi khams thams cad khengs par bsam zhing sems bzung che ba la sbyong ba'o //
phra ba la sbyong ba ni /
rang dbang chen gyi sku chung la dod pa mthe bong tsam mam /
nas rdog yungs 'bru tsam la sbyang zhing bsgom /
dngos po'i mtshan ma can la bslab pa ni /
rang ngam mdun du dbang chen gyi sku gsal ba dngos su grub yod yod po rtag rtag po zhig tu bsgom pa la bslab bo //
mang po sbyong ba'am /
spro ba la sbyong ba ni /
rang dbang chen du gsal ba'i thugs ka nas 'od zer 'phros /
snod kyi 'jig rten la phog
/gzhal yas khang du gyur /
sems can la phog pas dbang chen du gyur pa re re nas gsal gdab cing /
snod bcud dbang chen gyi zhing khams su bsgom /
bsdu ba ni snod bcud rim par dbang chen gyi thugs kar bsdu /
rang yang thugs ka'i sa bon la bsdu /
de yang mi dmigs par bsgom /
yang snod kyi 'jig rten gzhal yas khang chen po gcig tu bsgom /
de'i nang du rang dbang chen lha skur gyur pas khengs shing gsal bar bsgom /
yang gzhal yas khang mthe bong tsam gyi nang du dbang chen sku chen por bsgoms la gzhal yas khang chen por ma song /
sku chung du ma song bar yangs dog med par bsgom /
yang gzhal yas khang che la sku chung ba sngar bzhin bsgom /
yang sna rtser gzhal yas khang lha dgu yungs 'bru tsam la sems bzung ngo //
de nas bskyed pa'i rim pa sku gsum dang bskyed rdzogs zung 'jug la sogs par ngo sprad pa ni /
snang srid 'khor 'das thams cad ye gdod ma nas rnam par dag cing /
'dus ma byas nam mkha' lta bur spros pa'i mtha' thams cad dang bral ba /
yod med rtag chad gang gi yang phyogs su ma lhung zhing khas len dang bral ba de ni chos sku'o //
de lta bu'i ngang la chu zla'am /
me long gi gzugs brnyan nam /
'ja' tshon ltar dbang chen gyi skur gsal ba ni longs sku'o //
de'i thugs ka sogs cha gang nas kyang rung 'od zer ram sku spro ba ni sprul sku'o //
dbang chen gsal ba ni bskyed pa /
de'i rang bzhin med par shes pa ni rdzogs pa'o //
de gnyis dbyer med pa ni zung 'jug go
/zhib tu bskyed rdzogs zung 'jug dang yang dag pa'i lta ba shog dril du shes par bya'o //
'di yan bum dbang gi lam mo //
bzlas pa'i rnal 'byor ni /
rang dbang chen du gsal ba'i lte bar pad+ma 'dab ma brgyad pa de'i lte bar hrIH
'dab ma brgyad la rtsa sngags kyis bskor bar bsam /
de las 'od zer dmar po 'phros pas /
sna bug nas sor bzhi tsam gyi bar du byung /
'phags pa mchod /
sems can gyi don byas nas nang du rngubs /
rang gi sdig sgrib sbyangs /
mchog thun mong gi dngos grub thob par bsam /
sngags yid kyis bgrangs pa dang /
rlung phyir 'gro ba nang du rngubs pa dang /
gnas pa gsum du bstun la ma yengs par sems gtad pa la slob bo //
de nas gsang dbang gi lam tsaN+Da lI bsgom pa la bslab pa ni /
lus rnam snang gi chos bdun nam /
me thab drug 'ching gang rung bya /
rlung drag la ring ba lan gsum bsal lo+o //
de nas dal la ring bas nang du rngubs la lte 'og tu mchil ma dang bstun la mnan /
'og rlung drangs thub tshad du rlung sems lte 'og sor bzhi tsam gyi tshad du gcig tu dril nas bzung /
mi thub pa dang dal bus gtang ngo //
de nas me dmigs bco brgyad pa las thog mar   rtsa ba byin rlabs kyi drod ni /
rang dbang chen du mos pa tsam gyis 'og gi gdan sra ba mkhregs pa'i steng du bzhugs pa'i spyi gtsug tu rin po che'i khri'i steng du pad zla'i gdan la rtsa ba'i bla ma 'od dpag med skyil krung gis bzhugs pa /
sku lcid dang ldan pa la mos gus drag po byas pas je lci la song nas rang mnan pas drod 'bar bar bsam /
gnyis pa 'byung ba bem po'i drod ni /   gzhi rtsa ba byin rlabs kyi drod /
phyi 'byung ba bem po'i drod /
nang 'byung ba sor bzhag gi drod /
rang lus rdza ma chen po lto ba khog che bar bsgom /
gsum pa 'byung ba sor bzhag gi drod ni /   tsaN+DI'i rtsa ba'i sdong po de la'ang phyi /
lus kyi rdza ma la nang phru ma phus btab pa ltar dmar seng nge ba /
skam thag ge ba /
tsha hu re ba gcig bsgom /
bzhi pa tsaN+DI la /
rtsa ba'i sdong bu rkang mthil du gzab chung gi raM kha dog dmar po tsha hrid pa bsgom /
lnga pa ni /   me 'bar ba'i dmigs pa ni /
raM maM dmar po gnyis las me lce sor bzhi tsam du thon par bsgom /
drug pa ni /   me cher 'bar ba'i dmigs pa ni /
me lce je ring la sgyid khung du sleb pa tsam du bsgom /
bdun pa dmigs pa ni /   'dros pa'i dmigs pa /
me sum mdor thi li li bsgom /
brgyad pa tsha skam lta bu'i dmigs pa ni /
bsnol mtshams khong du song bas khog pa tsha hur tu song bar bsgom /
lte bar sor bzhi tsam ma sleb pa'o /   nang srog shing gi dmigs pa /
dgu pa ni /
tsha skam lta bu gcig tu 'dus pa'i rtse mo la me 'od kyi gong bu bya ma sar gyi sgo nga tsam gcig hu re bsgom /
bcu pa ni /
me rdo rje rgya gram gyi dmigs pa ni /
lte bar me'i rdo rje rgya gram raM bsgom rtse mo drug tu tsha ngar dang ldan pa'o //
bcu gcig pa ni /
me rdo rje rgya gram de las rtse mo drug tu me nar byung bar bsam /
bcu gnyis pa me lce de rnams la lus kyi phyi nang nas thur du thal lus la 'khril te babs pas rkang mthil du song /
de nas yar log me lce rnams gcig tu 'dus nas gsang gnas su thig le 'bar ba'o //
bcu gsum pa ni /
me tsha skam bsnol mtshams bya ma sar gyi sgo nga tsam /
rdo rje rgya gram rnams dkyil gnas phar phug me lce nar song /
rdo rje rgya gram gyi steng du tsha ring ring ba bsgom mo //
bcu bzhi pa ni /   'bar ba'i dmigs pa /
me lce lkog mar sleb tsam du bsgom /
bco lnga pa ni /   rab tu 'bar ba'i dmigs pa /
nyi ma'i dal gyi dmigs pa /
me lce mgrin par sleb tsam du /
thod pa'i nang tsha 'u ru ru yod par bsgom /
bcu drug pa /   srog shing gi dmigs pa /
me lce tshangs bug na yar yod par bsgom /
bcu bdun pa ni /   rab tu 'bar ba'i dmigs pa /
nyi ma'i dal gyi dmigs pa /
lus kyi phyi thams cad nyi ma'i dal me long tsam gyis khyab nas yod par bsgom /
bco brgyad pa ni /   nye ba'i dmigs pa ni /
khog pa'i srog shing lta bu las me byung 'od zer ba spu lta bu zi thib phyir thal byung /
phyi nyi ma'i dal kyang me'i 'od zer ba spu tsam pa ba /
spu'i grangs dang mnyam pa nang du song nas lus thams cad drod du 'ur re yod par bsgom /
zhib tu me dmigs bco brgyad par blta'o //
rta mchog rol pa dang /
gshin rje gdong drug dang /
tshe bdag nas gsungs pa'i tsaN+Da lI/
'khor lo gnyis la brten pa nyams su blang ba ni /
rang yi dam du gsal ba'i khog pa stong pa dmar seng nge ba bsgom /
de'i dbus su rtsa dbu ma chos bzhi ldan phra seng nge ba gcig spyi gtsug nas gsang gnas su zug pa /
de'i g.yas su ro ma dmar mo rak+tas gang ba /
g.yon du rkyang ma dkar mo khu bas gang bar bsgom /
sbom phra the chung tsam pa dbu ma dang 'dra bar bsgom /
lte bar rtsa 'dab drug cu rtsa bzhi dmar po lte ba a shad kyi rnam pa lta bu 'dab ma brgyad la a ka tsa Ta ta pa ya sha
/'dab ma phyi ma la kA li phrag gnyis thig le dmar po'i rnam par bsgom /
snying khar hU~M/
mgrin par A+oM/
spyi bo'i rtsa 'dab sum cu rtsa gnyis la lte ba la haM dkar po mgo thur du lta ba'i 'dab ma la A li phrag gnyis kyis mtshan pa /   rtse thams cad gyen la blta ba /
thig le'i rnam pa rtsa thams cad byang chub sems kyis gang zhing thur du blta bar bsgoms la /
rlung steng 'og kha sbyar bas lte ba'i a shad las me byung /
g.yas ro ma nas yar song /
hU~M dang oM dmar por gyur haM la reg ma reg tsam las byang chub kyi sems rkyang ma nas skya na ra ra byung /
oM dang hU~M yang dkar por gyur /
a shad la reg tsam gyis yang me 'bar /
snying ga'i hU~M dang mgrin pa'i A+oM dmar por gyur /
haM zhu byang sems mar babs pas me de nyid snying gar rak+ta'am /
me sen mo tsam mam /
byang sems cog sgong tsam la sems bzung bas bde stong gi nyams skye'o //
yang na byang chub kyi sems dkar dmar sran ma gshag pa tsam kha sprad pa la sems bzung zhing rlung kha sbyor /
rtsa 'dab bzhi la sbyong ba ni /
lte bar rtsa 'dab drug cu rtsa bzhi pa'i lte ba la a dmar po 'dab ma brgyad a ka tsa Ta ta pa ya sha
/phyi rim la kA li phrag gnyis thams cad kha dog dmar po yig mgo gyen du bstan pa /
snying khar rtsa 'dab brgyad pa'i lte bar hU~M sngon po phyogs bzhir b+h+rU~M aM dzri khaM/
mtshams bzhir lAM mAM pAM tAM/
thams cad kyang kha dog sngon po mgo thur du blta ba /
mgrin par rtsa 'dab bcu drug pa'i lte ba la aM/
'dab ma bcu drug la A li bcu drug kha dog dmar po thams cad kyang mgo gyen la blta ba /
spyi gtsug tu rtsa 'dab sum cu rtsa gnyis kyi lte ba la haM dkar po mgo thur du blta ba /
'dab ma rnams A li phrag gnyis thams cad kyang mgo thur du lta ba /
kha dog dkar po rnams gsal btab la rlung bum pa can bzung ba de yang steng rlung dal bus rngubs te lte 'og tu mnan /
de nas 'og rlung 'then pas lte ba'i a shad las me byung /
g.yas ro ma nas yar song snying kha dang /
mgrin pa'i rtsa 'dab rnams kyang me yi rang bzhin du song /
spyi gtsug gi yig 'bru haM dang bcas pa la reg pas byang sems zhu nas skya khrul byung /
g.yon rkyang ma nas babs /
mgrin pa dang snying kha'i rtsa 'dab rnams kyang byang sems kyis khengs par bsam la gsal gdab /
yang a shad las me byung dbu ma nas yar song /
snying ga'i rtsa 'dab dang mgrin pa'i rtsa 'dab rnams me'i rang bzhin du song /
spyi gtsug tu haM la reg tsam las byang sems sngar ltar babs snying ga dang mgrin pa gang /
lte ba'i dbus su byang sems dkar dmar reg tsam la sems bzung ba ni tsaN+Da lI'o //
dbang gsum pa'i lam /
rang dbang chen zhal gcig phyag gnyis par bsgom /
mdun du yum gar gyi dbang phyug ma gsal gdab /
'du shes gsum dang ldan pas gzugs la bslab pa /
sgra la bslab pa /
dri la bslab pa /
ro la bslab pa /
reg bya la bslab pa sogs bya /
de nas mkha' gsang byin gyis brlabs la /
tha mal pa'i chags pa spangs la lha'i nga rgyal dang ldan pas snyoms par zhugs la /
dbab pa /
bzlog pa /
bzung ba /
bkram pa la mkhas pa nyams su blang zhing /
mthar rdzogs pa'i ngang la bzhag go
/zhib tu zhal las dris /
dbang bzhi pa'i don lta ba'i dus su ngo sprad pa la nyams len mdzad do //
rjes bsngo bas rgyas btab bo //
zhes pa 'di slob dpon pad+ma'i rta skad thengs gcig gi dgongs pa dang /
bskyed rdzogs zung 'jug lta khrid sems bzung /
me dmigs bco brgyad pa la sogs rdzogs rim khrid kyi go rim du mdzad de gnang ba   bla chen chos dpal bzang po   kho bos zin bris su btab pa'o //
nyes pa rnams bla ma mkhas la bzod par mdzad du gsol //
\u0f80atsha //
//
/
