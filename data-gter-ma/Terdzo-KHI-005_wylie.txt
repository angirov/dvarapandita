@#//
thugs dam gsang ba'i lha mchog rdo rje phur pa thugs kyi thig le'i dbang skur bklag chog tu bkod pa ye shes bcud 'dren zhes bya ba bzhugs so //
bla ma dang dpal chen karma he ru ka la phyag 'tshal lo //
dbyings las skur bzhengs dbang sngon brjid pa'i rir //
mi gnas ye shes nyi zer 'bum 'phro bas //
sgo gsum 'pho bcas sgrib pa'i mun sel ba //
bla ma rdo rje gzhon nus rjes brtser mdzod //
gzhir gnas rdo rje bzhi yi sa bon ni //
sad byed rgyu dus dbang bskur 'phrul gyi gsang //
legs par 'byed byed brgyud pa'i phyag bzhes nyid //
'khrul med go sla'i tshig tu bsdeb par bya //
'dir o rgyan chos rje gling pa'i zab gter phur pa thugs kyi thig le'i rtsa ba'i dbang skur bsgrub pa la /
dbang thob dam tshig la gnas shing nye bar bsnyen pa snying rjes gzhan la phan par 'dod pa rdo rje slob dpon du 'os pa'i sngags pas /
gzhung las bshad pa'i sgrub gnas khyad par can nam /
yid mthun 'gal rkyen dang bral ba'i gnas der slob ma rjes su 'dzin pa'i bya bar 'jug pa la /
rgyas pa sgrub chen dang 'brel ma /
'bring po dbang skur nyin gcig ma /
bsdus pa bdag 'jug la bsgral dbang sbyar ba'i phyag srol gsum du mchis pa'i dang po ni dbang skur dkyus ma tsam la lag tu mi lon zhing /
phyi mas ni smin slob rtsa dbang gi go mi chod pas /
bar ma nyid 'dir 'chad par bya'o //
de'ang ras bris sam tshom bu'i dkyil 'khor la brten pa'i spros pa nyer bsdu'i dbang du byas te /
sngon 'gro
/dngos gzhi /
rjes kyi bya ba gsum mo //
dang po la lnga /
sa chog
/lha /
bum pa /
slob ma sta gon /
dkyil 'khor sgrub rdzas 'du bya ba'o //
dang po sa chog ni ras bris dang sgrub gnas rnying pa la mi dgos pas 'dir ma spros /
gnyis pa lha sta gon ni /
stegs bu khebs ldan gyi khar maN+Dal dri bzang gis byugs pa la lha grangs dang mnyam pa'i tshom bu bkod /
mtha' skor du sman raka gtor mchod 'du byas la /
rang nyid skad cig gis chu las chu lbur bzhin du gnyug ma'i dpal chen po he ru ka yum dang bcas pa'i skur gyur par mos la /
kI la ya brgya rtsa bzla /
skyabs sems sngon du 'gro ba'i bka' bsgo nas bstod pa'i bar las byang gter gzhung dang /
mchod pa byin rlabs sogs chog sgrig nas sbyor ba rgyas bsdus dmigs phyed par byas la bzlas pa dang mchod bstod mdor bsdus bya /
gsum pa bum pa sta gon ni /
rnam rgyal bum pa mgul chings sngon po so lnga'i bcud ldan /
las bum mgul chings ljang gu kha rgyan gzungs rdor dung chu bcas 'du byas la rnam rgyal bum pa dkyil 'khor dbus dang /
las bum byang shar phyogs sam mdun du bzhag
/mchod gtor gyis bskor la bsang sbyang /
stong pa'i ngang las rin po che las grub pa'i bum pa tshad dang mtshan nyid thams cad yongs su rdzogs pa'i rnam par rgyal ba'i bum nang du 'khor lo sngon po rtsibs bcu pa'i lte bar /
e gru gsum mthing nag rab tu 'bar ba'i klong du pad+ma nyi ma ru dra dregs pa can gyi gdan la dpal chen po rdo rje gzhon nu yum mchog 'khor lo rgyas 'debs ma /
rtsibs bcur khro bo bcu yab yum khra thabs dang bcas pa /
phyogs bzhir sgo ma bzhi rnams sku mdog phyag mtshan rgyan dang cha lugs thams cad yongs su rdzogs pa so sor ma 'dres pa me long nang gi 'ja' tshon gsal ba ltar rnam par bkra ba /
las thams cad pa'i bum nang du pad+ma'i sdong po dang nyi ma la gnas pa'i khro bo bdud rtsi 'khyil pa ljang gu phyag gnyis thal sbyar gyi bar du bdud rtsi'i bum pa 'dzin pa /
khro bo'i chas thams cad dang ldan pa'o //
thams cad kyi spyi bor oM/
mgrin par AH
thugs kar hU~M/
de las 'od zer 'phros ye shes kyi 'khor lo mdun gyi nam mkhar spyan drangs badzra sa mA dzaH
hU~M/
dmigs med mkha' ltar dag cing khyab pa'i sku
/spyan 'dren gshegs su gsol bar mi dmigs kyang //
thugs rje'i ngang nyid chos skur dag pa las //
ye shes sgyu mar rol cing gshegs su gsol //
dzaHhU~M baM hoH
dam ye gnyis med du mos /
hU~M/
'bar ba'i dkyil 'khor khro chen lha tshogs la //
zhes sogs nas /
shab+da pU dza hU~M/
ma hA pany+tsa rak+ta ba liM ta pU dza hoH
zhes pa tsam gyis mchod /
hU~M/
srid gsum gdug pa bsgral ba dang //
nga rgyal zhen pa gzhom pa'i phyir //
rdo rje srin po'i tshogs bcas la //
rtse gcig gus pas phyag 'tshal bstod //
ces shwa lo ka gcig gis bstod /
gzungs thag drangs la /
bdag gi thugs las sngags kyi phreng ba ni //
bar ma chad par gzungs thag brgyud de song //
bum lha'i thugs kar phog pas thugs srog dang //
sbyor mtshams sku yi cha las bdud rtsi'i rgyun //
babs pas bum chur gnyis med ro gcig gyur //
ces mos la kI la ya dang las bum la /
oM badzra a mr-ita kuN+Da lI ha na ha na hU~M phaT kyi bdud rtsi 'khyil pa'i sngags ci nus bzla zhing /
mthar dung chos bdud rtsis sbags pa'i dri chu blug pa bum par /
oM AHhU~M gis phul bas /
rnam rgyal bum pa'i lha rnams chags pa chen po'i byang chub kyi sems su zhu ba bum chu dang gnyis med du gyur /
las bum gyi lha 'od du zhu ste chur thim pas de'i rdul phra rab kyi grangs snyed pa'i khro bor gyur pas phrin las mdzad par gyur par bsam la dkyil 'khor yol bas bsgribs te bzhag go
/bzhi pa slob ma sta gon ni /
bgegs gtor /
sta gon rdzas bzhi nyer spyod lnga sogs 'du bya /
zung du ma gyur pa'i slob ma rnams sgo drung du las bum gyi chus khrus bya /
phyag byas gral la 'khod /
bgegs gtor btang la srung 'khor bsgom /
las kyi rdo rjes me tog bkye bsdu byas la /
dang po kun slong 'chos pa ni /
'o /
nam mkha' dang mnyam pa'i sems can thams cad kyi don du khams gsum 'khor ba sdug bsngal gyi rgya mtsho chen po 'di las thar bar byas nas thar pa bla na med pa'i byang chub kyi go 'phang rin po che ci nas kyang 'thob par bya /
de'i phyir dpal chen rdo rje gzhon nu'i dkyil 'khor du 'jug pa'i sngon 'gro sta gon gyi chos zab mo zhu bar bgyi'o snyam pa'i mos bsam rnam par dag pa dang ldan pas gsan 'tshal /
de la rang gzhan thams cad kyis rnyed par dka' zhing /
rnyed pa don chen po dang ldan pa'i dal 'byor gyi mi lus rin po che chos bco brgyad dang ldan pa 'di nyid da res nyin gyi skar ma'am rgya mtsho'i gling gi yid bzhin gyi nor bu ltar lan gcig thob pa'i dus 'dir shes ldan gyi gang zag snying po len pa'i thabs la 'bad rigs te /
slob dpon chen pos rgyal sras lha rjer gdams pa'i bslab bya tha tshig gser phreng las /
spyir na bde 'gror skye ba ches nyung la :
de bas mi lus rin chen mchog tu dkon :
mi lus thob kyang chos thob srid pa tsam :
dal 'byor stong log ma gtong gsung gi sras :
zhes gsungs pa ltar rgyu dang ngo bo grangs dang dpe sogs rgyu mtshan dang gtan tshigs du ma'i sgo nas rnyed par dka' zhing /
rnyed pa de'ang /
brgya la srid pa'i dal 'byor thob na yang :
nam 'chi cha med glog gi rtse dga' bzhin :
nges med zhag dang za mas tshe 'dzad na :
chos la phyi bshol mi nyan gsung gi sras :
zhes gsungs pa ltar 'dus byas thams cad g.yo zhing 'jig pa'i chos kho na nyid yin pa'i phyir yun du gnas pa'i mthu skad cig kyang med par 'chi bar nges la /
shi ba'i 'og tu yang rang las gces shing snying du sdug pa'i mdza' bshes gnyen 'khor gnas grogs longs spyod su dang yang 'grogs pa'i dbang med par rang nyid gcig pu mar gseb nas spu nyag bton pa ltar dge sdig dkar nag gi las kho na tsam zhig lhan cig 'grogs la /
rnam par smin pa bde sdug rgyu 'bras kyi ngang tshul mi bslu bar nyams su myong zhing srid rtse nas mnar med kyi bar 'gal me'i 'phrul 'khor ltar 'khor bar 'gyur la /
de nyid sdug bsngal gsum gyi rang bzhin nyam thag 'thon par dka' ba sogs nyes dmigs dang skyon gyi 'byung gnas yin pas na myur ba nyid du thar pa dam pa'i go 'phang don du gnyer dgos shing de thob pa'i thabs su zab mo'i chos la 'jug par bya dgos /
de la'ang gang zag dman pa 'ga' zhig tshe 'di'i nad gdon zhi zhing tshe dpal snyan grags stobs 'byor tsam zhig re ba'i blos 'jug pa dang /
'ga' zhig ngan song gsum gyi sdug bsngal la zhe 'tsher bas de las lha mi'i rten bzang thob pa'i 'dod pas don du gnyer ba yod mod kyi /
de gnyis ka yang dag pa'i blo can ma yin te /
zhus len las /
'khor ba spel ba'i mnga' thang mtho gyur kyang :
rang gzhan gnyis phung gtan gyi sdug la sbyor :
dug 'dres 'bras chan longs su spyod dang mtshungs :
srid 'byor zhen pa spongs shig gsung gi sras :
zhes gsungs pa ltar yin la /
'o na ji lta bu zhig bya snyam na /
khams gsum gyi 'khor ba ni mtho dman gang du skyes kyang rnam mang sdug bsngal kho na'i rang bzhin du shes pas gnas skabs ltar snang gi bde ba sgrub pa'i rgyu 'bras kyi chos dang /
srid pa'i bde 'byor gang la yang ma chags pas snying po med pa sbun pa ltar nges pa zhig dang /
der ma zad ji skad du /
chos kyi rtsa ba byang chub sems gsum yin :
de nyid skyed thabs byams dang snying rje ste :
'jig rten 'di na sdug pa pha ma yin :
kun la pha mar shes mdzod gsung gi sras :
sems can yongs kyis bdag gi pha ma byas :
lan re ma yin kun tu byams pas bskyangs :
drin can mar gyur 'gro 'di sdug bsngal na :
'gro don thugs rje cher skyed gsung gi sras :
zhes gsungs pa bzhin theg pa 'og ma ltar rang nyid gcig pu thar 'dod kyi blos rang don zhi bde phyogs gcig tu zhen pa ma yin par sems can thams cad pha mar shes pa'i snying rje tshad med pas kun nas blangs te de dag thams cad byang chub snying por sbyor 'dod kyi bsam pa thun mong min pas gsang sngags zab mo'i chos don du gnyer ba zhig dgos /
de ltar bgyis na gnas skabs kyi bde 'byor mi 'dod kyang zhar la 'byung ba ni /
ji skad du /
dper na skyes bu la las 'bras bu'i phyir //
sA lu bskyed kyi sog ma'i phyir min yang //
sA lu rnyed nas sgrim pa med par ni //
sog ma'i phung po zhar la 'byung ba yin //
de bzhin byang chub 'bras bu 'dod pa'i phyir //
bsod nams sgrub kyi longs spyod phyir min yang //
sog ma'i phung po dag dang mtshungs par yang //
ma bsgrims bzhin du mi yi longs spyod 'grub //
ces 'jig rten na so nam don du gnyer ba dag 'bras bu'i zhor la sog phub 'byung ba chos nyid ltar /
byang chub don du gnyer na gnas skabs kyi phun tshogs shugs la 'grub tshul dpe dang bcas te gsungs pa ltar lags na /
de bas thar pa bla na med pa'i byang chub kyi 'bras bu don du gnyer ba yang dag bsam pa chen po dang ldan pas sngon 'gro sta gon gyi chos zab mo rnams rim par zhu ba'i yon du maN+Dal 'bul du gzhug
/de ltar maN+Dal phul nas gnyis pa gsol ba 'debs shing gnang ba sbyin pa ni /
thal mo me tog dang bcas te gsol ba 'debs pa 'di'i rjes zlos mdzod /
hU~M:
srid pa rdo rje sgrub pa'i lha :
dus gsum rgyal ba'i gdung gsob pa'i :
rig 'dzin bdag cag rnams la ni :
byang chub mchog tu sems bskyed zhu :
lan gsum /
de ltar gsol ba btab pas snod du dgongs nas spro ba bskyed cing gnang ba byin pa 'di la gsan pas khyab par gda'/
e ma dus gsum byon pa yi :
dpa' bos cho ga 'di mdzad pas :
byang chub spyod pa bla med thob :
bdud sde dpung bcas mi bzad bcom :
de phyir de ring khyod nyid kyang :
dpa' bo mchog gi rjes gzhug phyir :
rdo rje'i dbang bskur cho ga sbyin :
gsum pa skyabs su 'gro zhing sems bskyed pa ni /
de nas chos thams cad kyi 'jug sgo'am rmang gzhir gyur pa skyabs su 'gro ba'i slad du mdun gyi nam mkhar bla ma yi dam dbyer med dus gsum gyi dkon mchog skyabs yul kun 'dus su nges pa'i spyan sngar /
dgra gnyen ris su ma chad pa'i mar gyur gyi 'gro ba mtha' dag 'khor ba las bsgral phyir snying po byang chub ma thob bar du skyabs kyi snying por bzung ba'i blos 'di'i rjes zlos mdzod /
na mo /
dpal chen khrag 'thung sogs skyabs 'gro lan gsum /
de nas theg pa chen po'i lam gyi rtsa ba sems bskyed pa la spyir khams gsum gyi 'gro ba sgos las ngan gyi rang gzugs zhing bcu'i dgra bgegs 'di dag snying rjes bsgral 'dren gyis gzhan phan byang chub kyi go 'phang la bzhag par bgyi'o snyams pas 'di'i rjes zlos /
nam mkha'i mtha' khyab sogs kyis sems bskyed lan gsum bya /
bar 'dir gsar rnying gi dbang chog rnams las sta gon skabs sdom bzung yod med sna tshogs snang yang /
o rgyan chen po'i rgya gzhung rtsod med phur pa'i dkyil chog rdo rje las rim las sta gon skabs tshogs gsag sdom gzung rgyas par gsungs par ma zad dbang gzhung 'di ga'i dngos bstan gyi sta gon spro bskyed sdom bzung gnyis po 'dir snang ba ltar /
bzhi pa tshogs gsag cing sdom pa gzung ba ni /
slar yang tshogs kyi zhing de rnams la skyabs su 'gro ba dang /
bla na yod pa dang med pa'i mchod sprin rgya mtshos mchod pa dang /
zab lam gyi dngos grub thob pa la gegs byed kyi sgrib tshogs mtha' dag bshags pa dang /
rang gzhan skye 'phags kun gyi dge ba rma med pa la rjes su yi rang ba dang /
stong nyid snying rje'i snying po can gyi don dam byang chub kyi sems tshul bzhin du bskyed pa dang /
bde gshegs rgyal ba sras dang bcas pa rnams la lus ngag yid gsum ltos pa med par bran dang 'bangs su dbul bar mos pa dang /
thog med nas bsags pa'i dge tshogs ji snyed cig mchis pa thams cad gcig tu bsdoms nas 'gro kun byang chub snying po thob pa'i rgyur bsngo bar bgyi'o snyam pas rgyun bshags 'di nyid kyi rjes zlos mdzod /
rdo rje slob dpon sangs rgyas dpal //
sogs lan gsum /
de ltar tshogs bsags sngon du 'gro bas phyi nyes spyod sdom pa so thar gyi tshul khrims /
nang gzhan la phan pa sgrub pa byang chub sems dpa'i bslab bya /
gsang ba rang rgyud thabs shes dbyer med zag med bde ba chen po'i rang bzhin gcig tu sdom pa rig 'dzin sngags kyi sdom pa mtha' dag bsrung bar bgyi'o snyam pas 'di'i rjes zlos mdzod /
rdo rje gzhon nu'i dkyil 'khor 'dir :
so so thar pa'i sdom pa dang :
byang chub sems dpa'i bslab bya dang :
rig 'dzin sngags kyi dam tshig rnams :
deng nas bdag gis brtan por gzung :
lan gsum /
lnga pa gnas gsum byin gyis brlab pa ni /
slob dpon rdo rje gzhon nur gsal ba'i thugs ka nas ye shes kyi me 'od spros pas khyed rang rnams kyi phung khams sgrib gnyis bag chags dang bcas pa thams cad bsregs /
rig pa hU~M las he ru ka sngon po zhal gcig phyag gnyis rdo rje dang b+han+d+ha 'dzin pa'i skur gyur /
slob dpon gyis g.yon dril bu dang bcas dung zhal bzung /
g.yas rdo rje dang bcas pa'i srin lag gis dang por gnas gsum gyi thugs phyag mtshan gsal gdab phyir dpral ba nas bzung yas nas mar dri'i thig le bya zhing /
oM AHhU~M/
de'i dbus gsung yig 'bru gsal gdab /
slar mas nas yar reg cing /
hU~M AHoM/
de las sku rdo rje gsum gyi lha yongs rdzogs gsal 'debs phyir yas nas mar reg la /
oM AHhU~M zhes brjod /
de nyid tshig gis gsal gdab pa ni /
spyi bor zla ba'i gdan la oM las sku rdo rje dkar po 'khor lo dang dril bu 'dzin pa'i thugs kar oM dkar po /
mgrin par pad+ma'i gdan la AHlas gsung rdo rje dmar po pad+ma dang dril bu 'dzin pa'i thugs kar AHdmar po /
thugs kar nyi ma'i gdan la hU~M las thugs rdo rje sngon po rdo rje dang dril bu 'dzin pa'i thugs kar hU~M sngon po rnams kyis mtshan par gyur par mos la nga rgyal gzung ba 'di'i rjes zlos mdzod /
oM na maHsarba ta thA ga ta kA ya wA ka tsit+ta badzra swa b+hA ba At+ma ko\u0f85 haM/
zhes nga rgyal brtan par bya /
de ltar khyed rang rnams sgo gsum lha'i bdag nyid ye nas yin la /
de nyid yin par gsal btab phyir mchod pa'i yul du bzung ba yin pas de la slob dpon gyis mchod pa bgyis pa'i mos pa mdzod /
byas la nyer spyod so sor slob dpon gyis 'bul ba'i tshul gyis /
oM badzra puSh+pe AHhU~M nas /
shab+da'i bar gyis rol mor bcas pas mchod /
'di'ang spros pa bsdu na sngags rgya dmigs pa tsam gyis 'thus so //
drug pa srung skud gdags pa ni /
a mr-itas bsang /
swa b+hA bas sbyang /
stong pa'i ngang las dam tshig pa'i srung skud kha dog lnga ldan slob ma'i lus tshad dang mnyam zhing rdo rje'i mdud pa dang ldan pa la /
sta gon gyi lha'i thugs ka nas ye shes pa'i srad bu bsam gyis mi khyab pa byung ste dam tshig pa'i srung skud la thim pas /
khro bo bdud rtsi 'khyil pa'i rang bzhin slob ma'i sgo gsum gyi bar gcod srung ba'i nus pa dang ldan par gyur /
srung skud thal mo'i bar du mnye zhing /
oM badzra kro d+ha a mr-ita kuN+Da lI hU~M:
lan nyer gcig sogs bzlas la sngags rjes /
byang chub kyi sems 'pho ba'i gegs bsrung ba gtso phyir skyes pa'i dpung pa g.yon dang /
bud med kyi dpung pa g.yas su nyis bskor gyis bcings la mdud rgya btab /
hU~M:
ye shes lnga ldan srad bu 'di :
lus kyi nyes pa sel ba'i phyir :
yi dam snying po'i sngags kyis btab :
bar chad bdud las rgyal gyur cig :
rtsa sngags dang 'khyil pa'i sngags mthar badzra rak+Sha hU~M phaT:
ces bcings la mdud rgya dri'i thig le dang rdo rje'i rgyas gdab kyang bya /
de yang srung skud 'khor gnyis su bcings pas nyin mtshan gyi bar chad srung /
'dom gang pas gtso bor lus kyi gegs srung ba mtshon /
sum ltebs su bgyis pas sbyang gzhi lus ngag yid gsum dang /
kha dog lnga ldan rdo rje'i mdud pa gsum btab pas phung khams ye shes lngar dag pa dang /
sgo gsum rdo rje gsum du byin gyis rlob pa mtshon /
des gtso bor lus sgrib dag pa dang /
gnas skabs do nub rmi lam brtag pa'i bar chad srung /
mthar thug sku gsum rdo rje 'dzin pa'i go 'phang thob nas bdud bzhi'i dpung las rnam par rgyal ba'i rten 'brel mngon du bgyis pa yin no //
bdun pa so shing sbyin pa ni /
bsang sbyang /
stong pa'i ngang las so shing mtshan nyid dang ldan pa khro bo rta mgrin gyi rang bzhin slob ma'i dngos grub kyi ltas brtag pa'i nus pa dang ldan par gyur /
oM badzra kro d+ha ha ya gr-I ba hU~M:
zhes bzlas pas brlab /
slob dpon gyis /
oM badzra hA sa ha :
zhes brjod bzhin du so shing brim /
de yang slob dpon gyis so shing sbyin pa'i dus thal sbyar bar du blang /
rjes zlos kyi tshe mkha' dbyings kyi phyag rgya zhes mthe bong lto sbyar ba'i bar so shing gi rtsa ba bzung nas sos 'cha' ba'i tshul dang /
sor mo rnams thad kar brkyang ba'i gung mo'i bar so shing gi rtse mo me tog dang ldan pa bzung /
de lta bu'i phyag rgyas so shing cung zad sos 'cha' ba dang lhan cig
/dmigs pa so shing las byung ba'i 'od zer gyis khong pa'i nang gi nad gdon sdig sgrib thams cad sman pa mkhas pas skyug sman btang ba bzhin nag 'dur gyis phyir 'thon te dbang chen gser gyi sa gzhir thim song snyam pa dang rtse mo'i me tog 'dor yul gyi maN+Dal la gtad de dngos grub kyi mtshan ma gsal por ston cig snyam pas 'di'i rjes zlos mdzod /
ho :
bla mas gnang ba'i so shing 'di :
gsang sngags lha tshogs ngos 'dzin phyir :
maN+Dal dbus su bdag 'dor ro :
gang yin pho brang lha der bob :
oM badzra hA sa ha :
zhes so shing 'grim dkyil du dor du gzhug la ltas brtag
/de ltar so shing dor bas gnas skabs ngag gi sgrib pa dag pa dang /
rtse mo dbus su phog nas rang la bstan na mchog dang gtso bo'i rig 'dzin /
phyogs mtshams dang steng 'og tu blta na 'khor gyi lha dang de'i rigs kyi dngos grub thob par 'gyur ba ni mchog gi dang /
phyogs bzhir blta na rim pa bzhin phrin las bzhi dang steng 'og mkha' spyod dang sa spyod /
mtshams bzhir bum pa dang dpag bsam shing dang ba dang lo tog la sogs 'jig rten pa'i dngos grub kyi ltas yin la /
gong gi 'bras bu de dag kyang so shing lan gcig dor bas phog na tshe 'di /
gnyis kyi bar do /
gsum gyis 'jig rten phyi mar thob 'gyur du nges la /
der yang ma chud par phyi rol du lhung na re zhig dngos grub kyi skal ba chad par bshad pas tshogs gsag dang nyams chag skong ba la 'bad par rigs so //
zhes brda don sprad /
brgyad pa khyor chu blud pa ni /
dung zhal gyi dri'i chu bsang sbyang /
stong pa'i ngang las dung chu khro chen gzhan gyis mi thub pa'i rang bzhin slob ma'i yid kyi sgrib pa sbyong nus pa'i rang bzhin du gyur /
oM badzra kro d+ha a pa ra dzi ta hU~M:
zhes bzlas la brlab /
sngags de nyid bzla bzhin du slob ma'i khyor ba g.yon par blugs la hub gsum btung rjes lhag ma rgyab ngos su dor du bcug
/de ltar hub gsum btung ba ni sgo gsum gyi dri ma sbyong ba dang /
lhag ma rgyab tu dor ba mi dge ba las rgyab kyis phyogs pa'i don yin /
de yang khyor chus gnas skabs su rmi lam gsal ba dang /
sgo gsum spyi dang khyad par yid kyi sgrib pa sbyong /
mthar thug sgrib gsum bag chags dang bcas byang zhing dag pa sku gsum gyi 'bras bu mngon du byed pa'i rten 'brel lo //
dgu pa ku sha sbyin pa ni /
ku sha'i phon po che chung slob ma'i grangs mnyam bsang sbyang /
stong pa'i ngang las d+hIHdang hU~M las skyes pa'i ku sha sngo ljang rma bya'i mgrin mdog ltar 'jam la reg na bde ba /
slob ma rnams kyi rmi lam mi 'khrugs shing gsal ba'i nus pa dang ldan par gyur /
d+hIHhU~M:
bdun tsam bzlas rjes /
ho :
las 'phro skal ldan rigs kyi bu :
ku sha gtsang ma'i rtswa mchog 'di :
dngos grub mtshan rtags gsal bya'i phyir :
khyod kyi nyal ba'i sngas su sbyin :
rmi lam bzang ngan nga la smros :
zhes ku sha phon che ba slob dpon gyi g.yas dang /
chung ba g.yon du bsnams te phyag rgya bsnol mar gtad /
slob mas thal mo rang sar bkan te ma 'chol bar len /
de ltar ku sha ni dag byed kyi rtswa gtsang zhing dge ba yin pas rmi lam mi 'khrugs shing bar chad thams cad srung ba ni gnas skabs dang /
mthar thug rdo rje'i gdan byang chub chen po'i shing drung du ku sha'i gding bar rdzogs pa'i byang chub kyi 'bras bu mngon du byed pa'i rten 'brel khyad par can sgrig pa yin no //
zhes don bshad /
bcu pa chos bshad pa ni /
de nas spro ba bskyed pa 'di la gsan pas khyab par gda'/
kye ma skal ldan rigs kyi bu :
phur pa'i dkyil 'khor 'jug pa ni :
u dum+ba ra'i me tog bzhin :
brgya lam na ni res 'ga' tsam :
'byung 'gyur yang ni mi 'byung ngo :
bskal pa bye ba bsam yas su :
sngon du sdig pa byas pa gang :
dkyil 'khor bzang po mthong ma thag :
de rnams 'dzad par 'gyur yin na :
tshul 'dir zhugs na smros ci dgos :
gang gi spyod pa mchog 'di la :
blo gros mi g.yo rab gnas na :
go 'phang bla na med par 'gyur :
de phyir khyed rnams skal bzang can :
rdo rje gzhon nu'i rigs mchog ste :
ma nor tshul bzhin 'jug par gyis :
kye rigs kyi bu rnams /
'jig rten na u dum+ba ra'i me tog brgya lam na 'byung srid kyi de bas sangs rgyas 'jig rten du 'byon pa dkon /
de las gsang sngags rdo rje theg pa 'byung ba ni shin tu dkon pas rnyed par dka' ba rnyed na don che ba dkyil 'khor chen po lan gcig mthong bas kyang bskal pa bye bar bsags pa'i sdig pa 'dag par gsungs na /
dkyil 'khor du zhugs nas dbang bskur ba thob par gyur na smros kyang ci dgos te /
thabs mang dka' ba med pa'i tshul gyis ring por mi thogs par bla na med pa sangs rgyas kyi go 'phang bde blag tu thob par byed pa myur lam rdo rje theg pa'i rigs su skyes pa ni /
khyed rnams rnyed pa legs par rnyed pa yin pas spro ba chen po bskyed la yang dag pa'i blo gros dang bsam pa de las nam yang mi 'gyur bar gyis shig
/ces gdams /
'dir rmi lam brtags shing bzang na spro ba bskyed pa dang ngan na zlog pa'i thabs sogs spyi dang mtshungs so //
de las byung ba'i dge ba rnams kyang rdzogs pa'i byang chub tu bsngo bar zhu /
bsod nams 'di yis sogs dge bsngo dpon slob lhan cig par brjod la slob ma rnams rang gnas su gtang ngo /
de nas mchod pa kha gsos la byin brlab /
hU~M/
'bar ba'i dkyil 'khor khro chen lha tshogs la //
sogs nyer spyod phyi nang dang /
sngags tsam gyis sman raka gtor gsum 'bul /
srid gsum gdug pa sogs shwa lo ka gcig gis bstod //
de rjes sta gon gyi lha la gnang ba zhu ba ni spos rol dang bcas /
kye /
dgongs shig dpal chen lha yi tshogs //
bdag cag phrin las rig 'dzin rnams //
dkyil 'khor zab mo sgrub 'tshal gyis //
thugs rjes dgongs la byin gyis rlobs //
lan gsum gyis gnang ba gsol bas thob par mos /
badzra ut+tiSh+Tha /
zhes rdo rje gtsug tor gyi sngags rgya dang bcas sta gon gyi lha nam mkhar bteg pa 'od kyi drwa gur du bzhugs par mos la /
dbyangs gsal dang ye d+har tshar gcig brjod pas brtan par bsam la tshom bu dang mchod gtor bsdu'o //
lnga pa dkyil 'khor bri zhing sgrub rdzas 'god pa ni /
ras bris yod na bting /
med na maN+Dal dri bzang gis chag chag btab par khrag chang gis gsher ba'i 'bru nag tshom bu lha grangs mnyam pa gtso 'khor gyi gnas ma 'chol bar bkod /
rdul tshon la phur pa tshang ma bkram dgos kyang /
ras bris sogs la brten pa'i phyogs 'dir yang gtso phur gcig
/khro bcu la gcig
/dam can la gcig ste gsum tsam dang /
las phur bcas med thabs med pas de rnams dar nag gi cod pan stegs dang bcas slob dpon mdun du bkod /
byang gter spu gri dang stag tshang phur pa tshig don mtshungs par byin rlabs tshul brgyad gsungs pa ltar gal che yang /
spros pa bsdu ba'i skabs 'dir byug bdug brab pa'i rdzas 'du byas la gter gzhung drag sngags kyi phur pa byin brlab /
bdag nyid dpal chen por gsal ba'i sogs gtang ba las /
tshigs gcad dang po'i skabs phur pa thal sbyar bar du bzung /
sngags kyi skabs bsgril /
be ta lI sogs la yungs dkar gyis brab /
ma gu ta la sogs la gu gul gyis bdug
/ma hA rak+ta sogs la phur rtse rak+tas byug
/hU~M:
sku stod khro bo sogs dang /
chog bsgrig gi
/hU~M/
khrag 'thung khro bo rol pa'i sogs /
tshigs gcad brjod de dkyil 'khor gyi dbus dang mdun rgyab tu e khrom la bkod /
de'i steng lding khri'i khar rnam rgyal bum pa chas ldan /
shar du 'dzom na gtso bo khro bcu dang bcas pa'i sku tsaka
/phyag mtshan bris 'bur gang rigs /
ming dbang gi rdor dril bsnol ma /
lhor me tog gi phreng ba dbu rgyan dar dpyang dang bcas pa /
nub tu rdo rje dang bdud rtsi'i thod par dar dmar gyi khebs ldan khar me long sin+d+hu ra'i dkyil 'khor chos 'byung bsnol ma khug drug tu dga' 'khyil g.yon skor re dang lte bar mUM yig gis mtshan pa'i khar sngags byang dang shel rdo /
byang du dril bu dang dpal dang dur khrod kyi rgyan chas kyi tsakli yongs rdzogs /
dpal gyi gtor chen 'khor lo'i gdan can rgyan spros bzang pos brjid cing sku tsaka dar mthing gi gdugs dang bcas pa /
byang shar du las bum /
dkyil 'khor gyi shar ngos su dbus su mchod gtor bshams pa'i g.yas g.yon du sman raka
/rgyab ngos su phur srung dang gter srung spu gri mched gsum gyi gtor ma dang chad brtan /
mtha' skor byang shar du mtshams 'dzin me tog nas bzung g.yas skor gyis chu gnyis nyer spyod /
shar lho nas g.yon skor gyis dbang po'i me tog sogs nang mchod rnam lnga /
de dag gi nye logs ci bde bar stegs khar bsgral dbang gi chas zan ling dang shog gu'i ling+ga /
ral gri tho gtun sogs /
pu ri mchod rten dkar nag gam sAts+tsha gnyis /
zlog pa'i dmar gtor mtshe yungs kyis brgyan pa /
dgang gzar blug
/dmar gtor /
mnan chas phung re byad thag mnan snod dur g.yam rgya gram bris pa /
drag shing gi hom /
sngon gtor /
tshogs kyi yo byad sogs nyer mkho'i yo byad rnams tshogs par bya'o //
gnyis pa dngos gzhi'i rim pa la gnyis /
sgrub cing bdag nyid 'jug pa /
slob ma rjes su 'dzin pa'o //
dang po ni /
tshig bdun gsol 'debs dang brgyud 'debs /
skyabs yul gsal 'debs nas gzung mchod rlabs rdzogs pa'i bar mthar chags song nas dngos gzhi dkyil 'khor rnam gsum gsal gdab pa la /
ting 'dzin rnam pa gsum /
'byung rim ri rab dang bcas pa'i dkyil 'khor gyi rten gzhi bsgoms rjes /
ri rab la phur pa btab pa'i tshul gyis rgya mdud gong ma tog ltar ri rab kyi khar thon pa /
de phyin ri rab kyi khong du tshud pa'i dbal la ngan song gnas bcu /
rgya mdud 'og ma la 'dod khams gnas drug
/'chang bzung zur brgyad kyi rked mnan gzugs khams gnas ris bcu bdun /
yan chad la gzugs med skye mched mu bzhi ste srid pa phur bu'i dkyil 'khor gcig tu rdzogs pa'i rgya mdud gong ma'i nang khongs su /
bdag bskyed srung 'khor gzhal yas khang dang bcas pa yangs shing rgya che ba'i dbus su rang nyid gtso bo yab yum /
gnas rnams su khro bcu khra phyag dang bcas me long dang gzugs brnyan bzhin snang la ma 'dres gsal rdzogs su bsgom pa bdag nyid rtsa ba'i dkyil 'khor /
phyogs mtshams khro bcu khra phyag sgo ma dang bcas pa phyogs bcu khro bo'i dkyil 'khor /
bdag nyid rtsa ba'i dal dang shar gyi khro bo rnam rgyal gyi bar bris pa'i dkyil 'khor mtshan ma bsgrub rdzas dang bcas pa rang la zhal sprod kyi tshul du rten dang brten pa'i dkyil 'khor yongs rdzogs zhig mdun bskyed kyi tshul du gsal 'debs pa ni mtshan ma rdzas kyi dkyil 'khor te /
de ltar dkyil 'khor gsum ka gyer tshig gcig kho nas gsal 'debs la byin rlabs dbang skur rgyas gdab bya /
ye shes pa spyan 'dren pa'i skabs sngar sta gon gyi lha nam mkhar bteg pa'ang spyan drangs la bstims te bzhugs gsol phyag mchod bstod pa dzapa? bskul gyi bar btang /
sgrub mchod min pa'i dbang sgrub dkyus ma tsam gyi skabs mchod pa'i rigs gter gzhung kho nas chog cing mchod phreng tshig tshogs gzhan mi dgos so //
bdag nyid rtsa ba'i dkyil 'khor gyi dpal chen po'i thugs rin chen zur brgyad pa'i dbus su pad dkar 'dab brgyad kyi lte bar ye shes sems dpa' dkar po tshon gang ba rdo rje dang dril bu 'dzin pa /
zhabs cung zad brkyang bskum du bzhugs pa longs sku zhi ba'i rgyan cha lugs rdzogs pa'i thugs kar nyi zla brtsegs ma'i dbus /
rdo rje nas 'bras tsam pa'i lte bar hU~M mthing yungs 'bru tsam pa'i mthar kI la ya'i sngags phreng ljang gu spu shad kyis bris pa lta bu mar me ltar 'bar ba /
de las 'od zer 'phros phyogs bcu'i rgyal ba rnams dang khro bo'i lha tshogs la phog
/rgyal ba rnams la mnyes pa'i mchod pa phul /
rtsa ba gsum gyi thugs dam bskul /
srung ma rnams las la btsud nas gdug pa can tshar bcad /
sems can thams cad kyi sdig sgrib sbyangs nas tshur 'dus pas bsgrub rdzas mtshan ma'i dkyil 'khor la dbang bskur byin gyis brlabs pas nus mthu gzi byin dang ldan par byas /
slar yang bdag la thim pas sku gsung thugs kyi dngos grub thob par bsam pa dang /
yang bdag gi thugs ka'i hU~M las 'od zer 'phros /
mdun bskyed gtso bo'i thugs rgyud bskul /
de las 'phros pa'i 'od zer phyogs bcu'i khro bo sras mchog sgo skyong phur srung thams cad la phog pas dgyes pa bskyed /
sku gsung thugs kyi byin rlabs dngos grub thams cad sngags phreng mu tig dmar po'i chun po ltar byung ba rang gi lte bar thim par mos pa ste de ltar 'gal me ltar 'khor ba do li'i dmigs pa dang bcas /
gtso bo bsnyen sngags 'bru bcu bzhi pa dang /
rjes su bzhi snying /
khro bcu /
sras mchog bcas pa yang cha shas re bzla /
dbyangs gsal yig brgya sbrel ma gsum gyis lhag chad bskangs la stong tshigs 'bul /
bum sgrub sta gon skabs song zin pas logs su ma bsgrub kyang chog la spro na 'dir bskyed bzlas 'od zhu bcas bya /
de nas bka' gter srung ma'i gtor 'bul /
tshogs skong bsgral bstab yan grub pa dang spro na bdag 'jug blang /
bsdu na rig pa'i me tog dor bas skabs don 'grub bo //
gnyis pa slob ma rjes su 'dzin pa'i bya ba la gsum /
'jug pa /
dbang skur /
rjes rim mo //
dang po la gnyis /
phyi 'jug dang /
nang 'jug go
/dang po ni /
dkyil 'khor yol bas bsgribs /
sta gon gyis snod rung du byas pa'i slob ma rnams sgo'i phyi rol du /
ji ltar bltams pa sogs brjod la las bum gyis khrus bya /
las gzhung sngon 'gro'i skabs kyi bgegs gtor btang zhing tshigs bcad drag sngags rol mo yungs thun sogs kyi tsham rngam bcas bgegs bskrad /
hU~M/
nga ni rang byung nas /
badzra rak+Sha mAM/
zhes pa'i bar brjod la srung 'khor bsgom /
bla ma yi dam dbyer med kyi spyan sngar dbang bzhi yongs rdzogs zhu ba'i yon du dmigs nas maN+Dal 'bul bar zhu /
zhes maN+Dal rgyas par 'bul gzhug la /
'o /
ma gyur nam mkha'i mtha' dang mnyam pa'i sems can thams cad gnas skabs bdud bzhi'i g.yul las rnam par rgyal bar byas te /
mthar thug dpal chen he ru ka'i go 'phang tshe 'di nyid la ci nas kyang thob par bya /
de'i phyir rdo rje theg pa'i lam gyi rtsa ba smin byed dbang bskur gyi rim pa gsan la don nyams su len par bgyi'o snyam pa'i kun slong rnam par dag pa dang /
chos nyan pa'i kun tu spyod pa rnams kyang legs par gsal btab la gsan 'tshal /
de'ang 'o skol gyi ston pa thabs la mkhas shing tshad med thugs rje'i bdag nyid can des /
sems can gyi mos bsam khams dbang skal pa'i bye brag ma 'dres par mkhyen pas de dang rjes su mthun pa'i dam pa'i chos kyi bdud rtsi bsam gyis mi khyab par ston par mdzad pa de dag kyang mdor bsdu na theg gsum kho nar 'du mod kyi nang gses kyi dbye bas rnam grangs du mar bshad pa yang mi 'gal te /
ji skad du /
lha yi theg dang tshangs pa'i theg
/de bzhin nyan thos rang rgyal gyi //
theg pa sna tshogs ngas bstan te //
sems can 'jug pa yod kyi bar //
theg pa'i mtha' la thug pa med //
ces gsungs pa ltar yin la /
bye brag snga 'gyur rang skad kyi dbang du byas na /
spyi mdo dgongs 'dus las /
lang+ka'i bdag po gzhan yang gang //
don dam nges pa'i theg pa ni //
gsum du nges par gnas pa ste //
kun 'byung 'dren dang dka' thub rig
/dbang bsgyur thabs kyi theg pa 'o //
zhes sde tshan gsum por nang gses gsum gsum du dbye bas dgur 'gyur la /
de nyid bsdu na rgyu 'bras kyi theg pa gnyis su 'du zhing /
de las 'dir rgyu phar phyin theg pa las /
myur ba dang /
bde ba dang /
thabs la mkhas pa gsum gyis khyad par du 'phags pa 'bras bu rdo rje theg pa ston pa yin /
de la bod yul 'dir gsang sngags gsar rnying gi lugs srol gnyis su grags pa las snga 'gyur rnying ma /
de la bka' gter dag snang gi bka' srol gsum du yod pa'i nang tshan khyad par gyi brgyud pa gsum dang ldan cing dus dang 'tsham la bsre bslad ma zhugs pas shin tu zab pa nye brgyud gter ma'i phyogs yin cing /
de la'ang gter chos kyi dbye bas gter chen dang gter phran /
gter gnas kyi dbye bas phyogs bzhi dbus lnga'i gter kha /
'don dus kyi dbye bas gter rnying dang gter gsar sogs su mchis pa las /
shar gter 'dril ba sdong po lta bu'i skor du gtogs shing brgyud pa mang pos bar ma chad pa'i gter gsar byin rlabs kyi gzi byin dang ldan pa /
sgrub sde brgyad las phrin las rol pa rdo rje phur pa'i zab chos te /
'don pa po'i gang zag kyang ji skad du /
mdza' bo nang 'dzugs tsher mas mtha' mi 'bod :
sa steng g.yo ba'i bdud kyi sprul pa 'byung :
yum bu bla sgang sbas pa'i gter kha 'di :
mi bzhag 'don pa'i rtags der bstan nas 'byung :
o rgyan rog rje gling pa zhes bya 'byung :
zhes lung gis bstan pa o rgyan chen po'i gsung gi 'od zer rgyal sras lha rje'i sku'i rnam rol gter ston rkyang pa'i skye srid bcu gsum len par gsungs pa'i /
bcu gnyis pa rig 'dzin chen po 'gro 'dul chos rje gling pa 'dzam gling nam mkhar spyod pa dang /
zab don gyi gdams par dgongs spyod ro gcig pa a tsar+Ya sa le'i rnam 'phrul gter chen rig 'dzin stag sham pa nus ldan rdo rje zung la bka' babs pa ste /
de'ang yang zab drag po lcam dral sbrags ma'i chos skor gyi cha lag tu stod las tshe gcig byang chub sgrub pa'i chos sde yang dag bde chen snying po he ru ka'i sgrub skor dang /
smad las gdug can dgra bgegs sgrol ba mngon spyod phrin las kyi lam gtso bor ston pa thugs dam gsang ba'i lha mchog rdo rje phur pa ste /
yang phur sbrags ma'i chos bka' 'di dag rgya nag sprin shog ser po'i ngos gu ru rin po che nyid kyi shangs mtshal gyis brda yig 'phrul gyi pa trar mdzad pa tsan+dan sa mchog gi dril shing dang /
rgyal po'i mtha' ber gyi na bza'/
jo mo mtsho rgyal gyi dbu skras chings su byas /
rdo rje klu'i 'jim pas byil por brlan gyis mi 'jigs par mdzad de /
shar phyogs pad+ma sbas pa'i yul gyi bye brag drag po phrin las kyi gnas /
kha rag mgo dgu bdud kyi yul /
gnam lcags 'bar ba yang rdzong gi 'dabs /
bdud mtsho zhing lpags bkram pa 'dra bar mtsho gter du bzhugs pa las /
rig 'dzin chos rje gling pas rdzu 'phrul gyi cho 'phrul ngo mtshar ba skal ldan kun gyi mig lam du ston bzhin par spyan drangs shing /
bsnyen sgrub phrin las rgya che la rgyun chags pas gangs ljongs dus kyi rgud pa spyi dang /
khyad par sgrub brgyud bstan pa'i 'gal byed tshar bcad cing bstan 'gro'i bde skyid kyi lang tsho spel bar mdzad pa'i zab chos 'di nyid kyi dkyil 'khor du 'jug pa'i thog mar /
khyed rang rnams sngon chad lhan cig skyes pa'i ma rig pas rang snang ye shes kyi dkyil 'khor la bsgribs pa mtshon byed mig dar dmar ser 'di nyid 'ching ba dang /
dkyil 'khor chen po mjal rten gyi tshul du ngo bo ye shes lnga'i rang bzhin rnam pa rin chen sna lnga'i me tog phreng ba re phyag rten du gtad pa'i mos pa mdzod /
byas la /
oM AHhU~M gis mig dar dang /
oM A khaM bI ra hU~M gis me tog phreng ba thal sbyar bar du gtad /
bla ma dang dkyil 'khor gyi gtso bo dbyer med pa'i drung du thal mo me tog dang bcas gsol ba 'debs pa 'di'i rjes zlos mdzod /
bla ma rdo rje 'dzin chen po :
sangs rgyas kun bdag dkyil 'khor gtso :
bla med gsang chen dkyil 'khor du :
bdag sogs 'jug par mdzad du gsol :
lan gsum /
de ltar gsol ba btab pa la mkhyen brtse ye shes chen pos bka'i gnang ba sbyin par bya ba yin te /
e ma dus gsum byon pa yi :
sogs sta gon skabs ltar brjod /
de nas rgyud dag par bya ba'i slad du bla ma dang dkyil 'khor gyi gtso bo dpal chen po tha mi dad pa'i steng gi cha la rig 'dzin brgyud pa'i bla ma dang sangs rgyas byang sems /
gzhan yang yi dam zhi khro rab 'byams /
bka' sdod dam can srung ma'i tshogs dang bcas pa thams cad sprin phung gtibs pa ltar bzhugs pa'i spyan sngar rgyun bshags yan lag brgyad pa tshul bzhin bgyid snyam pa'i 'dun pas 'di'i rjes zlos mdzod /
rdo rje slob dpon sangs rgyas dpal sogs /
de nas sdom gzung mtshams sbyor bcas sta gon skabs ltar byas te dam la bzhag pa ni /
snod ma yin pa la gsang ba bsgrag pa sogs dam tshig las 'gal na rang byung ye shes kyi dkyil 'khor mthong ba la sgrib par 'gyur bas de bas shin tu gces par dam tshig thub par srungs shig ces nyes dmigs gtso bor bshad   pa'i sgo nas dam la bzhag pa ni /
rdo rje snying gar bzhag la /
hU~M:
rdo rje gzhon nu'i dkyil 'khor ni :
ye nas rang byung sems la rdzogs :
dam tshig nyams na de la sgrib :
de bas shin tu dam tshig srungs :
badzra tsit+ta sa ma ya :
dam tshig bdud rtsi'i chu 'di byin pas /
dpal chen ye shes sems dpa'i byin rlabs snying gar zhugs pas mchog thun gyi dngos grub 'bad med du thob par 'gyur ba dang /
dam las 'gal na srog gcod kyi bdud dang gshed mar gyur nas tshe 'dir mthong chos kyi 'bras bu mi bzad pa dang /
phyi ma mnar med pa'i dmyal mes bsreg par 'gyur bas na /
legs nyes kyi shan 'byed khrims dpang lta bu ste phan yon dang nyes dmigs gnyis ka bstan pa'i sgo nas dam la bzhag pa ni /
'di ni dam tshig rdo rje'i chu :
dam tshig bsrungs na dngos grub thob :
dam tshig log na sreg par byed :
sa ma ya a mr-ito u da ka tha :
zhes dam chu blud do //
gnyis pa dkyil 'khor nang 'jug gi rim pa ni /
slob dpon dang dkyil 'khor gyi gtso bo tha mi dad pa'i thugs ka nas tshad med bzhi'i ye shes kyi rang gzugs su bye ba'i las kyi rdo rjes phyag gis khrid de dkyil 'khor gyi nang du drangs nas dkyil 'khor la dad pa'i yid kyis bskor ba lan gsum bgyis pa'i mos pa mdzod /
ces byas la slob dpon gyi lag gi rdo rje la 'jur bcug nas /
dzaHhU~M baM ho :
ye shes rang gsal gyi sgo bzhi shag gis phye ba'i mos pa mdzod /
dbye ba'i phyag rgya dang bcas /
b+h+rU~M pra be sha ya phaT:
ces brjod pa dang lhan cig las rdor gyis yol ba bsal /
de nas khyed rang rnams dkyil 'khor chen po'i shar khyams su gnas pas lha tshogs thams cad la phyag 'tshal ba'i mos pa dang bcas thal mo spyi mgrin snying gar btud nas 'di'i rjes zlos mdzod /
oM na ma ste hU~M/
oM na ma mI hU~M/
oM na ma na maHhU~M/
lan gsum gyis phyag bya /
de nas dbang gi gzhi 'god pa ye shes pa dbab pa'i slad du dmigs pa 'di bzhin du mdzad par zhu /
'o skol gnas pa'i sa phyogs 'di yang tha mal gdos bcas su ma yin pa dpal chen rol pa'i dur khrod ye shes rang snang gi gzhal yas khang rgya khyon bkod pa tshad med par gyur pa'i dbus su /
bdag rdo rje slob dpon yang rgyal ba kun gyi thugs rje dang phrin las gcig tu bsdus pa dpal chen che mchog badzra ku mA rar gsal ba'i nges shes bskyed pa dang /
khyed rang rnams kyang skad cig dran rdzogs nam mkha' la 'ja' tshon shar ba ltar 'khor 'das kun gyi spyi dpal rdo rje gzhon nu'i skur lam gyis gsal bar gyur pa ni /
sku mdog mthing la gnag pa /
zhal gsum phyag drug gi rtsa zhal mthing kha gtum la rngam pa /
g.yas zhal dkar po sgeg cing bzhad pa /
g.yon zhal dmar po khro zhing chags pa /
spyan dgu sdang mig phyogs bcur 'khyil ba /
zhal gdangs shing mche ba rnam par gtsigs pa /
ljags 'dril hU~M phaT kI la ya'i nga ros sa gsum g.yo ba /
dbu skra dang smar smin dmar ser dus kyi me lce ltar bskyod pa /
phyag g.yas kyi dang po dang gnyis pas rdo rje'i mtshon cha rtse dgu dang rtse lnga gdengs pa /
g.yon gnyis kyis me dpung dang kha T+wAM ga gsor zhing 'dzin pa /
phyag tha ma gnyis kyis ri rab phur bu bsgril ba /
thod skam lnga'i dbu rgyan /
thod pa tshar gsum gyi phreng bas do shal /
zhing dang glang kos stod g.yogs shing stag lpags rlon pas smad dkris pa /
thal chen tshom bu rak+ta'i thig le zhag gi sor ris rdo rje'i gshog pa rin po che dang rus pa sbrul rigs lnga'i chun po sogs dpal dang dur khrod kyi chas thams cad kyis brgyan pa /
zhabs bzhi g.yas bskum g.yon brkyang gi stabs kyis ye shes kyi me dpung 'bar ba'i dbus su pad nyi ru dra pho mo bsnol ba'i gdan la bzhengs shing 'gying ba /
pang na dbyings yum 'khor lo rgyas 'debs ma mthing kha zhal gcig phyag gnyis kyi g.yas rdo rje dang /
g.yon dung dmar gtso bo'i zhal du stob pa /
zhabs g.yon yab la 'khril shing g.yas yab dang lhan cig par brkyang ba dur khrod kyi chas can /
yab yum gnyis ka'ang snang stong dbyer med gar dgu'i nyams ldan gtum rngams gzi brjid kyi dpal du 'bar ba'i yab kyi sku'i gtsug tor du hU~M kA ra /
dpral bar gshin rje'i gshed /
mgrin par dpal rta mgrin /
thugs kar rnam par rgyal ba /
lte bar 'dod rgyal /
gsang gnas su bdud rtsi 'khyil ba /
dpung g.yas dbyug sngon /
dpung g.yon mi g.yo ba /
brla g.yas khams gsum rnam rgyal /
brla g.yon stobs po che /
thams cad rang rang gi sku mdog phyag mtshan rgyan cha lugs ma 'dres yongs rdzogs me long nang gi gzugs brnyan ltar gsal ba'i /
rnam rgyal thugs kar ye shes sems dpa' rdor sems mthing ga'i tsit+ta zur brgyad rin po che'i gur khyim lta bu'i dbus su nyi gdan la ting 'dzin sems dpa' hU~M mthing 'od zer mar me ltar 'bar ba /
spyi bo'i steng gi nam mkhar pad zla'i gdan la chos sku kun bzang yab yum la brgyud pa lnga ldan gyi bla ma rig 'dzin grub thob brgyud par bcas pa thams cad 'ja' 'od thibs se bzhugs pa'i mos pa mdzod /
de ltar gsal btab pa'i dpral bar oM dkar po /
mgrin par AHdmar po /
thugs kar hU~M sngon po gsum gyis mtshan pa dang /
slob dpon gyi thugs ka'i sa bon las 'od zer 'phros pas /
'og min sku gsum gyi zhing khams rab 'byams nas rig 'dzin grub thob bde gshegs rgyal ba zhi khro dpa' bo dang rnal 'byor ma dam can srung ma'i tshogs dang bcas pa thams cad dpal chen rdo rje gzhon nu'i lha tshogs kyi skur bzhengs te steng nas char babs pa lta bu /
'og nas sa rlangs 'thon pa lta bu /
bar nas bu yug 'tshubs pa ltar byon pa /
khyed rang rnams lhar gsal ba'i sku lus kyi cha thams cad dang khyad par snying ga'i ting 'dzin sems dpa' la sib sib thim pas ye shes chen pos bdag rgyud byin gyis brlabs pa'i mos pa brtan po gnang bar zhu /
zhes dmigs pa sprad la /
khyad par gyi 'beb rdzas sam gul nag sogs sbyar spos bsreg
/DA dril rol mo'i sgra myur dal spel ma dbyangs dang bcas pas /
hU~M/
mkha' dang mnyam pa'i sogs las gzhung ltar gyi byin 'beb mthar /
oM badzra kI li kI la ya ma hA shrI he ru ka badzra ku mA ra kro d+ha rA dza badzra sa ma ya dza :
A be sha ya a A:
zhes drag tu brjod cing ting 'dzin brtan pas byin dbab /
de ltar phab pa'i ye shes pa de nyid brtan par bgyis pa'i mos pa mdzod /
me tog dang bcas pa'i rdo rje rgya gram du spyi bor bzhag la /
tiSh+Tha badzra /
zhes brtan par bya /
de ltar khyed rang rnams dam ye dbyer med kyi ngo bor gyur pa la che ba'i yon tan ma lus pa rdzogs pa'i brdar /
dpal chen khro rgyal 'bar ba'i rgyan chas rtags kyi dbang bskur zhing gtad pas /
ma mo mkha' 'gro dam can thams cad kyis rje dang gtso bor mthong zhing bkur ba dang /
'jig rten khams kyi dregs pa can ma lus pa zil gnon dbang du sdud pa'i mthu dbang thob pa'i mos pa mdzod cig
/dur khrod chas gtad la /
hU~M:
sngon tshe dpal chen he ru kas :
bdud dpung ru dra bsgral pa'i tshe :
dpa' brjid rgyan du byas pa ltar :
de bzhin khyod la dbang bskur bas :
rnam shes tshogs brgyad rang sar dag :
dpal chen sku ru khyod gyur nas :
dregs pa tshar gcod dbang thob shog :
ces brjod /
de nas me tog dor ba ni /
tshom bu'i dkyil 'khor 'du byas la /
khyed rang rnams la sngar byin pa'i me tog de nyid rang rang gi tshe rabs gong nas bsnyen cing sgrub pa'i las 'phro gang yod kyi lhas bzhes par smon pas 'di'i rjes zlos dang bcas dor bar zhu /
ho :
rdo rje gzhon nu'i dkyil 'khor du :
rig pa'i me tog 'di phul bas :
sngon nas las 'phro gang yod lhas :
rjes 'dzin byin gyis rlob par shog :
pra tIts+tsha badzra ho :
zhes dor du gzhug pa /
dbus su babs na rdo rje gzhon nu rtsal /
shar du rdo rje thugs mchog rtsal /
lhor rin chen yon tan rtsal /
nub tu pad+ma bde mchog rtsal /
byang du phrin las grub pa rtsal /
shar lhor rdo rje gsang bdag rtsal /
lho nub tu rdo rje drag po rtsal /
nub byang du rdo rje me tog rtsal /
byang shar rdo rje stobs mchog rtsal rnams dang /
bud med rigs la /
'khor lo'i dbang phyug ma /
rdo rje bdud 'dul ma sogs rigs 'gre bar gdags /
de ltar khyed rang rnams kyi me tog dbus dang phyogs mtshams gang du phog kyang 'dra ste /
thams cad dkyil 'khor kun gyi khyab bdag dpal chen gtso bo'i thugs ka kho nar babs pa yin te /
'khor gyi dkyil 'khor thams cad kyang gtso bo'i ye shes kyi rang mdangs gang 'dul gyi rol par 'char ba yin pa'i phyir /
khyed cag rnams kyi lha skal du yi dam dpal chen rdo rje gzhon nu nyid bsnyen cing sgrub par bya /
lha dang mi 'bral zhing rang rgyud byin gyis brlabs pa'i brdar me tog de nyid dbang rtags su spyi bor bcings pa'i mos pa mdzod /
pra tIts+tsha gr-ih+Na satwaM i maM satwa ma hA ba la :
zhes me tog spyi bor bcing /
de nas slob dpon gyis rdo rje dang bcas pa'i gser thur gyis mig dar bsal la /
khyed rang rnams thog med nas ldongs pa'i ma rig pa'i ling tog gnyis 'dzin gyi bden rtog 'thug po de nyid bsal te ye shes kyi mig gsar du sbyin pa'i mos pa mdzod /
tsak+ShuHpra be sha ya phaT:
ces gdong g.yogs bsal /
de ltar ye shes kyi mig gsar du thob pa tsam gyis phyi kun rdzob mtshan ma rdzas kyi dkyil 'khor chen po'i rten dang brten par bcas pa'i gnas lugs bzhugs tshul /
nang rang lus phung khams skye mched gdod nas rten brten pa'i ngo bor rdzogs pa /
gsang ba rang rig gdod ma'i gshis lugs 'pho 'gyur bsal bzhag bri gang dang bral ba mtshon bya don dam rang byung rig pa'i dkyil 'khor chen por ye nas lhun gyis grub pa ste /
de ltar dpal chen rdo rje gzhon nu'i phyi nang gsang ba'i dkyil 'khor rten dang brten par bcas pa lha dang bla ma'i byin rlabs kyi mthus sgrib med gcer mthong du lhag ger mjal ba'i mos pas dad gdung gi spro dga' rgya chen po bskyed par zhu /
zhes dkyil 'khor don bsdus su ngo sprad /
de dag gis 'jug pa'i rim pa song nas zhugs nas mngon par dbang skur ba zhu ba'i slad du maN+Dal 'bul bar zhu /
zhes maN+Dal 'bul du gzhug
/gnyis pa dbang skur dngos gzhi la gnyis /
stod las dbang bzhi mtha' rten dang bcas pa /
smad las mngon spyod phrin las kyi rjes su gnang ba'o //
dang po la lnga /
bum dbang /
gsang dbang /
sher dbang /
tshig dbang /
byin rlabs gtor ma'i dbang skur ba'o //
dang po ni /
de nas gsol ba gdab pa 'di'i rjes zlos mdzod /
byang chub rdo rjes sangs rgyas la //
mchod chen ji ltar bstsal pa ltar //
bdag kyang drang ba'i don gyi phyir //
nam mkha'i rdo rje deng bdag stsol //
lan gsum /
khyed rang rnams dkyil 'khor chen po'i shar sgo'i khyams la seng ges bteg pa'i khri pad zla'i gdan la gtso bo'i gzugs kyis 'khod par gyur pa'i mos pa mdzod /
slob dpon dpal chen por gsal ba'i thugs ka nas 'od zer 'phros /
'og min gyi zhing nas dbang lha de bzhin gshegs pa phyogs bcu dus bzhi'i rgyal ba sras dang bcas pa thams cad gdan gsum tshang ba'i dbang gi lha tshogs kyi rnam par spyan drangs /
badzra sa mA dzaH
oM badzra puSh+pe nas /
shab+da'i bar gyis mchod /
de bzhin gshegs pa thams cad kyis rdo rje'i slob ma 'di rnams la mngon par dbang bskur du gsol /
zhes gsol ba btab pas sgrub pa'i dkyil 'khor pa rnams dang mdun gyi nam mkhar spyan drangs pa'i gdan gsum tshang ba'i dbang lha rdo rje rgyal po de bzhin gshegs pa rnams kyis dbang bskur ba'i dgongs pa mdzad /
sems dpa' sems ma rnams kyis me tog 'thor zhing shis pa brjod /
ging+ka ra rnams kyis bgegs bskrad /
bum 'dzin rig pa'i lha mo rnams kyis badzra he ru ka'i ngo bor gyur pa'i rin po che'i bum pa zag med ye shes kyi bdud rtsis bkang bas rgyal thabs spyi blugs su mngon par dbang bskur ba'i mos pa mdzod /
rnam bum spyi bor bzhag la /
hU~M:
rin chen bum pa gzhal yas khang :
rdo rje gzhon nu'i lha tshogs bzhugs :
de ring khyod la dbang bskur bas :
rdo rje'i sku ru 'grub par shog :
oM badzra kI li kI la ya a b+hi She ka ta shrI hU~M:
zhes dbang bskur zhing bum chu sbyin /
des chu dbang thob /
zhe sdang gi dri ma sbyangs /
rnam shes phung po gnas gyur /
chos dbyings ye shes mngon du byas /
badzra kI la ya'i go 'phang mngon du byed pa'i nus pa bzhag
/rdo rje'i rigs kyi dngos grub thob pa'i skal pa can du byas so //
slar yang nam mkhar bzhugs pa'i de bzhin gshegs pa rnams kyi dgongs pa mdzad /
rig pa'i lha mo rnams kyis rat+na he ru ka'i ngo bor gyur pa'i rin po che'i dbu rgyan dar dpyang dang ldan pas dbang bskur zhing spyi bor bcings pa'i mos pa mdzod /
cod pan mgo bor bzhag la /
sangs rgyas kun gyi dbu rgyan dbang //
de ring khyod la bskur bar bya //
sangs rgyas mchog tu rab bsgrub phyir //
dbu rgyan 'di yis mdzes par byos //
oM rat+na mu kuT a b+hi Shiny+tsa hU~M/
de ltar cod pan gyi dbang thob /
nga rgyal gyi dri ma sbyangs /
tshor ba'i phung po gnas gyur /
mnyam pa nyid kyi ye shes mngon du byas /
rat+na kI la ya'i go 'phang mngon du byed pa'i nus pa rgyud la bzhag
/rin chen rigs kyi dngos grub thob pa'i skal pa can du byas so //
yang nam mkhar bzhugs pa'i yum rig pa'i lha mo rnams kyis pad+ma he ru ka'i rang bzhin rdo rje rtse dgu pas mngon par dbang bskur ba'i mos pa mdzod /
sangs rgyas kun gyi rdo rje'i dbang //
de ring khyod la bskur bar bya //
sangs rgyas mchog gi rnal 'byor che //
rdo rje 'di ni rtag tu zungs //
oM ma hA badzra a b+hi Shiny+tsa hU~M/
zhes gnas gsum du gtugs rjes mthar lag pa g.yas su gtad pa gsor ba'i tshul gyis snying gar gzung du gzhug
/de ltar rdo rjes dbang bskur pas 'dod chags kyi dri ma sbyangs /
'du shes kyi phung po gnas gyur /
so sor rtog pa'i ye shes mngon du byas /
pad+ma kI la ya'i go 'phang mngon du byed pa'i nus pa bzhag
/pad+ma rigs kyi dngos grub thob pa'i skal pa can du byas so //
yang nam mkhar bzhugs pa'i yum rig pa'i lha mos karma he ru ka'i bdag nyid dril bus mngon par dbang bskur ba'i mos pa mdzod /
'di de sangs rgyas thams cad kyi //
chos kyi dbyings kyi rjes 'gror bshad //
byang chub mchog tu rgyal bas bzhed /
khyod kyis kyang ni rtag tu zungs //
oM ma hA gaN+De a b+hi Shiny+tsa hU~M/
zhes dril bu smin mtshams su dkrol mthar slob ma'i lag g.yon du sbyin la dkrol du gzhug rjes dkur brten pa'i tshul byed du bcug
/de ltar dril bus dbang bskur pas phrag dog gi dri ma sbyangs /
'du byed kyi phung po gnas gyur /
bya ba grub pa'i ye shes mngon du byas /
karma kI la ya'i go 'phang mngon du byed pa'i nus pa bzhag
/las kyi rigs kyi dngos grub thob pa'i skal pa can du byas so //
yang nam mkhar bzhugs pa'i dbang lha de bzhin gshegs pa rigs kyi yum dang bcas pa thams cad kyis mgrin gcig dbyangs gcig tu bud+d+ha he ru ka'i rang bzhin rdo rje'i ming gis dbang bskur ba'i mos pa mdzod /
rdor dril bsnol ma spyi bor 'khrol zhing /
sangs rgyas kun gyi ming gi dbang //
de ring khyod la bskur bar bya //
cis kyang mi chod mi shigs pa'i //
rdo rje'i ming ni rab tu grags //
kye shrI he ru ka phrin las 'dus pa las rab bde ba rtsal a b+hi Shiny+tsa hU~M/
zhes ming gdags /
de ltar ming dbang thob pas gti mug gi dri ma sbyangs /
gzugs kyi phung po gnas gyur /
me long lta bu'i ye shes mngon du byas /
bud+d+ha kI la ya'i go 'phang mngon du byed pa'i nus pa rgyud la bzhag
/sangs rgyas rigs kyi dngos grub sgrub pa'i skal pa can du byas pa yin no //
de rnams kyi mtha' rten du bum pa'i chus dbang bskur ba'i mos pa mdzod /
oM badzra u da ka a b+hi Shiny+tsa mAM/
zhes rnam bum spyi bor bzhag la bum chu gtigs /
de ltar bum pa'i chus spyi bo nas dbang bskur pas lus gang /
bde ba chen po nyams su myong /
chu lhag spyi bor 'khyil ba las rigs thams cad 'dus pa'i spyi gzugs rdo rje sems dpa' mthing gas dbu brgyan par gyur cing /
spyan drangs pa'i dbang lha rnams kyang khyed rang rnams la dbyer med du sib kyis thim pas ye shes brtan par bgyis pa'i mos pa mdzod /
oM su pra tiSh+Tha badzrA ya swA hA/
zhes me tog 'thor la brtan par byas /
khyed rang rnams yi dam lha dang dbyer med pa mkha' mnyam 'gro ba'i ded dpon chen por 'gyur ba'i rten 'brel gyi sa bon rgyud la bzhag pa de la mnga' dbul gyi tshul du slob dpon gyis mchod pa bgyis pa'i mos pa mdzod /
oM badzra puSh+pe sogs sngags rgya dang bcas dngos su bshams pas kyang mchod do //
rjes 'brel du sku gsung thugs kyi rjes su gnang ba ni /
mdun bskyed dkyil 'khor pa'i lha tshogs rnams las mar me gcig las gnyis mched kyi tshul du rang 'dra ba'i sku'i sgyu 'phrul gar dgu'i nyams kyi rol pa /
nyi ma 'bum gyi gzi mdangs ltar 'bar bzhin byon pa spyi bo la sogs gnas so so'i lha la dbyer med du thim pas phung khams rgyal ba'i dkyil 'khor chen por gzod nas lhun gyis grub bzhin pa la /
slar yang chan la phabs kyis thebs pa ltar sku mi zad pa rgyan gyi 'khor lo'i byin rlabs nus pa brtan pa'i mos pa mdzod cig
/de nas gzhung dngos bstan ltar na /
gtso bo'i sku spyi bor bzhag la /
hU~M:
rdo rje gzhon nu lha yi dbang :
gtso dang 'khor du shar ba yis :
rigs kyi bu la dbang bskur bas :
ye shes sku ru 'grub gyur cig :
oM badzra kI li kI la ya badzra kA ya a b+hi Shiny+tsa hU~M:
zhes bskur ro //
rgyas par spro na lha dbang zur byang ltar gtso bo khro bcu rnams kyi tsaka li gnas so so'am spyi bor bzhag la /
hU~M:
mthing nag gru gsum 'bar ba'i lte ba nas :
sogs nas /
pra mar+d+ha nA ya hU~M phaT:
bar brjod la tsaka li ma 'dzom na gtso phur dang /
khro bcu'i phur pa phyogs bsdus kyis dbang bskur yang rung la /
dam can rnams la ni sbam phur du dmigs pa'i phur pa de kas bskur ro //
dkyil 'khor chen po'i lha tshogs rnams kyi mgrin pa nas bde gshegs zhi khro'i gsung gsang sngags rig sngags kyi byin rlabs thams cad kI la ya'i sngags phreng mthing zhun gyi mdangs can 'od zer nyi ma ltar 'bar ba'i rnam pa can bar ma chad par byung /
khyed rang rnams kyi ljags steng pad zla'i steng na sngags kyi 'khor lo 'od 'bar lu gu rgyud du 'khor bas ngag mi zad rgyan gyi 'khor lo'i rang bzhin du rgyas btab pa'i mos pa mdzod /
ces sngags byang mgrin par bzhag cing /
phreng ba nas 'dzin du bcug la snying po lan gsum rjes zlos bya /
rig sngags kyi nus pa brtan par bya phyir khyed rang rnams slob dpon la me tog 'thor ba dang bcas 'di'i rjes zlos /
bcom ldan bdag gis bzung lags kyis //
bdag la nye bar mdzad du gsol //
lan gsum /
khyed rang rnams kyis phul pa'i me tog de nyid ngo bo rig sngags la rnam pa me tog gi tshul khyed rang rnams kyi spyi bor bzhag pas rgyud byin gyis brlabs pa'i mos pa mdzod /
bcom ldan 'di la bstsal lags kyis //
'di la 'go bar mdzad du gsol //
sngags kyi dngos grub bstsal du gsol //
brtul zhugs brtan par mdzad du gsol //
rig pa 'dzin pa 'di rnams kyi rgyud la dpal chen rdo rje gzhon nu'i gsung gsang sngags kyi nus pa 'jug par gyur cig
/ces me tog spyi bor bzhag la 'thor /
dkyil 'khor lha tshogs rnams kyi thugs ka nas thugs bde stong gnyis su med pa'i ye shes chen po'i rang rtsal 'gro 'dul phrin las kyi phyag rgya rnam pa thams cad par 'char ba /
rdo rje kha T+wAM phur bu la sogs pa'i phyag mtshan gyi tshogs dpag tu med pa 'phros pa khyed rang rnams kyi snying khar sib kyis thim pas thugs mi zad rgyan gyi 'khor lo rtogs par byas pa'i mos pa mdzod /
phyag mtshan snying gar gtugs shing lag tu gtad /
hU~M:
dpal chen rdo rje gzhon nu yi :
phyag rgya rtags kyi dbang bskur bas :
nyon mongs rtsad gcod dbyings su sbyor :
ye shes thugs su 'grub par shog :
oM badzra kI li kI la ya tsit+ta a b+hi Shiny+tsa hU~M:
'gro don rjes su gnang ba ni /
khyed rang seng ge la sogs pa'i khri la dpal chen po dngos su gsal bar gyur pa'i spyi bor gdugs dkar po dbub /
g.yas g.yon du rgyal mtshan dang ba dan sgreng /
phyag tu bum pa dang pusti gtad /
mtha' skor du mchod pa'i bye brag du ma dang bcas te mnga' gsol bas srid zhir dbang du sgyur ba'i 'khor 'das kun gyi spyi dpal chen por mnga' dbang rdzogs par mos mdzod /
me tog 'thor la rten snying brjod /
ji srid nam mkha' de srid du :
skal ldan gdul bya rnam mang por :
chos ston chos kyi rgyal mtshan zungs :
theg mchog lam du dbugs phyungs shig :
ces brjod /
de ltar na phyi kun rdzob mtshan ma rdzas kyi dkyil 'khor du bum pa'i dbang thob /
phung khams snod bcud tha mal du zhen pa'i rtog tshogs sbyangs te lus kyi sgrib pa dag
/lam dus su bskyed pa'i rim pa bsgom pa la dbang /
snod bcud khrag 'thung rol pa'i dkyil 'khor gcig tu rdzogs nas /
'bras bu sku rdo rje mchog gi sprul sku 'grub pa'i skal pa can du byas pa yin no //
gnyis pa gsang dbang ni /
slob dpon dpal chen rdo rje gzhon nu dang yum chen 'khor lo rgyas 'debs ma rjes chags bde chen gyi mnyam sbyor mdzad pa'i /
yab kyi gsang gnas hU~M las rdo rje sngon po rtse lnga pa bu ga hU~M gis mtshan pa /
yum gyi mkha' gsang A las pad+ma'i ze'u 'bru AHsa mtshan par gyur /
dzaHhU~M baM hoH
yab yum mnyam par sbyor ba'i dga' ba'i sgra dang 'od zer dmar po'i 'phro 'dus /
phyogs bcu'i rgyal ba thams cad spyan drangs pa yab kyi zhal du zhugs /
thugs kar chags pa chen po'i mes zhu ba sku'i dbyibs brgyud rdo rje'i lam las yum gyi pad+mar babs /
byang sems dkar dmar ro gcig tu 'dres pa'i rgyun mu tig gi mdangs chags pa /
thod pa'i bdud rtsi dang dbyer med du gyur pa khyed rang rnams kyi lce thog tu blud pa'i tshe byang sems yi ge'i sprin A li kA li'i rnam par 'char bas rtsa gnas thams cad gang bas rtsa'i 'ching byed kyi mdud pa dkrol /
gzung 'dzin brgyad cu'i rtog pa 'gags /
thig rlung sems gsum ye shes chen po'i ngo bor byin gyis brlabs pas bde ba'i ye shes khyad par can rgyud la skyes pa'i mos pa mdzod /
ces brjod nas gsang thod thogs la /
hU~M:
ji ltar sngon gyi bde gshegs kyis :
rgyal sras tshogs la dbang bskur bzhin :
gnyis med mnyam sbyor byang sems ros :
bu mchog khyod la dbang bskur ro :
bo d+hi tsit+ta a b+hi Shiny+tsa hU~M:
ces mgrin par bzhag la bdud rtsi byin /
slob mas /
a ho ma hA su kha ho :
zhes brjod la myang /
de ltar kun rdzob byang chub sems kyi dkyil 'khor du gsung gsang ba'i dbang thob /
rlung tha mal du 'dzin pa'i bag chags sbyangs te ngag gi sgrib pa dag
/lam dus su bdag byin rlabs rdzogs rim tsaN+Da lI'i rnal 'byor bsgom pa la dbang /
sgra skad dang rlung 'byin 'jug gsang sngags su dag ste /
'bras bu gsung rdo rje lnga ldan longs spyod rdzogs sku thob pa'i skal pa can du byas pa yin no //
zhes rtogs pa bskyed /
gsum pa sher dbang ni /
khyod rang rnams dpal chen po snang stong sgyu ma lta bur gsal ba la /
slob dpon gyis yum 'khor lo rgyas 'debs ma las /
rigs mthun gyi las rgya gzugs dang lang tsho phun sum tshogs pa zhig rnam par 'phrul pa'i lag g.yon pa bzung ste /
rgyal ba thams cad dpang por gsol nas khyed rnams kyi lag g.yas su gtad pa'i mos pa mdzod /
sin+d+hu ra'i dkyil 'khor lag g.yas su gtad cing snying gar thig le byas la /
lha mo dga' sbyin gnas sbyin ma :
sna tshogs sgyu rtsal yid du 'ong :
khyer la rtag tu pad+mar rol :
bde chen mchog gi dngos grub thob :
pra dz+nyA dz+nyA na a b+hi Shiny+tsa hU~M:
zhes brjod /
de ltar gtad pa'i rig ma de dang 'du shes gsum ldan gyis rol pas rjes chags bde chen gyi ye shes ches cher 'bar bas gnyis snang gi rtog pa thams cad dbyings su nub ste /
byang sems mgrin par byon pas dga' ba /
snying gar mchog dga'/
lte bar dga' bral /
mkha' gsang gi rtser dkar dmar gyi 'du 'phro zhal mjal bas lhan skyes kyi dga' ba nyams su myang bar byas /
slar yang rlung 'pho ba med pa'i stobs kyis hU~M zhes yum gyi dmar cha dang lhan cig gyen du drangs pas mas brtan gyi dga' ba bzhi nyams su myang bar byas te /
mtshon byed dpe'i ye shes bde stong lhan skyes kyi rang ngo brjod bral gyi ngang mdangs cung zad bskyang bar zhu /
zhes dar gcig bzhag
/de ltar gsang ba chos thams cad 'byung ba'i dkyil 'khor du /
shes rab ye shes kyi dbang thob /
gzung 'dzin gnyis snang gi rtog tshogs sbyangs pas yid kyi sgrib pa dag
/lam dus su pho nya bde ba chen po rdo rje sems dpa'i gseng lam bsgom pa la dbang /
bde sdug byung tshor thams cad lhan skyes ye shes su dag ste /
'bras bu thugs rdo rje dag pa gnyis ldan chos kyi sku thob pa'i skal pa khyad par can du byas pa yin no //
zhes rtogs pa bskyed /
bzhi pa tshig dbang ni /
de nas dbang rnams kun gyi mthar thug bzhi pa tshig dbang rin po che brda dang byin rlabs kyi stobs kyis ngo spro+od pa la /
sgo gsum ma bcos par rang babs su lhod kyis glod nas man shel 'di nyid la mig dbang gtod par zhu /
zhes man shel dri med bstan la /
hU~M:
'di ltar chos rnams thams cad kun :
thog mtha' dbus med gsal zhing stong :
smra bsam brjod med ye shes lam :
brjod pa kun gyi rgyu yi mchog :
'di ni sangs rgyas dgongs pa 'o :
dz+nyA na badzra d+harma kA ya a b+hi Shiny+tsa A:
de'ang man shel 'di'i dpes mtshon nas /
rang sems stong gsal rig pa'i snying po can 'di ni /
shel gong dwangs pa la gzugs brnyan gyi tshon ris sna tshogs su 'char yang shar ba nyid dngos por ma grub pa bzhin du /
rang sems ye nas dngos po dang mtshan mar grub pa ni rdul phra rab tsam yang med phyir gshis gang du yang ma grub pa /
med pa'i rang mdangs 'gag med du lhang nge ba /
stong gsal gnyis med kyi rang rtsal sna tshogs par shar yang /
don la bden pas dben pa 'di ni sems kyi gnas lugs dri ma med pa yin la /
de'i ngo bo stong pa chos sku
/rang bzhin gsal ba longs sku
/thugs rje'i rtsal snang 'gag med sprul pa'i sku
/de gsum yang tha dad ma yin pa da lta'i tha mal gyi shes pa bzo bcos ma byas rkyen gyis ma bsgyur 'dzin pas ma bslad pa /
bsgom bya sgom byed las 'das pa'i rang ngo gsal rig rjen ne hrig ge ba /
spros pa thams cad dang bral ba 'di ka las gzhan gang du yang yod pa ma yin pas /
'di ni sku gsum dbyer med ngo bo nyid kyi sku yang yin la /
rigs dang dkyil 'khor rgya mtsho'i khyab bdag dpal chen he ru ka'i dgongs pa'ang 'di ka yin pas de'i ngang la mnyam par zhog mdzod /
de ltar don dam byang chub sems kyi dkyil 'khor du rig pa'i rtsal dbang thob /
sgo gsum tha dad 'dzin pa'i shes bya'i sgrib pa ches phra ba sbyang /
lam dus khregs chod thod rgal zung 'jug rdzogs rim mthar thug pa'i rnal 'byor chen po bsgom pa la dbang /
snang bzhi zad sar 'khyol te /
'bras bu ngo bo nyid sku gdod ma'i mgon po kun bzang he ru ka'i go 'phang mngon du byed pa'i skal pa khyad par can du byas pa yin no //
zhes rtogs pa bskyed /
lnga pa byin rlabs gtor dbang ni /
dpal gyi gtor ma 'di nyid dpal chen khrag 'thung 'bar ba'i lha tshogs dwangs pa'i mtsho la gza' skar bzhin bkra lam mer gsal ba'i /
steng gi char rig 'dzin grub thob brgyud pa'i bla ma thams cad sprin gtibs pa ltar dgyes 'dzum byin gyis brlab pa'i dgongs pa dang ldan pas bzhugs la /
khyod rang rnams kyis mos 'dun drag pos gsol ba btab pas /
sku las 'od zer lha sku phyag mtshan yig 'bru'i tshogs char bzhin du babs pas lus ngag yid gsum gyi 'gal rkyen nad gdon bar chad sdig sgrib thams cad sbyangs /
las bzhi grub pa chen po brgyad dang mchog gi dngos grub ma lus pa gnang zhing thob par gyur pa'i mos pa mdzod cig
/hU~M:
phyi ni ba liM dam rdzas gzugs :
nang du dpal chen lha tshogs bzhugs :
sku gsung thugs kyi dbang bskur pas :
sgo gsum las nyon dri ma sbyangs :
snang grags lha sngags rig stong ngang :
rdo rje gsum du 'grub par shog :
oM badzra kI li kI la ya badzra kA ya wA ka tsit+ta ba liM ta a b+hi Shiny+tsa hU~M:
zhes gnas lngar bzhag rjes slar yang spyi bor bzhag la /
rgyas par na bka' bsgo spyi bzhin bya /
bsdu na /
dzaHhU~M baM hoH
zhes brjod pas gtor ma'i lha tshogs rnams 'od du zhu khyed rang rnams la sib kyis thim pas dpal chen po'i sku gsung thugs dang gnyis su med pa'i ngo bor lhun gyis grub pa'i mos pa mdzod cig
/byas la gtor ma'i ras ma bdud rtsi dang bsres pa dngos grub tu sbyin no //
gnyis pa smad las mngon spyod phrin las kyi rjes su gnang ba la gnyis /
dang po srung zlog bsad gsum /
mtha' sdud sreg mnan 'phang gsum mo //
de dag spyi'i don du /
rdo rje phur pa drag sngags kyi skor dang 'brel ba thun mong ma yin pa mngon spyod phrin las kyi rjes gnang zab mo zhu ba'i yon du maN+Dal 'bul /
zhes mtshon cha'i maN+Dal 'bul lo //
de nas las sbyor dngos gzhi la gsum gyi dang po bdag 'khor srung ba'i phrin las rjes su gnang ba la dmigs pa 'di bzhin du mdzod /
bdag nyid rtsa ba'i dkyil 'khor du gsal ba'i phyi rol du gnam lcags kyi 'khor lo phyogs bzhi mtshams brgyad steng 'og gnyis te rtsibs bcu rgya phor kha sbyor lta bu bar mtshams srubs med pa /
nang sbubs stong yangs shing rgya che ba'i rtsibs rnams la khro bcu yab yum phyag brnyan khra thabs dang bcas pa thams cad kyang sku mdog nag po phur zhabs can rdo rje'i go khrab gsol ba /
'khor lo'i phyi rol du tho ba /
ral gri
/dbyug to /
lcags kyu /
dgra satwa ste mtshon cha lnga'i gur /
de'i phyi rol me ri kha dog lnga bar du nam mkha' sngo sangs dang bcas pa /
dpal chen po dam ye gnyis su med pa'i thugs rin po che zur brgyad pa mchong gur lta bu'i nang du gnam lcags kyi rdo rje rtse lnga pa rwa gdengs pa /
de'i lte bar nyi zla kha sbyor gyi ga'u'i nang du ting 'dzin sems dpa' hU~M sngon po /
de la bsrung bya gang yod thams cad 'dus par bsam /
hU~M gi mtha' skor du rtsa ba'i snying po /
rdo rje'i mtha' skor du srung ba'i sngags kyi phreng ba kha dog mthing nag g.yas skor du kyi li li 'khor ba /
de las 'od zer 'phros phyogs bcu'i rgyal ba rab 'byams thams cad mchod /
byin rlabs dngos grub thams cad tshur bsdus /
srung ba'i gur khang dang bdag nyid la thim /
pu ri dpal chen yongs rdzogs kyi pho brang du gsal ba spyi bor bzhag pas sgo gsum mi mthun pa'i phyogs las srung ba'i stobs bskyed par mos mdzod /
pu ri dkar po spyi bor bzhag la /
hU~M:
srung ba rdo rje'i rdzong chen ni :
khro rgyal yongs rdzogs lha tshogs gsal :
rigs kyi bu la dbang bskur bas :
sgo gsum bar chad bsrung bar shog :
rtsa sngags kyi mjug tu /
rak+Sha rak+Sha a b+hi Shiny+tsa hU~M:
nus pa brtan par bya ba'i phyir du srung ba'i sngags kyi rjes zlos mdzod /
snying po'i mjug tu /
oM e ka ya ma du ru tsakra srungs shig :
he ka ya ma du ru tsakra srungs shig :
g+h+ri ma ya ma du ru tsakra srungs shig rak+Sha rak+Sha :
lan gsum /
gnyis pa mi mthun zlog pa'i phrin las rjes su gnang ba la dmigs pa 'di ltar mdzad 'tshal /
khro bcu khra thabs zhal phyi rol du gzigs shing sku dang sngags phreng las khro chung dang mtshon cha me'i tshwa tshwa sogs 'phros /
byad ma dgra bgegs kyi steng du babs pas kho'i srung ba'i gur khang bshigs /
mgon byed kyi lha dang phral /
gnod byed kyi bdud dang sprad /
tshe dang bsod nams mthu stobs thams cad 'od zer gyi rnam par bdag la bsdus /
gzugs bye ma'i khang bu chus bshig pa bzhin du bcom /
srog me stag tsam du gnas pa de thum gyis bsad /
khro 'dus drag po mtshon cha'i 'khor lo phyag tu gtad pas rkyen ngan bar chad zlog pa'i mthu thob par mos mdzod /
pu ri nag po lag tu gtad la /
hU~M:
khro rgyal yongs rdzogs 'dus pa yi :
zlog pa'i 'khor lo 'di bskor bas :
phas rgol rig sngags byad phur sogs :
mi mthun zlog pa'i dbang bskur ro :
rtsa sngags kyi sham bur /
mA ra ya b+h+yo zlog :
a b+hi Shiny+tsa hU~M:
nus pa brtan par bya ba'i phyir du zlog sngags dang bden stobs dmod pa'i lad mo mdzod /
oM e ka ya ma du ru tsakra zlog :
he ka ya ma du ru tsakra zlog :
g+h+ri ma ya ma du ru tsakra zlog :
sarba tsit+ta gzer thuM big nan trig nan :
rbad ya :
zlog ya :
byad ma'i sha rus snying la mA ra ya :
dbugs rgyud srog la mA ra ya zlog :
khrag rgyud rtsa la mA ra ya hU~M phaT:
zlog ya :
na mo /
sangs rgyas chos dang dge 'dun te dkon mchog rin po che rnam pa gsum gyi bka'/
bla ma yi dam mkha' 'gro ste bder gshegs rtsa ba gsum gyi byin rlabs /
ting 'dzin 'phro 'du sngags rgod rdzas kyi sbyor ba'i nus mthu /
chos nyid de bzhin nyid dang /
chos can rgyu 'bras mi bslu ba'i bden pas bdag cag rgyu sbyor 'khor dang bcas par sngon gyi las /
'phral gyi rkyen /
pha rol gyi rbod gtong rig sngags kyi sbyor bas mnan bsregs gtad cing gzir ba bsam ngan sbyor rtsub chag che nyam nga rmi ltas mtshan ma ngan pa thams cad byad ma rang gshed rang la zug ste phyir zlog par gyur cig
/med par gyur cig
/zhi bar gyur cig
/ces thal mo lan gsum brdeb tu gzhug
/de nas bsgral dbang ni /
spros bcas rgyas par spro na drag po'i chas su zhugs zhing smad las khyab 'jug mtshon 'khor gyi gzu dpang nas zhal bstab kyi bar du gtang zhing khyad par gyi gdab kha drug kyang sbyor ba dang dmigs pa'i mtshams sbyor rgyas par spro ba phyis kyi phyag srol du snang yang /
gter gzhung gter chen nyid kyi phyag bzhes ltar spros pa 'tsham par byed na /
slob dpon gyi mdun du brub khrung nya bor bcas pa /
gdab phur /
g.yab dar /
lha dbye'i rdzas /
sgrol gri
/skam thun /
tho gtun sogs 'du bgyis /
sgrub grogs yod tshe rol mo'i bye brag dang ldan pas 'khod pa la /
slob dpon gyis /
de nas khams gsum pa dgra bgegs gdug pa 'dul phyir drag po'i bsgral dbang gi rim pa bskur ba la /
mkhyen par gsol zhing gzu dpang bya ba dang /
brub khung dmigs bya bskyed pa /
dmigs bya 'gugs pa /
pho nya 'gyed pa dang /
lha dang dbye ba /
tshe khrus kyi dgongs par ldan pas bsgral ba /
thun rdeg pa /
gtun tu brdung ba /
zhal du stob pa rnams rim par bya dgos pa yin pas tshig ris dang mthun par dmigs pa gsal 'debs par 'tshal /
zhes mtshams sbyar la /
gser skyems 'thor bzhin du /
hU~M:
rtsa brgyud bla ma phur pa'i lha tshogs rnams :
deng 'dir dgongs shig sangs rgyas bstan bshig cing :
mtshan ldan bla ma'i sku dgra sgrol bgyid na :
gser skyems mchod pa 'di bzhes gzu dpang mdzod :
gtsug lag chos 'khor 'jig cing dge 'dun gsod :
lus can kun 'tshe mtshams med lnga spyod pa'i :
rig 'dzin rnal 'byor sgos dgra sgrol bgyid na :
gser skyems mchod pa 'di bzhes gzu dpang mdzod :
dge bcu'i lugs smad mi dge'i srol ngan gtod :
sna tshogs thabs kyis ngan g.yo'i sems 'chang ba'i :
mi bsrun gdug pa'i dgra bgegs sgrol bgyid na :
gser skyems mchod pa 'di bzhes gzu dpang mdzod :
brub khung dmigs bya bskyed pa ni /
nya bor rak+ta bran /
e /
zhes brjod pas de las spros pa'i gnam lcags kyi khang sgrom zur gsum pa kha rub la gting zab pa /
steng nas zhe sdang gi me 'bar zhing /
'og nas 'dod chags kyi chu 'brub pa /
logs la gti mug gi dud mun 'khrigs shing /
kha khyer la gshin rje'i las mkhan sna tshogs mtshon cha thogs pas bskor ba /
thar med bdud kyi btson khang de'i nang du nr-i tri las sdang byed kyi dgra dang gnod par byed pa'i bgegs de nyid dngos bzhin las mgon skyabs dang bral zhing mya ngan gyis gdungs pa'i rnam pa can du gyur /
bden stobs brjod cing 'gugs pa ni /
na mo /
sangs rgyas chos dang dge 'dun te dkon mchog rin po che rnam pa gsum /
zhi khro rab 'byams rgyal ba'i dkyil 'khor gyi lha tshogs bka' sdod dam can rgya mtsho'i tshogs dang bcas pa /
khyad par dpal chen po 'khor 'das thams cad kyi spyi dpal rdo rje gzhon nu bdud 'dul khro bcu khra phyag za gsod sgo ma dang bcas pa /
las byed pho nya phur srung dregs pa rnams kyi bka' bden pa dang /
rnal 'byor pa bdag gi lhag bsam rnam par dag cing rgyu 'bras ma 'chol mi bslu ba'i bden pa dang /
ting 'dzin sngags rgod rdzas dang sbyor ba'i 'phrul 'khor gyi nus pas zhing bcu tshang ba'i las ngan sdang byed kyi dgra /
gnod byed kyi bgegs /
rgyab rten byad ma lha srung dang bcas pa rang dbang med par gla ba khyis ded pa'am sbur ma rlung gis bskyod pa ltar gzugs dang ling+ga 'di la khug cig
/a mu ka sarba nr-i tri aM ku sha dzaHdzaH
lan gsum gyis gzug la bstim /
pho nya 'gyed cing phyag rgya bzhis bcing ba ni /
dza :
dam tshig chen po'i dus la bab :
sprul pa 'gyed pa'i dus la bab :
mthu rtsal 'byin pa'i dus la bab :
dgra bgegs bsgral ba'i dus la bab :
sdang ba'i dgra dang gnod pa'i bgegs :
gang la bya ba khyod kyis shes :
bla srog rnam par shes pa kun :
ma shor ma gtang khug la shog :
btab pa'i dus las ma 'da' bar :
zhing bcu tshang ba'i dgra dang bgegs :
thams cad ma lus myur du khug :
lcags kyu can gyis snying nas zungs :
zhags pa can gyis yan lag chings :
lcags sgrog can gyis drwa bar chugs :
dril bu can gyis smyo ru chugs :
las kyi rlung gis rgyab nas 'phul :
bskal pa'i mun pas mdun nas sus :
skad cig thang cig yud tsam la :
rang dbang med par khug la shog :
badzra aM ku sha dza :
badzra pA sha hU~M:
badzra s+pho Ta baM:
badzra gaN+De ho :
pra be sha ya phaT:
A be sha ya A:
zhes 'gugs 'ching sdom myos dbye dbab kyi phyag rgya bya /
de nas ling+gar gu gul gyis bdug
/bya 'ug gi dang rus dbye ba'i rgya dang bcas /
hU~M:
dam tshig chen po'i dus la bab :
lha dang dbye ba'i dus la bab :
bdud dang sprod pa'i dus la bab :
las ngan sdig can dgra bo 'di :
srung zhing skyob par byed pa yi :
ye shes 'jig rten lha yi tshogs :
phrol cig phye zhig rnam par phyes :
lhan cig skyes pa'i bdud dang sprod :
de ba A kar+sha ya shag phye :
zhes kha sbyor dbye /
de nas bsgral dbang gi dngos gzhi las mthar dbyung ba tshe khrus kyi dgongs pas gnas spor ba ni dgos don gyi gtso bo yin phyir dmigs pa 'di bzhin thugs la nges par 'tshal /
de yang slob dpon chen pos /
tshe lung khrus lung gi dgongs pa ma shes na ngan sngags dang khyad med :
gnas spor ba'i cho ga ma shes na shan pa dang khyad med :
ces gsungs pa ltar nges pa gal che bas /
de la dang por mi ldog pa'i phyir rang nyid dpal chen rdo rje gzhon nu dngos su gsal ba dang /
mi rdugs pa'i phyir phyag mtshan phur pa sras mchog dngos su gsal ba dang /
mi 'byams pa'i slad ling+ga dgra bo dngos su gsal ba ni gsal ba gsum ldan gyi ting nge 'dzin yin la /
bdag nyid rtsa ba'i dkyil 'khor /
mtshan ma rdzas kyi dkyil 'khor /
phyogs bcu khro bo'i dkyil 'khor gsum po'i lha tshogs thams cad kyi gnas gsum du a dkar po re re gsal ba las 'od zer 'phros /
phyogs bcu'i sangs rgyas thams cad a dkar po bya dkar gdang la bsgrigs pa lta bu'i rnam par byon nas dkyil 'khor gsum la thim pas /
bdag gi lus ngag yid gsum gyi sgrib pa sbyangs te bde stong gi ngang du ro gcig par bsam pa ni bdag rnal 'byor pa'i khrus lung /
yang dkyil 'khor gsum po'i gnas gsum gyi a dkar las 'phros pa'i 'od kyis 'phags pa mchod byin rlabs bsdus /
khams gsum sems can thams cad kyi sdig sgrib sbyangs yi dam lha'i go 'phang la bkod par bsam pa ni khams gsum sems can gyi khrus lung /
yang 'od zer tshur 'dus dgra bgegs kyi gnas gsum du thim pas /
kho'i las ngan gyi sdig sgrib sbyangs bsgral ba'i skal ldan du gyur par mos pa ni gzas pa po dgra bgegs kyi khus lung ste khrus lung rnam pa gsum yin cing /
de'i dang po ni 'dra ba dpe'i sgo nas a dkar bya dkar gyi dgongs pa dang /
gnyis pa bdag phur ling+ga gsum dgongs pa gcig gis 'brel /
dam tshig gcig gis 'brel /
chos nyid gcig gis 'brel slad thugs rje 'brel thag gi dgongs pa zhes bya la /
de'i steng spyir sems can thams cad dang sgos bsgral bya'i zhing de nyid myur du ma bsgral na las ngan tshabs po che bsags te 'khor bar 'khyams dgos par mthong nas tshad med snying rjes mi gtong ba gdung sems lu gu rgyud kyi dgongs pa bya ba yin te /
des dgongs pa rnam gsum gyi don tshang /
de nas bdag rnal 'byor pa'i tshe lung bya ba ni /
ling+ga dgra bgegs dngos su gsal ba'i snying dkar nag mtshams su srog gi ngo bo tshe rten sdom gyi bal rgya 'dra ba /
de'i nang khrag sbal byi'u lan pa'i mgo bo tsam gyi dbus kun gzhi'i rnam shes kyi ngo bor gyur pa'i yi ge a dkar po'i khong par thig le 'od kyi rang bzhin can gyi lte bar yi ge nr-i dud kha mar me 'chi kha ma'i 'od lta bu sngo skam skam pa zhig yod par dmigs /
de la dmigs te phur rtse sgril zhing bsnun pas phur rtse'i 'od zer me'i tshwa tshwa lta bu dang rtse mo'i rno dbal gyis tshe srog bal rgya 'dra ba de dbral rnam shes mar me la phus btab pa ltar nag thum gyis song /
nr-i thig le a dang bcas pa tog gis blangs nas phur rtse la yer re yod pa rang gi snying gar thim pas tshe bsod gzi mdangs rgyas par bsam pa ni bdag rnal 'byor pa'i tshe lung ngo //
de nas phur bu bdag dang dgra bo gsum gyi gso ba'i lung bya ba ni /
phur pa'i dbal nas bzung ste klad la lan gsum bskor bas de las rang 'dra'i phur bu dpag med 'phros pas snang srid thams cad phur bus gang zhing gzi brjid 'bar bar bsam la kI la ya brjod par zhu /
dngos su slob dpon gyis bskor zhing /
oM badzra kI li kI la ya hU~M phaT/
zhes lan gsum brjod cing slob ma rnams kyis kyang brjod pa dang lag g.yas klad la bskor ba'i tshul bya /
yang bdag gi thugs ka nas 'od zer gyi sne la mchod pa'i lha mo 'dod yon thogs pa dpag med 'phros /
snang srid phur bu'i lha tshogs mchod pas mnyes shing tshims /
sku gsung thugs kyi dbang dang dngos grub thams cad 'od zer dkar dmar mthing gsum gyi rnam par byung ba rang la thim par bsam /
de nas phur rtse gyen du bstan pa dang lhan cig hU~M hU~M hU~M/
zhes drag por brjod pa'i rkyen gyis bdag gi thugs ka nas 'od zer ba thag lta bu'i sne la dgra bgegs kyi rnam shes a dkar po tsen gyis blangs nas skar mda' 'phangs pa ltar song /
phaT phaT phaT drag po gsum brjod pa'i rkyen gyis 'og min du rdor sems yab yum gyi sbyor mtshams su 'phangs pas rgyal ba'i sras su skyes pa'i dmigs pa khyad par ba de lta bu gsal 'debs par 'tshal /
zhes brda don 'phrod par sprad la /
gdab phur blangs te slob ma'i lag tu gtad /
bla slob dgongs pa lhan cig pas /
hU~M:
nga ni karma he ru ka :
sras mchog badzra kI la ya :
btab na lha yang brlag par byed :
gnod byed bgegs la smros ci dgos :
oM badzra kI li kI la ya nr-i tri sha truM mA ra ya rbad :
ces bsgral la /
slar yang /
oM badzra kI li kI la ya dgra bgegs kyi srog rtsa la yaM yaM:
snying rtsa la phril phril :
thuM ril rbad sod :
ces bzla bzhin du sgrol gris dum bur gtubs la sngags kyi rjes zlos byar gzhug
/de nas skam thun brdeg la /
oM badzra tsaN+Da sarba duSh+TAM kI li kI la ya hU~M phaT:
sham bur /
dgra bo'i srog la thuM ril tsit+ta baM laM thun rbad :
rak+ta thib srog la breng shag rbad :
thuM ril dbugs la thuM thuM:
rtsa la rbad rbad :
khong khrag la rbud rbud :
ces pa'i sngags kyang rjes zlos byar gzhug
/tho gtun gyi bar du brdungs la /
hU~M:
bka' las 'da' byed sdig can rnams :
khro mo 'bar ba'i gtun khung du :
khro bo rdo rje tho bas rdung :
lha yang rung ste brlag byed na :
dgra dang bgegs la smros ci dgos :
pad+ma a ko Ta ya kha thaM kha thaM:
ling ro b+han+d+ha'i skyogs su blugs pa sman raka gis bran la /
hU~M:
phye zhig khro rgyal zhal phyes shig :
gnam sa lta bu'i zhal gdongs shig :
gangs ri lta bu'i mche ba gtsigs :
glog stong 'khyug 'dra'i ljags dmar skyod :
mnyam nyid yangs pa'i zhal du stobs :
'gag med rol pa'i mgul du stims :
bzhes shig rol cig kha raM khA hi :
dgra bgegs kyi mAM sa rak+ta tsit+ta go ro tsa na ba su ta kiM ni ri ti khA hi :
zhes stob pa'i tshul byas la phud zur du bzhag
/bar pa slob ma lhar gsal ba la bkye /
lhag ma tshogs lhag tu blug go
/gnyis pa mtha' sdud las la sbyor ba'i rjes gnang gsum gyi dang po sreg pa hom gyi rjes su gnang ba la dmigs pa 'di bzhin du mdzod /
me thab bsang sbyang /
stong pa'i ngang las drag po'i thab khung gru gsum me phung 'bar ba rab tu 'jigs pa'i dbus su dpal chen karma he ru ka rdo rje gzhon nu yab yum khro bcu khra thabs sgo srung phyag brnyan bcas pa shin tu rngam pa'i cha lugs su gsal ba'i zhal du /
dgra bgegs kyi sha khrag bstabs pas dgyes shing tshims par mos pa mdzod /
dgang gzar blug mar khu ling+ga'i dum bu rnams gtad cing 'bul du gzhug la /
hU~M:
ye shes me lce rab gsal bar :
dpal chen yab yum dkyil 'khor rdzogs :
rnam rtog mtshan ma'i dgra dang bgegs :
ma lus sreg pa'i dbang bskur ro :
rtsa sngags kyi mjug tu /
ag+ne dz+wa la raM a b+hi Shiny+tsa hU~M:
bsad pa'i las kyi mtha' sdud sreg pa hom gyi phrin las la mthu dbang thob par mos la sngags 'di'i rjes zlos mdzod /
oM badzra dz+wa la ma hA kro d+ha kI li kI la ya sarba duSh+TAM sha truM rU pa tsit+ta ag+ni dz+wa la raM kha kha khA hi khA hi :
lan gsum /
gnyis pa mtha' gtad mnan pa'i rjes su gnang ba la dmigs pa 'di bzhin du mdzod /
gtor ma 'di nyid yab klu bdud nA ga rak+sha sku mdog dmar nag dbu dgu lcags sdig gi mgo can g.yas sbrul zhags g.yon dug gi spu gri bsnams pa /
yum klu mo sbal mgo sku mdog ljang nag g.yas sbrul zhags g.yon dug gi bum pa bsnams pa gnyis ka smad sbrul mjug stod khro bo dug sbrul gyi gdengs ka can rgya mtsho'i klong na bzhugs par gsal ba de nyid khyed rang rnams dpal chen por gsal ba'i bran dang pho nyar gtad par mos shig
/dmar gtor lag tu gtad la /
hU~M:
gdug pa'i dgra dang gnod byed bgegs :
ldang med mnan dang gtad pa yi :
drag po'i phrin las sgrub mdzad pa :
nA ga rak+sha yab yum gyis :
skyes bu khyod la dbang bskur ro :
rtsa sngags kyi mjug tu /
nag po ti pa tsa ya nA ga rak+sha haM shaM ma b+h+yo sa ma ya hU~M:
klu bdud nA ga rak+shas skal ldan gyi slob ma 'di rnams la bsrung ba dang /
skyabs pa dang /
sba bar mdzad du gsol /
zhes bka' bsgo
/mnan chas gtad la /
hU~M:
dam nyams las ngan dgra bo rnams :
byang chub mchog sems ma skyes bar :
klu bdud nag po'i lto ba ru :
ldang med mnan pa'i dbang bskur ro :
drag po'i phrin las 'grub par shog :
srung ba'i las kyi mtha' sdud pa gtad khrom mnan pa'i phrin las la mthu dbang thob par mos la sngags 'di'i rjes zlos mdzod /
oM badzra kI li kI la ya sarba duSh+TAM trIg nan :
rA dza Ti haM shaM traM:
satwaM b+ha ya rbad nan :
hU~M maM kA wA tsi mA ra ya nan :
lan gsum /
gsum pa 'phang ba zor gyi rjes su gnang ba la dmigs pa 'di bzhin du mdzod /
gtor ma las sprul pa'i khro bcu'i rdzong chen pha rol byad ma dgra bgegs thams cad skad cig la rdul du brlag pa'i nus pa can sku las khro chung dang thog ser mtshon cha'i tshogs 'phro bar gsal thob mdzod /
zlog gtor lag tu gtad la /
hU~M:
sdang ba'i dgra dang gnod pa'i bgegs :
ma lus thal bar rlog byed pa :
drag po'i zor gyi dbang bskur ro :
drag po'i phrin las 'grub par shog :
zlog pa'i las kyi mtha' sdud pa 'phang ba zor gyi phrin las la mthu dbang thob par mos la sngags 'di'i rjes zlos mdzod /
oM badzra kI li kI la ya tsaN+Da sarba duSh+TAM nr-i tri sha truM e dza b+h+yoHhur thuM rbad :
lan gsum /
'dir spro na smad las khyab 'jug mtshon 'khor ltar /
hU~M:
rtsa brgyud bla ma sogs sam /
spyi 'gre
/rig 'dzin rtsa brgyud sogs kyis gser skyems 'bul zhing zor sgo dbye /
gter gzhung smad las zlog pa'i mjug
/hU~M:
nga ni rdo rje gzhon nu che :
sogs kyis gza' rgod kyi 'gyu phyogs dang bstun gar 'chams dang bcas te 'phen /
bsdu na gong gi sngags de nyid dpon slob lhan cig pas brjod la gnod pa'i phyogs su 'phen no //
de ltar phrin las drag po sgrol ba'i dbang mtha' sdud dang bcas pa thob pas /
deng phyin chad khyed cag 'gal rkyen bdud sde'i g.yul las rnam par rgyal zhing zhing bcu'i dgra bgegs sgrol ba sogs mngon spyod kyi las rab 'byams thams cad thogs med du 'grub pa la dbang bar byas pa yin no //
zhes rtogs pa bskyed do //
gsum pa rjes rim la /
shis pa brjod pa ni /
de ltar dbang bskur pa las skyes pa'i ye shes dang byin rlabs nus pa'i mthu rnams brtan cing gong 'phel 'gyur ba'i phyir /
nam mkha' gang ba'i sras bcas rgyal ba zhi khro'i tshogs dang bcas pas shis pa rgya cher brjod pa'i mos pa mdzod /
byas la las byang ltar shis pa brjod cing me tog 'thor /
dam tshig bsgrag gzung ni /
de dag rnams kyis dpal chen rdo rje gzhon nu thugs kyi thig le'i dkyil 'khor du /
dbang bzhi yongs rdzogs drag sngags phrin las dang bcas pa'i smin byed zab mo legs par phul grub pa yin pas sogs kyis mtshams sbyar la /
gtso bos ji ltar /
gtang rag maN+Dal /
slar yang bdag lus longs spyod bla ma'i bran 'bangs su deng nas ltos pa med par dbul bar bgyi na cha shas so so nas longs spyad de byang chub snying po'i bar du rjes su zungs shig snyam pas 'di'i rjes zlos mdzod /
deng nas byang chub chen po'i bar :
lus dang longs spyod ma lus pa :
rdo rje 'dzin la dbul bar bya :
rtag par thugs rjes bskyang du gsol :
lan gsum /
dge ba rdzogs byang du bsngos la slob ma rnams grol lo //
rtsa ba'i gsum pa dkyil 'khor gyi rjes chog ni /
tshogs la rol /
lhag ma gtang /
thugs dam bskul zhing chad brtan rta bro /
dngos grub blang ba /
gtang rag gi mchod bstod nongs bshags /
brtan bzhugs /
bsdu ldang /
smon lam /
shis brjod dang bcas pas mtha' rgyas su bya'o //
phur pa thugs kyi thig le'i dbang skur khrigs //
rang bzhed 'dod sbyar 'ga' tsam mchis mod kyi //
rgyas dang bsdus dang skabs don min pa'i skyon //
mthong nas gzhung don khyer bde bklag chog spel //
nyes gyur rtsa gsum 'khor los bzod bzhes la //
phrin las rgya mtshor dbang skur dpal chen po'i //
gsang ba gsum dang mnyam pa nyid thob nas //
'gro kun smin cing grol ba'i mthu thob shog
/ces gter gzhung gi dgongs don snying por dril /
brgyud ldan gong ma'i phyag bzhes kyi rtsa ba'i don chad lhag med par gtso bor rang 'dra'i 'dod chen las ma nus pa rnams la ras bris sogs la brten pa'i khyer bder dmigs nas /
pad+ma'i rjes 'jug pad+ma gar gyi dbang phyug rtsal gyis dpal spungs yang khrod tsa 'dra rin chen brag dpal chen po'i thugs mdzod du sbyar ba dge legs 'phel ///
/
