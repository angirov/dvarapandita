@#//
'chi med mtsho skyes snying tig las /
smin byed rtsa ba'i dbang bzhi bklag chog tu bkod pa ye shes bdud rtsi'i char rgyun zhes bya ba bzhugs so //
na mo gu ru pad+ma badzrA ya /
'chi med rdo rje'i sku gsung thugs //
yon tan phrin las mkha' dang mnyam //
de nyid bla ma'i skur bstan nas //
snyigs ma'i gdul bya skyong la 'dud //
ngo mtshar bla sgrub skor bzhi las //
gsang sgrub mtsho skyes rdo rje yi //
rtsa ba'i smin byed bdud rtsi'i char //
skal ldan zhing sa'i gsos su longs //
'chi med mtsho skyes snying thig gi rtsa ba'i smin byed sgrub pa la gsum /
sbyor ba /
dngos gzhi /
rjes so //
dang po yo byad gshom ni /
yar ngo'i tshes bcu dang gu ru'i sgrub gnas lta bu'i dus dang gnas bzang por mdzes pa'i stegs la dkyil 'khor pad+ma 'dab brgyad tshom bu gcig pa'i steng du rkang gsum la bum pa bcud ldan mgul chings dkar po kha rgyan dang bcas pa'i steng du 'phrul stegs la bla gtor rgyan ldan bkod /
go yul mi bde na rgyab tu bzhag kyang chog
/g.yas g.yon du thod pa mtshan ldan mngar sbyar chang gis bkang ba dang /
me long dri med rta phag tsakli dang bcas pa bzhag
/phyi nang gi mchod gtor lag len ltar bshams la mkho ba'i yo byad tshogs par bya'o //
gnyis pa la thog mar dbang don sgrub mchod ni /
gsol 'debs sngon du 'gro bas las byang mthar chags su gtang zhing bzlas pa ci nus bya /
las sbyor bzlas pa'i rjes su rnam bum gsal gdab sogs spyi ltar byas te gzungs thag blangs la sgrub pa'i bzlas pa brgya rtsa sogs kyi mthar bum lha 'od zhu bya /
las bum du rta mgrin bskyed bzlas dang /
srung ma'i gtor 'bul /
tshogs byin rlabs bsgral bstab kyi bar du btang /
rig pa'i me tog dor la gnang ba nod do //
gnyis pa dbang dngos la /
slob ma rnams khrus bya /
bgegs gtor btang la bka' bsgo zhing mtshams bcad /
me tog bkye bsdu dang sems bskyed gsal btab la /
de la 'dir 'chad par bya ba /
gsang sngags rdo rje theg pa snga 'gyur gter ma'i phyogs la gter rigs kyi dbye ba mang du gsungs pa rnams mdor dril na /
phyi sa gter /
nang dag snang /
gsang ba dgongs pa'i gter kha gsum du 'du ba las 'dir ni shin tu yang zab dgongs pa'i gter kha yin te /
de'i lo rgyus snying po tsam brjod na /
rgyal ba kun gyi yab gcig rje btsun 'jam pa'i rdo rje nyid gangs ljongs bstan pa'i shing rta chos rgyal chen po'i rnam par bzhengs pa tshangs pa lha'i me tog de nyid snyigs ma'i dus mthar bod 'bangs skyob pa'i dpal mgon du bsam bzhin sprul pa'i rol gar bzung ba /
gangs can mkhas grub yongs kyi 'khor los sgyur ba chen po 'jam dbyangs mkhyen brtse'i dbang po'am pad+ma 'od gsal mdo sngags gling pa gang nyid dgung grangs sa sprel nyer dgur son pa'i skabs bod yul dbus su pheb pa'i byang lam dge rgyal phyogs su khrums zla'i tshes bcur khel bas bla ma gsang          'dus tshogs mchod mdzad pas thugs nyams 'bar /
phyi rol du pheb skabs brag phug kha lho nub tu blta ba yid du 'ong ba zhig 'dug pa'i nang du phebs pas thugs spro bar byung nas bla ma'i rnal 'byor zhig mdzad pa'i mthar cung zad mnal du song ba la sgra chen po zhig grags pas sad pa na /
mdun gyi nam mkhar gu ru za hor ma'i chas can gtso 'khor gsum mngon sum byon nas brda'i byin rlabs bstsal te nyid la thim pa'i rjes thog tu mtsho skyes snying thig gi rtsa ba'i chos skor thugs la lam mer gsal bas de nyid du las byang rdzogs par gtan la phab /
de nas tha skar zla ba'i tshes bco lngar bsam yas su phebs te rdzong du bzhugs pa'i nyang gter gu ru mtsho skyes rdo rje'i mdun mchod pa rgyas par phul nas snga ma'i las byang btang ba'i tshe sku brnyan de mtsho skyes rdo rje dngos su gyur nas dbang dang gdams pa bstsal te nyid la thim pa'i gzigs snang shar /
yan lag chos skor rnams kyang dgongs pa'i klong du gsal yang ring zhig gsang rgyas btab /
dgung grangs so bdun me 'brug rgyal zla'i yar tshes la gter chen mchog gyur gling pas rje nyid la bzhugs pa'i zab chos shig gi smin grol stsol ba'i gsol ba nan du btab pa'i ngor rtsa dbang dang las byang gi bshad pa bcas gnang ba'i nub mo gter chen mnal lam du gu ru rin po ches rgyal tshab tu mnga' gsol ba'i ltas khyad par can gzigs /
de'i byin rlabs kyis sna drangs te seng chen gnam brag gi gter kha rnams kyang phyag tu son /
phyis su bsnyen sgrub mdzad pa'i mthar tshes bcu'i tshogs 'khor skabs thugs nyams 'ur te DA dril bar snang la bzhag pa nye gnas pas kyang mjal ba'i mngon rtags byung /
de lta bu'i yid ches ngo mtshar byin rlabs kyi tshan kha khyad du 'phags pa 'di ni sprul pa'i gter chen rnam pa gnyis thun mong gi zab chos bla sgrub skor bzhi'i nang tshan gsang sgrub mtsho skyes rdo rje zhes grags pa ste /
'di la'ang rtsa ba dang yan lag gi chos skor gnyis las 'dir rtsa ba'i smin byed zab mo bsgrub pa la bdag nyid kyis bgyi bar 'os pa sogs kyis mtshams sbyar nas maN+Dal dbul du gzhug
/gnas khang 'og min pad+ma 'od kyi zhing dang gzhal med khang chen por slob dpon nyid dus gsum sangs rgyas thams cad 'dus pa'i ngo bo gu ru mtsho skyes rdo rje dngos yin snyam pa'i mos gus gdung shugs drag pos snyim pa me tog gis bkang ste  gsol ba gdab pa 'di'i rjes zlos mdzod /
e ma rdo rje slob dpon dgongs :
bdag cag snod ldan rigs kyi bu :
gsang ba mchog gi dkyil 'khor du :
sgo gsum smin par mdzad du gsol :
lan gsum /
slob dpon dang mdun bskyed dbyer ma mchis pa rgyal kun 'dus zhal gu ru mtsho skyes rdo rje la dkon mchog rtsa gsum rab 'byams rgya mtshos bskor te bzhugs pa la /
bdag gzhan sems can thams cad deng nas byang chub snying po la mchis kyi bar du sgo gsum gus pa chen pos skyabs su 'gro ba'i 'dun pas 'di'i rjes zlos /
na mo :
bdag sogs nas /
skyabs su mchi :
lan gsum /
mkha' khyab kyi pha ma sems can mtha' dag rnam grol gtan gyi bde ba rdzogs pa'i sangs rgyas gu ru rin po che'i go 'phang la 'god par bya /
de'i ched du 'chi med mtsho skyes snying thig gi smin byed zab mo'i sgor zhugs te /
lam rim pa gnyis kyi rnal 'byor la brtson par bgyi'o snyam pas 'di'i rjes zlos /
ho :
gzhan don nas /
sems bskyed do :
lan gsum /
tshogs kyi zhing khyad par can de dag gi spyan sngar gsag sbyong spel gsum gyi thabs khyad par du 'phags pa yan lag bdun pa tshul bzhin du bya ba'i 'dun pas ting nge 'dzin so sor gsal thob la rjes zlos /
ho :
'chi med rtsa gsum nas /
snying por bsngo :
lan gsum /
dbang gi srog 'dzin pa ni dam tshig dang sdom pa la rag las pa yin pas so byang sngags gsum gyis bsdus pa'i sdom pa mtha' dag ngo bo gnas 'gyur ba'i tshul gyis bzung /
yon tan yar ldan gyi tshul gyis bsrung zhing spel /
dus skabs dgos pa gang gtso'i lag len thad kar spyad par bgyi'o snyam pas 'di'i rjes zlos /
o rgyan gdung 'dzin rgyal ba'i sras :
rdo rje slob dpon dgongs su gsol :
bdag ni 'di bzung byang chub bar :
so so thar dang byang chub sems :
rig 'dzin nang gi sdom pa'i tshogs :
yang dag nyid du bzung byas te :
srog gi phyir yang mi gtang na :
bdag la byin gyis brlab tu gsol :
lan gsum /
de rnams kyis rgyud rnam par dag par bya ba song nas /
dbang gi gzhi dgod pa ye shes pa dbab pa yin pas khyed rang rnams lus ngag yid gsum gyi gnad bcun la gzhan du ma yengs par dmigs pa 'di rtse gcig tu gsal thob cig
/a :
gzhi dbyings ka dag de bzhin nyid :
sogs nas /
sprul sku'i cha lugs mtshan dpes mdzes :
bar las byang ltar brjod /
de ltar gsal ba'i gnas gsum du rdo rje gsum gyi ngo bo yi ge oM AHhU~M dkar dmar mthing gsum gyis mtshan pa dang /
slob dpon gyi thugs ka nas kyang 'od zer kha dog sna tshogs pa nam mkha'i dbyings gang ba 'phros /
sangs rgyas kyi zhing rab 'byams dang khyad par rnga yab pad+ma 'od kyi gzhal med khang chen po na bzhugs pa'i rgyal ba sras dang bcas pa rnams dang gu ru pad+ma thod phreng rtsal gyi thugs rgyud bskul /
thams cad kyang 'chi med mtsho skyes rdo rje'i sku'i rnam par bzhengs te nam mkha' nas char chen po 'bab pa bzhin byon nas khyed rang rnams la dbyer med du thim pas rgyud byin gyis brlabs pa'i mos 'dun mdzod cig
/'beb pa'i rdzas bdug
/dbyangs rol dang bcas /
hU~M:
sngon gyi bskal pa sogs las gzhung ltar brjod la byin dbab /
ye shes pa'i byin rlabs kyi rgyun sgo gsum la rab tu gnas par byas par mos shig
/tiSh+Tha badzra /
zhes rgya gram mgor bzhag la brtan par bya /
de dag rnams kyis 'jug pa'i rim pa grub nas dngos gzhi'i dbang rnams rim par zhu ba'i yon du maN+Dal phul /
ces 'bul gzhug
/de la dang po bum pa'i dbang gi don du /
gsol ba 'debs pa 'di'i rjes zlos /
byang chub rdo rjes sangs rgyas la //
mchod chen ji ltar bstsal pa bzhin //
bdag kyang bskyab pa'i don gyi phyir //
nam mkha'i rdo rje deng bdag stsol //
lan gsum /
de ltar gsol ba btab pa las /
slob dpon gyi thugs ka nas 'od zer 'phros /
gdan gsum tshang ba'i dbang gi lha nam mkha' gang ba spyan drangs badzra sa mA dzaH
oM badzra ar+g+haM sogs kyis mchod /
chos sku nam mkha' bzhin du dbyer med kyang //
gzugs sku 'ja' tshon bzhin du so sor gsal //
thabs dang shes rab mchog la mnga' brnyes pa'i //
rigs lnga bde bar gshegs la phyag 'tshal bstod //
ces bstod /
de bzhin gshegs pa thams cad kyis slob ma la mngon par dbang bskur ba bstsal du gsol /
zhes gsol ba btab pas de bzhin gshegs pa rnams kyis dbang bskur ba'i dgongs pa mdzad /
sems dpa' rnams kyis shis pa brjod cing me tog 'thor /
sems ma rnams kyis rdo rje'i glu len /
khro bo khro mo rnams kyis bar gcod kyi bgegs bskrad /
yum lnga rtsa gsum lha tshogs rnams kyis ngo bo bdud rtsis bkang pa'i bum pa thogs nas dbang bskur ba'i phrin las mdzad par gyur /
bkra shis gang zhig sems can kun gyi snying la gnas //
thams cad bdag nyid rigs kun gyi ni bdag po mchog
/ma lus sems can skyed byed bde ba chen po ste //
des ni deng khyod dbang bskur mchog la bkra shis shog
/ces shis pa brjod cing me tog 'thor /
bum pa spyi bor bzhag la /
oM:
'chi med rtsa gsum lha tshogs kyi :
gsang gsum gnas las byung ba yi :
ye shes bdud rtsis dbang bskur bas :
phung khams lha skur dag par shog :
oM AHhU~M badzra ka la sha kA ya a b+hi Shiny+tsa oM:
zhes gsungs shing dbang bskur pas bdud rtsi'i rgyun gyis lus thams cad gang /
dri ma dag
/chu'i lhag ma gyen du 'khyil pa las /
rigs kyi bdag po 'od dpag med kyi rgyas btab pa la nam mkha'i dbang lha rnams kyang thim par gyur /
oM su pra tiSh+Tha sogs dang me tog 'thor la brtan par bya /
de'i rjes 'brel du sku gsung thugs kyi dbang bskur ba yin pas dang po'i slad du 'dun pa 'di ltar du mdzod /
'di ltar snang ba'i snod kyi 'jig rten 'og min pad+ma 'od kyi gzhal med khang /
bcud kyi skye 'gro thams cad 'chi med mtsho skyes rdo rje'i sku'i rnam par bkra lam gyis 'char bar mos la sems gtod cig
/des sku'i dbang bskur thob pas deng phyin chad snang stong phyag rgya'i lam khyer dang ma bral ba gyis shig
/gnyis pa gsung bzlas lung gi slad du /
slob dpon dang khyed rang rnams kyi gnas gsum du 'bru gsum gsal ba las 'od zer 'phros /
rang gis bsgoms pa dang 'dra ba'i ye shes pa spyan drangs mdun gyi nam mkhar bzhugs pa'i gnas gsum nas gsang ba gsum gyi byin rlabs thams cad sku phyag rgya /
gsung sngags phreng /
thugs phyag mtshan dang 'od zer dkar dmar mthing gsum rnam pa dpag tu med pa byon te khyed rang rnams kyi gnas gsum du thim pas sgrib bzhi dag
/dbang bzhi thob /
sku bzhi'i sa bon rgyud la bzhag
/thun mong mchog gi dngos grub bde blag tu thob par mos la bsnyen sngags 'di'i rjes zlos /
oM AHhU~M badzra gu ru sogs lan gsum /
nam mkhar bzhugs pa'i lha rnams rang rang la thim /
khyed rang rnams lhar gsal ba'i snying ga'i ye shes sems dpa'i thugs kar nyi zla'i gwa'u'i dbus su hrIHdmar po re gsal thob /
slob dpon yang de ltar gsal ba la mos gus byas pas thugs srog sngags phreng dang bcas pa las sngags phreng gnyis pa byung /
zhal nas thon /
khyed rang rnams kyi zhal du zhugs pa snying ga'i hrIHyig gi mthar 'khod cing g.yas su 'khor ba'i 'od zer gyis rtsa ba gsum gyi lha tshogs mchod cing thugs dam bskul /
byin rlabs dngos grub thams cad 'od zer kyi rnam par bsdus te thim /
snod bcud kyi dngos 'dzin bag chags dang bcas pa sbyangs nas lha sngags ye shes kyi 'khor lor gyur par mos la sgrub pa'i sngags kyi rjes zlos /
zhes sgrub sngags lan gsum /
slar yang sngags phreng las 'od zer sna tshogs phyogs bcur 'phros pas phrin las bzhi dang dngos grub rnam gnyis 'bad med du 'grub par mos la las sbyor sngags kyi rjes zlos /
de ltar rjes zlos byar gzhug
/des gsung gi dbang thob pas deng phyin chad grags stong sngags kyi lam khyer dang ma bral ba gyis shig
/gsum pa thugs 'od gsal gyi dgongs pa ngo sprad pa'i slad du /
bsgom pa'i dkyil 'khor rten dang brten par bcas pa thams cad nam mkha' la 'ja' tshon yal ba bzhin 'od gsal gnyug ma'i klong du thim par mos la ka dag de kho na nyid kyi ngang du mnyam par zhog cig
/ces cung zad 'jog
/des thugs kyi dbang thob pas deng phyin chad rig stong zung 'jug ye shes chen po'i lam khyer dang ma bral ba gyis shig
/de ltar na de rnams kyis rtsa gsum yongs rdzogs la brten nas mtshan ma'i dkyil 'khor du bum pa'i dbang bskur ba thob /
lus kyi sgrib pa dag
/lam bskyed rim bsnyen pa'i rnal 'byor bsgom pa la dbang /
'bras bu sku rdo rje sprul pa'i sku 'grub pa'i skal pa can du byas pa yin no //
zhes dag pa brjod /
gnyis pa gsang ba'i dbang bskur ba la dmigs pa 'di ltar du mdzod /
slar yang slob dpon dang khyed rang rnams skad cig gis spyan ras gzigs sku mdog dmar po zhal gcig phyag bzhi pa thal sbyar phreng ba dang pad+ma bsnams shing yum dang bcas pa /
rgyan cha lugs yongs su rdzogs pa'i skur lam gyis gyur par mos shig
/bla ma yab yum mnyam par sbyor ba'i dga' ba'i sgra dang bde ba'i 'od zer gyis phyogs bcu'i rgyal ba sras dang bcas pa spyan drangs /
zhal du zhugs /
thugs kar chags pa chen po'i mes zhu /
byang chub sems kyi chu rgyun mkha' gsang nas phyungs te thod pa'i bdud rtsi dang ro gcig tu 'dres pa khyed rang rnams la byin pa mgrin pa'i lam brgyud /
rtsa khams thams cad la khyab pas las rlung gi 'ching ba dbu ma'i dbyings su grol te gsal stong rnam par mi rtog pa'i ye shes rgyud la skyes par mos shig
/thod pa'i bdud rtsi sbyin la /
A:
'jig rten dbang phyug bde ba che :
rdo rje btsun mor snyoms zhugs pa'i :
byang chub sems kyis dbang bskur bas :
rtsa rlung dbu mar thim par shog :
oM AHhU~M bo d+hi tsit+ta wA ka a b+hi Shiny+tsa A:
de ltar ye shes sems dpa' la brten nas byang chub sems kyi dkyil 'khor du gsang ba'i dbang bskur ba thob /
ngag gi sgrib pa dag
/lam rtsa rlung nye bar bsnyen pa'i rnal 'byor bsgom pa la dbang /
'bras bu gsung rdo rje longs spyod rdzogs pa'i sku 'grub pa'i skal pa can du byas pa yin no //
gsum pa shes rab ye shes kyi dbang bskur ba la dmigs 'dun 'di bzhin du mdzod /
slob dpon dang khyed rang rnams skad cig gis dpal chen rta mgrin sku mdog dmar po khro zhing 'dzum pa'i nyams can yum phag mo mthing gas 'khyud pa /
gnyis ka'ang gri gug dang thod pa 'dzin cing dur khrod kyi chas dang rta zhal phag zhal gyis mtshan pa /
bde drod kyi me phung 'bar ba'i dbus na bzhugs par gsal thob /
rta phag yab yum gyi phyag rgya snang stong sgyu ma lta bu'i brdas mtshon te chos thams cad don thabs dang shes rab zung du 'jug pa'i rtags lhan skyes su grub pa nyid zab mo'i gnad kyis lam du khyer dgos pa'i don rtogs par gyis shig
/me long ngos su rta phag sku gzugs shar ba bstan la /
hU~M:
bde chen thabs mchog gar gyi dbang :
shes rab stong nyid phag mo yum :
mnyam sbyor phyag rgyas dbang bskur bas :
lhan skyes ye shes rtogs par shog :
oM AHhU~M ma hA mu dra tsit+ta a b+hi Shiny+tsa hU~M:
slob dpon dbang chen rta mgrin gyi yum las phag mo gnyis pa 'phros /
khyed rang gi yum la thim pas khyed rang rta phag yab yum dngos su gsal ba lha'i 'du shes /
mkha' gsang rdo rje dang pad+mar byin gyis brlabs pa sngags kyi 'du shes /
thabs zab mo 'di la brten nas bde chen phyag rgya chen po'i go 'phang mngon du bya'o snyam pa chos kyi 'du shes de gsum dang ldan pas snyoms par zhugs pa las yas bab dang mas brtan gyi dga' bzhi'i ye shes rim par skyes pa'i rang ngo la mnyam par bzhag pas mthar thug 'pho med lhan cig skyes pa'i bde chen kyi ye shes mngon du gyur par mos shig
/de ltar rta mgrin yab yum la brten nas b+ha ga'i dkyil 'khor du shes rab ye shes kyi dbang bskur pa thob /
yid kyi sgrib pa dag
/lam dga' bzhi'i ye shes sgrub pa'i rnal 'byor bsgom pa la dbang /
'bras bu thugs rdo rje chos kyi sku 'grub pa'i skal pa can du byas pa yin no //
bzhi pa don dam rig pa rtsal gyi dbang bskur ba la dmigs pa 'di ltar mdzod cig
/gtor ma thogs la /
dbyings kyi ngo bo gtor snod gzhal med khang du rig pa'i rang bzhin bla ma'i gtor chen dang /
slob dpon khyed rang rnams dang bcas pa skad cig gis rigs kyi bdag po 'od dpag med sprul sku'i cha lugs can /
sku mdog dmar po mnyam gzhag lhung bzed 'dzin cing rdo rje'i skyil krung gis bzhugs pa'i skur lam ste gyur pa la /
gtor ma'i lha spyi bor spyan drangs te rdo rje ye shes chen po'i byin rlabs stsol bar mos la dad gus drag po skyed cig
/a :
gtor snod ka dag chos kyi dbyings :
gtor ma lhun grub rig pa'i sku :
rigs kyi bdag pos dbang bskur bas :
gdod ma'i gnas lugs mngon gyur shog :
oM AHhU~M d+hArma d+hA tu dz+nyA na kA ya a b+hi Shiny+tsa hrI:
zhes gtor ma mgor bzhag
/gtor ma'i lha 'od du zhu nas khyed rang rnams la thim pas ye shes 'pho ba'i byin rlabs thob /
bla ma chos sku'i thugs dang rang gi sems dbyer med du 'dres /
gnas lugs rdzogs pa chen po'i dgongs pa mngon du gyur par mos la rig stong khyab brdal chen po'i dbyings su mnyam par zhog cig
/a a a :
zhes dpon slob gnyis kas dar gcig mnyam par bzhag
/slar yang lta sgom spyod 'bras bzhi'i ngo sprod mdor bsdu ba'i tshul gyis gdab pa yin pas 'di la gsan 'tshal /
de'ang lta ba lung rig dang 'brel ba yin pas /
ji skad du /
smra bsam brjod med shes rab pha rol phyin //
ma skyes mi 'gag nam mkha'i ngo bo nyid //
so so rang rig ye shes spyod yul ba //
dus gsum rgyal ba'i yum gyur rdzogs pa che //
zhes pas chos thams cad kyi gnas lugs smra bsam brjod pa kun las 'das pa /
gdod ma nas skye 'gag sogs spros pa'i mtha' thams cad dang bral ba'i nam mkha' lta bu'i dbyings /
de nyid so so rang gi rig pa mngon sum pas nyams su myong ba'i spyod yul can /
dus gsum rgyal ba ma lus pa skyed pa'i yum shes rab kyi pha rol tu phyin ma'am rang bzhin rdzogs pa chen po zhes bya ba dbyings dang rig pa zung du 'jug pa'i ye grol la bskyar grol gyis lhan pa gdab mi dgos pa shes rig zang ka ma 'di ka yin la /
de ltar lta ba rig stong rjen pa ngo 'phrod phan chod /
sgom pa nyams myong dang 'brel dgos pas /
dran pas zin tsam nas gsal ba stong pa rig pa'i snying po can gyi ngang bskyangs nas nyams len chu bo rgyun gyi rnal 'byor la goms par bya dgos /
lta sgom gyi bogs 'don du spyod pa dus tshod dang 'brel bar spyod pas /
'bras bu gzhan don dang 'brel ba ring por mi thogs pa shugs las 'byung ba yin pas de ltar nyams su longs shig
/ces gdams /
de ltar ye shes sems dpa'i byin rlabs 'pho ba la brten nas snang srid rdzogs pa chen po'i dkyil 'khor du dbang bzhi pa thob /
ye shes kyi dri ma dag
/lam ka dag lhun grub rdzogs pa chen po sgrub pa chen po'i rnal 'byor bsgom pa la dbang /
'bras bu ye shes rdo rje ngo bo nyid kyi sku 'grub pa'i skal pa can du byas pa yin no //
zhes rtogs pa bskyed /
shis brjod las byang nas 'byung ba sogs ji ltar 'os pa brjod /
dam tshig bsgrag bzung /
gtang rag maN+Dal dang lus 'bul /
dge bsngo byas la slob ma gyes /
slob dpon gyis tshogs la rol zhing lhag ma gtang ba nas shis brjod kyi bar yang phrin las dang gsang ba spyi'i rigs 'gre sbyar bas 'grub bo //
'dir 'bad dge bas mtsho skyes rje'i //
gsang gsum phrin las dang bcas pa //
bdag gzhan 'gro bas myur 'grub ste //
'chi med rdo rje'i dpal thob shog
/ces pa'ang gter chen bla ma thams cad mkhyen pa'i rdo rje zhal lung ma nor bar chos 'di'i snod ldan pad+ma gar dbang blo gros mtha' yas kyis rdzong sar bkra shis lha rtse'i chos grwa chen por bgyis pa dge legs 'phel //

//
