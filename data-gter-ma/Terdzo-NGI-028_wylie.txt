khros ma nag mo'i rgyun khyer yid bzhin char 'beb ces bya ba bzhugs so //
skyabs 'gro ni /
brgyud pa'i rtsa ba bla ma rje :
dngos grub 'byung gnas yi dam lha :
legs par byin rlob mkha' 'gro ma :
rtsa ba gsum la skyabs su mchi :
sems bskyed ni /
bdag gzhan gnyis med don bsgrub phyir :
mkha' 'gro dpa' bo kun bsgrubs nas :
snying po bla med byang chub bar :
gzhan don byed par sems bskyed do :
dngos gzhi ni /
grong yul tshong 'dus dgon pa dang :
rang nyid gang na gnas pa ni :
'di dag sangs rgyas zhing khams yin :
rang lus 'dom gang gru bzhi pa :
'byung ba lnga yi bdag nyid can :
me ri dur khrod dpag bsam shing :
rang byung ye shes gzhal yas khang :
rang sems dag pa phag mo'i sku :
zhal gcig phyag gnyis sku mdog nag :
gri gug g.yas la thod pa g.yon :
kha T+wAM ga ni thugs kar gtod :
dur khrod chas kyis legs par brgyan :
ral pa dmar nag sprin ltar gtibs :
thod pa lnga yis dbu rgyan byas :
spyi gtsug phag zhal nam mkhar blta :
rtog med ro yi gdan steng na :
brkyang bskum tshul gyis 'gying bag can :
'khor ba zil gnon khros ma'i tshul :
me dpung dmar nag klong du gsal :
lus nang 'khor lo bzhi ldan pa'i :
lte bar a yig re res mtshan :
so so'i rtsa ba'i 'dab ma bzhir :
spyi bor badzra b+ha ra he :
mgrin par kro d+hI kA lI ste :
snying gar ha ri ni sa dang :
lte bar A we sha ya rnams :
mdun nas brtsam ste gnas pa yi :
sngags las byung ba'i 'od zer ni :
dkar dmar mthing dang sna tshogs kyis :
reg pas phyi snod dag pa'i zhing :
nang bcud sems can phag mo'i sku :
sgra grags gsung la dran rtog thugs :
bde chen mchog tu 'od gsal ba'o :
oM badzra b+ha ra he :
kro d+hI kA lI:
ha ri ni sa :
A be sha ya :
zhes pa'i yid bzlas rlung sbyar dang //
ma sbyar blo yis gang nus bzla //
de rjes ngag gi bzlas pa bya //
de nas rdzogs rim rlung drug bsgom //
thun bsdu ba ni /
snod bcud gzhal yas khang dang bcas //
'od zhu bdag thim rang nyid lha //
snang stong ngang la mnyam par bzhag
/de yang thugs ka'i a'i bar thim //
a yang mi dmigs ngang du gyur //
de nas rang nyid rje btsun ma'i /
sku ru gyur la dge ba bsngo /
zhes pa 'di ni gtsang sgrol ma phug gi bla ma rin po che'i gsung ngor shAkya'i dge bsnyen ma 'gyur med phrin las chos sgron gyis gter gzhung rtsa ba gzhir bzung ste gang shar du spel ba'o //
sarba dA mang+ga laM///
/
