@#//
'gro 'dul 'phags pa'i thugs tig las /
rtsa ba'i dbang bskur bklag chog tu bkod pa gzhan phan thugs rje'i bcud sbyin zhes bya ba bzhugs so //
na mo gu ru ma hA ka ru Ni ka ye /
mkha' khyab thugs rje'i chu 'dzin gsar pa'i sbubs //
gzhan phan bdud rtsi'i sbrang char rtag 'jo bas //
rgyal kun rnam thar kun gsal mdzes pa'i rgyan //
bla ma phyag na pad+mos rjes 'dzin mdzod //
gangs can lha gcig sgrub pa'i thabs //
kun las rmad byung 'gro 'dul che //
'phags pa'i thugs kyi ti la ka'i //
smin byed spel ba don ldan mdzod //
dad brtson skal pa'i khyad par rin po che'i snod ltar dag pa'i rdo rje slob ma'i rgyud sku bzhi rdo rje'i dbyings su ngal 'tsho ba'i dbang gi cho ga
/rgyal kun spyi mes khyab bdag pad+ma gar gyi dbang phyug gi rdo rje bzhi'i byin rlabs la brten nas bya bar 'dod pas /
gang du bya ba'i gnas byi dor dang rgyan bkod kyis mdzes pa'i gung du sku gsung thugs kyi rten bkram pa'i spyan sngar gzhung mthun gyi dkyil 'khor bkram pa'am ma 'dzom na /
maN+Dal la 'bru dkar gyi tshom bu dbus su che ba gcig
/de rgyab brgyad /
de rgyab shar nub tu lhag re bcas drug
/de rgyab bzhi bcas bkod pa'i lte bar rnam rgyal bum pa bcud ldan kyi khar b+hany+dza mtshan ldan gsang rdzas kyi bdud rtsi'i gtams pa'i steng /
mkhar ba'i me long sin+d+hu ra'i rdul gyis bcags par chos 'byung bsnol ma'i lte bar hrIHma /
phyogs bzhir ha ri ni sa /
ra tsa hri ya zhes sa bon mjug sprod zhal sbyor gyi tshul du bkod pa dar dmar gyis bkab /
de steng rdo rje sems dpa'i me long rnams brtsegs mar bshams /
dkyil 'khor shar du khrus bum mgul chings dmar po can /
lhor tshe bum dang tshe ril chang bcas /
nub tu thod par myong grol ril bu dang myos byed la sin+d+hu ra btab pas bkang zhing dar dmar bkab pa /
byang du dpal gtor dmar po dar gdugs rta mgrin gyi sku tsaka can /
yang rin po che'i za ma tog gi nang myong grol gyi ril bu'i bkang ba bum pa'i rgyab tu bzhag
/gzhan yang /
dbu rgyan /
rdo rje /
dril bu /
rdor dril bsnol ma /
lha tsaka yongs rdzogs /
sngags byang /
me long dang rdo rje /
zhi chas /
sna tshogs rdo rje /
sgom dbang rten dkyil 'khor /
nyan dbang glegs bam /
sgrub dbang phreng ba bcas dang /
mdun rgyab gang bder sman raka gtor ma /
de dag gi mtha' nyer spyod kyi mchod pas bskor /
gzhan yang chos srung gtor spungs /
chad brtan /
tshogs kyi dam rdzas /
dkar bgegs /
mig dar /
me tog sogs nyer mkho'i yo byad thams cad tshogs par byas la /
brgyud 'debs nas brtsam las byang gzhung bsrang /
bzlas pa'i dbur dzapa? khang dbye /
bsnyen sgrub las kyi bzlas pa gsum las sgrub pa'i bzlas pa gtso bor bton /
de yang rdo rje'i ye shes 'beb pa'i gzungs sum brgya tsam btang na /
sems dpa' brgyad brgya rtsa brgyad re /
thub drug sum cu /
sgo bzhi nyer gcig tsam re bzla /
las bzhi'i bzlas pa brgya las mi nyung ba bzlas rjes yi ge brgya pa'ang nyer gcig tsam bzlas /
rnam bum bsang sbyangs /
stong pa'i ngang las b+h+rU~M las phyi rin po che'i bum pa'i rnam pa la nang gzhal yas khang bdud rtsi'i rgya mtshor 'khyil ba'i dbus su /
'jig rten dbang phyug 'gro 'dul sems nyid ngal gso'i dkyil 'khor gyi lha tshogs mtsho rdzing dwangs par zla skar shar ba bzhin skad cig gis gsal bar gyur /
rang gi thugs ka nas sngags kyi 'od zer 'phros :
bum pa'i lha rnams la phog :
snyoms par zhugs pa'i byang chub kyi sems ye shes kyi bcud du 'khyil bar bsam :
bsnyen sgrub las sngags thams cad bzla /
mthar /
oM AHhU~M gis bdud rtsi'i mchod yon phul bas lha tshogs rnams 'od du zhu ba bum pa'i chu dang ro gcig tu gyur /
ril bu'i dbang gi don du ril sgrub zur byang ltar sbyar /
khrus bum la dmigs te /
dag byed khrus kyi bum pa'i nang du skad cig gi las kyi sems dpa' 'khor ba dong sprugs gsal ba'i sku las zla ba ltar dkar ba'i bdud rtsis bum pa yongs su gang bar gyur /
yig drug dang gzungs ring bzlas mthar 'od zhu bya /
nub kyi thod par dmigs te /
rang byung pad ma b+hany+dza'i nang du dbang mdzad d+hA ki dmar mo lcags kyu zhags pa 'dzin pa chags pa'i nyams rgyas pa gar stabs su bzhugs pa'i mkha' gsang bde chen bdud rtsi'i zil mngar gsang rdzas dang ro gcig tu gyur /
dbang gi sngags bzlas mthar /
bde ba chen po'i ngo bor zhu ba bdud rtsi'i rgya mtshor gyur /
las thams cad pa'i bum par rta mgrin dmar po pad+ma b+hany+dza bsnams pa khro chas yongs su rdzogs pa'i sku las bdud rtsi'i rgyun babs pa bum pa'i chu dang ro gcig tu gyur /
oM pad+mAn+ta kr-ita hU~M phaT:
ces bzlas mthar /
hU~M zhes brjod pas las kyi khro bos bar chad kyi bgegs thams cad zlog pa'i phrin las mdzad du gsol /
zhes las bcol /
don dbang snying po'am rig pa'i me tog dor te lha bdag dbyer med du shes pas slob ma 'jug par gsol ba gdab ste gnang ba zhu /
slob ma rnams sgo drung du khrus nas dbyung /
bgegs la gtor ma byin te bka' bsgo zhing /
srung 'khor gyis rgyas btab ste sems bskyed pa'i blo bcos te /
bdag cag rnams gtan bde rdzogs pa'i sangs rgyas kyi go 'phang thob pa'i rgyu gcig pu ni rin chen byang chub kyi sems yin la /
sems de yang bskyed pa'i rgyu gong du 'phel ba'i thabs rmad du byung ba ni snying rje chen po ste /
de nyid lhag pa'i lha'i phyag rgyar bzhengs pa ni 'jig rten dbang phyug spyan ras gzigs te /
de nyid kyi gsang ba mi zad rgyan gyi 'khor lo ni sku dang zhing khams rgya mtsho'i 'byung gnas /
phan bde mi zad pa'i gzhi rtsa /
sangs rgyas sras dang bcas pa'i rnam thar 'phags pa 'di gcig pus mdzad pa'i ngo mtshar gyi rnam thar bsam mi khyab pa mdo rgyud rgya mtsho nas bstan cing /
lha sngags kyi rim pa'ang rgyud sde bzhi ka nas bstan pas dbang dang dkyil 'khor sprul bshad kyi sgo mtha' yas /
khyad par rang cag kha ba ri pa phyag mtshan du bzhes pa'i zhing yin pas /
thog mar chos kyi snod du rung ba'i phyir theg pa chen po'i rigs can gyi mi'i 'gro ba spel /
bar du rnam 'phrul sna tshogs pa'i sgo nas snod bcud kyi dpal bskyed cing dkar po'i chos kyi snang ba bkye /
mthar mdo sngags bstan pa yongs rdzogs khyab brdal du spel bas 'gro ba thams cad theg chen gyi rigs can sha stag tu mdzad pas chos tshigs kyi yul dbus su grags pa don la gnas pa'i dbang gis /
'phags pa'i ye shes sngags kyi ston pa rdo rje rgyal po'i tshul bstan nas 'gro 'dul gyis phrin las la sras dang bcas pa'i rgyal bas 'gran mi bzod pa o rgyan sangs rgyas gnyis pas /
gangs can bod kyi snod bcud thams cad pad+ma rnam par rgyas pa'i zhing gi rten dang brten pa'i dkyil 'khor chen po'i bdag nyid du byin gyis brlabs te phyi mtha' snyigs ma lnga bdo ba'i skabs su yang thugs rje chen pos chos dang ston pa dus las yol ba med pa rgya mtsho chen po'i rlabs phreng bzhin snang ba'i bye brag ste /
sems nyid ngal gso'i lung las /
nam zhig sprul pa'i rgyal po yi :
sku gsung thugs yon phrin las kyi :
rnam par rol pa mtha' klas pas :
bod khams 'gro rnams skyob pa dang :
bstan pa'i me ro yang yang gso :
khyad par sum cu'i kha ral dus :
gsung sprul bdun gyi gsum pa ni :
pad+ma 'od gsal mdo sngags gling :
shes rab chen po'i rtsal brdol zhing :
bsam gyis mi khyab nyams myong can :
gzhan snang zil gnon brtul zhugs dang :
gsang ba srung la blo brtan pas :
sus kyang brtag par dka' ba zhig :
lcags khams 'brug gi lo shar dus :
mdo khams 'bri rdza sgang rgyud las :
bkra shis dbang gi gnas kyi mdun :
chu bo lhung lhung 'bab pa'i g.yas :
ri bo glang chen 'gying 'dra'i gdong :
klu dbang 'khyil 'dra'i brag gi steng :
ngo mtshar ltas dang bcas te 'byung :
de tshe da lta'i smon lam mthus :
rgyal ba'i bstan pa mtha' dag dang :
khyad par snying po'i don la mos :
mang du thos pas mi ngoms shing :
thos don nyams len gtan la 'beb :
mar me 'chi ka lta bu yi :
zab lam mang po'i srog mthud nas :
rang dang gzhan gyi mthus bzung ste :
phyogs mtha' kun tu rgyas par byed :
ces gsungs pa'i bdag nyid chen po gang ni bka' gter bstan pa yongs rdzogs la mnga' dbang bsgyur pas dbang gi chu bo bzhi gcig tu 'dres nas slob dpon sangs rgyas gnyis pa yab yum dang /
paN chen bi ma mi tra sogs rig 'dzin lha dang mkha' 'gro'i rdo rje'i lung gis bsngags pa gang la 'phags bod kyi mkhas grub kun la ma grags pa'i bka' babs chen po bdun du bzhugs pa'i bka' babs gnyis pa rin chen sa yi gter las byon pa ste /
gzhung las /
de ltar 'gro 'dul thugs rje'i gter :
'jig rten dbang phyug rtsa ba'i lha :
sems nyid ngal gso'i sgrub pa'i thabs :
rjes su rnal 'byor mchog gi lung :
pad+ma 'dus pa'i tan+t+ra'i bcud :
snang mtha' spyan ras gzigs dbang dang :
'gro 'dul sems dpa' rdo rje chos :
DA ki las kyi dbang mo ches :
klu sgrub snying por gdams pa bcas :
rang byung mtsho skyes bdag nyid kyis :
da lta'i rje 'bangs grogs bcas dang :
ma 'ongs de rnams bsam bzhin du :
srid pa nye bar bzung ba'i ched :
dbyings kyi mkha' 'gro mtsho rgyal mar :
rdo rje gsang ba'i tshig tu gdams :
ngo mtshar sprul pa'i yi ger thobs :
rin chen snying po'i bcud du gtams :
nam zhig kla klo'i 'jug pa yis :
bod khams bstan zhabs sdud pa'i tshe :
'jam dpal chos kyi bshes gnyen gyis :
byin brlabs sprul pa'i rig 'dzin dang :
'phrad nas shin tu gsang ba yis :
rang nyams blang zhing gzhan dag la :
rim gyis spel ba'i dge mtshan gyis :
dus kyi rgud pa zhi ba dang :
snying po'i bstan srog yun du gnas :
'gro mang 'phags pa'i byin rlabs kyis :
dngos grub rnam gnyis rgyas par 'gyur :
zhes gsungs pa ltar rje bla ma dgung grangs nyer dgu sa sprel dbyug zla'i tshes bcu'i nyi shar la 'og min dpal gyi bsam yas brag dmar mgrin pa bzang po'i g.yas logs nas dngos grub tu rnyed pa gsang ba mthar phyin pa'i nyams bzhes mdzad de /
spel ba'i dus la babs pa na /
ji skad du /
lo rgyus gnad byang las /
thog mar chos 'di'i sgo 'byed pa :
dbang gi gnas su dbang gi dus :
dbang chen pad+ma'i rigs skyes pa'i :
rnam 'phrul zung gi don du ston :
tshom bu dang bcas skal bzang 'gyur :
zhes gsungs pa ltar lcags sprel chu stod zla bar rje bla ma zla gam dbang phug tu phebs pa dang dus mnyam rgyal dbang karma pa bcu bzhi pa /
byams mgon tA yi si tu /
rgyal bas lung bstan 'jam mgon pad+ma gar dbang sogs thog ma'i 'dus pa pad+ma'i rigs can gyi rig pa 'dzin pa brgyad la chos bka' 'di'i gtsos /
mtsho skyes snying thig
/lce btsun zab tig bcas bla rdzogs thugs gsum tshang ba'i smin grol bstsal te thog ma'i rten 'brel legs par 'grigs /
chos 'di'i cha lag gnas der bzhugs pa rnams kyang phyag tu son pa'i rtsa ba 'gro 'dul 'phags pa'i thugs tig gi rtsa ba'i dbang bskur rgyas pa gsan pa'i yon du maN+Dal phul /
gsol ba gdab pa 'di'i rjes zlos mdzod /
'gro 'dul 'phags mchog 'jig rten dbang :
dbyed med rdo rje slob dpon gyis :
bdag la brtse bas nyer dgongs nas :
dkyil 'khor mchog tu 'jug mdzad gsol :
mig dar dang me tog gtad la /
dang po skyabs 'gro ni /
snod bcud dag pa'i zhing khams lhun gyis rdzogs pa'i dbus su mdun gyi nam mkhar mchod pa'i sprin phung 'khrigs pa'i klong du bla ma 'gro 'dul 'phags mchog dkon mchog rgya mtsho'i lha tshogs bzhugs pa'i spyan sngar /
rang gzhan sems can thams cad 'khod de sgo gsum gus pas deng nas byang chub kyi bar skyabs su 'gro na 'khor ba ngan song gi sdug bsngal las skyob tu gsol snyam pas 'di'i rjes zlos mdzod /
na mo :
bdag dang mkha' mnyam sogs /
gnyis pa sems bskyed pa'i slad du skyabs yul dpang por gsol te /
sems can thams cad pha ma sha stag yin yang sdug bsngal gyi rgyu 'bras la spyod pa snying re rje /
'di thams cad sangs rgyas kyi sa la bdag kho nas 'god pa'i phyir theg pa chen po'i lam la 'jug cing brtson snyam pas /
ho :
dbyings las gzhan min sogs /
gsum pa gsag sbyang gis rgyud ma dag na dbang gi snod du mi rung bas tshogs zhing gi spyan sngar yan lag bdun pa'i dmigs rnam dang bcas 'di'i rjes zlos mdzod /
ho :
dbyings dang ye shes sogs gsum /
bzhi pa sdom bzung ni /
dbang gi bcud chags pa'i slad du nges 'byung rnam par dag pa so thar /
gzhan phan mthar phyin pa byang sems /
snang spyod dag mnyam du grub pa rdo rje theg pa'i dam tshig rnams tshul bzhin bzung zhing srung bas /
mkha' khyab kyi yid can rgya mtsho+o srid zhi'i mtha' gnyis la mi gnas pa'i go 'phang mchog la sbyor ba'i dam bca' rgyal ba sras dang bcas pa'i spyan sngar bzung snyam pas 'di'i rjes zlos mdzod /
rtsa gsum rgyal ba sras bcas dgongs :
bdag gi mkha' khyab 'gro sgrol phyir :
so so thar pa'i 'dul ba dang :
byang chub sems pa'i bslab pa dang :
sngags kyi 'da' dka'i dam tshig rnams :
ma lus bzung zhing bsrung bar bgyi :
lan gsum /
lnga pa rdo rje'i ye shes kyi sems gnyis bskyed pa'i phyir slob ma'i snying gar kun rdzob byang sems kyi ngo bo zla ba'i dkyil 'khor gyi steng /
don dam sems bskyed kyi ngo bo rdo rje rtse lnga pas mtshan pas bden gnyis dbyer med du sems bskyed par mos la sngags 'di'i rjes zlos mdzod /
oM sarba yo ga tsit+ta ut+pa da ya mi :
lan gsum /
de brtan pa'i phyir slob dpon gyis rdo rje snying gar bzhag pas brtan par byas pa mos shig
/oM b+ho d+hi tsit+ta badzra sa ma ya satwaM:
drug pa gsang bar gdams pa ni /
rdo rje spyi bor bzhag ste /
deng khyod 'gro 'dul 'phags pa che'i :
dkyil 'khor chen por gzhug bya yis :
dam nyams ma 'dres med pa la :
nam yang smra bar bya ba min :
zhes gdams /
bdun pa dkyil 'khor du 'jug pa ni /
slob dpon gyis /
b+h+rU~M bi shwa bi shud+d+he dz+nyA na pra be sha ya phaT:
ces brjod pas mdun gyi gzhal yas khang gi sgo shag gis phye ba la /
slob ma rnams dzaHhU~M baM hoHzhes tshad med bzhi'i 'jug pas dkyil 'khor du zhugs te sgo so so nas lha tshogs rnams kyi sku gsung thugs la phyag byas par mos la /
na ma te hU~M/
na ma mi hU~M/
na mo na ma hU~M/
zhes lan bzhi brjod de thal mo gnas gsum sbyar la phyag bya /
de dag gis phyi 'jug gi rim pa song ste /
nang 'jug gi rim pa dam bzhag la dang po phan yon gyis dam la bzhag pa ni /
rdo rje spyi bor bkod de /
oM:
deng khyod 'gro 'dul 'phags pa yi :
ye shes rgyud la bskyed byas te :
dngos grub dam pa thob 'gyur phyir :
gsang ba'i dam tshig thub par gyis :
badzra sa ma ya satwaM:
gnyis pa nyes dmigs bsgrags pas dam la bzhag pa ni /
rdo rje snying gar bkod la /
de ring spyan ras gzigs dbang gi :
ye shes khyed kyi snying la zhugs :
gsang ba gzhan la bsgrags pa na :
de ma thag tu bkas te gshegs :
badzra sa ma ya hU~M:
gsum pa gnyis ka'i sgo nas dam la bzhag pa ni /
bdud rtsi'i chu nan sbyin la /
rdo rje'i dam tshig chu 'di thungs :
dam srung sems dpas dngos grub ster :
'das na brlag par gdon mi za :
de phyir srog bzhin bsrung bar gyis :
oM badzra sa ma ya u dA ka hU~M:
da nang 'jug gi dngos gzhi ye shes dbab pa la /
slob ma rnams lus bsrangs /
rlung kha sbyor du bcings /
rig pa ma yengs pas 'di ltar gsal thob mdzod /
slob dpon dkyil 'khor gyi gtso bo yab yum gyi sbyor mtshams nas 'od zer byung /
slob ma'i lus la reg pas rnam smin gyi phung po stong nyid du sbyangs /
rnam par shes pa hrIHyig gis mtshan pa'i thig le dmar por gyur pa yab kyi zhal du zhugs /
thugs kar rjes chags kyi mes zhu /
sbyor mtshams nas hrIHyig gi rnam pas phyir spros pa yongs su gyur pa las 'phags pa 'jig rten dbang phyug sems nyid ngal gso sku mdog dmar gsal mtshams sprin gyi mdog can /
zhi 'dzum mtshan dpe'i nyams 'gyur mdzes shing blta na sdug pa la spyan gsum dang ldan zhing mche ba'i myu gu yid tsam mngon pas cung zad khro zhing chags pas sgeg pa /
zhi tshul dgu dang dar dang rin po che'i rgyan chas bcu gsum dang rus pa'i phyag rgya drug gis mdzes shing yid du 'ong ba /
phyag g.yas mchog sbyin gyi phyag rgya pus mo'i steng du brkyang bzhin pa mtheb mdzub sbyar nas me tog pad+ma dmar po'i phreng ba 'dren pa /
g.yon thugs kar dkon mchog gsum mtshon pa'i skyabs sbyin gyi phyag rgyas ut+pal gsar pa'i yu ba nas bzung ba snyan gyi thad kar kha bye ba'i ze'u 'brur 'chi med tshe'i bum pa bdud rtsi'i gang ba bsnams pa /
zhabs gnyis rdo rje'i skyil krung gis pad+ma dang zla ba'i gdan steng snang stong 'od lnga 'khrugs pa'i klong na /
bde ba chen po'i nyams 'gyur rab tu rgyas pas bzhugs pa'i pang du yum gsang ba ye shes dmar ser gzhon nu lang tsho dar la bab pa gcer bu b+ha ga nu ma rab tu rgyas pa /
rus pa'i phyag rgya drug gis mdzes par spras pa /
phyag gnyis gri thod bsnams pas yab kyi mgul nas 'khyud cing /
zhabs zung pad+ma'i skyil krung gis snyoms 'jug mdzad pa /
gsung rdo rje pad+ma'i rigs kyi khyab bdag tu bzhugs pa'i gnas gsum yi ge gsum gyis mtshan pa las mtha' klas pa'i 'od zer spros pa chos kyi dbyings dang mnyam pa'i rgyal ba rgya mtsho'i zhing rab 'byams su khyab par brdal /
bla ma rtsa gsum sangs rgyas sras dang bcas pa dpa' bo dang rnal 'byor ma ye shes kyi chos skyong ba'i tshogs dang bcas pas thugs rgyud yongs su bskul /
sku gsung thugs rdo rje'i rnam par mkha' dbyings gang bar byon nas snying ga'i hrIHyig la sib sib thim pas rgyud byin gyis brlab /
ye shes kyi gzi byin lhag par rgyas par bsam la rig pa 'dzin med kyi ngang skyongs /
slob dpon gyis spos rol DA dril gdung dbyangs dang bcas te ye shes bskul ba'i phyir /
las byang gi byin 'beb dang 'beb sngags yang yang brjod /
phebs pa'i rtags byung na /
tiSh+Tha badzra sa ma ya satwaM zhes spyi bor rdo rje rgya gram du bzhag
/rjes 'brel me tog 'bul ba ni /
bdag gi rig pa'i me tog 'di :
dkyil 'khor lha la deng 'bul na :
sngon nas las 'phro gang yod pa'i :
rigs kyi lha yis bzhes su gsol :
rat+na puSh+pe pU dza pra tI ts+tsha ho :
zhes dor ba'i rigs nges par byas la /
puSh+pe dz+nyA na gr-ih+na sa ma ya satwaM:
zhes me tog spyi bo nas thim par mos /
ye shes kyi thur mas sgrib pa'i ling thog bsal bar mos te /
ye shes dag pa'i thur ma yis :
khyod kyi ma rig ling thog bsal :
ye shes lha zhal mjal nas kyang :
dngos grub kun gyi snod du shog :
dz+nyA na tsak+Shu pra be sha ya phaT:
ces bsal /
e ma skal ldan rigs kyi bu :
'phags pa'i dkyil 'khor 'di la ltos :
dad dang dwangs ba'i sems bskyed pas :
nges par dngos grub snod 'gyur ro :
zhes spro ba bskyed de 'di na rdo rje slob dpon gyi sku rang bzhin lhun grub kyi dkyil 'khor dang /
mdun du rang snang dbyer med kyi dkyil 'khor pad+ma rnam par rgyas pa'i ye shes rang snang ba'i zhing rgya khyon dang bkod pa tshad las 'das pa'i rin po che'i gzhal med khang /
gru bzhi sgo bzhi bde chen dbang gi pho brang chen po'i bkod pa yongs su rdzogs pa'i ngo mtshar blo yi spyod yul las 'das pa'i dbus su /
'phags mchog snying rje'i lha gcig pad+ma rigs kyi khyab bdag 'gro 'dul sems nyid ngal gso yum gsang ba ye shes /
ye shes sems dpa' dbang chen rta mgrin /
rigs bdag snang ba mtha' yas /
'khor gyi nye ba'i sras brgyad /
steng 'og phyogs mtshams su 'gro 'dul thub chen drug dang bskal bzang sangs rgyas stong rtsa /
sgo bzhir dbang chen sde bzhi /
dpa' bo DA kI chos srung nor lha gter bdag gi tshogs dang bcas pa ma 'dres gsal rdzogs su bzhugs pa /
gzugs brnyan gyi dkyil 'khor 'dis mtshon te mngon sum du mjal ba la dad spro byed pa rnams ni nang ye shes kyi dkyil 'khor du 'jug pa'o //
da brgyad pa dbang bskur ba dngos la /
phyi phan pa'i dbang lnga /
nang nus pa'i dbang lnga /
rang don sgrub pa'i dbang gsum /
gzhan don las tshogs kyi dbang bzhi /
gsang ba zab mo'i dbang gsum rnams su yod pa las /
dang po phyi phan pa'i dbang lnga zhu ba'i yon du maN+Dal phul /
gsol ba gdab pa 'di'i rjes zlos mdzod /
bde gshegs rigs lnga'i rgyal ba yis :
byang chub sras la dbang bskur ltar :
'khor lo'i dbang phyug lhag pa'i lhas /
bdag rgyud smin par mdzad du gsol :
lan gsum /
zhes gsol ba btab pas slob dpon gyi thugs ka'i 'od zer lcags kyu lta bus gdan gsum tshang ba'i dbang lha nam mkha' khyab par badzra sa ma ya dzaH
oM badzra ar+g+haM sogs /
shab+da pU dza ho /
chos sku nam mkha' bzhin du sogs kyis bstod /
byang chub rdo rjes sangs rgyas la //
mchod chen ji ltar bstsal pa bzhin //
bdag kyang skyob pa'i don gyi phyir //
nam mkha'i rdo rje deng bdag stsol //
zhes gsol ba btab ste dbang lha rnams kyis dbang gi dgongs pa mdzad ma thag
/slob ma rdo rje mi bskyod pa spyan ras gzigs mthing gar gyur pa la rnam par rgyal ba'i bum pas dbang bskur bar gyur /
bum pa btegs te /
hU~M:
rdo rje dbyings kyi bum pa na :
rig pa rdo rje'i lha tshogs bzhugs :
rdo rje chu yi dbang bskur bas :
rdo rje'i rigs su byang chub shog :
oM badzra u da ka a b+hi Shiny+tsa mi :
bum chu 'thung zhing 'thor /
slob ma rin 'byung spyan ras gzigs ser por gnas gyur pa la spyi bor rin po che'i dbu rgyan bcing bar mos /
dbu rgyan spyi bor bzhag la /
trAM:
ye shes yon tan bsam mi khyab :
rin chen longs spyod zad mi shes :
rin chen dbu rgyan gyis mtshon te :
rin chen 'byung ldan dbang bskur ro :
oM rat+na sam+b+ha wa a b+hi Shiny+tsa mi :
slob ma snang mtha' spyan ras gzigs dmar por gnas gyur pa'i phyag g.yas su rdo rje gtad par mos /
hrI:
rdo rje chos kyi rang bzhin can :
shes bya kun 'jug rgya che'i dbyangs :
zab mo stong pa'i ngo bo sgrogs :
pad+ma'i rigs su dbang bskur ro :
oM pad+ma badzra a b+hi Shiny+tsa mi :
slob ma don grub spyan ras gzigs ljang gur gnas gyur pa'i phyag g.yon du dril bu gtad par mos /
A:
mtha' klas sems can khams sad byed :
shes rab dbyangs ldan dril bu'i sgras :
phrin las thog med rjes mtshon pa :
las kyi rigs su dbang bskur ro :
oM karma gaN+Te a b+hi Shiny+tsa mi :
slob ma rnam snang spyan ras gzigs dkar por gsal ba la rdo rje ming gi dril bsgrags par mos mdzod /
rdor dril bsnol ba spyi bor btegs la /
oM:
rdo rje ming gi sgra chen po :
sa gsum kun tu grags pa yis :
sangs rgyas kun gyis lung bstan pas :
bde gshegs rigs su dbang bskur ro :
oM badzra nAm a b+hi Shiny+tsa mi :
de ltar phyi thun mong rig pa'i dbang rnam pa lnga bskur pas phung po lnga dang nyon mongs dug lnga'i rtog pa sbyangs /
ye shes lnga'i skal ba bzhag
/'phags pa spyan ras gzigs rigs lnga'i dngos grub thob par byas shing /
rgyud sde 'og ma gsum gyi dbang bskur yongs su rdzogs pa'o //
gnyis pa nang nus pa 'jug pa'i dbang la sku gsung thugs yon tan phrin las kyi dbang lnga bgyi ba las /
dang po lha sku phyag rgya'i dbang ni /
lha tshogs rnams kyi ye shes kyi sku las gnyis pa re byon te spyi bo nas thim par mos shig
/hrI:
rgyal ba kun gyi gsung rdo rje :
'od snang mtha' yas rgyal ba che :
rigs kyi bdag pos dbang bskur bas :
khyab bdag ye shes mngon gyur shog :
oM a mi ta b+ha kA ya a b+hi Shiny+tsa mi :
hrI:
dkyil 'khor chen po'i 'khor lo'i mgon :
pad+ma'i rigs mchog bcom ldan 'das :
'gro 'dul 'phags pas dbang bskur bas :
bde chen ye shes dpal rgyas shog :
oM pad+ma lo ke shwa ra a b+hi Shiny+tsa mi :
hrI:
rnam kun mchog ldan dbyings kyi yum :
pad+ma dgyes pa'i btsun mo che :
gsang ba ye shes dbang bskur bas :
stong pa'i de nyid mngon gyur shog :
oM gu h+ya dz+nyA na a b+hi Shiny+tsa mi :
hrI:
dbang chen rngam pa 'bar ba'i sku :
ye shes sems dpa' gdug can sgrol :
rta phag yab yum dbang bskur bas :
'od gsal khyab brdal lhun 'grub shog :
oM pad+mAn+ta kr-ita a b+hi Shiny+tsa mi :
hrI:
pad+ma'i rigs can rgyal kun sras :
'gro 'dul phrin las bsam mi khyab :
sems dpa' brgyad kyis dbang bskur bas :
mkha' khyab 'gro ba kun sgrol shog :
oM b+ho d+hi satwa aSh+Ta a b+hi Shiny+tsa mi :
hrI:
pad+ma sems gtso'i ye shes 'phrul :
mkha' khyab gdul bya 'dul ba'i mgon :
thub drug 'dren pas dbang bskur bas :
mkha' mnyam 'gro ba kun sgrol shog :
oM ma hA mu ne ye a b+hi Shiny+tsa mi :
hrI:
sangs rgyas kun gyi tshad med kyi :
rnam par 'phrul pa'i phrin las can :
dbang chen sde bzhis dbang bskur bas :
phrin las rnam bzhi mthar phyin shog :
oM pad+mAn+ta kr-ita tsa tur a b+hi Shiny+tsa mi :
de ltar lha sku phyag rgya'i dbang bskur pas snang ba mtha' dag lha'i 'khor lor byin gyis brlab pa'i dbang thob pa yin no //
gnyis pa bzlas pa sngags kyi dbang bskur ba bsnyen sgrub las gsum gyi bzlas lung sbyin pa la /
mdun dkyil spyan ras gzigs kyi thugs ka'i ye shes sems dpa' rta phag yab yum gyi thugs kar pad zla'i dbus su hrIHla rdo rje'i sngags kyi phreng bas bskor ba las sngags phreng 'od zer gyi tshul du byung ba zhal nas thon /
slob ma'i khar zhugs snying ga'i ye shes sems dpa'i thugs dbus pad zla la gnas pa'i hrIHyig sngags phreng dang bcas pa la thim pas /
lha bdag dbyer med du gyur par mos la bsnyen sngags yi ge drug pa'i rjes zlos lan gsum mdzod /
oM ma Ni pad+me hU~M hrI:
slar yang sngags phreng yab yum gyi zhal dang sbyor mtshams nas mgal me bzhin 'khor bas bde chen bzod med du 'bar bas thun mong dang mchog gi dngos grub rab 'byams thogs med du 'grub par bsam la /
gtso bo'i sgrub sngags lan gsum rjes zlos mdzod /
oM AHhU~M hrI:
oM ma Ni pad+me hU~M:
d+hu ma g+ha ye nA ma swA hA:
oM gu h+ya dz+nyA na bo d+hi tsit+ta ma hA su kha hU~M hU~M:
lan gsum /
gtso 'khor thams cad kyi bde ba chen po'i 'od zer gyis snod bcud 'phags pa'i lha sngags ye shes kyi 'khor lor dag pas don gnyis lhun gyis grub par bsam la sngags 'di rnams kyi rjes zlos lan gsum re mdzod /
oM A hU~M hrIHhU~M:
oM AHbadzra satwa :
gu ru shrIHkha sar+pA Ni :
lo ka nA tha :
sarba bud+d+ha bo d+hi satwa :
sam+b+ha ba a d+hiSh+ThA NAM:
ma ma tsit+ta badzra traTa?:
dz+nyA na dz+wa la dz+wa la :
s+phA ra s+phA ra Na :
hU~M hU~M phaT swA hA:
lan gsum /
oM mai tri maiM swA hA:
lan gsum /
oM wA gI shwa ri mUM:
lan gsum /
oM ma Ni pad+me hU~M:
lan gsum /
oM badzra pA Ni hU~M:
lan gsum /
oM kha gar+b+ha hU~M:
lan gsum /
oM k+Shi ti gar+b+ha trAM:
lan gsum /
oM sarba ni bA ra Na biSh+kam+b+hi ni phaT:
lan gsum /
oM sa man+ta b+ha dra AH
lan gsum /
oM mu ne krIM trUM sruM braM k+ShaM ye swA hA:
lan gsum /
oM badzra rat+na pad+ma karma h+ya gr-I ba dzaHhU~M baM ho :
lan gsum /
gtso bo sems nyid ngal gso'i smin mtshams nas las kyi sems dpa' 'khor ba dong sprugs nam mkha' gang ba spros te zhi ba'i phrin las rab 'byams mthar dbyung bar mdzad par bsam la rjes zlos mdzod /
oM ma Ni pad+me hU~M hrI:
oM bi pu la gar+b+he ma Ni pra b+he :
ta thA ga te nirde sha ni :
ma Ni ma Ni su pra b+he :
bi ma la :
sA ga ra gam+b+hi re hU~M hU~M dz+wa la dz+wa la :
bud+d+ha bi lo ki te gu h+ya a d+hiSh+Thi te gar+b+he swA hA:
pad+ma d+hA ra a mo g+ha dza ya te tsu ru tsu ru swA hA:
lan gsum /
spyi bo'i rigs bdag gi thugs ka'i 'od zer gyis srid zhi'i tshe bcud bsdus pa rang gi sgo gsum la thim pas rdo rje'i tshe yi dngos grub thob par mos la 'di'i rjes zlos /
oM a mA ra Ni dzI ban+ti ye swA hA:
oM AHhU~M hrI:
oM ma Ni pad+me A yur puN+ye dz+nyA na sarba sid+d+hi hU~M b+h+rU~M:
lan gsum /
yab yum gyi sbyor mtshams nas rjes chags kyi 'od zer pad+ma'i pho nya mkha' 'gro dmar mo lcags kyu zhags pa 'dzin pa spros nas brtan g.yo srid zhi'i dwangs bcud dbang du bsdus par mos la rjes zlos /
oM tA re tut+ta re tu re san+tA ra pad+ma d+hA ki nI sarba lo ka wA shaM ku ru hrIHswA hA:
lan gsum /
gtso bo'i zhal nas hU~M gi sgras ye shes sems dpa' rta phag yab yum gyi thugs rgyud bskul /
de las sprul pa'i khro mtshon me dpung gi sprin spros pas log 'dren tshar bcad par mos pas rjes zlos /
oM pad+mAn+ta kr-ita sarba duSh+TAn ta ka ha na da ha pa tsa hU~M phaT:
lan gsum /
gsung gi byin rlabs brtan pa'i phyir sngags phreng mgrin par bzhag par mos la /
hrI:
rgyal kun gsung gi rdo rje'i dbyings :
nus pa sngags kyi phreng bar shar :
dngos grub kun stsol las kun sgrub :
grags stong ye shes mngon byed shog :
oM sarba ta thA ga ta wA kA a b+hi Shany+tsi mi :
de ltar nus pa sngags kyi dbang bskur pas sgra grags sngags kyi 'khor lor byin gyis brlabs pa'i dbang thob pa yin no //
gsum pa 'od gsal thugs kyi phyag rgyas dbang bskur ba la /
ngo bo thugs bde stong rnam par mi rtog pa'i ye shes rnam pa me long du shar ba'i rdo rje'i gzugs kyi brdas mtshon par mos shig
/rdo rje dang me long thogs la /
hU~M:
rang byung ye shes rdo rje'i don :
rnam kun mchog ldan stong nyid ngang :
dbyer med brda yis dbang bskur bas :
rig stong rdo rje'i thugs rtogs shog :
oM sarba ta thA ga ta tsit+ta a b+hi Shiny+tsa mi :
des dran rtog 'od gsal gyi 'khor lor 'char bar byin gyis brlab pa'i dbang thob pa yin no //
bzhi pa yon tan dar dang rin po che'i rgyan chas kyi dbang bskur bas 'phags mchog spyan ras gzigs kyi zag pa med pa'i yon tan yongs su rdzogs pa'i dbang thob par mos shig
/trAM:
zag med yon tan yongs rdzogs pas :
ji snyed rgyal dang mnyam pa nyid :
longs spyod rgyan gyis dbang bskur bas :
mkha' khyab ye shes mngon gyur shog :
oM sarba ta thA ga ta gu Na a b+hi Shiny+tsa mi :
de ltar bya ba thams cad zag med yon tan gyi bdag nyid du shar ba'i dbang thob pa yin no //
lnga pa phrin las rtag khyab lhun grub rjes su mtshon pa sna tshogs rdo rje lag tu gtad pas phrin las mi zad rgyan gyi 'khor lo'i dbang thob par mos shig
/hrI:
kun khyab thogs med 'jug cing rtag :
phrin las sna tshogs rdo rje yis :
'gro kun srid zhi las sgrol ba'i :
gzhan phan mthar phyin dbang thob shog :
oM sarba ta thA ga ta karma a b+hi Shiny+tsa mi :
des byed spyod thams cad 'gro 'dul phrin las kyi 'khor lor byin gyis brlab pa'i dbang thob pa yin no //
gsum pa rang don sgrub pa'i dbang la /
dang po lha sgom pa'i rjes su gnang ba'i phyir rten dang brten pa'i dkyil 'khor bstan zhing mthong bar mos te /
ho :
deng nas bzung ste bu khyod kyis :
'gro 'dul 'phags pa'i lha tshogs kyis :
rten dang brten pa'i dkyil 'khor sgoms :
tha mal snang zhen kun sbyongs shig :
oM sarba ta thA ga ta maN+Da la a b+hi Shiny+tsa mi :
deng phyin chad 'phags pa thugs rje chen po'i lha sgom pa'i ting 'dzin dang ma bral bar gyis shig
/gnyis pa chos bshad pa'i rjes su gnang ba'i phyir spyan ras gzigs kyi rgyud kyi glegs bam gtad par mos la /
ho :
deng nas bzung ste bu khyod kyis :
'phags pa spyan ras gzig dbang gi :
dbang skur dam chos rtag tu shod :
'gro phan phrin las rgyas par gyis :
sarba ta thA ga ta d+harma a b+hi Shiny+tsa mi :
deng phyin chad thugs rje chen po'i smin grol gyi chos kyi 'khor lo bskor bar gyis shig
/gsum pa sgrub pa'i rjes gnang gi don du phreng ba gtad par mos shig
/ho :
deng nas bzung ste bu khyod kyis :
gsung gi rdo rje 'phags pa che'i :
bsnyen sgrub chu bo'i gzhung bzhin brtson :
dngos grub rnam gnyis grub par gyis :
oM sarba ta thA ga ta dz+nyA na a b+hi Shiny+tsa mi :
deng phyin chad 'phags pa 'jig rten dbang phyug gi bsnyen sgrub zab mo'i rnal 'byor la dus rtag tu brtson par gyis shig
/bzhi pa gzhan don las bzhi'i dbang gi dang po /
bum chu'i zegs ma thams cad las kyi sems dpa' 'khor ba dong sprugs til gong kha phyes pa lta bu'i bdud rtsi'i rgyun gyis khrus byas shing dbang bskur bas /
gnas skabs dang mthar thug gi zhi ba'i phrin las rab 'byams thog pa med par 'grub pa'i dbang thob par mos shig
/khrus bum thogs la /
hrI:
bkra shis rang byung bum pa ru :
zhi byed ye shes bdud rtsi'i bkang :
skal ldan bu la dbang bskur bas :
nad gdon sdig sgrib kun byang shog :
oM ma Ni pad+me hU~M hrI:
oM bi pu la sogs mthar /
nad gdon sdig sgrib thams cad shAn+tiM ku ru ye swA hA:
bum chu 'thor 'thung bya /
rigs bdag 'od dpag med kyi ngo bo tshe 'brang rdzas dang bcas pas dbang bskur zhing myong bas gnas skabs dang mthar thug gi rgyas pa'i las rab 'byams thogs pa med par 'grub pa'i dbang thob par mos shig
/tshe 'brang thogs la /
hrI:
zla gam dbang gi pho brang du :
tshe 'od dpag med mgon po bzhugs :
skal ldan bu la dbang bskur bas :
tshe dpal ye shes rgyas par shog :
oM a mA ra Ni dzI ban+ti ye swA hA:
oM AHhU~M hrI:
oM ma Ni pad+me a yur+puN+ye dz+nyA nA sarba sid+d+hi hU~M b+h+rU~M:
tshe bum spyi bor bzhag
/tshe rdzas myong du gzhug
/'gro 'dul phrin las kyi dam rdzas mthong thos tshor myang reg cing dran pas grol ba drug gi ril bu shes rab dbang mdzad kyi DA kir gsal ba rdo rje lce yi lam brgyud snying dbus bde chen thig le dang dbyer med du 'dres pas /
gnas skabs dang mthar thug gi dbang gi las rab 'byams thogs med du 'grub nas tshogs drug gi snang shes thams cad 'phags mchog rig drug tu shar bas /
mkha' khyab 'gro ba sgrol ba'i phrin las mu mtha' med pa 'grub pa'i dbang thob par mos shig
/nub kyi thod pa'i bdud rtsi byin la /
hrI:
bde chen byang chub sems kyi gzugs :
dbang mdzad gsang ba ye shes tshul :
skal ldan bu la dbang bskur bas :
rlung sems dbang du 'dus par shog
/oM tA re tut+tA re tu re san+tA ra pad+ma d+hA ki nI sarba lo ka wA shaM ku ru hrIHswA hA:
zhes ril bu mig la bstan zhing myong reg bdug par bya /
dpal gyi gtor ma ye shes sems dpa' rta phag yab yum du gsal ba gnas gsum du bzhag pas /
lha sngags phyag mtshan gyi spro bsdus gnas skabs dang mthar thug gi drag po'i las rab 'byams thogs med du grub pas /
gdug pa can tshar gcod pa'i phrin las mi zad 'bar ba chen po'i dbang thob par mos shig
/dpal gtor gnas gsum du bzhag la /
hrI:
dbang chen rta phag yab yum gyi :
ye shes phyag rgya'i cho 'phrul gyis :
skal ldan bu la dbang bskur bas :
gdug pa sgrol ba'i dbang thob shog
oM pad+mAn+ta kr-ita sarba duSh+TAn ta ka ha na da ha pa tsa hU~M phaT:
myong grol ril bu'i bum pa ye shes kyi gzhal yas khang du ril bu 'gro 'dul 'phags pa'i lha tshogs su shar ba'i rdo rje gsum gyis dbang bskur mos mdzod /
hrI:
bde chen dbang gi gzhal yas su :
thugs rje chen po'i lha tshogs bzhugs :
rdo rje gsum gyi byin rlabs las :
'gro 'dul phrin las mthar phyin shog :
oM sarba ta thA ga ta a b+hi Shiny+tsa A:
zhes gnas gsum du bzhag
/zhal phyes te /
ril bu thugs rje chen por gsal ba lce thog tu myang bas /
lus gzhal yas khang du gsal ba'i snying pad+ma 'dab ma drug pa'i lte bar zla ba'i steng du mgrin pa'i lam brgyud hril gyis byon nas /
byang chub snying po'i bar du mi 'bral bar bzhugs pa'i mos pa mdzod /
de ltar dbang rdzogs pa'i ril bu ltor song phan chad mi zhes bya ba thugs rje chen por gnas gyur pas /
rtag tu byang chub kyi sems sgom pa dang ma bral bas thugs rje chen po'i sgom bzlas la brtson pa dang /
ril bu kun la khyab par sbyin zhing spel ba sogs 'gro ba'i don ci nus su brtson par gyis shig
/slar yang nam mkha' gang ba'i dbang lha rnams kyis snod bcud yongs rdzogs rnam rgyal bum pas dbang bskur bstsal bar mos /
rnam bum thogs la /
hrI:
dkyil 'khor lha tshogs thams cad kyi :
gsang gsum bdud rtsi'i bcud kyis bkang ba yi :
rnam rgyal bum pas dbang bskur bas :
sku dang ye shes yongs rdzogs shog :
hrIHhU~M trAM oM AHsarba a b+hi Shiny+tsa mi :
su ra ta satwaM a haM:
zhes byang chub sems kyi bdud rtsi'i spyi bo nas dbang bskur pas lus thams cad gang /
dbang thams cad thob /
dri ma thams cad dag
/dbang don gyi ye shes brtan par byas /
chu'i lhag ma spyi bor 'khyil ba las rigs kyi bdag pos dbur brgyan /
nam mkhar bzhugs pa'i dbang gi lha rnams kyang slob ma la thim pas ye shes kyi gzi byin lhag par 'bar ba la mchod pa'i yo byad kyis kyang mnga' gsol zhing shis pa brjod pas dge mtshan gyi snang ba 'phel rgyas su byas par mos shig
/oM badzra ar+g+haM sogs dang /
skabs su bab pa'i shis brjod bya'o //
de dag gis phyi mtshan ma'i dkyil 'khor du bum pa'i dbang mtha' rten dang bcas pa thob /
lus kyi sgrib pa dag
/lam bskyed bzlas kyi rnal 'byor bsgom pa la dbang zhing /
'bras bu sangs rgyas sprul pa'i sku'i ye shes rgyud la bzhag pa yin no //
lnga pa gsang ba zab mo'i dbang gsum gyi dang po rdzas kyi gsang dbang bskur ba'i slad du slob dpon pad+ma gar dbang yab yum 'du shes gsum gyis snyoms par zhugs pa'i dkar dmar byang chub kyi sems sangs rgyas thams cad 'dus pa'i ngo bo slob ma'i lce la bzhag par mos la /
b+hany+dza'i gsang rdzas byin te /
hrI:
rgyal ba rgya mtsho'i ye shes kyi :
ngo bo byang sems bdud rtsi'i bcud :
gnyis su med par rol pa yis :
gsal stong de nyid mngon gyur shog :
oM AHhU~M hrIHoM ma Ni pad+me hU~M:
d+hu ma g+ha ye nA ma swA hA:
gu h+ya b+ho d+hi tsit+ta A b+hi Shiny+tsa A:
rtog pa bral bas byang sems kyi sprin myong bas /
khams bde bas gang /
dug gsum gyi rtog pa 'gag
/gsal stong mkha' khyab kyi ye shes sad par mos /
des byang chub sems kyi dam rdzas la brten pa'i gsang dbang thob /
ngag gi sgrib pa dag
/lam rtsa rlung bsgom pa la dbang zhing /
longs spyod rdzogs sku'i ye shes rgyud la bzhag pa yin no //
gnyis pa lam gsang ba pho nya'i dbang bskur ba ni /
mtshan nyid dang ldan pa'i rig ma gu h+ya dz+nyA nar byin gyis brlabs pa gtad par mos la sin+d+hu ra'i me long gtad de snying gar thig le byas la /
hrI:
rmad du byung ba'i gsang ba che :
thabs kyi lam 'di bsten pas rnyed :
de phyir dpa' bo khyod la gtad :
dga' bzhi'i ye shes mngon gyur shog :
oM AHhU~M hrI:
oM ma Ni pad+me hU~M:
d+hu ma g+ha ye nA ma swA hA:
pra dz+nyA mu dra a b+hi Shiny+tsa hU~M:
slob ma pad+ma gar dbang yab yum rjes chags kyis rol pas gtum mo bskul /
yas bab dang mas brtan gyi lhan skyes nyams su myong bar mos shig
/de'i lam pho nya bsgom pa'i gsang ba'i dbang bskur pas /
shes rab ye shes kyi dbang thob /
yid kyi sgrib pa dag
/lam thig le zhu bde'i rnal 'byor bsgom pa la dbang /
'bras bu chos sku'i ye shes rgyud la bzhag pa yin no //
gsum pa rang bzhin gyi gsang ba dbang bzhi pa ngo sprad pa ni /
slob ma'i rgyud la shar ba'i don gyi lhan skyes brda dang rdo rje'i tshig gis ngo sprad par mos /
man shel phyar la /
hrI:
ltos shig rang gi sems la ltos :
bde ba'i rang bzhin stong pa nyid :
gnyug ma rdo rje'i dbang bskur bas :
'od gsal chen po mngon gyur shog :
oM A hU~M hrI:
oM ma Ni pad+me hU~M:
d+hu ma g+ha ye nA ma swA hA:
ma hA mu dra dz+nyA na a b+hi Shiny+tsa a a a :
bde bas thabs byas pa'i stong nyid phyag rgya chen po bsam gyis mi khyab pa'i ngang du mnyam par bzhag
/rang bzhin gnyug ma'i de nyid la brten pa'i dbang bzhi pa thob /
sgo gsum cha mnyam gyi sgrib pa dag
/gnyug ma'i de kho na nyid sgom pa la dbang /
'bras bu bde ba chen po'i ye shes rgyud la bzhag pa yin no //
de dag gis 'gro 'dul 'phags pa'i thugs tig gi smin byed rtsa ba'i dbang bzhi yan lag dang bcas pa legs par grub pa'i rjes 'brel lam bzhi'i rnal 'byor gyi khrid 'bogs pa la gter gzhung rdo rje'i gsang ba'i tshig rkang 'di bzhin gsan par zhu /
mchog gi 'bras bu lam byed phyir :
sogs nas /
tshe 'di nyid la 'grub par 'gyur :
zhes gdams pa ltar nyams su len par gces so //
nus na dbang bzhi'i lam yongs rdzogs bstan pa ltar spros te bshad par bya'o //
rjes dam tshig khas blang /
gtang rag gi maN+Dal /
lus 'bul /
dge bsngo sogs spyi ltar byas /
tshogs kyi mchod pa nas brtsam phrin las kyi rjes rim mtha' rgyas su btang bas grub pa'o //
las byang rdo rje'i tshig rkang sngon bzhugs kyang //
smin byed nyag phrar gyur la tshig don gyi //
brgyud pa nor bu'i do shal slar gso phyir //
lhag bsam sor mos mdzes par bstar la brgyus //
zab gsang chos kyi dbyig las khams re'i zas //
'dam phyir rang nyid ngal ba tsam zad kyang //
rin chen gter mdzod chos rgyun zhabs tog tu //
skal pa bzang snyam dad spro'i sug rjes lags //
rnam dkar chu shel dbang po mchog bstan mkhar //
rab mdzes bdud rtsi'i zil mngar 'bum phrag gis /
snyigs ma'i gdung sel bstan 'gro'i ku mu dA//
rgyal ba'i chos tshul rgya mtsho mdzes byed shog
/ces dus kyi mun sprin stug po'i 'dzam gling tha gru khebs te rgyal bstan rin po che'i srog rtsa glog thag ltar gyur pa'i gdung ba blos ma bzod par /
o rgyan sangs rgyas gnyis pa'i pha phog rin po che gter gyi gsang mdzod chen po rgyal bstan ris med kyi mdzes rgyan du 'phags yul nas 'phrul par gsar bskrun skabs /
gter chen rgyal po lnga'i che mchog 7pad+ma 'od gsal mdo sngags gling pa'i sa gter gyi gtso bo 'gro 'dul 'phags pa'i thugs tig gi dbang chog sa bon tsam las yongs rdzogs gtan la phab ma grub kyang /
dbang don 'jam mgon nyi zla zung gi thugs sras mkhan chen thub bstan rgyal mtshan 'od zer gyis rje gter chen bla ma'i spyan snga nas gsan pa'i rgyun /
thams cad mkhyen gzigs 'jam dbyangs bla ma chos kyi blo gros nas bka' drin bdud rtsi'i nying khur ched du bstsal pa bzhin yan lag gi mdzes par brgyan te bklag chog tu bkod pa 'di'ang pad+ma'i e waM chos sgar gyi byang 'dren pad+ma mang+ga las nan bskul ltar /
bla ma dang lhag pa'i lhas gces par bskyangs pas sngon med gsang ba'i dpal la spyod pa'i skal pa mi dman pa pad+ma gar dbang bde chen 'od gsal mdo sngags gling pas spel ba nges gsang bstan 'gro'i dpal yon dar rgyas brtan pa'i rgyu kho nar gyur cig
/mang+ga laM//

//
