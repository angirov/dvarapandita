@#//
thugs sgrub yang tig gces sgron khrid kyi zin bris gzhung don rab gsal zhes bya ba bzhugs so //
gu ru pad+ma sid+d+hi hU~M/
rgyal ba kun dngos o rgyan rdo rje 'chang //
bde gshegs kun 'dus drag po rtsal gyi skur //
rab 'byams rgyal ba'i dkyil 'khor yongs rdzogs pa //
rigs bdag bla ma dbyer med der phyag 'tshal //
thugs sgrub yang tig gces sgron gyi //
zab khrid nyams su len pa'i tshul //
brgyud ldan bla ma'i gsung ji bzhin //
zin bris gzhung don rab gsal ba /
khyab bdag rigs kyi bdag po mchog
/zur chen rdo rje 'chang chen po'i //
gsung las ji ltar thos pa bzhin //
bsre bslad med par 'dir bshad bya //
de la 'dir yang tig gces pa'i sgron me zhes bya ba drag po thugs kyi sgrub pa'i thems can rtsa ba'i chos tshan nyer lnga las nyer gnyis pa /
o rgyan gyi slob dpon chen po dus gsum mkhyen pa pad+ma 'byung gnas la //
las can dag pa'i 'khor rnam pa lngas gsol ba btab pa la brten nas gsang ba rin chen 'dus pa sku'i tshab dang /
yang tig dpa' bo 'bru gcig gsung gi tshab /
pad+ma'i yang tig gces sgron thugs kyi tshab /
mkha' 'gro gsang ba'i sgrub thabs yon tan gyi tshab /
gdul bya las sbyor gyi gnad tig thems dang bcas pa phrin las kyi tshab tu bzhag pa las /
'dir thugs kyi tshab tu bzhag pa yang tig gces pa'i sgron me 'di gang bshad par bya ba'i chos yin no //
de yang gang las byung ba'i brgyud pa dang /
brgyud pa de las byung ba'i gdams ngag bshad pa ste spyi don gnyis las /
dang po gang las byung ba'i brgyud pa ni /
spyir byang gter la sras brgyud slob brgyud yum brgyud gsum las /
'di sras slob gnyis ka thun mong yin /
de yang spyir snga 'gyur bka' gter gyi ring lugs la /
rgyal ba rig 'dzin gang zag gsum //
dgongs pa rig pa rna bar brgyud //
gang la thug gi bar du 'o //
zhes gsungs pa ltar bshad tshul rgya che yang mdor bsdus te 'chad pa la /
'og min chos kyi dbyings su chos sku kun bzang gdod ma'i mgon po che mchog he ru ka'i skur snang ba rang snang tshom bu'i dkyil 'khor nyid las gzhan du ma gyur pa longs sku rgyal ba rigs lnga la dgongs pa rang shar bas dgongs brgyud /
lcang lo can du sprul sku gsang ba'i bdag po phyag na rdo rje dang smug nag dbang gi mkha' 'gro la dgongs pas byin gyis brlabs te /
ri ma la ya'i rtser rigs can dra ma lnga la bshad pa sogs rig 'dzin rig brgyud dam brda' brgyud /
de man chad la snyan brgyud dang /
gter ma'i phyogs la de'i steng du bka' babs lung bstan smon lam dbang bskur mkha' 'gro gtad rgya'i brgyud pa sogs kyi 'chad tshul mang bas /
'dir thar chags su bkod na /
smug nag DA kis tshangs pa gdong gsum la /
de yang gzugs khams kyi tshangs pa gdong bzhi pa dang mi 'dra bas 'dod khams kyi ri rgyal lhun po'i rtse mor 'khod pa tshangs pa gdong gsum pa dang /
lha dbang brgya byin /
klu rgyal 'jog po rnams dang /
za hor gyi rgyal po dzaH
mkhas pa shAkya pra b+ha wa /
o rgyan dus gsum mkhyen pa pad+ma 'byung gnas /
paN chen bi ma la mi tra /
bal po shI la many+dzu /
mkhar chen bza' mtsho rgyal /
sna nam rdo rje bdud 'joms sogs dang /
'di rnams kyi lo rgyus rnam thar snga 'gyur bka' gter la grags che ba ltar yin pas 'dir ma bkod la /
gter ston rig 'dzin chen po rgod ldem can dngos grub rgyal mtshan zhabs ni ri khrod pa bzang po grags pa'i kha byang dang ri bo bkra bzang nas gter gyi lde mig la brten nas /
byang zang zang lha brag gi sked brag ri dug sbrul spungs 'dra nas mdzod lnga'i gter chen gdan drangs pa'i gter mdzod re re la yang chos tshan brgya phrag re bzhugs pas na lnga brgya phrag gcig tu grags shing /
drag po thugs kyi skor 'di lho phyogs gser mdzod ser po nas phal cher spyan drangs pa yin no //
de ltar gter ston chen po dang sku sras rnam rgyal mgon po ste /
yab sras gnyis kas rjes su bzung ba'i lung zin gyi slob ma rig 'dzin sangs rgyas byams bzang la gnang /
des se ston nyi ma bzang po la gnang zhing 'di nyid ni gter ston gyi dngos slob yin zhing /
de yang se ston gong ma dag gis glang la khal bkal zhing sgrub gnas btsal ba sa steng glang nyal ba la dbyug pa brgyas bsnun kyang ma langs par mal der nyal bas de gar gnas gzhi bting ba la /
dpal ldan brgya mkhar gsang sngags gling du grags pa'i gnas der /
se ston nyi ma bzang pos tho rengs kyi skabs shig thugs sgrub kyi phrin las mdzad pas ting 'dzin rtse gcig tu song ba'i mthar cung zad mnal bar dag snang du ma dang /
khyad par sngags srung e ka dzA TIs sku lus bor ma thag o rgyan chen po'i zhabs drung du byon te lung bstan thob nas steng phyogs 'khor ba zil gnon gyi zhing du bgrod cing sems can 'bum phrag bdun grol bar lung bstan pa yin no //
des se ston mgon po bzang po la gnang /
'di yang sgrub pa mthar phyin du sku tshe dril bas spangs rtogs kyi yon tan dang ldan pa zhig go
/brgyud 'debs kyi dpe rgyun 'gar se ston mgon po sngon dang nyi bzang rjes su bris pa nor bar shes dgos so //
des se ston rin chen rgyal mtshan la gnang bas 'di nyid ni mkhas grub chen por bzhugs shing dam pa du ma'i zhabs pad brten pas lung rtogs kyi yon tan du mas phyug pa'i 'chad rtsom mang du mdzad pas snga 'gyur bka' gter gyi bstan pa'i srol 'dzin chen por gyur pa'o //
des spyan tshab mgon po zla ba la gnang bas 'di nyid ni mngon rdzogs ma mo la grub pa brnyes shing sa dam gyi ri khrod du sgrub pa snying por mdzad pa zhig go
/des mnyam med nub dgon pa byams pa chos rgyal mtshan la gnang bas /
dam pa 'di ni bstan pa yongs rdzogs kyi bshes gnyen mkhas grub chen po gshin rje tshe bdag dang /
pad+ma yang gsang las grub pa brnyes pa sum ldan rdo rje 'dzin pa chen po yin la /
skabs shig 'jig rten du mi dge ba'i ltas skar ma phod can shar ba la gshin rje'i gtor zor 'phangs pas mi snang bar gyur pa sogs nus mthu mnga' ba dang /
zhing khams 'phos pa'i tshe ngo mtshar gyi rtags du ma dang /
sku gdung zhugs la phul ba'i tshe dud ris las rta mgrin yang gsang gi sku shar ba sogs ngo mtshar gyi rnam thar mtha' yas pa'o //
des thugs sras blo gros rgyal mtshan la gnang zhing /
'di yang mnyam med nub dgon pa'i thugs sras dang /
'di skabs su snga 'gyur gyi bstan 'dzin chen po rgyal mtshan gyi mtshan mtha' can brgyad byung ba'i nang tshan du gyur pa /
tshul khrims rnam par dag cing tshe bdag gi ljags bsnyen mdzad dus ya mAn+ta kas zhal gzigs shing /
mgon po legs ldan bran du 'khol ba byang bdag po dpon g.yog la tshe dbang mdzad dus tshe ril zad pa la ljags phu btab cing phyag gis reg pas mngon sum du 'phel ba'i grub mtshan byung zhing mnyam med rje'i gdan sar bzhugs pa zhig go
/des mkhan chen byams pa bzang po la gnang zhing /
'di nyid ni bya rgod gshongs kyi dge bshes rdzogs chen zang thal dang lam 'bras kyi rnal 'byor mthar phyin pa ngam ring dga' ldan byams pa gling gi mkhan por bzhugs pa yin no //
des kun bzang chos kyi nyi ma la gnang zhing /
'di ni grub brnyes sbas pa'i rnal 'byor pa zhig yin pa ha cang grags mi che bas rnam thar zhib pa ma 'tshal lo //
des rig 'dzin 'brug sgra bzang po la gnang /
'di ni srid gsum rnam rgyal gyi dge bshes /
kun mkhyen chen po'i bstan bcos gsang 'grel phyogs bcu mun sel thugs la chud cing /
dam pa sangs rgyas kyi rnam 'phrul du gter lung gis zin pa /
rdzogs chen zang thal gtso bor gyur pa'i bka' gter gyi zab chos mang du bzhugs pa rdzogs chen gyi 'chad nyan gtso bor mdzad pas rong pa rdzogs chen par grags shing lha btsun nam mkha' 'jigs med sogs bstan 'dzin gyi slob bu mang du bskrun pa zhig go
/des rig 'dzin phrin las lhun grub la gnang zhing dam pa 'di nyid ni gnyos rigs su sku bltams shing mkhas grub mdo sngags bstan 'dzin sogs skyes chen du mar gsar rnying bka' gter gyi dam chos mang du gsan zhing /
phyis snga 'gyur gyi bstan 'dzin khrod na gsan rgya che bar rgyal dbang thams cad mkhyen pa chen po lnga pas kyang bsngags par mdzad cing /
gter lung las /
sangs rgyas ye shes kyi sprul par lung gis zin cing /
mkhas pa la grub pa'i yon tan gyis brgyan pa /
dag pa'i snang bar mkha' 'gro ma bde chen rgyal mos mtshams sbyar te gu ru pad+mas zhal bstan cing dbang bskur byin gyis brlabs pa /
rigs sras rtsod bral gyi gter chen 'gyur med rdo rje'i yab rjer gyur pa de nyid do //
des kho bo'i bla ma zur chen rdo rje 'chang chen po chos dbyings rang grol la gnang ba ste /
rig 'dzin mkhas grub chen po 'di nyid ni gnyags dz+nyA na ku mA ra'i sprul par rig 'dzin yol mo ba chen po'i zab gter dang /
lha btsun rje'i dag snang rig 'dzin srog sgrub kyi chos bdag
/rgyal dbang lnga pa'i dag snang rgya can skor sogs las gsal bar lung bstan cing /
zur rigs su bltams te 'khon ston dpal 'byor lhun grub /
rig 'dzin ngag gi dbang po /
rig 'dzin yol mo ba chen po /
ngag dbang ye shes grub pa /
yab rje 'khor lo'i dbang phyug
/gzhon nu don grub /
rgyal ba thams cad mkhyen pa lnga pa chen po /
rje bka' 'gyur ba chen po /
gsung sprul tshul khrims rdo rje /
dar ldings rig 'dzin phrin las lhun grub sogs gsang rnying gi skyes chen du ma las zab pa dang rgya che ba'i chos tshul mtha' yas pa gsan cing /
zab chos kyi bdud rtsi phar yang stsol ba /
thos don nyams su bzhes pa'i sgrub pa mthar phyin pa /
mdo sngags rig gnas sogs shes bya'i gnas mtha' dag gzigs pa'i kun mkhyen /
sems can la brtse ba'i snying rje chen pos gzigs shing phan pa kho na lhur mdzad pa'i sems dpa' chen po mthu stobs nus pa'i dbang phyug dkyil 'khor rgya mtsho'i khyab bdag tu gyur pa snga 'gyur gyi bstan pa'i srog mthud pa'i bka' drin bla na med pa stsol ba zhig yin la /
khyad par dz+nyA na ku mA ra'i sngon gnas rjes dran gyi tshul ni /
yar klung bkra shis rtser tshar lugs kyi zab chos rnams gsan par phebs zhor bsam yas bu tshal mjal bar phebs pas sngon gyi bag chags mang du sad cing /
khyad par du DA dril gyi sgra zhig gsan pa'i mod la mdun gyi nam mkhar slob dpon chen po pad+ma 'byung gnas /
g.yas su paN chen bi ma la /
g.yon du mkha' 'gro mtsho rgyal rnams mngon sum du gzigs par gu ru zhi ba'i yan lag bcu pa mdzad cing dzaHhU~M baM hoHsa dbang bzhi blangs pas /
gu ru'i zhal nas /
dz+nyA na ku mA ma yengs gsan mdzod cig
/chos dbyings rnam dag ye grol gdod ma'i klong //
ngo bo rang bzhin thugs rje gsum dang ldan //
mi 'gyur gting zab brjod bral lhang nge ba //
dri bral yan pa lhun grub chos kyi sku
/zhes gsung zhing ngo sprad /
bi ma las /
'khor 'das thams cad byang chub sems kyi dkyil //
gdod nas dag pa sku gsum lhun gyis grub //
de nyid ma bcos cog gzhag so ma'i ngang //
ye grol dag pa de nyid nyams su longs //
zhes dang /
mtsho rgyal gyis /
yang dag don la skye 'chi gnyis med kyang //
gnas skabs sha khrag lus 'di nges par 'gyur //
tshe 'di'i snang ba rmi lam sgyu ma 'dra //
rang ngo shes na skad cig brtan pa thob //
ces gsungs pa dang /
de zhor du 'jam mgon bka' 'gyur ba chen po dang /
rgyal dbang thams cad mkhyen pa chen po gnyis /
snyigs dus gsang sngags rdo rje theg pa'i bstan pa'i sgron mer lung bstan ma thag
/dpal mgon zhal bram gzugs can dngos su byon te /
rje bka' 'gyur ba chen po chos rgyal khri srong gi dus kha che'i paN chen d+harma pA la dang /
rgyal sras dngul chu chos rdzong pa /
tshar chen chos kyi rgyal po sogs kyi skye rgyud du lung bstan mdzad pa sogs ngo mtshar gyi gnas du ma dang /
gzhan yang dag pa'i gzigs snang mtha' yas shing /
rgyal dbang mchog gi ti shri gyur /
bstan 'dzin gyi skyes bu mang po smin grol lam la bkod pa sogs mdzad phrin rgya che zhing /
mthar gzugs sku chos dbyings su bsdus pa'i tshe /
bsam yas mchims phu'i dur khrod du kho bos sku gdung zhugs la phul ba'i tshe /
nam mkha' 'ja' sprin gyis khyab cing me tog gi char dang khyad par pur dud kyi sne las 'od dkar po sder ma tsam zhig o rgyan gsang phug tu 'ja' dkar zug pa'i rtser song ba dang /
gu ru'i sprul pa bya rgod thang dkar zhig nam mkha' la lding ba sogs kun gyis mthong ba'i ngo mtshar bsam las 'das pa byung ba lags so //
dam pa des bdag rjes su bzung ba yin te /
de yang rang lo drug pa nas bcu drug gi bar du yang yang zhabs kyi pad+mor btud pas smin grol gyi zab chos mang du nos shing /
khyad par rang lo bcu drug gi thog gung thang gi gtsug lag khang gi yang rtser gsang 'grel spar bkab /
rong 'grel g.yung TIka phyogs bcu mun sel sogs 'grel pa bzhi'i lung dang rat+na'i 'dus pa skor bzhi sogs zab chos mang du gnang zhing khyad par rdzogs chen dgongs pa zang thal ka dag lhun grub kyi nyams khrid kyi gzhung btsugs pa'i zur rgyan du yang tig gces sgron dang /
bla ma sku gsum ma /
rig 'dzin srog sgrub kyi khrid sogs smin par bstsal zhing zhabs pad yun ring du bsten /
mthar gsang ba rmad byung ma'i dbang khrid dang /
ma gcig gi gcod khrid kyi maN+Dal tsam du slebs pa la nged kyang cung zad bro 'tshal bas der chos mtshams gnang bas nged la sun bzlog brtan bzhugs sogs rgyas par bstsal zhing de'i phyi lor zhing khams su 'phos pa sogs rnam thar du gsal ba ltar ro //
rig 'dzin brgyud pa spel legs nor bu'i phreng //
sel med dgos 'dod re skong yid bzhin gyi //
smin grol 'dod dgur stsol mdzad rtsa brgyud kyi //
yongs 'dzin dam pa rnams la phyag bgyi 'o //
zhes so //
spyi don gnyis pa brgyud pa de las byung ba'i gdams ngag dngos bshad pa la smin grol gnyis las dang po ni /
dbang ma thob par rgyud dang gdams ngag gi zab khrid 'chad par mi rung yang deng sang ras chod byed pa mang du snang bas /
des na thugs sgrub drag po rtsal gyi thems med kyi dbang chog chen mo sgrub pa sde dgu dang sbyar ba dang /
thems can drug pa dbang bskur 'bring po sgrub pa sde drug dang 'brel ba dang /
bsdus pa byin rlabs thugs rje'i dbang lnga /
zhi drag thun mong gi gtor dbang zangs mdzod ma sogs legs par thob pa'am /
khyad par dbang bskur che 'bring gnyis gang rigs kyis smin par byas pa zhig la zab khrid ston par byed dgos pa yin no //
gnyis pa grol byed kyi gdams ngag ji ltar ston tshul ni /
gtso bor gter gzhung gi zin so gtso che zhing /
khyad par nub dgon nas brgyud pa'i khrid rim zur chen rdo rje 'chang gis rig 'dzin phrin las lhun grub las gsan skabs su mdzad pa dmigs rim gsal byed zin bris nyid rtsa bar bzung ste 'chad par byed pa la /
rtsa ba las /
thog mar sngon 'gro gzer lnga dmigs rim bcas :
zhes gsungs pa'i dang po thun mong gi sngon 'gro gzer lnga ni /
byang gter spyi dang khyad par rdzogs chen ka dag lhun grub /
thugs sgrub rnam gsum bcas pa'i sngon 'gror mdzad pas /
gzer lnga'i gter gzhung las /
na mo :
kun bzang thugs la phyag 'tshal lo :
zhes mchod par brjod nas /
dang po dad ldan skyes bu rnams :
zhes pa nas /
rin chen gnad kyi gzer lnga brtsam :
zhes pa'i bar gyis lam nyams su len pa'i rnal 'byor pa bstan /
des ji ltar nyams su blang ba ni /
skyabs sems /
tshogs gsag
/sgrib sbyong /
mi rtag skul 'debs /
bla ma'i rnal 'byor te lnga po rang rgyud la gzer btab pa bzhin dgos pas na gzer lnga zhes so //
de la dang po skyabs sems ni /
bdag dang khams gsum sems can rnams :
zhes pa nas /
thar bar bya phyir sems bskyed do :
zhes pa'i bar gyis lus mdor bstan nas /
gang la skyabs su 'gro ba'i yul ji ltar bsgom pa ni /
bdag gi spyi bor nam mkha'i khams :
zhes pa nas /
bka' nyan las byed pho nyar bsam :
zhes pa'i bar gyis bstan pas /
de ltar bsgom pa'i tshul ni /
rang gi spyi bor pad sdong 'dab ma bzhi pa yangs shing rgya che ba lte ba'i ze'u 'brur nyi zla'i gdan la rtsa ba'i bla ma de nyid brgyud pa drug 'dus kyi ngo bo rdo rje drag po rtsal yum phag mo dang mnyam par sbyor ba bdag la dgyes zhal mdzum mdangs dang ldan pa /
de'i mdun shar gyi 'dab ma dang shar phyogs kyi steng 'og thams cad khyab par bdag cag gi ston pa thub chen shAkya seng ge gtso bor gyur pa'i theg dgu'i yi dam zhi khro rab 'byams kyi dkyil 'khor lha tshogs ma tshang ba med pa'i sangs rgyas dkon mchog dang /
g.yas phyogs lho'i 'dab ma dang nam mkha' steng 'og thams cad du bde bar gshegs pa'i gsung rab thams cad glegs bam gyi rnam pa lung rtogs kyi dam chos ma lus pa 'dus pa'i bdag nyid can /
de'i bar mtshams thams cad baiDUr+ya'i gzhi la gser zhun mas bris pa dang /
gser gyi gzhi la baiDUr+Ya'i khu bas bris pa'i btags grol rgyud drug sogs kyis go mtshams med par gtams pa ste chos dkon mchog dang /
rgyab phyogs kyi 'dab ma dang steng 'og thams cad rgyal ba rigs gsum mgon po dang /
rgyal tshab byams pa mgon po sogs byang chub sems dpa'i dge 'dun dang /
nyan rang sogs 'gro don mdzad pa'i dge 'dun dkon mchog dang /
g.yon phyogs kyi 'dab ma dang steng 'og thams cad sngags kyi srung ma rdo rje khro mo rag gdong ma gtso bor gyur pa'i mkha' 'gro chos skyong bka' srung gter bdag dam can rgya mtsho'i tshogs dang bcas pa ste 'di dag kyang dge 'dun dkon mchog tu bsdu'o //
gang gis skyabs su 'gro mkhan ni /
rang nyid gtso bor gyur pa'i g.yas g.yon du pha ma /
'og tu khams gsum rigs drug gis bsdus pa'i sems can dgra gnyen bar ma'i tshogs thams cad mngon sum lta bur 'khod pa la /
brtse ba snying rje chen pos legs par brtags te rgyu mi dge ba dang dkar nag sna tshogs kyis 'bras bu dngos su myong ba 'di rnams la snying rje dang las bsags pa la 'gyod sems drag pos skyabs su 'gro bar bya dgos la /
ji ltar skyabs su 'gro ba'i tshul ni /
rang gis byang drangs te mgrin gcig tu 'ur ding gis skyabs su 'gro bar dmigs te /
kye ma :
khams gsum 'khor bar 'khyams pa'i sems can kun :
zhes pa nas /
byang chub ma thob bar du thugs rjes gzigs :
zhes pa'i bar gyis spyir smos te /
bye brag tu /
yon tan kun 'byung dngos grub mchog gi gnas :
bla ma rin po che la skyabs su mchi :
zhes brjod pa'i tshe bla ma rdo rje drag po rtsal de nyid la yid mig rlung gsum rtse gcig tu gtad pa'i mos gus gdung shugs drag po ma yengs par bya /
de bzhin du gang la gang 'dul sogs tshig rkang gnyis kyi dus shar gyi yi dam dang /
sangs rgyas gsung las sogs kyi dus lho'i chos dang /
thugs rje chen pos zhes sogs kyi skabs nub kyi dge 'dun dang /
gdul bya'i don du zhes sogs la byang gi chos srung rnams la sems gtad de skyabs 'gro lan mang du bya'o //
skyabs yul de rnams la phyi nang gsang ba de kho na nyid kyi rnam bshad sogs mang du yod kyang yi ges 'jigs te brir ma lang zhing de dag kyang chos skur bltas te skyabs su song na nges don gyi yon tan rgyud la skye /
longs skur bltas na sku dang zhing khams rgyas pa'i yon tan /
sprul skur bltas na sprul pas 'gro ba 'dren nus pa'i yon tan skye bar gsungs /
de dang rjes su 'brel bar sems bskyed pa ni /
spyir smon 'jug don dam sogs kyi bshad gzhi rnams btang snyoms su byas te /
gong gi skyabs yul de rnams sems bskyed blang ba'i yul dpang po lta bur bsgoms te /
sems can thams cad kyi don du bdag gis rdzogs pa'i sangs rgyas kyi go 'phang 'thob par bya snyam pa'i smon pa sems bskyed dang /
de'i phyir du lam gyi 'jug sgo mang yang /
zab gsang 'od gsal rdo rje snying po'i bskyed rdzogs kyi lam zab mo 'dir 'jug cing nyams su blang snyam pa 'jug pa dang /
de'i phyir bdag gis dus gsum du bsags pa'i dge tshogs kyi mthu las /
mkha' khyab kyi 'gro ba ma lus pa byang chub thob pa dang /
don dam par rang byung rig pa rang shar gyi chos sku yang dag snying po rtogs par shog cig pa'i don dam sems bskyed sogs gsal btab ste /
bdag gis dus gsum bsags pa'i dge ba yis :
zhes pa nas /
'gro ba 'dren pa'i ded dpon byed par shog :
ces pa'i bar lan mang du brjod cing skyabs sems snying thag pa nas bya'o //
gzhung las /
dbang po rab 'bring tha ma yis :
zhag gsum lnga 'am bdun gyi bar :
rim par skyabs 'gro sems bskyed bya :
zhes gsungs pas nyams khrid kyi dus de ltar bya'o //
skyabs sems 'di rnams nyams su len skabs rgyu dang 'bras bu'i skyabs 'gro
/smon 'jug don dam /
bdag gzhan mnyam brje'i byang sems bsgom tshul /
phar phyin drug gi lam sogs la sgro 'dogs chod par bya ba ni shin tu gces so //
de ltar skyabs sems grub nas skyabs yul de rnams kyi sku las 'od zer 'phros te rigs drug gi sems can rnams la phog pas /
lus zag med bde chen gyi sku dang sems rtog med chos kyi skur sangs rgyas te bya ma bu 'phur ba bzhin du dag pa mkha' spyod kyi gnas su 'ur ding gis 'phur bar bsam /
skyabs yul de rnams kyang 'od phung bde ba chen po'i rang bzhin du gyur nas rang la thim pas de rnams kyi sku gsung thugs dang rang gi sgo gsum dbyer med du bsams la mnyam par bzhag go
/gnyis pa tshogs bsags pa ni /
khrid gzhung las /
ci yod longs spyod chags med dge bar thongs :
zhes dang /
gzer lnga'i gzhung las /
gnyis pa bdag 'dzin 'grol ba ni :
bsod nams tshogs gnyis gsag pa'i phyir :
zas dang longs spyod ci 'byor ba :
phangs dang snying brtse thams cad kyang :
bde gshegs mchod cing sbyin par gtang :
dngos 'byor yid kyis rnam sprul pa'i :
phyi nang gsang ba'i maN+Dal 'bul :
zhes gsungs pa'i don /
rgyu'i theg pa ltar grangs med gsum du tshogs gsag pa'i ngal ba brten mi dgos par /
'bras bu'i theg pa 'dir bsod nams dang ye shes kyi tshogs gnyis gsog tshul dngos zhen spang phyir rang 'byor ci yod chags med du mchod sbyin bya ba dang /
khyad par phyi nang gsang ba'i maN+Dal gyi sgo nas tshogs gnyis rdzogs pa'i zab lam dam pa nyams su blang ba ni /
skyabs yul dang 'dra ba'i tshogs zhing de dag rang gi mdun du dmigs la /
dang po phyi'i maN+Dal 'bul ba ni /
na mo :
dbang chen gzhal yas dbus kyi lte ba la :
zhes pa nas /
yang dag snying po myur du rtogs par shog :
ces pa'i bar ngag tu brjod cing /
ji ltar dmigs tshul ni /
spyir dus 'khor mngon pa sogs kyi 'dod tshul gyi snod bcud kyi 'jig rten lugs mi 'dra yang 'dir mngon pa ltar bsgom bde zhing gsar rnying thams cad de ltar mdzad pas /
stong gsum gyi stong chen po'i 'jig rten gyi khams ri gling 'khor yug nyi zla lcags ri dang bcas pa'i gnas tshul gyi don spyi nges par byas la /
snying thig rnams su lnga tshan lnga'i maN+Dal 'bul tshul rgyas par gsungs shing /
'dir rang gi mdun du gser dngul 'khar ba la sogs kyi maN+Dal nas 'bras sogs kyi 'bru rnams sta gon bya /
de lta bu'i maN+Dal tshom bu yang rgyas pa so bdun ma dang /
bsdus pa bdun ma sogs kyi bshad tshul dang /
gu ru pad+mas gsang sngags lam rim du /
sgrub dang mchod pa'i maN+Dal gnyis su 'bul :
zhes gsungs pa'i rang 'grel du /
sgrub pa'i maN+Dal tshom bu lnga pa mchod yul dang /
tshom bu bdun ma mchod pa'i maN+Dal du bshad cing /
rdzogs chen sangs rgyas mnyam sbyor gyi sngon 'gro'i skabs dang /
'dir yang mchod pa'i maN+Dal tshom bu bco lnga mar bshad pa ste /
ri rab gling bzhi gling phran brgyad nyi zla ste bco lngar bshad pa'i phyir ro //
de lta bu'i tshom bu bkod pa dmigs rten tsam dang /
bsgom byar snod bcud kyi 'jig rten stong gsum gyi stong chen po gling bzhi ri rab bye ba phrag brgya nyi zla 'khor yug dang bcas par sprul te 'bul dgos la /
de lta bu'i maN+Dal de nyid rang dbang du 'bul ba'i nus pa ma mchis kyang /
bdag don du rgyal ba rnams kyi thugs rje'i mthus bzhes par 'gyur ba yin te /
spyod 'jug las /
bdag gi don slad nyid kyi mthus bzhes shig
/ces gsungs pa'i phyir /
khrid kyi dus skabs 'dir dngos 'byor kyi mchod pa yang ci nus su 'bul lo //
gnyis pa nang gi maN+Dal ni /
rang dbang du byas pa rnams blos blangs te 'bul ba yin pas gzhung las /
na mo :
'jig rten las kyis 'dus pa'i bar do ru :
bdag blos shin tu gces par bzung ba yi :
zhes pa nas /
dag pa ye shes rang gnas bstan du gsol :
zhes pa'i bar ngag tu brjod cing /
bsgom don ni skye 'chi bar do 'dir bdag gis blos bzung ba'i yul 'khor 'dod pa'i longs spyod /
pha ma bu tsha mdza' grogs zas nor gos rgyan dang bcas pa gces 'dzin gyi blos bzung ba 'di rnams blos lings kyis bsgyur te 'bul bar dmigs so //
gsum pa gsang ba'i maN+Dal ni /
phyi ltar snod bcud /
nang ltar gyi yul 'khor longs spyod dang bcas pa 'di rnams bdag lus 'byung 'dus kyi nyer mkhor gyur pas na sgyu lus kyi phung po gces par 'dzin pa 'di yang chags zhen med par 'bul ba yin pas /
hU~M:
rang lus 'byung bzhi 'dus pa'i pho brang du :
zhes pa nas /
rang rig ye shes rtogs par mdzad du gsol :
zhes pa'i bar brjod cing 'bul tshul ni /
bla ma'i gsung rgyun du /
ril por 'bul ba dang /
sil bur 'bul ba gnyis las /
ril por 'bul na /
rang lus 'byung bzhi 'dus pa'i pho brang gi dbus su tsit+ta rin po che 'bar ba dang dbang po sgo lngas brgyan pa la /
rnam shes tshogs brgyad 'khor gyi tshul du bskor ba /
sha khrag rus pa nang khrol dang bcas pa 'dod yon sna tshogs dang /
mig gnyis nyi zla'i rnam par 'bul zhing /
sil bur 'bul ba lus kyi pags pa bshus te gser gyi sa gzhi'i dod dang /
khrag gis chag chag btab pa dri bzang gi chu dang /
khog smad 'byung bzhi /
khog stod ri rab kyi tshul la /
mgo bo rnam par rgyal ba'i khang bzang /
mig gnyis nyi zla yan lag nying lag sogs phyogs mtshams su gling bzhi gling phran gyi tshul du bkod cing /
sha khrag nang khrol sogs 'dod yon lnga'i rang bzhin du khyab par bkram ste 'bul bar dmigs pa yin gsungs /
de lta bu'i maN+Dal phyi nang gsang ba gsum gyi tshul du phul bas /
phyi gzung ba'i yul /
nang 'dzin pa'i sems /
gsang ba sems kyi 'phro 'du thams cad bsod nams dang ye shes kyi tshogs chen po rdzogs pa'i rgyur 'gyur bas mchod pa gzhan las khyad par du 'phags pa yin no //
de ltar phyi ltar phyi nang gsang ba'i maN+Dal rnams nyams khrid kyi dus su skyabs sems ltar zhag grangs su bcad de 'bul zhing rgyun ldan ji ltar rigs pa phul nas mchod yul rnams rang la bsdu'o //
gsum pa sgrib sbyong ni /
gzer lnga'i gzhung las /
gsum pa sgrib sbyong bshags pa'i gzer :
las kyi sgrib pa ma dag bar :
yang dag snying po mi rtogs pas :
zhes gsungs pas /
de nyid ji ltar nyams su blang ba ni /
hU~M:
rang gi sgyu lus bems po yi :
spyi bor pad+ma nyi zla'i steng :
AHlas rdo rje sems dpa' nyid :
ces pa nas /
phyi nang lus bkrus dag par bsam :
zhes pa'i bar ltar yin la /
de la yang thun mong ba dang thun mong ma yin pa gnyis las /
thun mong ba ni gong gi dkyus ltar la /
thun mong ma yin pa ni /
dug lnga spyi 'joms su /
rang gi spyi bor thun mong ba ltar gyi rdor sems gsal ba de'i klad pa dung khang du gti mug 'joms pa'i rdor sems dkar po /
mgrin par 'dod chags 'joms pa'i rdor sems dmar po /
thugs kar zhe sdang 'joms pa'i rdor sems mthing nag
/lte bar ser sna dang nga rgyal 'joms pa'i rdor sems ser po /
gsang gnas su phrag dog 'joms pa'i rdor sems ljang gu
/de rnams kyang pad zla'i gdan la sems skyil gyis bzhugs pa'i so so'i thugs kar zla gdan la hU~M yig dkar dmar mthing ser ljang ba la yig brgya sa bon gyi mdog ltar bskor ba gsal btab cing /
yig brgya bzla bzhin pas dung khang gi rdor sems de'i thugs ka'i sa bon sngags phreng dang bcas pa las 'od zer bdud rtsi'i rgyun babs pas sku lus shel bum 'o mas gang ba ltar gyur pa phyir lud de /
gzhi'i rdor sems de'i sku lus kyang mer gyis  gang ba zhabs g.yas pa'i mthe bong nas 'dzags pas rang lus kyi phyi nang thams cad sbyong byed 'od zer bdud rtsi dkar po'i rgyun des bkrus pas sbyang gzhi gti mug gi las kyis dud 'gror skye ba'i las sgrib sbyangs /sbyangs 'bras chos dbyings ye shes mngon du byas /
sbyong byed kyi 'od zer de phyogs bcur 'phros pas sems can thams cad kyi sbyang gzhi sbyangs 'bras sogs gong ltar gyur par bsam /
de bzhin du mgrin pa'i rdor sems dmar po'i thugs srog sngags phreng dang bcas pa las 'od zer bdud rtsi dmar po'i rgyun babs pas byi ru'i bum pa mtshal btul ma'i khu bas khengs pa ltar gyur pa /
gzhi'i rdor sems kyi sku lus shel bum mtshal gyi khu ba lta bus gang ba zhabs mtheb nas 'dzags te sbyong byed 'od zer bdud rtsi des rang rgyud kyi sbyang gzhi 'dod chags kyi dbang gis mir skye ba'i las sbyangs /
sbyangs 'bras sor rtog ye shes dang sems can gyi las sbyong byed sbyang gzhi sbyangs 'bras gong ltar bsam /
thugs ka'i rdor sems mthing ga'i sa bon sngags phreng las sbyong byed 'od zer bdud rtsi mthing ga'i rgyun byung bas baiDUr+Ya'i bum pa mthing zhun gyi khu bas gang ba ltar gyur pa sogs gong ltar /
sbyang gzhi zhe sdang gis dmyal bar skye ba'i las sbyong zhing sbyangs 'bras me long ye shes dang /
lte ba'i rdor sems kyi sa bon dang sngags phreng las sbyong byed 'od zer bdud rtsi ser po'i rgyun babs pas gser bum gser btul ma'i khu bas gang ba ltar gyur pa dang /
sbyang gzhi ser sna dang nga rgyal gyis lha dang yi dwags su skye ba'i las sbyangs /
sbyangs 'bras mnyam nyid ye shes dang /
gsang gnas kyi rdor sems ljang gu'i sa bon sngags phreng las sbyong byed 'od zer bdud rtsi ljang gu'i rgyun byung bas mar gad kyi bum pa mar gad kyi khu bas khengs pa ltar gang ba dang /
sbyang gzhi phrag dog gis lha min du skye ba'i las sbyangs /
sbyangs 'bras bya grub ye shes mngon du gyur pa sogs gong gi rigs 'gres sbyar te yig brgya bzla /
gzer lnga'i gzhung las /
thun bzhi thun drug gang bde'i bar :
yang snying gzungs dang bcas pa bzla :
zhes gsungs pas yang snying /
oM badzra satwa hU~M A:
zhes dang /
gzungs ring ni /
he ru ka'i yig brgya sogs min pa'i rdo rje sems dpa'i yig brgya kho na bzla'o //
gzer lnga'i gzhung las /
dbang po rab 'bring tha ma yis :
zhag gsum bdun nam nyer gcig bar :
rim par sgrib sbyong las la 'bad :
ces gsungs pas /
khrid kyi dus zhag grangs de bzhin dang /
rgyun du brgya'am nyer gcig la nyung mtha' bya dgos te /
brgya rtsa bzlas na dus gsum gyi rgyal sras su 'gyur bar dong sprugs las gsungs shing /
nyer gcig bzlas na ltung ba mi 'phel bar bshad pa'i phyir ro /
sa lugs la /
phyi dang nang gi chus khrus bya //
rnal 'byor ma yis dbang yang bskur //
zhes pa'i rgyud lung dang sbyar ba'i rdor sems kyi chu rgyun des lus nang gang ba'i nang khrus dbang bzhi dang sbyor ba 'dug kyang 'dir gzhung dang zin bris sogs la bshad tshod med do //
thun bsdu ba na /
dung khang gi rdor sems 'od du zhu nas mgrin pa'i rdor sems la thim /
de thugs ka'i rdor sems la /
gsang gnas kyi rdor sems lte ba dang /
de thugs kar /
phyi'i rdor sems kyang thugs ka'i rdor sems dang /
de nyid 'od du zhu nas rang la thim pas /
rang gi sgo gsum gyi sdig sgrib bag chags dang bcas pa dag nas bla ma rdo rje sems dpa' dang rang sems dbyer med du gyur par bsams la mnyam par bzhag go
/'di ni thun mong ma yin pa'i zab gnad gsung rgyun ma yin pas rgyun par bsgom na legs /
yang na rang rgyud la nyon mongs gang che brtags la /
gti mug shas che ba la dkar po /
'dod chags la dmar po /
zhe sdang la mthing ga
/ser sna dang nga rgyal la ser po /
phrag dog la ljang gu ste gang 'dul gyi sku so sor sgom bzlas byed par yang gsungs so //
de yang gnyen po stobs bzhi'i sgo nas bshags sdom byed dgos pas stobs bzhi ngos 'dzin pa gces so //
bzhi pa mi rtag bskul 'debs kyi gzer ni /
khrid gzhung rtsa ba las /
dang por mi rtag dran pas 'khor ba yi :
yul 'khor longs spyod brtse gdung nye 'brel rnams :
gros btab nan gyis 'khri ba rbad kyis bcad :
ces gsungs pa'i don /
gzer lnga'i gzhung las /
bzhi pa mi rtag bskul 'debs gzer :
rang gi yul 'khor khang khyim dang :
zhes pa nas /
thun du bcad la mi rtag bsgom :
mi rtag mthong nas chos la 'jug :
ces pa'i bar gyis bstan pa ltar ngag tu brjod la bsgom pa'i tshul ni gsar rnying spyi /
dal 'byor rnyed dka'/
'chi ba mi rtag
/las rgyu 'bras /
'khor ba'i nyes dmigs rnams thog mar bsgoms pa thun mong gi sngon 'gro dang /
skyabs sems sogs thun mong ma yin pa'i sngon 'gror byed kyang /
'dir gzer lnga'i khongs su bsdus te gsungs pas /
skabs 'dir bsgom bya ni /
rang gi yul 'khor khang khyim dang :
sa rdo ri brag 'jig rten khams :
brtsigs dang gnas dang 'jig pa dang :
dus kyi 'pho 'gyur legs par bsam :
zhes sogs kyis dang po phyi snod kyi 'jig rten mi rtag par bsam pa dang /
bar du rang gi dgra dang gnyen :
srog chags kun dang rang gi lus :
skye dang gson dang 'chi ba bsam :
zhes sogs kyis gnyis pa rang gzhan skye 'chi'i sdug bsngal /
bcud kyi sems can mi rtag par bsam pa dang /
tha ma 'khor ba rigs drug gi :
sdug bsngal rim gyis brtag cing bsam :
zhes sogs kyis gsum pa rigs drug gi sdug bsngal bsam pa sogs don gsum gyis bstan pa dang rgyas par 'chad cing bsgom du gzhug dgos /
'di'i khongs nas dal 'byor rnyed dka'/
mi rtag pa /
las 'bras /
'khor ba'i sdug bsngal sogs gsung rab spyi ltar rgyas par bshad /
de yis nges 'byung dang skyo shas drag po bcos min du skye zhing las 'bras la yid ches brtan po rnyed par bya dgos so //
lnga pa bla ma'i rnal 'byor ni /
gzer lnga'i gzhung las /
dus gsum bde gshegs thams cad kyi :
thugs rjes 'gro ba'i don mdzad kyang :
bdag ni 'khor ba'i gnas su 'khyams :
da lta nges pa'i don ston pa'i :
bla ma de ni sangs rgyas kyi :
sprul pa yin te bka' drin che :
zhes pa nas /
'khor los sgyur ba'i rgyal por yid bzhin gyi nor bu rtsol med du 'byung ba ltar /
dad ldan gyi mi la bla ma rtsol med du 'byung ba dang /
'khor los sgyur rgyal gshegs pa'i tshe nor bu yang rgya mtshor ldog pa ltar log lta can la bla ma de nyid dag zhing du gshegs pa'i nges don dang bcas te /
bla ma'i rnal 'byor bsgom par bya :
zhes pa'i bar ngag tu brjod cing tshig rjes don dran bya /
bla ma'i rnal 'byor bsgom tshul ni /
thugs sgrub rang gi chos sder logs su 'byung ba'i /
gsang mtshan thugs sgrub bla ma yi :
rnal 'byor pad+ma bdag gis bshad :
hU~M:
rang lus der 'dzin med pa yi :
spyi bor pad+ma nyi zla'i steng :
dar chen bltabs khri brtsegs pa'i gdan :
de steng gu ru drag po rtsal :
zhes pa nas /
thugs ni drag po'i ngar dang ldan :
zhes pa'i bar ltar ro //
de yang spyir bla ma khrom tshogs su bsgom pa dang /
tho brtsegs su bsgom pa dang /
kun 'dus nor bu lugs su bsgom pa gsum las /
'dir kun 'dus nor bu lugs su bsgom dgos te /
gong gi 'phros las /
dus gsum sangs rgyas yi dam lha :
rnam dag brgyud pa'i bla ma rnams :
bkrag mdangs 'od du me re re :
ma hA gu ru'i sku la 'dus :
kun 'dus bla ma'i ngo bo la :
rtse gcig dad pas phyag 'tshal lo :
gnyis med rol pa'i mchod pa 'bul :
sku gsung thugs kyi dngos grub stsol :
ces gsungs pa'i phyir /
rang gi spyi bor rtsa ba'i bla ma de nyid rdo rje drag po rtsal gyi sku'i rnam par gsal btab pa de la /
dus gsum gyi sangs rgyas yi dam zhi khro brgyud pa'i bla ma thams cad thugs ka'i 'od zer gyis spyan drangs te bstims pas bkrag dang gzi mdangs dang ldan par gyur nas mchog gsum rtsa gsum kun 'dus kyi ngo bo de nyid la dad pas phyag 'tshal zhing dngos 'byor yid sprul gyi mchod pa gnyis med rol pa chen por phul bas /
sku gsung thugs kyi dngos grub thams cad stsol bar mos dgos shing /
gzhung las kun 'dus nor bu lugs su bsgom par gsal bar gsung bzhin du bla ma tho brtsegs su bsgom pa gzhung don dang 'gal bar sems so //
gsol ba 'debs pa ni /
oM AHhU~M:
'og min chos kyi dbyings kyi pho brang du :
kun bzang che mchog he ru ka la gsol ba 'debs :
zhes pa nas /
'bad med lhun gyis grub par mdzad du gsol :
zhes pa'i bar dkyus ltar la /
brgyud tshul gter ston chen po nas /
rig 'dzin sangs rgyas byams bzang sogs brgyud 'debs bye brag pa ltar gsol 'debs rtse gcig tu bya'o //
mthar dbang bzhi len pa sogs kyi spros pa mi dgos te /
gong gi 'phros las /
bla ma 'od du mer gyis zhu :
bdag gi spyi bor thim pa las :
tha mal lus 'di 'od du zhu :
bdag gi lus ngag yid gsum po :
ma hA gu ru'i ngo bor gyur :
rang rig bla ma'i ngang der ni :
dar gcig ma yengs glod la bzhag :
de nas bla ma'i rnam par ldang :
thams cad sku gsum bla mar blta :
zhes gsungs pa'i phyir /
bla ma rdo rje drag po rtsal de nyid bdag la dgyes pa chen pos 'od du mer gyis zhu nas rang gi spyi bor thim pa la brten nas /
rang lus tha mal par snang ba 'di yang 'od phung bde ba chen po'i rnam par zhu ste bdag gi lus ngag yid gsum dang /
bla ma'i sku gsung thugs dbyer med rang rig bla ma drag po rtsal gyi ngo bor bsams la /
ma bcos pa'i ngang du lhod kyis glod la mnyam par bzhag
/rjes thob tu snang grags rig gsum thams cad sku gsum bla ma'i rang bzhin du blta zhing gsal gdab bo //
de ltar thun mong gi sngon 'gro gzer lngas rgyud sbyong ba gal che ba yin te /
ka dag gi khrid gzhung las /
skyabs 'gro sems bskyed sngon du ma song na :
nang pa sangs rgyas kyi chos su mi 'gro bas ci byed skyabs 'gro dang sems bskyed kyis zin par bya :
bdag 'dzin ma grol na rig pa'i mdangs mi 'char bas phyi nang gsang ba'i mchod pa 'bul :
sgrib pa ma sbyangs na byang chub mi thob pas sdig sbyong gi chos la nan tan bskyed :
rigs drug gi sdug bsngal ma bsams na dge ba'i las la mi tshud pas 'khor ba'i sdug bsngal la rtsis 'debs yang yang bya :
bla ma sangs rgyas dngos su ma mthong na byin rlabs kyis rang rgyud grol ba dka' bas yon tan bsams la bla ma'i rnal 'byor bsgom :
zhes gsungs pa'i phyir ro /
gnyis pa thun mong ma yin pa'i sems 'dzin la gsum ste /
lus lha la sems 'dzin pa /
ngag sngags la sems 'dzin pa /
sems nyid phyag mtshan la sems 'dzin pa dang gsum las /
dang po ni zin bris rtsa ba las /
bla ma rang thim lus 'di lha ru gyur //
snang stong 'dzin med lha la sems 'dzin pa //
rags dang phra ba cha shas kun la 'dzin //
zhes gsungs pa'i don lus lha'i dkyil 'khor bsgom tshul ni /
gzhung las /
ma hA gu ru rdo rje drag po rtsal :
nga yi sku tshab yin pas gsal bar sgoms :
zhes gsungs pa ltar /
skabs 'dir thugs sgrub rang gi gter gzhung bdag bskyed zur du gsal ba 'dir blangs te /
bdag nyid kyis hU~M hU~M zhes brjod pas skad cig dran rdzogs su ma hA gu ru pad+ma 'byung gnas rdo rje drag po rtsal zhes bya ba :
sku 'jigs pa'i cha lugs su bstan pa :
gsung rngam pa'i nga ro sgrog pa :
thugs drag po'i ngar dang ldan pa :
'gyings bag dang rol pa'i stabs su bzhugs pa :
phyag g.yas gnam lcags kyi rdo rje rtse dgu pa nam mkha' la 'phyar ba :
g.yon pas gser gyi dril bu dku la brten pa :
rus pa'i rgyan drug dang rin po che'i dbu rgyan dang sbrul gyi gdu bus brgyan pa :
khro gtum 'jigs pa'i gar dgu dang ldan pa :
spyan gsum nyi zla 'khyil ba ltar gzigs pa :
tshems gangs ri gtams pa ltar bzhad pa :
ag tshom dus mtha'i me ltar 'bar ba :
zhal nas hU~M gi sgra 'brug ltar sgrog pa :
za 'og gi ber smug po dang dur khrod kyi chas brgyad kyis brgyan pa :
dbu skra'i thor cog rus pas brgyan pa :
zhabs gnyis stangs stabs su bgrad de :
nyi zla pad+ma'i gdan steng du :
rak+sha srin po pho mo brdzis pa'i gdan la bzhugs pa :
bskal pa'i me ltar 'bar ba'i klong dkyil na 'gying bag du brjid pa :
khams gsum dbang du sdud cing srid gsum zil gyis gnon pa'i bdag nyid can du gyur :
ces ngag tu brjod cing bskyed rim gsal btab /
de yang snang bzhin du stong pa /
stong bzhin du gsal bar 'char zhing /
'dzin zhen med pa'i ngang la ci gnas su bzhag
/rnam rtog 'phro na rags pa dang phra ba cha shas la sems 'dzin pa'i thog mar /
nga ni tha mal pa nam yang ma yin te /
rang rig lha skur shar ba rdo rje drag po rtsal dngos yin snyam pa'i nga rgyal bzung ste sems 'dzin /
rags pa ni /
sku mdog mthing nag tu 'bar ba 'jigs tshul can /
gsung drag po'i rngam sgra can /
thugs gdul bya gdug pa can 'dul ba'i phyir du drag po'i ngar dang bcas pa /
sku 'gying bag dang rol pa'i stabs su bzhugs pa la sems 'dzin /
phra ba la gnyis te /
dang po rgyan can la sems 'dzin pa ni /
phyag g.yas gnam lcags kyi rdo rje rtse dgu pa 'phyar stabs su 'dzin pa /
g.yon pas gser gyi dril bu'i kha dkur brten pa /
rus pa'i rgyan drug ni /
spyi bor dbu skra thor tshugs su bcings pa las rus pa'i drwa mig so gnyis phyang 'phrul dang bcas pa /
1)
mgrin par rus pa'i drwa mig bcu drug gi mgul rgyan /
2)
rgyab mdun du se ral kha rus phreng nyis gshibs brgyad dang bcas pa /
3)
sku smad stag sham gyi steng du rus pa'i drwa mig re bzhi'i 'og lpags /
4)
phyag zhabs kyi mkhrig mar rus pa'i phyag gdub dang /
5)
zhabs gdub /
6)
ste rus rgyan drug
/skra mtshams su thod pa skam po lnga la rin po che'i ze prog can rgyal ba rigs lngas mtshan pa /
sbrul rigs lngas dbu skra snyan mgul phyag zhabs do shal rnams spras pa /
snyan rgyan rin po che dang rus pa'i rna rgyan gar dgu'i nyams ldan /
spyan gsum nyi zla ltar 'khyil zhing gzigs pa /
tshems phreng dang mche ba gangs ri ltar gtams par bshad cing hU~M gi sgra 'brug ltar sgrog pa /
ag tshom dang smin ma sma ra me ltar 'bar ba /
za 'og smug po'i ber phod lding thabs su gyon pa'i steng du zhing glang gi pags pa gsol ba /
dpral bar thal chen gyi tshom bu /
mkhur tshos dang sna rtser rak+ta'i thig le /
lkog mar zhag gi zo ris /
thod pa skam rlon rnying gsum mam yang na thod rlon gyi do shal can /
de yang thod pa skam po'i dbu rgyan dang /
thod rlon gyi do shal la gdags pa'i rgyan gnyis /
zhing glang stag lpags gsum la bgo ba'i gos gsum /
thal zhag rak+ta gsum la byug pa'i rtsi gsum ste dur khrod kyi chas brgyad du grags so //
deng sang bris 'bur phal cher la khro bo dkyus ma ltar dbu skra gzings pa kho na shas che yang /
'dir dbu skra'i thor cog rus pas brgyan pa /
ces dang /
rtags bstod las /
dbu skra'i thor tshugs nam mkha'i sprin ltar gtibs :
zhes gsungs pas /
dbu skra thor tshugs kho na'i rtser rdo rje phyed pa'i tog dang /
dbu skra'i lhag ma cung zad rgyab tu grol ba yin no //
gzhan yang rtags bstod las /
rin chen 'bar bas dbu dang phyag zhabs spras :
zhes 'byung bas /
phyag zhabs kyi mkhrig ma dang phyag gi nywa gnyis su rin po che'i gdu bu can /
zhabs gnyis g.yas bskum g.yon brkyang gis srin po pho kha sbubs dang mo gan rkyal gyi steng du bgrad pa /
de'i 'og tu nyi zla pad+ma'i gdan can ye shes kyi me dpung rab tu 'bar ba'i dbus na bzhugs pa /
'gying bag tu brjid cing khams gsum dbang du sdud cing srid gsum zil gyis gnon pa'i sku can du sems 'dzin no //
gnyis pa phra ba rgyan med la sems 'dzin pa ni /
sku mdog mthing nag baiDUr+Ya sngon po nyi ma'i 'od zer gyis cher 'bar ba lta bu dang /
spyan gsum dmar zlum 'khyil ba smin ma rdzi ma dang bcas te 'bar ba /
shangs khro gnyer dang ldan pa /
zhal gdangs pa he zhes bzhad pa lta bu /
sku lus sbom zhing gsus khyim che ba /
nywa sul rnams rags pa /
phyag zhabs kyi mthil bzhi khrag gis byugs pa ltar dmar ba /
sen mo rnams zangs mdog can bya sder ltar rno ba ste rgyan med la sems 'dzin no //
cha shas la sems 'dzin pa ni /
de dag kyang re re bzhin du gsal snang brtan por ma gyur gyi bar du sems 'dzin la /
de yang bying rmugs dang 'phro rgod kyi dbang du ma shor bar rnam pa gsal ba dang so so'i rnam dag dran pa dang /
nga rgyal brtan po reg mthong gi mtshan ma rnyed kyi bar du sems 'dzin no //
bskyed rim gyi sems 'dzin 'di gsal snang thon pa zhig nges par gal che bas /
lha sku snang la rang bzhin med pa me long gi gzugs brnyan ltar rnam pa gsal bar 'char ba zhig ma byung na /
gdos bcas kyi bems po bris 'bur gyi sku lta bu'i bskyed rim nyag nyog dang der 'dzin gyis a 'thas drag por zhen na ru trar gol ba sogs bshad pas lam 'dir gcig tu brtson pas 'bad dgos shing /
rnam dag dran pa ni /
thems med kyi rgyud yang gsang 'dus pa las rgya cher bshad pa ltar nges par gces so //
de ltar bskyed rim la goms pa'i nga rgyal brtan par bya dgos pas /
khrid kyi dus su shar sgom ma yin pa'i rim pa dang gcig car du res 'jog gis nyams len thun du bcad la bsgom zhing /
thun mtshams su blo bral gyi ngang du 'jog pa rgyun bsring ngo //
de ltar lus lha la sems 'dzin pa song nas /
gnyis pa ngag sngags la sems 'dzin pa ngag sngags kyi dkyil 'khor ni /
rtsa ba las /
de nas ngag nyid sngags la sems 'dzin pa /
yi ge hU~M sngon snod bcud khyab pa ni /
kha dog sgra dbyibs kun la ci gnas bya //
zhes gsungs pa'i don /
rang gi mdun du hU~M sngon po rang lus tsam zhig gsal bar dmigs nas de la sems 'dzin /
'phro na hU~M de las hU~M grangs med pa 'phros te phyi snod kyi 'jig rten dang nang bcud kyi sems can thams cad hU~M gis khyab par dmigs /
yang tshur bsdus te spro gzhi'i hU~M sngon de la sems gzung /
de lta bu'i hU~M de kha dog sngon por snang ba dang /
dbyibs yi ge dbu can gyi rnam pa hU~M gi rang sgra sgrog pa rnams la sems 'dzin no //
de yang khrid gzhung las /
yang tig dpa' bo 'bru gcig sngags kyi 'bru :
gsung gi tshab yin rgyun chad med par zlos :
zhes gsungs pa'i dgongs don dang /
thugs sgrub la yi dam du bzung ba'i rgyun gyi bzlas brjod chags med du byed kyin yod na /
chos tshan nyer lnga las gsum pa gsang ba rin chen 'dus pa dang de'i gsal byed chos rgyal dbang po'i sdes mdzad pa dang /
nged kyis bris pa'i bsnyen pa'i yang yig zab don nor bu ltar /
hU~M zhi ba shub bu brgya'i bar bdun phrag dang po'i dmigs pa dang /
drag po nyis brtsegs brgya'i bar bdun gnyis pa'i dmigs pa /
dbang lnga brtsegs brgya'i bar bdun gsum pa'i dmigs pa ste sum brgya dang /
rgyas pa bdun brtsegs nyer gcig bar bdun phrag bzhi pa'i dmigs pa rnams sbyar ba'i sum brgya nyer gcig gi bzlas pa bya /
khrid gzhung gi dgongs don rgyun chad med par bzla ba ni /
rlung 'byin 'jug thams cad hU~M gi sgrar shes par byas te sems bzung na gzhung dang mthun /
skabs 'dir zin bris kha cig tu srung 'khor gzhal yas khang sogs phyi dkyil dang /
lus dkyil sgom tshul sogs bris 'dug kyang /
spyir dbang bskur sogs kyi skabs bdag bskyed thems can bdun pa phrin las 'bring po ltar lus dkyil bsgoms rjes /
mdun bskyed kyi tshul du thems med dkyil 'khor la brten nas sgrub pa chen po zur nas 'byung ba ltar sbyar nas /
spyan 'dren mchod bstod sogs lhan cig tu byed pa phyag bzhes su yod cing gzhan du na bsnyen pa'i skabs kyang /
dkyil 'khor gsum gyi sgrub pa bya //
zhes gong du smos pa ltar lus lha'i dkyil 'khor /
ngag sngags kyi dkyil 'khor /
sems chos nyid kyi dkyil 'khor las gzhan pa'i phyi dkyil la brten mi dgos shing /
srung 'khor bye brag pa zab khyad can yang logs su yod pas 'dir bsre bslad kyi rgyas 'gebs mang po ngal ba'i rgyur zad pas mi bya'o //
gsum pa thugs phyag mtshan la sems 'dzin pa ni /
rtsa ba las /
sems nyid phyag mtshan gnam lcags rdo rje la //
'dzin tshul snying dbus gnam lcags rtse dgur gyur //
de la spro bsdu gong bzhin 'dzin par bya //
zhes gsungs pa sgom tshul ni /
rang lhar gsal ba'i snying dbus gnam lcags kyi rdo rje rtse dgu pa zhig la sems bzung /
'phro na de las rdo rje rtse dgu pa bsam gyis mi khyab pa spros te phyi snod nang bcud thams cad mer gyis gang bar mos /
yang tshur bsdus te snying dbus kyi spro gzhi'i rdo rje la thim par bsams la mnyam par 'jog pa 'di ni rtsa bar rdo rje snying dbus su bsgoms pa de las spro bsdu byed par gsungs pa de bzhin dang /
hU~M gi sems 'dzin skabs mdun du hU~M yig las spro bsdu byed pa las /
snying dbus nas spro ba'i gsal kha med pas 'di bzhin ma 'dres par bya'o /
khrid gzhung las /
gang zag dbang po rab 'bring tha ma yis :
bdun dang bdun gnyis bdun gsum nyer gcig gis :
yon tan rtags kyi dngos grub nges par 'byung :
longs spyod mtha' rgyas tshogs kyi 'khor lo skor :
ces gsungs pas /
nyams khrid kyis dus sku gsung thugs kyi sems 'dzin zhag grangs de lta bus rtags thon gyi bar du 'bad cing skabs 'dir spro na 'phrin gzhung gyer zhing tshogs 'khor sogs bgyis na khrid gzhung dang mthun cing ma byung yang 'gal ba med do //
rtsa ba las /
de nas ka dag sngon 'gro rdo rje dang //
hU~M sngon thig le dkar dmar dmigs rim bskyang //
zhes pa'i sems 'dzin la don gsum gyi dang po rdo rje dkar po la sems 'dzin pa ni /
rdzogs chen ka dag gi khrid yig gter gzhung ma rig mun sel sgron me'am snying po bcud bsdus lam gyi gnad khrid las /
tshe 'dir sangs rgyas bsgrub 'dod na :
phyi ltar yul gyi snang ba la :
nang ltar rig pa'i brda' ngo sprad :
las can skal bar ldan pa yis :
mdun du khru bdun bcal ba'i sar :
rdo rje dkar po rtse lnga pa :
g.yas su 'khyil ba rang gzugs tsam :
gsal bar bsgoms la drag por skor :
ces gsungs pas /
rang gi mdun nas khru bdun tsam gyi sar rdo rje dkar po rtse lnga pa rang gzugs tsam zhig gsal btab la rdo rje de g.yas su kyi li li 'khor ba la sems bzung /
de la dmigs pa gsal thebs pa'i rtags ni /
gong gi 'phros las /
dmigs pa gsal thebs rtags 'di 'byung :
mgo 'khor rna ba 'ur ba dang :
rlung rig gar gtad rdo rjer 'khyil :
zhes gsungs pas de ltar byung na log gnon du rdo rje de g.yon du 'khor ba la sems gtad /
mthar rlung sems rdo rje dbyer med du mnyam par 'jog cing /
de lta bu bdun gsum nyer gcig gang rigs su bsgoms pa'i mthar /
de nas zhag gcig dal bar bya :
zhes gsungs pas /
dmigs pa des sun pa ltar snang na /
zhag gcig gi ring dmigs pa'i spro bsdu bor nas gnas lugs kyi ngang nas ngal gso'o //
gnyis pa hU~M sngon po la sems 'dzin pa ni /
ka dag gi khrid gzhung las /
mdun du khru bdun bcal ba'i sar :
hU~M chen sngon po rang gzugs tsam :
zhes gsungs pas sngar rdo rje dkar po bsgoms pa ltar mdun nas khru bdun gyi sar dbu can gyi hU~M sngon po rang gzugs tsam zhig gsal btab la sems bzung /
la lar rdo rje sngon po'i lte bar hU~M yig bsgom tshul 'dug kyang /
gong gi rdo rje dang 'khrul pa yin pas hU~M kho na bsgom pas 'thus shing /
sdod na hU~M yig mnyam par bzhag :
ces 'byung bas hU~M yig sngon po de la rig pa gtad de ci gnas su bzhag
/'phro na sa rdo ri brag dang :
ri rab gling bzhi gling phran dang :
dgra gnyen khang khyim rang gi lus :
yid 'ong grogs dang mdzes pa'i nor :
gang la 'phro ba'i snang yul la :
chu srin dung gis phug pa ltar :
phar thal tshul thal dag tu phug :
bdag med bral nor lta bur bsam :
zhes gsungs pas shes pa gang la 'phro ba'i snang yul sa rdo ri brag ri rab gling bzhi gling phran sogs dang /
tshogs drug gi snang ba dgra gnyen khang khyim yid du 'ong ba'i grogs dang nor rdzas sogs gang shar ba la /
hU~M de las hU~M yig grangs med pa spros te /
rgya mtshor bgrod pa'i tshong pa la chu srin ri bo tsam rgyang ring po nas mthong ba ri dang chu srin gang yin brtag phyir phug ron dang /
de gsod pa'i phyir srog chags dung dkar gson ma btang bas chu srin gyi lus phug pas 'jigs pa dang bral ba dper byas te /
hU~M yig des snang yul de dag phar thal tshur thal du khrol ma ltar phug pas 'dzin med du gtong zhing /
mthar rang lus gdos bcas su snang ba 'di yang spyi gtsug nas rkang mthil gyi bar du sha 'bus g.yengs pa ltar phug ste 'dzin med du 'jog pa sogs bya /
de ltar dmigs pa gsal thebs pa'i rtags ni /
dmigs pa gsal thebs rtags 'di 'byung :
yengs med rig pa lam du tshud :
rtog pa ci shar hU~M du 'char :
dmigs pa gang la'ang gtad du 'dod :
ces gsungs pas 'phro gnas gang byung la gong bzhin gcun pas /
ma yengs pa'i dran pa so tshugs shing /
'phro rgod thams cad hU~M yig tu 'char ba dang dmigs pa gar gtad bde ba 'byung ngo :
dmigs rkang 'di yang zhag grangs gong ma bzhin thun du bcad de bsgom pa dang /
de nas zhag gcig dal bar bya /
zhes pa yang gong ltar ro //
gsum pa thig le dkar dmar la sems 'dzin pa ni /
rtsa ba las /
lus gnad rlung gnad rtsa gnad thig le'i gnad /
bzhi la brten nas sems kyi gnas cha btsal /
zhes gsungs pas /
gong gi
/thig le dkar dmar dmigs rim bskyang //
zhes pa la sbyor rgyu yin pas /
thig le dkar dmar gyi sems 'dzin dang /
gnad bzhi tha dad du yod pa ni ma yin te gter gzhung las /
pad+ma 'byung gnas thugs kyi bcud len pa :
lus kyi gnad ni mnyam gzhag drang por bsrang :
rtsa yi gnad ni mig gnyis thad kar blta :
rlung gi gnad ni steng rlung 'og rlung gcun :
shes pa'i gnad ni ma bcos lhug par bzhag :
ces dang /
ka dag gi khrid gzhung las /
lus gnad rkang pa skyil krung la :
lag pa mnyam gzhag sgal tshigs bsrang :
rtsa gnad mig gnyis drang por blta :
rlung gnad steng rlung 'og rlung bsdam :
thig le'i gnad la lte ba'i dbus :
e las thig le dmar po bsam :
spyi gtsug bde chen 'khor lo ru :
baM las thig le dkar po bsam :
shes pa'i gnad ni sum mdo ru :
e las me 'bar baM zhu nas :
snying gar thig le dkar dmar 'dres :
de la shes pa gtad de bzung :
yang dag don gyi gnad bstan pa :
thig le dkar dmar rim gyis bsdu :
ci yang yid la mi bya 'o :
zhes gsungs pa'i phyir dmigs pa de gnyis gong 'og sbyar te nyams su len pa'i tshul ni /
lus gnad rkang pa rdo rje skyil krung sogs rnam snang chos bdun spyi ltar la /
lag pa mnyam gzhag gam /
bla ma'i gsung rgyun lag gnyis kyi mthe bong gis srin lag gi rtsa ba mnan te rdo rje bsdams pa brla gnyis kyi steng du bzhag ste /
rlung ro dgu phrugs sam /
lan gsum bsal /
lus kyi nang drang thad du rtsa dbu ma mtshan nyid bzhi ldan yar rtse tshangs bug dang /
mar sne lte 'og sor bzhir zug pa las ro rkyang gnyis bsgom mi dgos /
rtsa gnad mig gnyis rang babs su blta /
rlung gnad 'og rlung bskum zhing steng rlung sna bug nas rngubs te lte 'og tu chir gyis mnan /
thig le'i gnad lte ba'i thad kyi dbu ma'i nang du shes rab kyi rang bzhin e yig las byung ba'i thig le dmar po dbu ma sbom phra sba lcag tsam la thig le rgya sran tsam /
mda' smyug tsam la sran ma tsam zhig gsal btab /
spyi gtsug gi dbu ma'i nang du thabs kyi rang bzhin bam yig las byung ba'i thig le dkar po che chung gong dang 'dra ba gsal btab /
shes pa'i gnad ni sum mdor a thung shad kyi rnam pa me'i rang bzhin can 'di lta bu zhig gsal btab /
'og rlung bskum pa'i rkyen gyis a shad la bus te me 'bar ba /
thig le dmar po dang 'dres te gyen du 'bar bas snying thad kyi dbu mar slebs /
de las kyang me lce gyen du 'bar bas spyi bo'i thig le dkar po dngul chu ltar zhu ste snying ga'i thig le dmar po dang 'dres pa la sems bzung ste ci gnas su bzhag ste rlung bzung /
mi thub pa dang sangs kyis btang ba sogs dang /
yang gong bzhin gsal btab ste rlung 'dzin pa sogs thun rer ci nus bya /
thun bsdu na thig le dkar dmar gnyis kyang mi dmigs par bsams la ci yang yid la mi bya bar gang shar rang grol du mnyam par 'jog dgos te /
rtsa ba las /
bar bar ngo bo bltas te shar grol btang //
zhes gsungs pa'i phyir /
de ltar gsal thebs pa'i rtags ni /
dmigs pa gsal thebs rtags 'di 'byung :
lus kyi snang ba dran tshor med :
dbugs ni phyi nang 'gyu mi tshor :
snang ba thogs med 'gro bar shes :
zhes gsungs /
phan yon ni /
de ltar dmigs pa gsum bsgoms pas :
lus ngag yid gsum lam du tshud :
ces gsungs pas /
rdo rje dkar pos lus /
hU~M sngon pos ngag
/thig le dkar dmar gyis sems gsum lam du tshud par 'gyur /
dmigs pa de gsum bsgom pa'i tshad ni /
gang zag dbang po rim pa gsum :
dmigs pa re re bsgom pa'i tshad :
bdun dang bcu bzhi nyer gcig gis :
rang rang rtags re 'byung bar nges :
zhes gsungs pas /
sngon 'gro gzer lnga nas 'di'i bar gyi dmigs rim rnams /
dbang po rab kyis bdun /
'bring gis bcu bzhi /
tha mas nyer gcig re bsgoms na rtags de rnams 'byung nges pas zhag re tsam yang bsgom mi nus par nyams rtags 'byung dka' bas nyams khrid du byed na gzhung bzhin bya ba gces so //
de ltar thun mong dang thun mong ma yin pa'i sngon 'gro rnams song rjes /
dngos gzhi'i khrid kyi rim pa sems chos nyid kyi dkyil 'khor ni /
rtsa ba las /
de rjes khrid gzhung dngos gzhi la zhugs te //
mnyam gzhag gsal stong 'dzin med ngo bo skyong //
zhes gsungs pa'i don spyir zhi gnas sngon du btang ba'i mthar sems 'tshol kyi gdar sha bcad de sgom thog nas lta ba 'tshol ba dang /
thog mar sems 'tshol dang de nas zhi gnas su phab ste /
lta thog nas sgom pa 'tshol ba ste lugs gnyis las /
'dir snga ma ltar yin pas /
dang po sgom thog nas lta ba 'tshol ba ni /
gong gi sems 'dzin de rnams la rim par slob pa dang /
bla ma'i phyag bzhes su skabs 'dir rten can rde'u shing bu sogs la brten nas sems 'dzin pa dang /
rten med ma bcos par 'jog pa sogs thabs sna tshogs kyi sgo nas zhi gnas sgom gyi gzhi yin pas mnyam par 'jog dgos shing /
de yang rnam rtog bkag sgom lta bu ma yin par gzhi rtsa gcod pa'i phyir yin te /
ka dag gi khrid gzhung las /
de nas dben pa'i gnas chen du :
lus ngag yid gsum brtan par bya :
dus de yan chad dug lnga'i las :
ci byas ci dran bag chags yin :
me tog sad kyis khyer ba 'dra :
rjes 'breng mi bya 'brel thag bcad :
dus de man chad dug lnga'i las :
ci byas ci bsam nyon mongs yin :
sna thag dgra la shor ba 'dra :
bsam mno mi btang ci dgar bzhag :
da ltar shes pa dwangs ma phyed :
thom me mun ne gti mug yin :
the tshom re dogs rnam rtog yin :
rtog pa'i spun langs lta ba'i dgra :
ma bcos mi bcos rang so la :
ci yang yid la mi bya bar :
snang ba stong par rtogs pa dang :
stong pa snang bar rtogs pa dang :
snang stong dbyer med rtogs pa dang :
sangs rgyas sems can gnyis med du :
ma rtogs bar la dben pa bsten :
dbang po rab 'bring tha ma yis :
bdun gsum nyer gcig bsgoms pa yis :
nyams bzhi 'char bas nan tan bskyed :
ces dang /
gu ru pad+mas dge slong nam mkha'i snying por gsol 'debs su bstsal pa las /
'di ltar yid kyi yul du 'gyu ba yi :
nyon mongs dug lnga'i rtog pa ci shar yang :
sngon bsu rjes dpyod blo yis bcos mi gzhug :
'gyu ba rang sar bzhag pas chos skur grol :
ces gsungs pa ltar bsgom dgos pas de yang gang zag gi rigs thod rgal rim skyes gcig car gsum gyi rgyud tshod dang sbyar ba'i khrid tshul bya dgos pas rten can rde'u shing bu sogs la brten kyang 'gal ba med mod /
'on kyang gong gi sems 'dzin rnams dmigs pa'i rten can kho na yin pas rde'u shing bu sogs kyi spros pa med kyang chog cing /
rten med kho na gzhung dang mthun pas /
rnam snang chos bdun bcas te shes pa khong glod de mnyam par bzhag pas las dang po pa tshogs drug gi rtog pa shugs che bas /
phyi rol gyi rkyen las sems kyi rnam rtog dug lnga'i bag chags lhang gis shar ba de'i rjes mi gcod cing /
ma 'ongs pa'i rtog pa'i sngon mi bsu /
da lta'i shes pa dwangs snyigs ma phyed pa chu bo rnyogs mas dkrugs pa lta bu mun 'thoms su yod pa de dran shes kyi rig pas ngos zin par byas te rnam rtog thol skyes rbad gcod kyi tshul du gang shar gyi ngo bo rang shar rang grol du btang /
las dang po par rnam rtog ri gzar la chu rgyug pa ltar 'byung yang skyon du mi blta bar ngos zin par byas pas /
re zhig nas 'gyu ba je phrar 'gyur zhing gnas cha cher song ba'i dus /
'gyu ba phra mo rtsad ma chod pas gnas yod snyam pa'i bzang rtog a 'thas na zhi gnas lteng po'i 'gog pa'i snyoms 'jug lta bur 'gro bas 'gyu ba phra rags sbom gsum ngos bzung ste shar grol du gtong ba gces te /
gu ru pad+mas mkhar chen bza' la gsungs pa ka dag gi chos tshan zab mo gnad kyi them bcu las /
sems 'dzin gyi phur pa la zhen pas thar pa mi thob :
zhi gnas mgo byil gyis thar pa'i lam mi rnyed :
ces gsungs pa'i phyir /
de ltar bsgoms pas nyams bzhi 'char tshul ni /
ka dag gi ngo sprod rang rig rang gsal las /
snang ba 'di stong par rtogs :
stong pa snang bar rtogs :
snang stong dbyer med du rtogs :
sangs rgyas dang sems can dbyer med du rtogs :
de nyid kyi gding rnyed pa'i shes pa 'byung :
zhes gsungs /
de ltar shar yang chog shes dang 'dzin chags med pa zhig dgos te /
gong gi 'phros las /
nyams kyi snang ba bzhi la chog shes su bzung ba ni byis pa'i lta ba yin no :
snang ba dang stong pa 'di la ma chags pa zhig dgos :
zhes gsungs pa'i phyir ro //
de ltar bsgom pa la gegs sel ba ni /
rtsa ba las /
phyi gegs sel byed gu ru spyi bor bsgom //
tho rengs dus su hU~M gi snang glu blang //
bla ma'i thugs dang rang gi shes pa bsre //
zhes gsungs pa spyir phyi'i gegs sel thabs su /
lus mnyam bzhag gi mig nam mkhar gtad /
shes pa ma bcos pa'i ngang nas rang gi spyi bor bla ma drag po rtsal gyi sku'i rnam par gsal btab ste /
gsol 'debs kyi tshul du gdung shugs drag pos rgyas pa'i hU~M bdun brtsegs kyi snang glu blangs pas mos gus kyi nyams skyes pa dang /
de nyid 'od phung sngon po'i rnam par zhu ste rang la thim pas bla ma dang rang sems dbyer med du mnyam par gzhag go
/'di ni khrid gzhung dngos gzhi las /
pad+ma 'byung gnas thugs kyi bcud len pa :
lus kyi gnad ni mnyam gzhag drang por bsrang :
rtsa yi gnad ni mig gnyis thad kar gtad :
rlung gi gnad ni steng rlung 'og rlung gcun :
shes pa'i gnad ni ma bcos lhug par bzhag :
tho rengs dus na hU~M gi snang glu blang :
bla ma spyi bor bsgom zhing gsol ba gdab :
ma bcos rtse gcig gdung ba skyes pa'i tshe :
bla ma'i thugs dang rang gi shes pa bsre :
mnyam gzhag ngang la rig pa dar gcig bzhag :
ces gsungs pa'i don no //
bye brag tu sgom skyon lnga sel ba'i dang po bying ba gti mug gi gegs sel ni /
rtsa ba las /
de nas nang gi sgom skyon lnga sel phyir //
bying ba gti mug 'thoms pa'i gegs byung na //
gu ru dmar smug nam mkha'i mthongs su bsgom //
'od zhu rang la thim sogs gzhung bzhin bskyang //
zhes pa'i don khrid gzhung las /
de la sgom gyi skyon lnga bsal ba ni :
bying zhing 'thibs na gti mug las ngan slong :
lus dang shes pa gzengs bstod shes pa bsgrim :
mtho sa rlung gi bsir bu 'ong sa ru :
lus gnad bcos te shes pa nam mkhar gtad :
gu ru dmar smug mdangs ldan bdag la bstim :
rjes la mnyam gzhag ma bcos ngang la bzhag :
zhag gsum 'bad na gti mug mun pa sel :
zhes pa'i sgom don bying rmugs kyi ngang du song na bying pa gti mug gi gegs yin pas /
de sel ba ni /
sa mtho sa rlung bsir bu yod par lus gnad gong bzhin bya /
shes pa gzengs bstod de bsgrims la nam mkhar gtad /
bla ma gu ru drag po rtsal gyi sku'am gu ru zhi ba gang yang rung ba sku mdog dmar smug tu yod pa mdangs dang ldan pa zhig mdun gyi nam mkhar bsgoms pa de la shes pa gtad cing gdung shugs kyi gsol 'debs yid kyis byas pa'i mthar /
de nyid 'od dmar smug cig tu gyur nas rang la bstims nas mnyam par 'jog pa zhag gsum bsgom mo //
gnyis pa rgod pa zhe sdang gi gegs sel ba ni /
rtsa ba las /
rgod pa zhe sdang gegs sel gu ru dkar //
smin mtshams thad kyi nam mkhar bsgom pa dang //
zhes pa khrid gzhung las /
rnam rtog rags shing rgod na zhe sdang slong :
nga yi sku la lta stangs rig pa gtad :
rang 'dra'i lha skus 'jig rten thams cad gang :
dga' zhing ngar ldan sku che yan lag hrags :
drag po'i hU~M sgra ngar ldan di ri ri :
dgra gnyen rtsis gdab med par shes pa bsgrim :
gu ru dkar gsal rang gi thugs kar thim :
shes pa glod kyin mnyam gzhag ngang la bzhag :
zhag gsum bsgoms na zhe sdang rtog pa thul :
zhes gsungs pas /
rnam rtog 'phro rgod che na zhe sdang gi rtog pa 'phel ba'i gegs yin pas de sel ba ni /
mdun gyi smin mtshams thad kyi nam mkhar gu ru zhi drag gang rigs kyi sku dkar gsal zhig gsal btab pa la rig pa gtad cing lta stangs byas te yid kyis gsol ba btab pas mthar 'od zer dkar po'i rnam par gyur nas rang la bstims nas mnyam par 'jog
/skabs 'gar mdun gyi gu ru'i sku dang /
rang yang snang ba ma 'gags rig pa lha sku rdo rje drag po rtsal gyi skur shar ba las /
gu ru drag po'i sku dpa' zhing ngar dang ldan pa sku che la yan lag rags pa zhal nas drag po'i hU~M sgra 'brug ltar dir ri ri sgrog pa dpag tu med pa 'phros nas 'jig rten gyi khams thams cad gang ste dgra gnyen gyi snang ba gang shar yang rtsis gdab med par bcom pa la shes pa bsgrims te gtad pa'i mthar lhod kyis glod la mnyam par 'jog pa zhag gsum bsgom mo //
gsum pa za zi'i rtog pa sna tshogs su 'phro zhing mnyam gzhag la mi gnas par phyi rol gyi yul snang rgod pa'i gegs sel ni /
rtsa ba las /
'phro dang shes pa rdzi 'khor gegs byung na //
lte ba'i gnas nas me 'bar snod bcud dang //
phung khams bsregs nas stong nyid ngang la 'jog
/'phro na gu ru mthing ga snying thad bsgom //
de yang 'od zhu rang la thim par bsam //
zhes pa khrid gzhung las /
shes pa rdzi 'khor za zi'i rtog pa mang :
mnyam gzhag mi brtan yul snang rgod pa na :
lte ba'i 'og nas me byung rang lus bsreg :
me dpung cher 'phel phyi yi yul mkhar dang :
dgra gnyen mdzes sdug 'dzin pa'i yul snang bsregs :
thams cad stong pa chen po'i ngang la bzhag :
gu ru mthing ga bdag gi thugs kar bstim :
'dzin med ngang la zhag gsum mnyam par bzhag :
des ni rnam rtog rkun po lam du tshud :
ces gsungs pas /
de lta bu'i gegs sel ni /
rang gi lte 'og na gzhir gnas kyi me a thung shad kyi rnam par yod pa de las me 'bar te rang lus gdos bcas su snang ba 'di yang gzhob thul gyis bsregs /
de las me dpung cher 'phel nas snod kyi 'jig rten sa rdo ri brag yul mkhar sogs dang bcud kyi sems can dgra gnyen mdzes sdug 'dzin pa'i yul snang thams cad bsregs te thams cad stong pa chen po'i ngang du mnyam par bzhag
/gu ru drag po mthing ga zhig nam mkhar bsgoms pa la yid kyis gsol ba btab pas 'od zer mthing ga'i rnam par gyur te rang gi snying gar thim par bsams la 'dzin med kyi ngang du 'jog pa zhag gsum byas pas /
rnam rtog rkun po zhes 'gyu ba phra rags rtsad mi chod pa'i 'og 'gyu rgya 'byams kyi gegs las grol bar 'gyur ro //
bzhi pa shes pa rdzi 'khor ba dang re dogs bdag 'dzin gyi gegs sel ni /
rtsa ba las /
skabs 'gar bde sdug re dogs sna tshogs pa'i //
snang ba gang shar chu yi ri mo 'am //
sbrul mdud bzhin du rang grol ngang du btang //
de la ma gnas gu ru 'od lnga yi //
rnam par sems gtad 'od zhu rang la thim //
'dzin med ngang la zhag gcig mnyam par bzhag
/ces pa khrid gzhung las /
gtad med bsgoms kyang shes pa rdzi 'khor nas :
re dogs bdag 'dzin dam pos 'thas pa na :
snang sems bya byed thams cad 'khrul pa yin :
skye 'chi 'pho 'gyur mi rtag dran par gyis :
'jigs skrag tsha grang nad kyang sgyu ma yin :
bskal par dmyal bar phyin nas btsos bsregs kyang :
sems la skye 'chi med pas 'thon pa yin :
zas nor nye 'brel snying brtse sgyu ma yin :
rang lus gces par bzung yang nam zhig 'chi :
'khor ba'i rgyu ni re dogs the tshom yin :
sangs rgyas dgongs pa stong gsal 'dzin med yin :
dper na nam mkha' sprin dang bral ba de :
gsal dwangs bkrag 'tsher ngos bzung gcig kyang med :
de phyir skyes bus shes pa hur gyis 'don :
nam mkha' me shel dag la shes pa gtad :
rig pa ngar ldan phyogs zhen 'dzin chags dor :
bcos med ngang la mnyam gzhag dar gcig bzhag :
gu ru 'od zer lnga ldan bdag la bstim :
de ltar zhag gsum bsgoms pas the tshom chod :
ces gsungs pas de'i don bsgom pa'i tshul ni /
bde sdug re dogs kyi snang ba gang shar chu'i ri mo'am sbrul gyi mdud pa bzhin du rang grol ba gnas lugs gtad med rang babs su mnyam par bzhag kyang shes pa rdzi 'khor nas re dogs dang bdag 'dzin gyi mdud pa ma grol na 'di ltar bsams te /
phyi snang ba la sems g.yeng ba'i bya byed kyis blo sna tshogs su shar nas thams cad 'khrul par ngo shes par byas te skye 'chi dang 'pho 'gyur thams cad mi rtag par dran par bya /
'dir snang gi sems la 'jigs skrag dang lus la tsha grang dang nad sogs thams cad rtag pa ma yin par sgyu mar shes pa dang /
rgyu mtshan sems snang gi 'khrul ngor dmyal bar bskal pa du mar btso bsregs kyi sdug bsngal myongs kyang sems la skye 'chi med pa'i phyir dmyal ba nas 'thon pa dang /
tshe 'dir zas nor nye 'brel la snying brtse zhing chags kyang sgyu ma yin phyir rtag mi thub pas /
khrid gzhung las /
nye 'brel zas nor ri kha'i rtswa sbur 'dra :
ji ltar byas kyang 'bral bas brtse sems dor :
zhes gsungs pas /
rang gi lus 'di gces par bzung yang nam zhig 'chi bar 'gyur bas de'i phyir 'khor bar 'khyams pa'i rgyu bzang por re ba dang ngan par dogs pa'i the tshom gyi blos 'ching ba yin pas 'dzin med sgyu mar shes pa dang /
mthar thug sangs rgyas kyi dgongs pa yang stong gsal 'dzin med nam mkha' sprin bral ltar ngos bzung med pa'i phyir rang gi shes pa rdzi 'khor ba las hur gyis bton /
phyi rol gyi nam mkha' dang me shel g.ya' bral la rig pa gtad la dbyings rig bsres te 'dzin med ma bcos pa'i ngang du mnyam par bzhag
/'di la rtsa bar zhag gcig mnyam par bzhag tshul bshad kyang khrid gzhung du dar gcig bzhag ces gsungs pas rjes thob kyi snang ba ma shar bar du dar gcig mnyam par 'jog pa'i don yin par rtogs /
mnyam gzhag de la ma gnas par rtogs pa'i spun langs na /
gu ru zhi drag gi sku 'char gang bde 'od zer lnga 'phro ba zhig mdun gyi nam mkhar gsal btab pa la sems bzung ste yid kyis gsol ba btab pa mthar rang la bstims nas mnyam par 'jog pa zhag gsum bsgom par gsungs pa ltar bya /
lnga pa zhi gnas kyi gzhi bca' ba dang /
de la dug gsum gyi bye brag gi gegs sel ba yin pas /
rtsa bar /
de nas lus sems snang sems brtag par bya //
zhes dang thag bcad pa sogs bshad pa 'og tu sems 'tshol gyi skabs su 'chad cing /
'dir khrid gzhung gi sa bcad mi stong pa'i phyir lnga pa'i don mdo tsam brjod na /
khrid gzhung las /
snang ba rang snang grags pa rang sgra yin :
'gyu ba rang stong yin pas ngang la zhog :
de ltar bsgoms pas rnam rtog je nyung 'gro :
gsal stong rig pa'i gdangs ni je ring 'phel :
dran thag je nye rtog pa nyal gyis zhi :
lus kyi snang ba dran tshor med pa la :
srog rtsol rlung gi 'byung 'jug mi tshor zhing :
shes pa g.yo med rgya mtsho rlabs bral 'dra :
de ni sgom gyi gzhi yin med thabs med :
zhi gnas zhes bya sgom gyi zhing sa yin :
zhes gsungs pas phyi rol snang grags kyi yul la 'gyu byed kyi dran pa rang gi ngo bos stong pa'i ngang du bzhag pas /
rnam rtog 'phro rgod je nyung du song yang dran shes kyi gsal cha ma 'gags pa'i ngo bo stong pa rig gdangs ngo rang shes kyi dran pa rtsol med du nye bar 'char bas /
'phro rgod kyi 'gyu ba nyal gyis zhi ba lus snang dran tshor med pa rlung 'byung rngub mi tshor ba shes pa rgya mtsho rlabs bral ltar mi g.yo bar gnas pa de zhi gnas yin pas de sgom gyi gzhi bca' ba zhing sa lta bu yin pa'i don /
de ltar zhi gnas kyi ro la chags pa'i zhen pa spong thabs rnams khrid gzhung gi tshigs bcad gong 'og 'khrugs bsdebs kyi don bsdus te bshad na /
sngar ma phyin pa'i dben gnas shig tu phyin pas rtog pa gsar pa zhig lhang gis 'char bar 'gyur bas der rig pa bkug ste ngo bo la cher gyis bltas pas rnam rtog dang po byung sa dang /
tha mar 'gro sa med pa da lta'i bar gyi shes pa tshub ril rang gis rang bcings pa'i 'khrul pa de lta bu lhod kyis glod de 'jog
/de bzhin du dur khrod dang khang stong /
ngam grog g.yang sa dgra bgegs gnyen dang nor rdzas sogs chags sdang skye ba'i yul rnams su rim par bgrod pas rtog pa gsar pa re skye bas /
khrid gzhung las /
de nas rim gyis dur khrod khang stong dang :
ngam grog g.yang sa dgra bgegs chags sdang yul :
rim pas bgrod pas rtog pa gsar pa skye :
zhes gsungs pas dug gsum bye brag gi gegs sel las /
zhe sdang gi gegs sel ni /
de yang dgra bgegs lta bur zhe sdang dang 'jigs skrag skyes na /
khrid gzhung las /
zhe sdang skyes na de yi ngo bo blta :
dgra bo gnyen du 'gyur srid sgyu ma yin :
zhes dang /
dgra 'dre'i rkyen gyis 'jigs shing skrag pa na :
gces pa'i 'dzin pa dam pos byung ba ste :
lus 'di skrag na chu bur sa rdo 'dra :
ji ltar byas kyang 'chi bas rgyangs kyis bskyur :
ces dang /
dgra dang 'dre yang rmi lam snang ba 'dra :
gnyid kyi dgra 'dre sad dus gang na 'dug :
de bzhin da lta'i 'dzin snang 'dis 'phung bas :
'dzin snang dor na sems la dgras mi 'jigs :
lhod glod rgyangs bskyur ma bcos ngang la bzhag :
ces gsungs pas dgra la zhe sdang drag po skyes na de yi ngo bor bltas te mnyam par bzhag pas dgrar 'dzin gyi snang ba rang sar zhig pas dgra yang gnyen du 'gyur bas sgyu ma dang 'dra /
dgra dang 'drer 'dzin gyi rnam rtog a 'thas pas 'jigs skrag gi snang ba shar na rang nyid gces 'dzin gyi 'jur bu dam po las byung bas 'di ltar bsams te /
lus 'di skrag na chu bur sa rdo dang 'dra bas gces par bzung yang nam zhig na 'chi la /
dgra 'dre'i snang ba shar na yang rmi lam dang 'dra bas gnyid sad pa'i tshe gang du yang med pas /
gnyis 'dzin gyi snang ba dor na rang sar grol bas lhod kyis glod la ma bcos par bzhag
/'dod chags kyi gegs sel ni /
khrid gzhung las /
'dod chags skyes na de yi ngo bo blta :
sha khrag lang tsho mi rtag rmi lam 'dra :
gang la'ang snying po med kyi chags zhen skyungs :
'dzin med dran pas mnyam gzhag brtan par mdzod :
ces gsungs pas 'dod chags skyes na de'i ngo bo la blta zhing chags yul gyi sha khrag lang tsho thams cad mi rtag cing rgas par 'gyur ba dang mi sdug pa'i rang bzhin rmi lam 'dra bas chags zhen gyi blo bsgyur nas 'dzin med du 'jog
/gti mug gi gegs sel ni /
khrid gzhung las /
shes pa rdzi 'khor gsal cha ma thon na :
dran pas tur bzung bdag la gsol ba thob :
ma rig bag chags 'thibs po dran pas zungs :
shes pa gzengs bstod mnyam gzhag dar gcig mdzod :
ces gsungs pas bying zhing 'thibs te shes pa rdzi 'khor nas gti mug gi dbang gis gsal cha ma thon na /
dran 'dzin gyi ngang nas gu ru spyi bor bsgoms shing mos gus kyis gsol ba btab ste shes pa gzengs stod cing mnyam gzhag bya /
'di ni gu ru pad+mas rig 'dzin rgod ldem can la dag snang du zhal gdams ngo sprod gsungs pa las /
rkyen snang the tshom gyis sems kyi rgyud dkrugs nas ci yang byed ma shes pa rdzi 'khor na rig pa rang lugs kyi ngang nas bla ma la gsol ba thob /
de'i rjes su shar ba'i blo gros rnam rtog gis ma bslad pa de sgro 'dogs chod pa'i snying gtam yin no /
zhes gsungs pa dang don gcig par snang /
de ltar dug gsum gyis kun nas bskyed pa'i bag chags rnam rtog gi rang gzugs na ba dang 'chi ba'i rnam rtog gi sdug bsngal shar na de dag gi byung gnas 'gro gsum brtag pa dang lam du khyer tshul ni /
khrid gzhung las /
nad dang 'chi ba'i sdug bsngal byung ba'i tshe :
de yi byung sa gnas sa ngo bo blta :
na ba gces 'dzin 'thas pa'i bag chags yin :
sdug bsngal shi yi dogs pa'i rnam rtog yin :
zug gzer nyon mongs las kyi rnam smin yin :
legs par brtags na yang dag chos sku ste :
na ba'i dus na gar yang song ba med :
gces 'dzin mi bya 'chi ba'i 'jigs pa dor :
zug gzer ro la mi myang mnyam par bzhag :
de phyir skyon rnams ci byung thams cad la :
byung sa 'gro sa gnas sa legs par brtag :
don la rgyu rkyen med do 'dzin pa chod :
ma bcos ngang la mnyam gzhag brtan par bya :
de yis lam gyi gegs dang bar chad sel :
zhes gsungs pa'i don lus la nad byung ba'i tshe nad de dang po gang nas byung bar du gang du gnas tha ma gang du 'gro brtag cing nad kyi ngo bo la blta /
de yang gces 'dzin 'thas pa'i bag chags las nad dang /
de'i sdug bsngal shi dogs kyi rnam rtog dang zug gzer sngon las kyi rnam smin du shes pas zug gzer gyi ro mi myang zhing legs par brtags na rnam rtog gi rang gzugs chos sku bde ba chen por 'char zhing /
de bzhin du rkyen bzang ngan thams cad kyi byung gnas 'gro gsum brtag cing mkhan po rtsad chod pas ma bcos pa'i ngang la mnyam par bzhag pas lam gyi gegs dang bar chod thams cad sel bar gsungs te /
ka dag gi chos sde gegs sel nor bu'i bang mdzod las /
de ltar sgo gsum rang lugs su bzhag pas rnam rtog phra rags thams cad zhi nas sems rang sar lhan gnas pa zhig 'byung :
de ka la zhi gnas zhes bya'o :
zhes gsungs pa'i phyir ro //
'di yan chad sems 'dzin gyi zhi gnas su bzhag thabs de dag gi gegs sel dang bcas pa'i rim pa'o //
gnyis pa lta thog nas sgom 'tshol ba sems 'tshol gyi sgo nas gdar sha gcod pa ni /
rtsa ba las /
de nas lus sems snang sems brtag par bya //
byung gnas 'gro gsum brtags la phu thag gcad /
ces gsungs pa khrid gzhung du lus sems dang snang sems brtag pa ma gsungs kyang /
bla ma'i gsung rgyun /
lus las sems byung ngam sems las lus byung brtags pas nyams myong gang byung bla mar zhu /
snang sems gnyis kyang de dang mtshungs par brtag
/de dag gi don 'og tu ngo sprod kyi skabs su ston /
byung gnas 'gro gsum brtag pa ni /
khrid gzhung las /
de nas rnal 'byor sems kyi ngo bo blta :
dang po zhag gsum sems kyi byung sa bsam :
byung sa 'dug na de yi rtsa ba brtag :
byung sa med na rgyu med ci la srid :
de nas zhag gsum sems kyi kha dog dang :
gzugs dang dbyibs su grub bam ma grub blta :
grub na legs par de yi rtsa ba gcad :
ma grub 'dug na 'phro 'du ci las byung :
de nas zhag gsum sems kyi 'gro sa brtag :
'gro sa 'dug na de yi rtsa ba bcad :
'gro sa med na blo gtad ji ltar byed :
kha tsam tshig tsam ma yin legs par brtag :
ces gsungs pa'i don sems zhes bya ba 'di dang po gang nas byung /
bar du gang du gnas /
tha mar gang du 'gro sems de yi gzugs che chung /
dbyibs zlum po gru bzhi sogs ji ltar 'dug
/gzugs su grub na kha dog dkar dmar sogs ji 'drar snang /
gcig dang du ma ji lta bu zhig
/gcig tu 'dug na de yang ji lta bu /
mang por 'dug na grangs ji tsam /
phyi rol tshogs drug gi yul snang gang du gnas /
rang lus kyi spyi bo nas rkang mthil gyi bar du gang du gnas /
mang por 'dug na so sor dbyibs kha dog sogs su grub pa gzhir bcas pas ji ltar snang /
gcig pur 'dug na de yang gzugs dbyibs sogs ci 'dra ba zhig
/lus 'dir sems gnas pa'i phyir lus kyi nang nas phyir 'phro ba'i tshe /
phyi rol tu 'phro ba'i sems dang nang du gnas pa'i sems gnyis su byung bas gnyis su snang ngam /
gcig tu 'dug na phyir 'phro ba'i tshe nang na sems med pa shi ba'i ro dang 'dra ba zhig 'dug gam ji ltar yin sogs khrid gzhung ltar na zhag dgu'i bar dang /
dbang brtul la der yang ma tshad pa'i zhag mang po'i bar rtog tu 'jug cing bla mas so sor dri ba len /
'di skabs 'ga' zhig gis brtag dpyad ma btang bar 'ol tshod kyis lan 'debs pa dang /
'ga' zhig gis dpe la bltas pa'i lan 'debs pa sogs sna tshogs yong bas rig thog nas gdar sha bcad pa'i dris lan tshul bzhin ma byung gi bar du ngo sprod la rings rgyu med pas yang yang bskyar zhing dri ba rdo rus thug par len pa gnad du che'o //
de ltar sems 'tshol gyi rim pa 'di yan chad sngon 'gro'i rim pa'o //
dngos gzhi thog mar byung gnas 'gro gsum sogs ngo sprod pa'i rim pa la /
rtsa ba las /
de nas sems nyid stong gsal 'dzin med de //
ye nas sku gsum yin par ngo sprad de //
ngo bo stong pa chos sku de yi mdangs //
rang bzhin gsal ba longs spyod rdzogs sku dang //
thugs rje cir yang ma 'gag sprul sku de //
don la rang rig ma bcos rjen pa 'di //
gsal stong dbyer med snang stong dbyer med dang //
rig stong dbyer med gsal le sing nge ba //
yer re spros pa'i mtha' dang bral ba 'di //
ye nas sku gsum bla ma rang chas yin //
zhes gsungs pa'i don /
khrid gzhung las /
nges par go na sems kyi ngo bo 'di :
dang po byung sa med de nam mkha' 'dra :
sa gzhi rang yang stong pa'i ngang las grub :
ngos bzung med par ci yang skye ba ste :
sa gzhi lo tog sems can skye 'chi dang :
nam mkha'i sprin dang char dang 'brug bzhin no :
sems kyi gzugs dang kha dog dbyibs rnams ni :
ngos bzung med de stong pa'i rang gdangs yin :
sna tshogs cir yang 'char bas sprul pa'i lam :
tha ma sems kyi 'gro sa ga la srid :
dper na gling bzhi'i 'jig rten 'jig pa'i tshe :
stong pa chen po nam mkha'i ngang du thim :
nam mkha' stong pa dag la 'jig rgyu med :
de bzhin lus dang 'dzin pa'i yul snang zhig :
stong par 'gro ste sems 'di stong pa med :
mdor na sems kyi ngo bo gsal stong yin :
de la zhen chags phyogs 'dzin byed pa 'khrul :
rig pa bcos med rang shar 'dzin med ltos :
zhes gsungs pa ltar 'chad pa ni /
dang po sems kyi byung sa nam mkha' dang 'dra ba'i stong pa yin pas /
dper na snod kyi 'jig rten sa gzhi sogs kyang stong pa'i ngang las grub pas ngos bzung med pa las ci yang skye ba ste /
sa gzhi lo tog sems can skye 'chi thams cad nam mkhar sprin dang de las char dang 'brug grags pa bzhin no //
sems la gzugs dang kha dog dbyibs rnams ngos bzung med kyang stong pa'i rang mdangs tshogs drug gi yul snang so sor cir yang 'char bas 'khrul pa yin no //
bar du sems kyi gnas sa gcig tu ma nges shing /
rang snang shar ba'i phyi nang snod bcud phung khams skye mched rig pa gar gtad du gnas par byed pas mtha' gcig tu ngos gzung med /
tha ma sems kyi 'gro sa yang rtsis gdab med de dper na snod kyi 'jig rten rtag brtan ther zug lta bur snang ba 'di yang mthar me bdun chu gcig sogs kyis 'jig pa'i tshe stong pa chen po nam mkha'i ngang du thim zhing /
nam mkha' stong pa dag la 'jig rgyu med pa bzhin /
rang gi lus dang phyi rol gyi yul snang thams cad zhig cing stong par gyur kyang sems 'di stong pa med do //
sems gcig las med kyang rtsal sna tshogs su 'char bas grangs su rtsis gdab bral ba yin /
de ltar yang ka dag gi khrid gzhung las /
rang gi byang chub sems 'di la :
sems kyis yang dang yang du ltos :
gzugs dang kha dog grub pa med :
phyogs dang ris su grub pa med :
mtha' dang dbus su grub pa med :
byung sa gnas sa 'gro sa med :
stong pa ci yang ma grub pa :
gsal la dwangs pa 'di mthong na :
rang ngo rang gis shes pa yin :
zhes gsungs /
de lta bu'i sems kyi ngo bo de gsal stong snang stong rig stong dbyer med gsal le sing nge hrig ge yer re spros pa'i mtha' dang bral ba de ngo bo stong pa chos sku
/de'i rang mdangs rang bzhin gsal ba longs sku
/thugs rje cir yang ma 'gags pa sprul sku ste sku gsum rang chas su grub pa de la zhen chags dang phyogs gcig tu 'dzin pa 'khrul pa yin pas rig pa bcos med rang shar rang grol 'dzin med kyi ngo bor ltos shig ces ngo sprod pa dang /
de bzhin du lus sems kyang dang por sems dang de las lus grub cing snang ba yang sems kyi rtsal snang chu dang chu lbur lta bu yin par gsungs pas mdor na slob ma'i dri ba dang rgyud tshod bstun nas ngo sprad do //
'di la spro na bshad gzhi yangs pas mtha' gcod dang rgyas bshad mang du 'byung yang 'di tsam gyis don go bar sems so //
skabs 'dir gong gi 'phros su /
rtsa ba las /
de las logs su zhi dang khro bo sogs //
sangs rgyas yar la 'tshol ba'i re ba dang /
mar la ngan song 'khor bar lhung dogs pa'i //
re dogs dang bral bar do rnam gsum gcod //
'khor 'das shan phyed bem rig mgo ltag phyed //
gzung 'dzin rang grol 'od gsal ma bu 'phrod //
rang rig ngo bo ma bcos thod phreng rtsal //
zhes pa'i dgongs don mthar thug khrid yig gi
/zin bris yang tig gces sgron gsal byed 'di //
rig 'dzin brgyud pa'i gsung rgyun ma nyams par //
bka' gter snyan brgyud 'dzin pa'i ldom bu pa //
phrin las rab rgyas gang des bris pa la //
nongs pa mchis na chos srung kun la bshags //
dge 'dis kun bzang gdod ma'i sa thob shog
/ces don bsdus te bshad cing /
khrid gzhung las ngo sprod dngos gzhi la don gsum gyi /
dang po nam mkha' la phyag mdzub gtad de ngo sprad pa dang /
gnyis pa man shel la lta stangs gtad de ngo sprad pa /
gsum pa slob bu'i snying khar phyag mdzub gtad nas ngo sprad pa ste gsum du gsungs pa'i dang po 'dir gter shog la /
gu ru'i sku chos gos dang mnyen zhu gsol ba rdo rje'i skyil krung can phyag g.yas rdo rje thugs kar sdigs mdzub kyis 'dzin cing g.yon phyag mdzub dang lta stangs nam mkha' la gtad pa zhig bris pa ltar dpe rgyun du yang yod cing /
khrid gzhung de nyid las /
phyi rabs nga yi rjes nas 'jug pa rnams :
ngo sprod kyi skabs su bla mas phyag rgya 'di lta bur ston cig :
slob bus bla ma pad+ma 'byung gnas nga nyid dngos su mos pas chos nyid kyi don rtse gcig tu rtogs shig :
nga'i thugs kyi bcud rtsol med du longs par 'gyur ro :
zhes gsungs pas /
spro na de ltar bya zhing gzhan du dmigs pa tsam gyis 'thus par sems so //
ngo sprod dang po ni /
bla mas g.yon pa'i sdigs mdzub nam mkhar gtad la /
khrid gzhung las /
rigs kyi bu snang srid 'khor 'das kyi chos thams cad ji ltar snang yang don la yod ma myong ba gcig yin :
zhes sogs khrid gzhung ltar ngo sprod bya dgos pas rgyas bshad ni khrid gzhung rim par klog cing don legs par 'grol dgos pas 'dir tshig don mdor bsdus te bshad na /
snang srid 'khor 'das kyi chos thams cad ji ltar snang yang don la yod ma myong ba /
de yang brjod bral yin pas kha nang du bltas te rang gi sems la bltas pas dang por byung sa dang rgyu med pa /
bar du 'dir gnas dngos po dang mtshan mar ma grub pa /
tha ma 'gro sa dang 'gro rgyu 'gags pa med pa zhig yin /
de bas na 'jig rten gyi sdug bsngal lam du slong ba dang skye rga na 'chi bzhir mi 'jigs pa'i gding dgos pas de la bar do rnam pa gsum chod dgos te /
de lta bu'i bar do la yang rnam pa bzhi dang drug tu dbye ba yod kyang /
'dir gsum du bsdus te srid pa bar do dang /
rmi lam gyi bar do dang /
skye 'chi'i bar do dang gsum du byas pa'i dang po srid pa'i bar do ni /
thog mar 'khrul nas mthar 'khrul pa ma dag gi bar du 'khor bar skye 'chi dang sdug bsngal rgyun mi chad par spyod cing myong bas na srid pa bar do zhes bya la /
srid pa'i bar do der sems nyid phyin ci ma log pa'i don ma rtogs na 'dus byas kyi dge rtsa ji tsam byas kyang dge 'bras des skye ba 'ga' zhig ngan song du mi 'gro yang mthar dge ba'i rten de nam zad pa na slar yang ngan song du lhungs te sdug bsngal las mi thar bas /
'dus byas kyi dge bas sangs rgyas pa la rta rnga nyag ma gcig tsam gyi nyer mi 'gro zhing 'khor ba las mi 'phags pa yin gsungs /
de'i rgyu mtshan ni gnyis pa rmi lam bar do'i dpes bstan te /
gnyid du song dus kyi rmi lam du bde sdug ci rmis kyang lus ngag gnyis la ma rmis te sems kho na la rmis pa bzhin du 'chi ba'i dus su lus bor ngag 'gags /
bzang ngan thams cad sems la smin par 'gyur bas da lta rang sems ma bcos rang sar bzhag pas bde sdug gi rnam rtog ji ltar shar yang rang byung chos skur ngo shes par 'gyur ro /
gsum pa skye 'chi'i bar do ni /
skye nas ma shi'i bar der /
skye ba 'di gtan gyi so nam bya dgos pas snying rus bskyed dgos shing /
tshe 'dir bla ma dam pa dang gdams ngag zab mo 'phrad cing nyams su blangs na bar do chod cing /
des rnal 'byor pa'i lus rgya yang chod par 'gyur /
de ltar bar do rnam gsum gcod pa la man ngag tshig gsum ste /
dang po 'khor 'das gcig tu bsre ba /
gnyis pa bem rig mgo ltag dbye ba /
gsum pa sangs rgyas dang sems can gyi 'brel thag bcad pa ste gsum las /
dang po 'khor 'das gcig tu bsre ba ni /
rang sems rkyen gyis ma bslad par rang sar bzhag pas /
gnas lugs gzhi nas stong pa ka nas dag pa rang bzhin gyis gsal ba 'di ngo shes par bya /
de yang thog ma nas bcos pa ma yin rang bzhin du gnas pa yin te /
sangs rgyas rnams kyi thugs gnyis med kyi ye shes /
sems can gyi rig pa byang chub kyi sems /
rang gi rig pa ma bcos pa sogs tha dad ma yin par gcig tu grub pa dbyer med tha mi dad du rtogs pas /
rang rig rang dag rang gsal rnam rtog gis ma bslad pa de la ma yengs par yun ring du goms su bcug pas ngo bo bcos med kyi ngang du gnas shing gsal ba'i dus 'khor 'das gnyis gcig tu 'dres pa yin zhing /
de ltar rtogs pa gding dang ldan pas yar sangs rgyas la re ba med /
chos dang sems su 'dres pas bcos med kyi rig pa rang lugs gnyug ma'i ngang la gnas pas mar ngan song du lhung ba'i dogs pa med pas 'khor 'das gcig tu bsre ba'o //
gnyis pa bem rig mgo ltag dbye ba ni /
sems kyi rten lus yin yang rig pa gnas lugs stong gsal du gnas pa'i dus phyi'i snang yul dgra gnyen longs spyod gang snang yang 'dzin pa med pas snang ba rang sar stong /
bar du rang gi lus kyang 'dzin med kyis lus yod du mi tshor /
nang sems kyang 'dzin med rnam rtog rang sar zhi /
gang la yang 'dzin zhen med pa de'i dus chos nyid kyi rig pa la rgyun chad med pas lus mir 'dug kyang sems sangs rgyas dang dgongs pa mnyam /
bem po la gces 'dzin med par rig pa rang gsal du gnas pas bem rig mgo ltag phyed pa'o //
gsum pa sangs rgyas dang sems can 'brel thag bcad pa ni /
sems stong pa ma bcos pa de la sangs rgyas dang sems can du ma grub /
de ltar nyams su blangs pas thag chod yid ches kyi gding rnyed cing don rtogs pas 'khor ba'i sdug bsngal dang skye 'chi la nyam nga med /
'chi dus lus 'pho ngag 'gags kyang rig pa rang sar gnas /
rig stong 'dres pa de la phyi rol gyi rkyen gyis mi gnod /
'khor ba'i gdos thag chod pas rigs drug tu skye ba'i rgyu ma rnyed /
rnam rtog gi rol brgya rig pa skad cig ma'i 'og tu tshud /
chos nyid stong gsal ngang la nyon mongs pa'i dug ro ldangs mi srid /
las kyi rnam smin zad pas sdig pa phyags mas btab /
lus la blangs pa med pas ngan song gi sgo bcad /
snang srid sems su shes pas dmyal ba gtan nas sprugs /
man ngag 'di ltar nyams su len pa'i gang zag la 'chi bas mi 'jigs /
tshe gcig gis gtan 'dun grub /
'khor 'das gnyis med kyi man ngag tshig gsum gyis skye 'chi la zlo ba'i man ngag gsang sngags kyi gseng lam zab mo yin pas nyams su longs shig gsungs so //
gnyis pa man shel la lta stangs gtad de ngo sprad pa ni man shel bstan la /
rang rig byang chub kyi sems 'di la sems kyis bltas pa'i tshe gzugs dang kha dog phyogs ris mtha' dbus su ma grub pas byung gnas 'gro gsum thams cad stong pa cir yang ma grub /
phyogs zhen dang bral bar 'dug pa stong pa de yang ngo bo nyid med pa ma yin te gsal la dwangs pa man shel lta bu 'di mthong ngam /
ma mthong na 'jig rten gyi zas nor dgra gnyen gyi 'dzin pa thams cad gos hrul bor ba bzhin skyur /
lus la gces par bzung yang shing sdong gog po'i bya tshang dang 'dra bas gces 'dzin skyur /
tshong pa bde ba'i lam 'tshol ba ltar lus ngag yid gsum mnyam par zhog la chos nyid kyi lam 'tshol /
sgeg mo me long blta ba ltar sems la yang yang ltos /
rkun ma grong nas 'byung ba nang du rtsad chod /
dgra ngo shes dus sgrol la phyin chad sgo sdoms /
shes pa glod la nyol /
sems ma bcos pa'i ngang la blta ba ni rang ngo rang gis shes pa yin /
chos nyid kyi don go zhing mthong ba yin /
gnas lugs gtan la phebs /
shes bya'i sgro 'dogs chod pa yin /
rang sems dngos por ma grub pa rang byung rang gnas rtag chad kyi mtha' las 'das pas sangs rgyas gzhan nas btsal mi dgos te gzung 'dzin gyi rtog pa sangs nas ma bcos pa'i ye shes rgyas /
ngan 'gror 'gro ba'i rgyu ngan pa dor rgyu med pas rig pa rang sar dag
/chos la byed mkhan dang bya rgyu med pas chos nyid rang gsal du gsal /
lta ba rang la yod pas gzhan nas btsal du med pa de'i don rtogs nas nyams su len pa'i tshe /
rang lus ri bo dgon pa'i gnas /
phyi'i snang ba gang shar thams cad snang stong rang byung rang zhi spros pa'i mtha' dang bral bar bzhag
/de ltar shes pas snang ba grogs su shar /
gzung 'dzin rang sar dag
/ci byung lam du khyer bas nyams len bde /
'gyu dran rang sar dag cing lam du slong /
de'i tshe bsgom bya sgom byed thams cad grogs su shar bas nyams la gsal 'grib med /
chos nyid dang ye shes rgyun chad med /
spyod pa la yangs dog med /
sdug bsngal dang gzung 'dzin med /
rgyun chad dang phyogs ris med /
mi 'gyur ba'i brtan pa thob pas de ltar nyams su longs /
man ngag zab mo 'di sangs rgyas thams cad kyi thugs gsang brtol pa yin pas /
mthong bltas reg chog yin pa'i phyir na so rgan gzhon dbang po rno rtul shes rab che chung skye ba mtho dman med ci'i phyir na thams cad sems las byung ba'i phyir sems med pa'i sems can mi srid pas /
bya ba thams cad byis pa'i rtsed mo'am srin bu'i kha chus rang bcings pa dang 'dra ba rang sdug rang gis nyos pa yin pas /
thams cad rgyangs bskyur 'dzin zhen med par bzhag pas rig pa gsal stong du yer re 'byung bas /
de la goms pas bem rig bral dus ye shes chos kyi sku dang 'du 'bral med pas shin tu zab /
de la brtan pa thob kyi bar du dgos pa'i man ngag brgyad yod pas /
'chi ba bsam zhing mi rtag pa dran par bya zhing tshe la sdod longs med pas brtson 'grus skyed /
brtson 'grus grogs las 'byung bas grub thob gong ma'i rnam thar soms /
long gtam 'chal gtam spongs la cig pur sdod /
nye 'brel dang bu tshas 'ching bas 'brel thag chod /
zas nor sdug bsngal yin pas gang byung zas su zo /
las ngan grogs kyis slob pas sdig spyod kyi grogs ma bsten /
tshe 'di dpe tsam yin pas don la cher gyis sgoms /
ma yengs lam sna yin pas dran pa'i rtsis zungs /
zhes gsungs pa ltar ngo sprad do //
gsum pa slob bu'i snying gar sdigs mdzub gtad nas ngo sprad pa ni /
khrid gzhung las /
rigs kyi bu lus tsog pur 'jog la drang por srongs :
sems khong glod la dar gcig zhog :
ces gsungs pa ltar brjod la tshig don ngo sprad pa ni /
sangs rgyas kyi thugs dang sems can gyi sems la khyad par ci yod snyam na /
rang sems skad cig ma 'di'i don rtogs dang ma rtogs kyi khyad yin pas /
ma rtogs pas ma rig 'khrul pa byung bas dug lnga sna tshogs su shar nas 'khor bar 'khyams pa yin /
sangs rgyas kyi rgyu rang la yod pa de ngo ma shes /
de ltar sangs rgyas kyi rgyu sems can thams cad la yod cing sgos dal 'byor gyi mi la che chung mtho dman med par yod /
de rtogs byed kyi thabs su sangs rgyas rnams kyis chos sgo brgyad khri bzhi stong gsungs kyang bsdu na tshig gsum du 'dus /
de yang ji ltar na /
phyi gzung yul dag pas snang ba rang sar grol :
nang 'dzin sems dag pas rig pa rang sar grol :
bar du 'od gsal ma bu 'phrod pas rang ngo rang gis shes pa'o :
de'i don cung zhig bkrol na /
phyi gzung yul dag pa ni /
rang sems rnam rtog gis ma bslad na rang gsal du bzhag pas phyi rol bde sdug gi yul snang la 'dzin pa ma zhugs pas snang ba ji ltar shar yang bden pa dang dngos por ma grub cing /
bdag 'dzin gyi blo dag pas phyi gzung yul dag pa bya ba yin /
gzung yul dag pa zhes med par 'gro ba ma yin te zhen 'dzin med pas me long gi gzugs brnyan bden par ma grub pa ltar snang yul 'di rmi lam sgyu ma byis pa'i rtsed mo'am /
bar snang gi 'ja' tshon lta bu'o //
nang 'dzin sems dag pa ni sems la rnam rtog dug lnga gang skyes kyang /
gang shar blos ma bzung bar rgyangs bskyur cham bzhag
/dug gi me tog bkrag che yang nor du mi 'dzin pa ltar rnam rtog gi rjes su mi 'breng bar ngo bo la blta zhing lhod kyis glod pas rang grol du 'gro /
'gyu byed kyi rkyen gyis mi gos /
'dzin sems dag pa zhes bem po sa rdo ltar 'gro ba ma yin te rig pa la rtog pa'i dri ma mi 'jog pa ste rin po che gser gling du sa rdo gzhan med pa ltar dran rig rang grol du shes pas rnam rtog gi ming yang med pa'o //
bar du 'od gsal ma bu 'phrod pa ni /
de ltar nyams su blangs pas /
rang gi shes rig dri med gsal le sing nge chos nyid rang byung gi ye shes bde gsal mi rtog pa zhen 'dzin gyis ma bslad pa'i nyams shig 'char ba de sangs rgyas kyi dgongs pa yin pas rang ngo rang shes de dran pas rgyun chags su bzung bas /
gzung 'dzin gyi rnam rtog rang sar grol /
gzhi ma bcos pa'i chos nyid rtogs pa'i gding the tshom skyon bral du 'char ba de 'od gsal ma bu 'phrad pa yin pas /
rang gi ma dang 'phrad na mar sgom mi dgos pa bzhin du rang rig rang byung chos nyid yin pa la yin par ngo shes pas 'khor ba thams cad chos nyid yin snyam pa dang /
yang dag pa'i don yin min gyi rtog pa mi 'char bas chos thams cad la rang bzhin med pa ni ma dang /
rang bzhin med par shes pa de bu yin pas na rig pa chos dbyings su ngos zin pas rang ngo rang gis shes pa bya ba yin pas de'i tshe lus mi ru snang yang sems rdo rje sems dpa' rang byung gi ye shes chen por rtogs pa yin no //
gsungs pa ltar ngo sprad do //
de yang gu ru pad mas /
phyi ltar gzung ba'i yul snang dag pa dang :
nang ltar 'dzin pa'i sems nyid grol ba dang :
bar du 'od gsal rang ngo shes pa ru :
zhes gsungs pa ltar ro //
de ltar ngo sprod gsum po 'di dngos gzhi'i nyams len gal che bar 'dug pas yig tshogs la ma bltas par khrid gzhung gi don bsdus te bris so //
'di yan chad nyams khrid du bskyang zhing sems ngo 'phrod nges pa bya dgos shing /
rgyun gyi nyams len nam 'ga' zhig dmigs rim rnams bstar chags su bsgom pa las /
dran shes kyi rtsis zin pa'i nyams len gnad du bsnun pa med par thob chos tsam byed pa ni rang gis rang bslus pa yin pas ka dag khregs chod kyi gnas lugs gtso bor bya dgos shing /
de nyid lam du 'khyer thabs su /
sngon 'gro gzer lnga dang bdag bskyed kyi ngang nas sum brgya nyer gcig gi bzlas pa tsam byas na skyon du mi 'gyur zhing grogs su 'gyur la /
gzhan du rdo rje dkar po'i sems 'dzin sogs las dang po pa zhi gnas kyi thabs su khrid kyi dus ma gtogs mi dgos /
thig le dkar dmar sogs snang bzhi'i sems 'dzin ni skabs 'gar bsgoms kyang bogs che /
gtso bor gnas lugs kyi don blta ba gal che zhing /
de la yang rdzogs chen zang thal gyi cha lag bar do lnga'i ngo sprod las /
nyin mo bya ba bsgom du 'gro ba la snang ba rgya yan gyi man ngag gces :
mtshan mo nyal bas gnyid sgom du 'gro ba la srod la dbang po gnad sdud kyi man ngag gces :
nam phyed shes bya bum 'jug gi man ngag gces /
tho rangs ye shes rang gsal gyi man ngag gces :
gces pa rnam pa bzhi'i man ngag chongs mdzod :
ces gsungs pa'i don bsdus te bshad na /
sems la rgyu rkyen gyis ma bskyed /
gzhan gyis ma byas glo bur du byung ba ma yin sems 'di nyid 'di 'dra zhes bstan du med /
ngo bo stong pa 'gyur med nam mkha' dang 'dra bas /
rang snang ris med kyi snang ba gtan la dbab /
phyi rol gyi yul sna tshogs su 'dug kyang rang snang yin /
snang ba la 'dzin pa med par blta /
bar do blo'i snang ba rnam rtog phra rags ci skyes ci shar thams cad gzhi rtsa dang bral bas 'dzin pa mi bya /
tha mar g.yo 'gul gyi nyams snang bde gsal mi rtog pa gang byung yang chags 'dzin med pa chu nang gi zla ba 'dra ba /
snang stong gnyis po la snga phyi med pas snang ba rang snang stong pa rang stong sems nyid stong pa gnyis med bde chen gsal la ma 'dres pa 'ja' tshon lta bur rtogs tsa na /
snang ba gsal la ma 'gag rig pa stong la 'dzin med /
snang ba ma spangs rang grol /
rnam par mi rtog pa mtshan ma rang grol chos nyid kyi don khong du chud pas /
ye shes rgyun chad med pa'i man ngag 'di'i rtsis zin na /
nyin mo bya ba sgom du 'gro ba snang ba rgya yan gyi man ngag yin /
srod la gnyid du 'gro ba'i tshe /
dbang po lnga ched du mi dgag ched du mi bsdu bar sgo lnga gsal la 'dzin med ye shes rang shar du bzhag
/gnyid za zi'i dus kun gzhi stong pa rtsa bral gyi nang du shes pa gsal la 'dzin med du bzhag pa'i ngang la gnyid du 'thums song bas bag chags ngan pa'i rmi lam mi 'byung bar gnyid dus rmi lam gyi nang du shes pa gsal le sing nge 'dzin med du 'char ba rang byung gi don la bzhag pa ni /
srod la dbang po gnad sdud kyi man ngag go
/nam phyed dus bum nang gi mar me rang gsal phyir mi 'phro ba ltar rig pa nang du gsal la 'dzin med ngo bo dwangs gsal mi g.yo bar bzhag pa ni /
nam phyed shes bya bum 'jug gi man ngag yin /
tho rangs gnyid sad pa'i dus su gong gi gsal la 'dzin med de gsal btab la sgo lnga gsal la ma 'gag 'dzin zhen med pas /
me long g.ya' dag la gzugs brnyan gsal ba ltar /
chos nyid kyi don ye gsal de yang gsal du gsal stong gnyis med du bsgom pa ni /
tho rangs ye shes rang gsal gyi man ngag yin par gsungs pa khregs chod nyams su len pa la gal che bar snang bas de ltar nyams su blang ngo //
de yang mnyam par bzhag pa'i dus rnam rtog gi 'phro 'du bkag pas mi khegs shing /
rjes su yang mi 'breng bar rang babs su bzhag pa'i dran pa ma yengs pa'i ngang nas 'gyu ba phra rags sbom gsum ci shar yang ngos bzung nas ngo bo la blta ba yin pas /
gu ru pad+mas /
sngon bsu rjes dpyod blo yis bcos mi gzhug :
'gyu ba rang sar bzhag pas chos skur grol :
zhes dang /
thang yig tu rang 'byung rgyal mor gdams pa las /
lus sems ma bsgrims lhod de shig ge zhog :
ma gzhi stong pa nyid kyi zhi gnas su :
rnam rtog mthar 'ded stong skor rems la gyis :
nyams la 'di 'byung bya ba med de 'byung :
sgom la ma zhen yang nas yang du shigs :
bzang rtog ngan rtog gang shar cer cer ltos :
zhes dang /
ka dag gi khrid yig snying po bcud bsdus lam gyi gnad khrid las /
rig pa byang chub sems 'di la :
rnam rtog 'khrul pas ma bslad par :
rang gsal so mar bzhag pa yis :
yul la 'dzin pa ma zhugs te :
gang ltar shar yang 'dzin pa med :
bdag tu 'dzin pa'i blo ma zhugs :
gang shar 'dzin pa med pa de :
gzung ba'i yul snang dag pa yin :
sems la dug lnga gang skyes kyang :
gang dran blo yis ma bzung bas :
'gyu ba rang sar grol ba yin :
de ltar nyams su blangs pa yis :
rang rig dri ma med pa la :
gsal le hrig ge rang byung ste :
rgyud la nyams su longs pa'i tshe :
zhen 'dzin blo yis ma bslad pa'i :
bde gsal mi rtog nyams shig 'char :
gzhan nas 'char ba ma yin te :
rang ngo rang gis shes pa yin :
sangs rgyas dgongs pa mthar thug yin :
zhes gsungs pa don 'dus shing go sla bar 'dug pas bris pa yin :
gzhan du skabs 'dir mdo rgyud spyi dang rang lugs kyi lung mang du mchis kyang yi ger 'jigs te ma bkod cing 'di tsam gyis don go bar sems so //
deng sang khrid zhus rlom kha cig don gyi snying po dor zhing dmigs rim rnams thar chags su bsgom pa gtso bor byas pas rgyud thog tu nyams len mi khel bar chos dang gang zag so sor lus pa lta bu dang /
gnas lugs kyi ro ma myang bas sems tha mal du lus pa'i 'gyu ba phra rags rtsad ma chod par 'og 'gyu rgya 'byams la gnas par 'khrul pa dang /
rnam rtog spang byar 'khrul te nan gyis 'gegs pa sogs shor gol gyi dbang du 'gro ba mthong bas /
gtso bor sems kyi bzhag thabs kho na gal che ba'i phyir /
thog mar bla mas ngo sprod pa'i don ma 'khrul bar nyams su blang zhing mnyam rjes dbyer med du ma gyur bar nyams myong dang bstun pa'i gegs sel bogs 'don bla ma'i gsung dang /
skabs 'dir byang gter rdzogs chen rang gi gegs sel nor bu'i bang mdzod ces pa snang bas rgyud tshod dang bstun pa'i nyams su len par mdzod cig
/de ltar yang tig gces pa'i sgron ma yi //
zin bris gzhung don rab gsal zhes bya ba /
'khor lo'i mgon po gter chen chos kyi rgyal //
'gyur med rdo rjes bka' yis bskul ba'i ngor //
dge slong rgan po pad+ma phrin las kyis //
gzhung don gtsor byas bla ma'i man ngag gis //
legs brgyan rang bzo'i bcos bslad ma bgyis par //
bris 'di mkhyen ldan rnams kyis dpyad par 'tshal //
dge 'dis tshe rabs kun tu lam bzang po //
snga 'gyur smin grol chos kyi dga' ston gyis /
khregs chod thod rgal nyams myong mthar phyin nas //
kun bzang gdod ma'i mgon po mchog thob shog
/de yang khrid yig 'ga' zhig tu gter gzhung gi dgongs don ma lon pa'i phyi dkyil gyi srung 'khor rten brten pa'i dmigs khrid rgyas par bshad cing /
gzhung don rnams rang sor bzhag pa sogs 'dra min sna tshogs su bris par brten khyab bdag bla ma rtsod bral gyi gter ston rig 'dzin gter bdag gling pa'i bkas rtsoms shig par nan tur chen pos bstsal pa ldog par ma nus shing /
rang la nyams myong dang skyes sbyangs kyi blo gros cha phra ba dang khyad par na tshod kyis gtugs shing mig kyang mi gsal ba bcas dka' tshegs che bar snang yang /
bla ma'i bka' sgrub pa'i slad dang /
don gnyer can 'ga' zhig la yang phan par bsams te gtso bor gter gzhung gi khrid yig shog ser gyi bu dpe dngos la gtugs shing /
zur chen rdo rje 'chang gi gsung zin bris su ka dag rang byung rang shar gyi sngon 'gror zhal 'phangs su gnang bas /
de'i rgyu mtshan thugs sgrub kyi chos skor gzhan rnams gtso bor lho gser mdzod dang /
dbus snying mdzod sogs su kha 'thor yang /
'di ni shar phyogs dung mdzod du ka dag gi chos skor dang lhan cig zab gter du bzhugs pa sogs rigs mthun pas kha 'gengs rnams de las bgyis shing /
gzhan du rang bzo dang bsre bslad ma 'dres par thub bstan rdo rje brag gi chos smra ba'i dge slong bya bral ba pad+ma phrin las kyis /
rang lo don gnyis su slebs pa sa ga zla ba'i sher phyogs kyi dmar cha'i gang ba spen pa snar ma'i 'grub sbyor gyi nyin rdzogs par sbyar ba'i yi ge pa ni nye gnas dge slong pad+ma phan bdes bgyis pa'i dge des 'gro kun gdod ma'i mgon po'i go 'phang thob pa'i rgyur gyur cig
/ka l+yaN war+b+han+tu /
mang+ga laM///
/
