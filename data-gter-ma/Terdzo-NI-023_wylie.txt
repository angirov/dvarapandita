@#//
las bzhi'i sbyin sreg spyi la nye bar mkho ba'i lag len gsal byed blo gros 'od kyi snang ba zhes bya ba bzhugs so //
na mo gu ru d+he ba d+hA ki nI yai /
ye shes me lces sgrib gnyis bud shing sreg
/grub gnyis snang ba'i dpal ster rtsa gsum lha //
snying dbus bkod nas blo dman ngal sel phyir //
sreg blugs kun la 'jug pa cung zad brjod //
las thams cad myur du sgrub cing 'dod pa'i 'bras bu thogs pa med par 'byin par byed pa sbyin sreg gi cho ga 'di nyid dge ba'i bya ba gang la'ang thog mtha' bar gsum gar gces te /
bar du gcod pa'i bdud bgegs mi ma yin bsal ba dang /
gtsug lag khang dang rten gsum bzhengs pa /
sgrub pa byed pa sogs kyi sa gnyan 'dul ba /
yul phyogs byin chags pa'i slad du zhi ba dang drag po'i sreg blugs thog mar bya dgos pa dang /
sgrub pa'i bogs 'byin cing bsod nams kyi tshogs spel ba dang /
rgyun gyi nyams chag skong ba /
rab gnas kyi lha la mnga' dbul ba sogs kyi phyir zhi rgyas kyi sreg blugs bar du bya ba dang /
sngags kyi lhag chad skong bas mtshon sku gsung thugs kyi dam 'gal sbyong ba dang /
sgrub pa gang yin pa'i las bzhi mchog gi nus pa myur du 'byin cing dngos grub thob pa'i phyir las dang mthun pa'i sreg blugs mtha' mar bya ba dang /
sdig pa sbyong ba'i zhi ba'i sbyin sreg ni thog mtha' bar gsum du gces pa ste /
mdor na gsang sngags kyi bya ba dang 'brel ba'i las rim kun la /
sna sel /
mjug sdud /
rno so /
ngar 'dogs /
rgyab rten /
kha skong du 'gyur ba la sogs pa'i dgos pa phan yon tshad med pa yod pas gsar rnying gi rgyud lung man ngag kun las che thang du bsngags pa yin no //
de lta bu'i sreg blugs kyi bya ba de'ang rdo rje slob dpon gyi de nyid bcu'i ya gyal gcig yin pas /
ting 'dzin cho ga lag len rnams tshul bzhin shes par byas nas gzhung mthun tshad ldan bgyis na ji skad bshad pa'i phan yon 'byung ba la the tshom med cing /
ting nge 'dzin dang mi ldan zhing lag len rnam dbye phyogs tsam mi shes bzhin du sbyin sreg gi lad mo byed pa ni rdzas chud gson pa tsam du ma zad byed pa po la nyes ltung dang /
gong gi phan yon rnams las ldog pa'i nyes pa 'byung bas shin tu gzab cing /
gsang sngags kyi lta spyod gnyan po la tshod yod mi bya ba ci nas gal che'o //
sbyin sreg ji ltar bya ba'ang dbang po rab kyis de kho na nyid kyi sreg blugs chos thams cad gdod nas stong pa nyid dang snying rje chen po zung du 'jug pa'i ye shes me lces /
gnyis 'dzin mtshan rtog gi bud shing bsregs te rang bzhin gyis 'od gsal bar sgrub pa dang /
dbang po 'bring gis nang dang gsang ba'i sreg blugs bza' btung bdud rtsir byin gyis brlabs pa /
lag pa'i dgang blugs kyis kha'i thab khung du phul bas lte ba'i me gsos te dwangs ma'i bdud rtsis lus kyi lha thams cad tshims pa dang /
yab yum 'du shes gsum gyis mnyam par sbyor bas 'bar zhu'i sreg blugs las skyes pa'i 'dzag med bde ba chen po'i bcud kyis phung khams skye mched rang byung gi lha mnyes pa dang /
dbang po tha mas phyi'i sreg blugs cho ga ltar sgrub pa ste /
las dang po pas thog mar phyi dang nang gi sbyin sreg tshul bzhin byas pas lhag pa'i lha mnyes pa'i byin rlabs kyi mthus gsang ba'i sreg blugs nus par 'gyur la /
des mchog gi sbyin sreg 'bad med du 'grub par 'gyur bas dang por gal che ba phyi rdzas la brten pa'i sbyin sreg ji ltar bya ba'i tshul   rnying ma bka' ma'i lugs 'dir ma smros /
gter ma spyi 'gro'i lag len ltar 'chad pa /la /
spyi la dgos pa'i sngon 'gro
/las so so'i lag len /
thun mong du gces pa'i man ngag
/spang blang gi dam tshig bshad pa'o //
dang po ni /
phrin las so so bsgrub par 'os pa'i sa gzhi rgyud nas gsungs pa ltar legs par brtags la /
phyi rdzas nang sngags gsang ba ting 'dzin las dang bya bas sbyang /
rdzas dang dmigs pa tshig gis gzung /
mnan pa dang phur gdab kyis bsrung /
sa'i lha mo lhag par gnas shing zhal nas gsungs pa'i tshigs su gcad pas shis par bya ba sogs lag tu blang ba'i tshul bka' dgongs kyis mtshon pa'i gzhung chen rnams las shes par bya /
mdor bsdus pa ni /
sbyin sreg gang du bya ba'i gzhi der dkar gtor gser skyems phyi mchod rnams bsham /
bdag nyid lha'i rnal 'byor dang ldan pas mchod gtor byin brlabs /
sa bdag gnas bdag yul bdag rnams la sngags dang tshigs su gcad pas bsngos pas gnang ba byin te rang gnas su gshegs par bsam /
rdo rje dang bcas pa'i lag pa g.yas sa la bzhag ste /
bdag bskyed lha'i snying po brgya rtsa brgyad /
oM AHhU~M dang /
oM ha na ha na kro d+ha hU~M phaT/
ces brjod pas kun rdzob dang /
chos thams cad gdod nas rang bzhin gyis stong pa nyid du mos la don dam gyi sbyong ba byas pa tsam gyis 'thus so //
!
//gnyis pa las so so'i lag len la lnga /
zhi rgyas dbang drag mchog gam las bzhi kun 'dus so //
dang po sdig sgrib nad gdon bar gcod sogs zhi bar byed pa'i sbyin sreg la gsum /
sbyor ba /
dngos gzhi /
rjes kyi bya ba'o //
dang po la rnam grangs bcu yod pa las /
dang po gang du bya ba'i gnas ni /
dkyil 'khor dang 'brel na de'i shar phyogs /
ma 'brel na dge 'dun gyi gtsug lag khang /
rten gsum khyad par can bzhugs pa sogs bkra shis shing byin chags pa'o //
gnyis pa dus ni /
rgyud las dgun zla 'bring por gsungs pa ni khyim dang bstun pa yin la /
spyir ni ra ba bzhi'i tshes gcig sogs kyi snga dro'am srod kyi cha la'o //
gsum pa phyogs ni /
dkyil 'khor dang 'brel na de'i shar dang ma 'brel na 'byung ba'i shar du slob dpon nyid zhal phyogs dgos pas de dang zhal sprod du 'ong ba'i thab bca' ba sogs bya'o //
bzhi pa me thab ni /
sngar sbyong bas dag par byas pa'i gzhi der brtsig thab brkos thab bris thab gsum gang rung bya dgos pa las deng sang snga ma gnyis lag len byed pa cher med pas bris thab ltar na /
sa dkar po la stegs bu gru bzhi pa dpangs sor bzhi rgyar mtho bzhi shin tu 'jam pa bya /
sa rang bzhin gyis dkar ba med na sa tshon dkar pos byugs te thams cad dkar por bya /
de steng thab kyi ri mo tshon sel dmar nag sogs min zhing mdog mi zlos pa dkar ser lta bus gcad dgos pa ni phyi ma rnams la'ang shes par bya /
stegs bu'i steng tshangs zur gyi thig gdab /
dbus nas khru phyed kyis zlum por bskor ba ni thab khung dngos yin la /
de rgyab mchu dang kha khyer sor bzhi pa re re ste zlum skor gsum gyi dbus su pad+ma 'dab brgyad lte bar rdo rje rtse lnga sor brgyad pa mgo shar du bstan pa /
kha khyer la rdo rje'i phreng ba dang /
grwa bzhir zla phyed rdo rje dang bcas pa bri /
phyi rol khru phyed kyi sar ba byung lnga dang 'o ma tsan+dan dkar po dang spos dkar la sogs pas byug
/ba lu la sogs pa'i me tog dkar po gcal du dgram mo //
lnga pa bud shing ni /
du ba med pa'i me dgos pas 'brog dgon gyi ba lang gi lci ba skam po'am /
bal bu dang glang mas kyang rung ste 'o ma can nam mchod sbyin gyi shing srog chags med pa'i skam po rang byung zlum po nyid thab las cung zad thung ba'am mnyam pa /
dpangs su thab khung gi tshad dang mnyam pa'am khang pa'i dpangs dang bstun pa zlum por brtsigs pa'i nang du 'bar sla ba'i me tshang dang ldan par bya /
thab dang slob dpon gyi bar du me lha'i rjes su 'brang ba'i 'byung po'i bar chad bsrung ba'i ched du me yol rdo leb lta bu'i ngos su gangs ri chu mtsho baM yig dkar po bris pa bslangs te bzhag
/gal te me yol ma 'dzom na 'jig rten pa'i me lha spyan drangs zin ma thag las sngags dang las chus bgegs skrod par bshad /
rnying lugs kha cig tu thab kyi dbus sam shar lho'i zur du mda' dar dkar po btsugs shing me lha spyan 'dren skabs su g.yab pa'ang snang ba me dar g.yab ces pa'i tshig zin can la nges par dgos shing /
smin lugs phyag len du thab kyi zur bzhir mda' bzhi btsugs shing srad bu dkar pos bsnol mar bran pa la brten pa'i ras sam dar dkar gru bzhi bla bre ltar phub pa dang /
las bzhi kar me dar dmar po shar lhor gzug par snang ngo //
dgongs 'dus lugs sogs la thog mar bgegs bskrad drag po'i sreg blugs dgos pas /
drag thab chung ngu rdo leb lta bur zur du brtsigs pa la mer sbar cing yungs thun sogs 'bul nas me thab kyi zur du 'jog pa yin no //
drug pa rdzas la mchod rdzas dang bsreg rdzas gnyis /
dang po la'ang gzhung chen po rnams las phyi chu gsum nyer spyod /
nang 'bru sman rin chen dkar mngar rnams las mthun /
gsang ba las so sor bsngags pa'i rdzas sbyor /
zur du gab pa'i man ngag gi mchod rdzas sogs rgyas par bshad kyang spyi la 'gro ba'i phyag len ltar na /
slob dpon gyi g.yon ngos stegs bu khebs dkar pos g.yogs pa'i steng du 'jig rten pa me lha dang /
'jig rten las 'das pa dkyil 'khor lha'i mchod gtor 'bru dkar po'i phye ma la dkar gsum dang rin chen dkar po'i phye bsres pa'i zlum gtor dkar po che chung gnyis /
de'i g.yas g.yon du sman raka gi snod /
mdun du gzed zhal gnyis sam gsum spos kyis bdug nas bkod pa'i gcig gi nang du mchod yon gyi rdzas thun mong ba dri dang til dkar me tog 'bras yos ku sha rnams blugs /
gcig la shun pa lnga'i phye ma yod na btab /
bya ma bum du khyad par gyi rdzas 'o ma me tog dkar po tsan dkar spos dkar sogs dri dkar po dang sbyar ba'i chus bkang ba nye logs su bzhag
/me tog dkar po /
spos shing dkar po /
dkar gsum gyis mtshon pa'i nyer spyod lnga po phreng tshar du bkod /
'di'ang cha gnyis 'dzoms na stabs bde /
de dag gi snod rnams dngul dung nya phyis sogs kha dog dkar cing dbyibs zlum po kho nar bsham /
bcud thams cad kyang rang byung ma 'dzom na 'o ma sogs kyis dkar por bsgyur /
tshogs phud dam tshogs mchod yod na 'dir bsham /
las bum mam bsang chu'i snod ku sha'i 'thor g.yab dang bcas pa'ang bzhag go
/gnyis pa bsreg rdzas ni /
gzhung che chung dang mthun pa'i grangs mang nyung dang rdzas kyi dngos po cung zad 'dra min mang yang /
gtso bor sdom 'byung las rnam grangs bcu bzhir gsungs pa las /
yam shing bud shing gcig
/'o zho sbrang rtsi zho zan rnams gcig tu byas pa'i rdzas chen bcu bzhi'am /
yungs dkar phri nas bcu gcig po yongs su grags pa ste /
yam shing mar khu til yungs dkar //
zho zan 'bras dang so ba nas //
gro sran dUrba ku sha 'o //
de las mar dkar bzhus pa'i khu ba g.yas ngos su zangs dkar lta bu'i snod du ci bder bzhag
/gzhan rnams kyang slob dpon gyi g.yas phyogs su stegs dkar po la so so'i gzhung gi go rim ltar bsgrig ste /
yam shing zhi ba la /
sor bzhi'am bcu gnyis su bshad pa sogs las bzhi por skyed sdud kyis tshad 'dra min mang yang skabs 'dir yongs grags dang bstun na /
yam shing bdud rtsi 'o ma can dngos u dum+ba ra sogs mi rnyed pas ba lu dang lcang dkar lta bu'i bzang shing dkar po'i rtse mo'i cha las byung ba drang zhing ma grum pa mdzub gang ba'i tshad can /
dkar gsum dang dris byugs shing rtse mo 'o ma dang rtsa ba mar khur nyugs pa /
til dkar po byed pa ni zhi ba'i las spyi'i dbang du mdzad pa ste /
sdig pa sbyong ba la ched du byed skabs til nag pos chog
/zho zan phye 'phur byed pa'ang snang mod dkar gsum gyis sbrus pa'i zan /
'bras ma grug pa /
so ba grwa ma med pa /
sran ma mA Sha'am ma rnyed na bod sran dkar po /
gro nas kyang dkar po shun pa med pa /
dUrba dang 'bru mar gyis byugs pa'i ku sha ma nyams pa dgos so //
'bru sogs bsham pa'i snod mchod rdzas dang mtshungs la /
thams cad kyang 'das ma 'das la tshar nyis rim du bsham /
grangs mang du gsog pa'i rdzas spungs dgos na bshad ma thag pa'i bsreg rdzas rnams dang dug rigs ma yin pa'i me tog sman sna rin chen zas sna shing tog sogs kha dog dkar zhing 'jam la ro mngar ba ji tsam tshogs pa bsres la snod gcig tu bzhag
/gos zung dar ras dkar po /
so rtsi /
rgyan 'bul dgos pa la dung shel gang rung ras skud dkar po la brgyus pa /
ku sha sngo ljang zung du bsdebs pa ma nyams shing ha cang ring ba ma yin pa tshan lnga'am bkram pa'i skabs 'dang nges su bsdog go
/bdun pa dgang blugs ni /
kha dog mtshan ma thab dang 'dra //
ces bshad pas dngul lam tong sogs las byas pa kha dog dkar zhing dbyibs zlum po rdo rje'am 'khor los mtshan pa ste tshad sogs 'dra min mang bas gzhan las shes par bya'o //
brgyad pa me ni /
dge 'dun rung khang sogs gtsug lag khang /
bram ze'i gnas dang 'brel ba nas blangs pa dang gtsub shing las byung ba /
sbor byed dge slong khrims ldan nam khye'u gtsang ma /
me lde dkar po /
rlung g.yab bya rgod kyi gshog pa'am ras dkar la raM dkar po bris pa /
phyogs shar nas sbar bar gsungs kyang las bzhi kar shar lho nas sbor ba'ang snang ngo //
dgu pa slob dpon gyi chas rgyan ni /
khrus byas te lus la dri zhim pos byug
/gos dkar po bgo
/dar dkar ram me tog dkar po'i thod dang gtsug tor bcing /
dung shel sogs kyi phreng bas brgyan /
tsan+dan dkar po dang 'o ma sbyar ba'i lde gus gnas gsum du thig le byas te 'bru gsum gyi rgyas gdab /
gdan yang dkar po bting /
las rdor sogs kyang dkar po'i chas zhugs mtshon byed yod na legs so //
bcu pa 'dug stangs ni /
rdo rje'i 'dug stangs zhes pa rdo rje skyil krung ngam /
byin pa g.yon gyis g.yas pa mnan te pus mo gnyis smad pa pad+ma'i stabs kyis dkyil 'khor ram 'byung ba'i shar la kha phyogs te /
thab khung dang kha sprod du zhi des 'jam pa'i spyod pas 'khod pa'i mdun stegs su rdor dril gyi bar du dgang blugs kha sbyar ba dang /
DA ma ru /
nang mchod /
me tog
/yungs thun sogs kyang bkod do //
bcu gcig pa bsam pa la /
'dun pa'i sems snying rje chen pos sems can thams cad sangs rgyas kyi sa la 'god par 'dod pa gzhir byas nas /
stangs kyi sems sdig sgrib nad gdon bar gcod zhi bar bya'o snyam pa'i 'dun pa dang ma bral bar bya'o //

//gnyis pa sbyin sreg dngos la bzhi /
sngon du bya ba /
'jig rten pa mchod pa /
'jig rten las 'das pa mchod pa /
me lha la gtong rag 'bul zhing gshegs pa'o //
dang po la'ang lnga yod pa'i thog mar bdag bskyed ni /
dkyil 'khor sgrub mchod /
rab gnas /
dbang bskur sogs dang 'brel ba la so so'i skabs thob ltar bya dgos pas bdag bskyed grub zin /
de dag dang ma 'brel ba'i sbyin sreg sger thub byed skabs yi dam gang yin pa'i bdag bskyed bzlas pa'i mthar thug pa'i bar byas nas rnal 'byor bsdus te gtso bo'i nga rgyal gyis /
las bum du pad+ma'i rigs la rta mgrin lta bu so so'i las kyi lha'am /
spyi tsam du bgegs bsal ba la bsngags pa bdud rtsi 'khyil pa bskyed bzlas 'od zhu bya ba'am /
las bum med na g.yon du bkod pa'i bsang chu las sngags kyis bsgrub par bya'o //
gnyis pa rdor dril gzung ba ni /
thal mo A li kA lis yongs su gang ba las lag pa g.yas g.yon du nyi ma dang zla ba bsam la rnam lnga bskor te /
rdo rje ni gtso bo thabs dang /
dril bu ni yum shes rab kyi rang bzhin /
gnyis ka'ang don dam pa'i byang chub kyi sems kyi rang bzhin no //
zhes brtan par mos la sngags so sos rdor dril bzung zhing 'khyud rgya byas la dam tshig gsum dran par bya /
'di nas brtsam cho ga'i bya ba rdzogs kyi bar du /
lus lhar gsal ba /
ngag gtam gyi smra ba gcad pa /
yid ting 'dzin sgom pa /
lag rdor dril gzung ba rnams dang ma bral ba bya dgos so //
gsum pa rdzas brlab pa ni /
bsang chu'i snod las ku sha'i 'thor g.yab kyis chu blangs la /
las sngags bzla zhing rang gi g.yon nas g.yas skor du thab dang bsreg rdzas rang dang dgang blugs thams cad la bsang gtor byas la mchod rdzas rnams sbyangs shing bskyed de byin gyis brlabs /
de nas bsreg rdzas rnams bdud rtsi lngas bran la rdo rje rtse gcig pa'i phyag rgyas bkru zhing sbyong ba dang byin gyis rlabs pa'i dmigs pa byas la rdzas sngags thams cad lan gsum gsum brjod /
bzhi pa me sbar ba ni /
gong smros las mthun gyi me yi ge gsum gyis snod du bzhag la /
las sngags kyis zhun mar gyi me sbar nas 'bar ba na las sngags brjod cing bsang chus g.yas skor du lan gsum bsang gtor byas la /
thab tu gtsang zhing skam pa'i rtswa'i chun po dang bcas pas du ba med par gzhug cing rlung g.yab kyis g.yab /
'bar ba na rigs kyi snying po dang hU~M lan bdun bzlas pa'i blugs gzar gyi mar khus me gso /
lnga pa ku sha bkram pa ni /
sngags dang tshigs gcad brjod pa dang bstun /
ku sha gnyis gnyis rtse mo gshibs pa dag sgrub pa po'i g.yon ngos kyi thab kyi kha khyer la thog ma rtse mo thab kyi shar du bstan /
de nas lho nub byang du bstan pa dgram zhing rgyab ma rnams kyi rtse mo mdun ma rnams kyi rtsa bas non pa bya zhing /
slar thab tu rtse mo shar du bstan pa'i ku sha ba lang gi rna ba lta bu ha cang mi ring bas g.yog go

/gnyis pa me'i bya bas lha mnyes par bya ba'i phyir du 'jig rten pa'i me lha mchod pa la drug gi
/dang po thab dang lha bskyed pa ni /
thab khung dkar po zlum po bris pa lta bu'i mtshan nyid rdzogs pa'i nang du me lha dkar po zhi zhing 'dzum pa 'od zer dang bcas pa bskyed /
gnyis pa ye shes pa bstim pa ni /
rang dang me lha'i thugs ka'i sa bon las 'od zer 'phros pas ri rab kyi shar lho nas bsgoms pa lta bu spyan drangs par bsam la /
lag g.yas mi 'jigs pa'i rgya dang bcas pas mthe bong g.yab cing tshigs gcad dang sngags brjod pas bkug
/thab kyi me mtshams su ku sha'i gdan la bzhugs par bsam la /
las sngags dang bsang chus phyir 'brang gi bgegs bskrad /
sngags rgya bzhis dgug gzhug bcings te dbang du bya /
gsum pa mchod bstod ni /
chu bzhi dang gsum dang gnyis rnams dkyil 'khor gang yin pa de'i lugs dang bstun te /
'bul tshul phyag rgya rnams spyi 'gro ltar bya ba dang /
me tog sogs nyer spyod lnga re re bzhin 'bul la bstod pas bstod /
bzhi pa dam tshig bsgrag pa ni /
lag g.yas mi 'jigs pa dang /
g.yon khu tshur dkur brten pa'i dam rgya bstan la /
sngags lan gsum brjod pas me lha rang gi dam tshig la gnas par bsam /
lnga pa rdzas 'bul ba'i thog mar byon skyems sam sreg blugs 'bul ba ni /
lag g.yon byang chub mchog gi khu tshur las mdzub mo brkyangs pa gan rkyal du byas pas dgang gzar dang /
g.yas pa khu tshur de nyid thur du sbubs pas blugs gzar mar gyis gang ba gyen du bstan pa bzung la /
me lha 'dzum pa dang bcas pas zhal cung zad gdangs pa'i ljags dang gzar bu gnyis kyi kha la raM yig 'od zer gyi phung por 'bar bas bsreg blugs kyi bdud rtsi'i rgyun drangs te gsol bar bsam la /
dgang blugs dang sreg blugs sngags tshar re dang sprad pa'i mar khu blugs gzar bdun gyis dgang gzar bkang /
de nas blugs gzar kha sbubs te dgang gzar dang sprad pa pus mo las phyir mi 'da' bar g.yas su bskor te me lha'i sngags kyis thab tu 'bul cing 'dod gsol bya ba lan gsum bskyar /
'di dang rgyas pa dbang bcas la dgang blugs pus mo las phyir mi 'da' ba dang g.yas skor gyis bya ba mtshungs so //
skabs 'dir 'og nas bshad pa ltar me pra brtags te dge bar mthong na gzengs bstod /
bgegs dang bcas pa nyid na las sngags kyis me la bsang gtor dang srung ba bya zhing /
bgegs thams cad shAn+tiM ku ru swA hA/
zhes sbyar ba'i sreg blugs bdun 'bul /
slar yang las sngags kyis bsang gtor byas nas me lha'i sngags kyis dgang blugs gsum mam bdun sogs ci 'byor pa 'bul lo //
de nas rdzas rnams kyi thog ma yam shing nas brtsam so so'i gzhung dang mthun pa'i go rim ma 'chol bar 'bul te /
de'ang gang du 'bul ba ni /
khu ba'i rdzas rnams ni zhal dang /
yam shing dUrba ku sha bdug spos sogs ni 'od kyi dkyil 'khor dang /
zho zan zhabs bsil til sogs phyag dang /
dri thugs ka
/me tog dbu /
zhabs bsil zhabs /
mar me dang mchod yon rnams mdun du dbul bar bya'o //
'bul tshul ni /
yam shing dUrba ku sha rnams g.yas pa'i mtheb srin gyis mchog sbyin pa ltar 'bul zhing /
mar khu dang 'bru sogs gzung du mi rung ba rnams blugs gzar gyis dbul lo //
'bul sngags so so'i gsham du zhi ba'i spel tshig sbyar te /
dper na yam shing la /
oM bo d+hi br-ik+ShA ya swA hA/
gzi brjid phun sum tshogs pa la bar du gcod pa thams cad shAn+tiM ku ru swA hA/
zhes pas mtshon no //
de la yam shing dang mar ni med du mi rung ba'i rdzas yin la /
gzhan rnams grangs mtshungs par ma nges te las gang gtso bor sgrub pa'i rdzas de lhag par 'bul dgos pa'i phyir /
sdig pa sbyong ba la til gcig pu'i sbyin sreg gsungs pa sogs shes par bya'o //
drug pa las bcol ba ni /
rdzas rnams rdzogs pa na slar yang bsang gtor dang zhabs bsil tsam mam /
nyer spyod lnga tshang ba 'bul cing bstod /
zhi ba'i phrin bcol rgyas par byas la thab tu yungs dkar 'thor /
sngags dang se gol gsum gtogs pas me lha 'bar ba'i rnam par gyur par bsam /
'di la lugs gsum ste /
me lha mer shes pa ni bshad ma thag pa ltar dang /
me lha gzhal yas khang du shes pa ni me lha'i lto ba rab tu yangs par gyur pa'i nang du dkyil 'khor pa bskyed pa dang /
me lha phyag tshang par shes pa ni phrin bcol grub nas me lha thab kyi kha khyer la 'khod de /
sprul pa du ma dang bcas pas dkyil 'khor pa la sreg blugs 'bul ba'i grogs byed par bsam pa ste gzhung so so las dmigs su bshad na de ltar bya'o /

/gsum pa las kyi 'bras bu myur du 'byin cing lhag chad kha skong ba'i phyir bsgrub bya'i lha la sreg blugs 'bul ba la bdun /
dang po mchod mgron bskyed cing bstim pa ni /
stong pa nyid dang snying rje chen po dbyer med pa'i rang mdangs rgyu'i sa bon snang ba sgyu ma lta bur gsal ba las /
thab kyi me'i dbus su 'byung ba rim brtsegs nas brtsam ste /
dam tshig sems dpa' bskyed /
de'ang bla ma dgongs 'dus las zhi ba'i skabs gtso 'khor thams cad dkar zhing 'dzum pa zla ba'i mdangs can du bsgom pas mtshon las mthun gyi mdog can gsungs pa ltar ram /
spyi khyab tu gtso 'khor thams cad mngon rtogs rang gzhung ltar las /
khyad par lha thams cad las zla shel lta bu'i 'od zer dkar po'i phreng ba zhing thams cad du khyab par 'char bas zhi ba'i phrin las mdzad par bsam la /
ye shes sems dpa' spyan drangs shing gnyis su med par bstim pa sogs bya'o //
dkyil 'khor sgrub mchod dang rab gnas sogs dang 'brel ba la ni thab kyi me'i dbus su gzhal yas khang gdan dang bcas pa sgrub thabs bzhin bskyed /
de nas spos dang rol mor bcas pas spyan 'dren gyi cho ga bya zhing /
las kyi rdo rjes dkyil 'khor ram rab gnas kyi lha'i drung du song la /
lha so so'i sngags kyi mthar /
badzra sa ma ya dzaH
btags pa brjod cing tshom bu me tog gis mtshon pa'i sgo nas bkur sti bcas spyan drangs te slob dpon la phul /
des sngags brjod cing /
tshom bu'am me tog las cung zad thab tu rim pa bzhin dor la so so'i gdan la bzhugs par bsgom zhing gsal btab ste mchod sbyin bya /
tshom bu lhag ma stegs bur bkod do //
gnyis pa mchod bstod ni /
chu bzhi'am gnyis sngon du 'gro ba'i phyi nang gi mchod pa bstod pa dang bcas pa so so'i cho ga'i nges pa ji lta ba bzhin bya'o //
'di skabs phyi mchod dngos su 'bul dgos shing dgongs 'dus las phyi mchod rnams me 'bar ba'i nang du mi 'bul bar tho phyir dbul bar gsungs so //
gsum pa bsreg rdzas 'bul ba ni /
thog mar dkyil 'khor gyi lha rnams zhal 'dzum pa dang bcas pas cung zad gdangs pa'i ljags rdo rje dkar po'i rnam pa can dang gzar bu gnyis kyi kha la /
hU~M yig 'od zer gyi phung por 'bar bas bsreg blugs kyi bdud rtsi'i rgyun drangs te gsol bas mnyes par bsam la /
snying po lan bdun dang mar khu blugs gzar bdun gyis dgang gzar bkang /
rtsa sngags la spel tshig sbyar ba lan gcig gis thab tu 'bul ba bcas tshar gsum gyis dgang blugs 'bul /
mthar gsol ba btab pas phrin las mdzad par zhal gyis 'ches par bsam mo //
de nas yam shing la sogs pa'i rdzas gzhan rnams ni /
rgyas par lha sngags rdzas sngags spel tshig bcas sbrel bas 'bul ba la grangs gzung /
'bring du lha sngags rdzas sngags gnyis kyis 'bul cing spel tshig bdun tshan re'am thog mtha' gnyis su tshar re sbyar /
bsdu na thog mar lha sngags tshar gcig brjod /
rdzas sngags kho na la grangs gzung /
mthar spel tshig tshar gcig sbyar te gtso bo la nyer gcig nas brgya rtsa la sogs pa'i bar dang /
'khor rnams la ni bdun nam gsum la sogs pa ci 'byor pa rang sngags spel tshig can gyis dbul lo //
de'ang bsnyen sgrub las gsum so so'i skabs de dang de'i kha skong gi sbyin sreg byed na so so'i bzla bya'i lha sngags de dang sbrel dgos shing /
bsnyen pa kho na'i kha skong byed na bzlas pa ji tsam song ba'i bcu cha gcig gi sreg blugs 'bul dgos pas /
dper na bsnyen bzlas bye ba la sbyin sreg 'bum ther gcig
/bsnyen bzlas 'bum phrag la sbyin sreg khri gcig bya bas mtshon no //
'di skabs lhag chad kha skong gtso che bas rdzas sngags gnyis ka til kho na la grangs gzung ba dang /
yang bsreg rdzas thams cad bsres nas spom rdzas su byas pa dang mar khu yam shing gtso bor 'bul cing lha sngags mthar 'bru gsum sbyar ba la grangs gzung ba sogs phyag len mi mtshungs pa 'ga' zhig snang ngo //
bzhi pa rdzas rnams rdzogs nas las 'chol ba'i tshe /
lha rnams kyi thugs ka nas spros pa'i sangs rgyas rnams kyis zla ba chu shel gyi bum pa bdud rtsi dkar pos gang ba 'dzin pas /
zla ba dkar po la gnas pa'i bsgrub bya'i steng phyogs nas khrus byas pas sdig sgrib dang nad gdon la sogs pa thams cad dag cing zhi bar bsam pa dang /
'ga' zhig tu skabs 'dir thugs rgyud bskul ba'i bzlas pa bya bar bshad pa'ang yod pas /
de'i tshe lha rnams las 'od zer dkar po zla zer bdud rtsi'i rang bzhin dpag tu med pa 'phros pas bdag gzhan bsrung bya kun gyi nad gdon sdig sgrib rkyen ngan bar gcod thams cad mun pa la nyi zer phog pa ltar sangs kyis dag par bsgom mo //
lnga pa gtang rag ni /
slar yang dgang blugs sngar bzhin phul nas las sngags kyis mchod yon phul /
bsang gtor dang zhabs bsil byas la /
gos gsar pa /
rin po che'i rgyan /
rdo thal med pa'i so rtsi rnams so so'i sngags kyis 'bul /
nyer spyod rol mor bcas pas mchod cing bstod nas phyag byas te mchod yon 'bul lo //
drug pa bzod gsol ni /
me tog dang bcas pa'i thal mo snying khar sbyar bas cho ga'i nyes pa zhi ba'i phyir tshigs gcad lhug gang rung gis bzod par gsol nas nad gdon zhi ba sogs mngon par 'dod pa'i don la gsol ba gdab /
yi ge brgya pa mang du brjod pas kha bskang ngo //
bdun pa gshegs su gsol ba ni /
tshigs gcad dang /
oM AHhU~M gi bar du rang sngags bcug pa'i mthar badzra muH
zhes brjod pas dkyil 'khor pa'i lha tshogs rang bzhin gyi gnas su gshegs par mos /
sgrub dkyil dang 'brel na sngar gyi tshom bu la bstims te de nyid slar dkyil 'khor gyi mdun duspyan drangs te sngags la /
badzra sa ma ya satwaM/
btags pas bstim /
dam tshig pa bsdu ba'i sngags rgyas dbugs rngubs pa dang lhan cig bdag la bsdu'o /

/bzhi pa las grub pa'i gtang rag tu 'jig rten pa'i me lha mchod pa la lnga /
dang po lhar gsal gdab pa ni /
las sngags brjod cing bsang chus thab la bsang gtor bya /
oM dz+wa la dz+wa la hU~M/
zhes pas blugs gzar gyi mar khus me gsos te 'bar ba na de nyid slar yang me lha cha byad yongs su rdzogs pa 'khor dang bcas par gsal bar bsgom /
sngar phyag tshang bar byas na slar thab kyi dbus su 'khod par mos /
gnyis pa mchod bstod ni /
bsreg blugs dang dgang blugs grangs bcas sngar ltar 'bul /
me tog sogs kyis mchod de bsang gtor dang zhabs bsil bya /
gos zung dang rgyan phreng so rtsi 'bul /
bsreg rdzas lhag ma rnams sngar bzhin bsregs nas /
dril bu dkrol zhing bstod pas bstod /
gsum pa gtor 'bul ni /
gtor ma dgang gzar du bzhag
/bsang chus bran te bdud rtsir brlabs la a kA ros thab tu 'bul ba dang chabs cig phrin bcol spyi ltar bya /
bzhi pa bzod gsol ni /
cho ga'i nongs pa rnams bzod par gsol te 'dod pa'i don zhu /
yig brgya lan gsum brjod la lhag chad kha bskang /
lnga pa gshegs su gsol ba ni /
sngar spyan 'dren pa'i phyag rgya rna ba'i drung nas phyir bskyed la tshigs gcad dang /
oM muHzhes pas ye shes pa rang gnas su gshegs /
dam tshig pa 'bar ba'i rnam par gyur par bsam mo //

//gsum pa rjes kyi bya ba la gsum /
dang po skabs 'ga' zhig la med du mi rung ba tsA ru'i bza' ba sgrub na /
sbyin sreg rdzogs pa'i mthar me de nyid du 'o thug bsgrub ste /
'o ma dang 'bras ma grug pa /
mar sbrang rtsi ka ra rnams rang gi 'dod lha'i sa bon las byung bar bsam la nag po ma yin pa'i snod gtsang ma dris byug cing me tog dkar po'i phreng ba bcings pa'i nang du dgang blugs kyi gzar bus blugs la /
many+dzi la sogs kyi steng du bkod nas sbyin sreg gi thab tu bzhag
/rang lha'i rnal 'byor gyis rdzas lnga po bdud rtsi'i rang bzhin du bltas la /
oM dI bya an+naM sa mA d+hi d+h+yA na pr-i NA ne swA hA/
zhes dang yig brgya bzla zhing bskol la /
thog mar dkyil 'khor pa la 'bul /
de nas 'jig rten skyong ba rnams dang bdag dang slob ma sbyin por bcas pas longs spyad cing slong ba'i sems can gzhan dag la yang sbyin pas shin tu bkra shis pa'i rten 'brel du 'gyur ro //
gnyis pa bsngo smon dge rtsa byang chub chen por bsngo zhing theg pa chen po'i smon lam spyi dang /
bye brag gnas skabs mthar thug gi gegs dang bar gcod zhi ba'i smon lam rgyas par gdab la me tog 'thor cing bkra shis brjod pas dge legs su bya'o //
skabs 'dir phur pa'i rigs sogs la las mi ldog pa'i phyir bro brdung yang 'byung /
gsum pa las kyi rjes bsdu ba ni /
de ltar sbyin sreg byas pa'i me de nyid long yod na dkrug pa dang /
'gom pa dang /
bdal bar mi bya bar rang zhir 'jog
/long med na 'o ma dang dri dkar po'i chus bcil la thal ba rnams bum par blugs nas rgya mtshor 'bab pa'i chu bor dor zhing las kyi rjes mi mngon par bsdu'o //
de ltar zhi ba'i sreg blugs rgyas par bshad pa 'dis /
rgyas pa dang /
dbang /
mchog gi sbyin sreg rnams 'gres su shes par bya zhing so so'i khyad par rim par smros par 'gyur ba dang /
drag po la 'di las go ldog pa'i tshul gyis so //
!
//gnyis pa tshe bsod dpal 'byor yon tan ye shes rgyas par byed pa'i sbyin sreg la gsum /
sbyor dngos rjes so //
dang po la /
gnas dkyil 'khor gyi byang phyogs sam /
chos rje dang sde dpon gyi gnas sogs tshe bsod dbang thang dar rgyas su gyur par /
dus ra ba bzhi'i bco lnga dang dros chen nas nyin phyed tshun chad /
phyogs dkyil 'khor ram 'byung ba'i byang du slob dpon zhal phyogs par bya /
me thab ser po la stegs bu gru bzhi rgyar khru do dpangs sor bcu gnyis pa'i steng du /
gzhi dang mi zlos pa'i tshon ser pos thab khung khru phyed dam mtho do /
mchu dang kha khyer sor bzhi pa re re ste gsum ka'ang gru bzhir bcad pa'i thab dbus su 'khor lo rtsibs brgyad lte bar rin po che ser po sor drug pas mtshan pa /
kha khyer la nor bu'i phreng ba dang zur bzhir rin po che 'bar bas mtshan pa bdud rtsi lnga dang dri ser po'i chab kyis phyi rol byugs la me tog ser po gcal du dgram /
bud shing tsan+dan dkar po dang stag pa kham bu shug pa sogs tsher ma med cing 'bras bu can zur bzhi khru gang pa gru bzhir brtsig
/me yol sogs kyi bkod pa zhi ba ltar la /
mda' dar ram me g.yab ser po /
mchod rdzas phyi nang gsang gsum khyad par bcas dgongs 'dus sogs la dgos shing /
spyi 'gror stegs khebs ser po'i steng du 'das ma 'das kyi mchod gtor gnyis 'bru phye la mngar gsum rin po che ser po'i phye bsres pa'i gru bzhi brjid pa ser po /
mchod yon khyad par gyi rdzas zho me tog dang dri ser po sbyar /
mchod rdzas kyi kha dog thams cad rang bzhin nam bcos pas ser por byas pa dang /
snod rnams gser sogs ser pos gru bzhir bcos pa'i nang du bsham /
bsreg rdzas rtsi mar gyi khu ba /
yam shing bud shing dang rgyu 'dra ba la shing gi dbus kyi cha las byung ba khru gang ba /
bdud rtsi lnga dang chang gis byugs shing rtse mo zho dang rtsa ba mar khu dang sbrang rtsi la nyugs pa /
'byor na lo ma 'bras bu dang bcas pa dgos la /
gzhan rnams zhi ba dang 'dra ba las /
mngar gsum sbyar ba'i zho zan /
dUrba sogs rgyas pa'i rdzas rnams gong du dgod /
rdzas spungs su'ang ro mngar bska kha dog ser po'i rigs gtsor bskyed /
gos zung ser po /
rgyan 'bul skud pa ser po la brgyus pa'i gser thig gam spos shel sogs bsdog
/dgang blugs zangs gser lta bu la bcos pa'i ser po gru bzhi rin po ches mtshan pa /
me rgyal po'i pho brang tshong dpon sogs bsod nams snyan grags can phyug po'i khyim las blangs pa dang nor bu las byung ba /
sbor byed rgyal rigs dang khye'u pho mo gzhon mdzes /
me lde ser po /
rlung g.yab ngang pa'i gshog pa'am ras ser la raM ser po bris pa /
phyogs byang ngam shar lho /
slob dpon gyi chas rgyan ni /
khrus dang dris byugs la gos ser po gyon /
dar ser dang nor bu'i thod dang gtsug tor bcing /
gser spug sbur len sogs phreng ba ser pos brgyan /
chang dang a mr-ita sbyar ba'i lde gus gnas gsum rgyas gdab /
gdan ser po la bzang po'i stabs sam rol pa'i 'dug stangs kyis kha byang du phyogs shing brjid la lhun bag chags pas /
legs tshogs rgyas shing spel ba dang dga' spro'i bsam pas 'khod do //
dngos gzhi la /
ku sha ni thab kyi kha khyer la rtse mo thog mar byang du bstan pa nas brtsams pas dgod cing slar steng du byang bstan gyis g.yog go
/thab dang lha bskyed kyi tshe /
thab khung ser po gru bzhi'i nang me lha ser po brjid cing sgeg pa bskyed /
dgang blugs gzung tshul ni /
lag pa gnyis khu tshur byas la mtheb mdzub gnyis rtse sprad pa'i rin po che'i khu tshur dang /
spel tshig ni che ge'i tshe dang bsod nams dpal 'byor snyan grags yon tan ye shes thams cad puSh+TiM ku ru oM/
zhes pa lta bu /
bsreg rdzas ni khyad par gyi rdzas rnams sngon du rim par 'bul zhing /
yam shing sngags mthar /
che ge'i gzi brjid phun sum tshogs pa thams cad puSh+TiM ku ru oM/
zhes sbyor bas 'gre /
'das pa'i me lha'i skabs /
dkyil 'khor pa dang bcas pa'i lha thams cad sgeg cing lhun brjid chags pa las gser btso ma lta bu'i 'od zer zhing thams cad du khyab par 'char bas rgyas pa'i phrin las mdzad par bsam mo //
mchod sreg gi rdzas 'bul ba spel tshig dang bcas pa 'jig rten pa'i skabs bzhin no //
'dir yang tshe spel ba gtso bor byed na dUrba la 'bum phrag la sogs pa'i grangs gzung bas mtshon te skabs dang sbyar /
las 'chol ba'i tshe /
sangs rgyas rnams kyis gser gyi bum pa bdud rtsi dang rin po ches gang ba 'dzin pas /
zla ba ser po la gnas pa'i bsgrub bya'i steng phyogs nas bdud rtsi dang rin po che'i char phab pas de'i lus dang khyim gang ste tshe dang bsod nams nor dang longs spyod thams cad rgyas par bsam pa dang /
bzlas pa byed na /
de'i tshe lha rnams las 'od zer ser po gser btso ma lta bu bdud rtsi'i rang bzhin gyis phyi nang thams cad du khyab pas bdag dang bsrung bya'i tshe bsod dbang thang spang rtogs yon tan thams cad dar zhing rgyas par bsgom /
rjes tsA ru'i bza' ba ni rab gnas skabs lta bu la nges par gal che bas ma bsgrub thabs med cing gzhan la skabs dang bstun pas chog
/sbyin sreg gi me'i bya ba zhi ba dang mtshungs shing thal sol zas gos sman dang rin chen gyi rdzas sna ci 'byor dang bcas te mdzod du bzhag pa'am ri bo 'phan bzang mthon po'i rtser bskyal lo //
!
//gsum pa khams gsum dang bsgrub bya dbang du byed pa'i sbyin sreg la'ang gsum /
sbyor dngos rjes so //
sbyor ba la /
gnas ni dkyil 'khor gyi nub phyogs sam tshong khang sogs khrom chen po 'du ba'i sa dang smad 'tshong ma sdod pa'i gnas /
dus 'bring po bzhi'am nyi shu'am nyer gnyis la phyed yol nas dgong mo'i bar /
phyogs dkyil 'khor ram 'byung ba'i nub tu slob dpon zhal phyogs par bya /
me thab dmar po la stegs bu zla gam rgya dpangs zhi ba ltar la /
thab mu ran kha khyer bcas pa'ang zla gam sum rim tshad de mtshungs /
thab dbus su pad+ma dmar po 'dab brgyad pa'i lte bar sor drug pa'i lcags kyu dmar pos mtshan pa /
kha khyer la pad+ma'i phreng ba dang zur bzhir lcags kyus mtshan pa /
phyi rol phyed du tsan+dan dmar po sin+d+hu ra rgya mtshal sbrang rtsi bu ram chang dang sbyar bas byugs la me tog dmar po dgram /
bud shing tsan+dan nam shug pa dmar po mdzo mo shing skyur po'i shing me tog 'bras bu dmar zhing tsher ma lcags kyu lta bu yod pa phyed gshag zla gam gyi dbyibs can zla gam du brtsig
/me yol dang g.yas g.yon bkod tshul sogs zhi ba ltar la me dar ram me gur dmar po /
mchod rdzas khyad par ba so so'i gzhung gsal ltar la spyi 'gror stegs khebs dmar po'i steng du 'das ma 'das kyi mchod gtor gnyis 'bru phye la chang dang bu ram rin chen dmar po'i phye bsres pa'i zla gam dmar po /
mchod yon khyad par gyi rdzas skyur po'i rigs dang me tog dri dmar po sbyar /
mchod rdzas thams cad rang bzhin nam bcos pas dmar por byas pa /
snod rnams zangs sogs dmar pos zla gam du bcos pa la bsham /
bsreg rdzas star ga sogs shing 'bras las byung ba'am til mar khu ba /
yam shing bud shing dang rgyu 'dra ba la yal ga'i cha las byung ba chang dang mtshal zhun gyis byugs shing rtse mo bu ram dang rtsa ba zhun mar dang sin+d+hu ra la nyugs pa /
gzhan snga ma rnams dang 'dra ba las khyad par rdzas chang dang glum mtshal dang sin+d+hu ra /
ut+pal dang glang sna sogs me tog dmar po'i rigs /
pad+ma rak+ta'am zla mtshan /
bud med grags pa can gyi lag nas byung ba'i bza' btung lan tshwa /
skyur po'i rigs rnams gtsor bskyed /
gos zung dar dmar /
rgyan 'bul skud pa dmar po la bye ru pad+ma rA ga lta bu brgyus pa /
dgang blugs zangs las byas pa'i zla gam dmar po pad+mas mtshan pa /
me rje'u rigs sam rol mo mkhan smad 'tshong ma tshong 'dus chen pos bus pa /
sbor byed rje'u rigs dang bud med 'phyon ma /
me lde dmar po /
rlung g.yab rma bya'i sgro mdongs sam dar dmar la raM dmar po bris pa /
phyogs nub bam shar lho /
slob dpon gyi chas rgyan yang /
khrus dang dris byugs la gos dmar po gyon /
dar dmar dang pad+ma'i cod pan bcing /
bye ru sogs phreng ba dmar pos brgyan /
bu ram dang sin+d+hu ra'i thig les gnas gsum rgyas gdab /
gdan dmar po la pad+ma'i 'dug stangs sam skyil krung gis kha nub tu phyogs te dga' zhing 'dzum pa'i nyams dang /
rjes su chags pa'i sems kyis 'gro ba rnams dbang du bya ba'i 'dun pas 'khod do //
dngos gzhi la /
ku sha ni thab kyi kha khyer la rtse mo thog mar nub tu bstan pa nas brtsams pas dgod cing slar steng du nub bstan gyis g.yogs /
thab khung dmar po zla gam gyi nang me lha dmar po chags shing 'dzum pa can bskyed /
dgang blugs lag gnyis khu tshur mtheb mdzub bam srin mtheb sprad pa pad+ma'i phyag rgya dang /
spel tshig ni /
'jig rten dang 'jig rten las 'das pa'i legs tshogs rnams dang /
khyad par khams gsum gyi mi nor zas gsum thams cad bdag gam che ge mo'i dbang du gyur cig pa shang ku ru hoH
zhes pa lta bu /
bsreg rdzas gzhan la'ang rgyas pas rigs 'grer sbyar /
'das pa'i me lha mchod pa'i skabs dkyil 'khor pa dang bcas pa'i lha thams cad dgyes shing chags pa'i nyams can las pad+ma rA ga lta bu'i 'od zer gyis khams gsum brtan g.yo kun la khyab pas dbang du byed pa'i phrin las mdzad par bsam /
gzhan snga ma dang 'dra /
khyad par gyi rdzas la grangs gzung na /
lha sngags kyi mthar spel tshig dgang blugs ltar sbyar bas 'bul /
las bcol dang bzlas pa'i skabs su /
lha rnams las 'od zer dmar po lcags kyu'i dbyibs can thun mtshams sam 'char kha'i zer thag lta bu 'khor 'das thams cad la khyab pas mchog thun mong gi dngos grub thams cad dbang du gyur par bsgom /
bsgrub bya dmigs bsal yod na de nyid shin tu chags shing gus pas brtan pa dang bral te rang dbang med par dbang du 'dus par bsgom /
rjes sbyin sreg grub pa'i me snga ma gnyis dang mtshungs la /
thal sol rnams me tog dmar po sin+d+hu ra dang sbyar la ri mthon po'i rtse nas rol mo dang bcas rlung la phyar te gtang ngo //
!
//bzhi pa dgra bgegs tshar gcod par byed pa drag po'i sbyin sreg la spyi dang khyad par gnyis su yod pa las /
spyi ltar na gong gi las 'jam po gsum kha bsgyur ba ste /
sbyor dngos rjes gsum gyi sbyor ba la /
gnas dkyil 'khor gyi lho phyogs sam dur khrod g.yul 'gyed phung shul la sogs pa /
dus tha chung bzhi'i nyer dgu'i mun rub dang srod 'khor /
phyogs lhor slob dpon zhal phyogs pa'i chas bsgrig
/me thab sa nag po la stegs bu gru gsum rgya dpangs ji ltar 'os pa la /
thab mu ran kha khyer sum rim gyi thab dbus mtshon cha 'khor lo rtsibs brgyad pa'i lte bar rdo rje rgya gram mthing nag gis mtshan pa kha khyer dang zur bzhir ral gri la sogs pa'i mtshon cha /
dug khrag sna tshogs pa'i byug pa dang me tog nag po dug rigs las byung ba dgram /
bud shing tsher nag skyer pa star bu sogs tsher ma can dang dug shing dri mi zhim pa zur gsum du gshags pas gru gsum du brtsig
/me yol gong mtshungs la me dar dang me gur nag po dbub /
mchod rdzas rnams slob dpon gyi g.yas ngos su bsham ste stegs khebs nag po'i steng 'das ma 'das kyi gtor ma gnyis 'bru nag gi phye la dug khrag lcags phye bsres pa'i zur gsum dmar nag
/khrag gi mchod yon /
dug chu'i zhabs bsil /
dug dang dbang lnga'i me tog
/tshil chen gyi spos /
zhun chen gyi mar me /
mkhris pa'i dri chab /
sha chen zhal zas sogs dang /
g.yon ngos su bsreg rdzas snum nag dang zhun chen bsres pa /
yam shing rgyu bud shing ltar la tshad sor bcu gnyis pa'am bzhi pa rtse mo rnon por khrag dang lan tshwa /
rtsa ba ro thal dang zhun nam tshil chen du nyugs shing dug chus kun la byugs pa /
til dang sran ma sogs nag po /
zas mchog snum nag zhun chen khrag gis sbrus pa /
dUrba ku sha rnams dum bur gtubs pa /
mchod bsreg thams cad kyang mdog nag la snod thod tshal lam lcags snod zur gsum du bsham /
dug khrag gis bran /
ling+ga yod na dum bur gtubs pa dang sha khrag tshil rus gtsor byas pa'i rdzas spungs sbyar /
gos zung dar nag
/rgyan 'bul thod rus tshal bu /
dgang blugs zur gsum ral gri'am rdo rje rwa gdengs pas mtshan pa lcags las byas pa /
me gdol pa dang shan pa'i khyim las byung ba /
sbor byed gdol pa'i rigs dang dme po'am shan pa /
me lde nag po /
rlung g.yab bya rog gshog pa'am ras nag la raM bris pa /
phyogs lho'am shar lho nas sbar /
slob dpon dug khrag gis byugs la zhwa gos nag po thod phreng ngam rak+sha'i phreng bas brgyan cing dug khrag ro sol sbyar ba'i lde gus gnas gsum rgyas gdab /
gdan zhing lpags sam gru gsum nag po la sa ga'i stabs sam rkang pa g.yon gyis g.yas mnan pa'i spus bslang gis /
kha lhor phyogs te khro gnyer sdang mig dang bcas pas khro gtum rngams pa'i sems kyis dgra bgegs sgrol bar bsam la 'khod do //
dngos gzhi la /
ku sha ni thab kyi kha khyer la rtse mo thog mar lho ru bstan pa nas brtsams pas dgod cing slar steng du lhor bstan gyis g.yogs /
thab khung nag po gru gsum gyi nang me lha nag po shin tu khro zhing gtum par bskyed /
lag pa gnyis khu tshur la mthe bong dang mdzub chung rtse sprad pa'i g.yas pas dgang gzar dang g.yon pas blug gzar bzung la pus mo las nang du mi 'da' bar g.yon skor du byas te 'bul ba thams cad la 'gre
/spel tshig ni /
bstan dang 'gro ba rnams la bsam sbyor ngan pas 'tshe zhing bar du gcod pa'i dgra bgegs dam sri 'byung po sdong zla rgyab rten dang bcas pa mA ra ya phaT/
lta bu sbyar /
bsreg rdzas gzhan la /
dgra bgegs kyi gzi brjid phun sum tshogs pa thams cad mA ra ya phaT/
sogs sbyor /
'das pa'i me lha mchod pa'i skabs /
dkyil 'khor pa'i lha thams cad khros 'khrugs rngams shing dus mtha'i me ltar 'bar ba las tsha zhing rtsub pa'i 'od zer ljang nag 'phros pas tshar gcod drag po'i phrin las mdzad par bsam /
las bcol ba'i tshe /
lha rnams las khro chung me phung mtshon cha'i char thog ser lta bu drag tu babs pas yid la brnags pa'i dgra bgegs gdug pa can thams cad ming yang med par skad cig gis brlags nas tshar bcad par bsam /
me thun brdeg 'os pa la'ang skabs 'dir bya zhing dmigs pa bshad ma thag pa ltar dang /
gdon drag po sogs la ling+ga bar snang la brgyangs te 'phrul mes bsreg pa'ang skabs 'dir byas pa'i rjes su dkyil 'khor pa'i /
rjes rim la 'jug
/me sbyin sreg grub ma thag par khrag chus bsad pa'i thal ba mchod rten gyi 'og gam lam rgya gram du mnan la bro yi rgyas gdab bo /
khyad par gshed skor sogs nas bshad pa'i drag po'i sbyin sreg gdab kha dang 'brel par mngon spyod gnad kyi rdzas bdun 'bul ba'i sreg blugs khyad par ba ni /
spyi'i bya ba phal cher bshad ma thag pa ltar la /
bsreg rdzas mar khu yam shing gnyis dang rdzas bdun kho na la bya ba ste gsal byed kyi lag len smin gling gshin rje dregs 'joms dang chos gling yab sras kyi gur drag dang phur pa'i yig cha sogs las shes par bya ba gal che'o //
!
//lnga pa las bzhi kun 'dus sam lhun grub mchog gi sbyin sreg ni /
phyogs bzhir las bzhi /
dbus su kun 'dus kyi me thab bcas te mchod bsreg rdzas rnams so sor bsham /
slob dpon gyis kun 'dus 'don cha'i khongs gcig gis dmigs pa so sor bya /
las slob lngas rdzas rnams so sor 'bul ba'i lugs shig yod par snang ba gter ma'i phyogs las bshad khungs kyang gsal bar 'dug mod /
phyag len ting 'dzin cung zad dka' bas deng sang byed pa nyung la /
gal te spro na 'dir bstan lnga po dkyus gcig tu lag tu blangs pas chog la /
thab dang rdzas sogs gcig tu sdud pa'i lugs 'di stabs bde bar snang bas de ltar na /
sbyor dngos rjes gsum gyi dang po la /
gnas dkyil 'khor gyi mdun nam /
bya ba gang yang lam du song zhing phun sum tshogs pa'i sa phyogs /
dus nya stong brgyad gsum gyi nyin mtshan ji ltar rigs pa /
phyogs dkyil 'khor gyi mdun nam 'byung ba dgra gshed med cing nyams dga' ba la slob dpon zhal phyogs /
me thab sna tshogs mdog can gyi sa la stegs bu gru bzhi'am zur bzhi logs brgyad rgya dpangs ji ltar 'os pa'i dbus su /
lha gang yin pa'i dkyil 'khor ram gdan gyi mtshon byed pad+ma sogs bris pa'i lte bar rigs lnga'i phyag mtshan nam sa bon tsam bris pa'i phyi rol du rim bzhin /
zla gam dmar po /
zlum po dkar po /
gru bzhi ser po /
gru gsum nag po rnams kyi rgyab tu rdor rwa me ris bskor /
bud shing yang rgyu so so la thab dang mthun par phyi nang rim par dbyibs so sor brtsigs pa'am thams cad bsres la zur bzhi logs brgyad du brtsig
/me dar dang me gur khra bo /
mchod rdzas bsreg rdzas thams cad las bzhi ka mthun par so sor bshams nas 'bul ba'am /
las 'jam po gsum phyogs su bsre /
drag po la zur du bsham /
gtor ma las bzhi snod gcig tu sbam /
gzhan yang dar gos 'bru sna rin chen zas sna sogs gang 'dzom gsag
/kha dog kyang sna tshogs par bsgyur /
dgang blugs las bzhi lhun grub kyi dbyibs can /
me sogs kyang bzhi ka tshang ba'am zhi ba lta bu spyi 'gro gtsor gzung /
slob dpon rgyan gos me thod rnams khra bo /
phreng ba rin po che sna tshogs pa /
thig le'i rgyas gdab gdan bcas de mtshungs bya /
'dug stangs ci bde'i ngang bsam pa skabs bstun bsgyur /
dngos gzhi la /
ku sha zhi ba ltar bkram pas 'thus shing thab steng du rtse mo phyogs bzhi kar bstan pas g.yogs /
thab khung phrin las bzhi dang mthun pa'i sna tshogs dbyibs can me lce 'od lnga 'bar ba'i nang me lha'ang nyams dang kha dog sna tshogs su 'char ba'i gzi brjid can du bskyed /
dgang blugs gung mtheb sprad pas pus mo'i nang nas g.yas skor dang phyi nas g.yon skor tshul byas la 'bul /
spel tshig las bzhi gong smros rnams lhan cig brjod pa'am /
bsdu na /
'gal rkyen bar chad shAn+tiM ku ru swA hA/
mthun rkyen legs tshogs puSh+TiM ku ru oM/
rlung sems snang ba wa shang ku ru hoH
dgra bgegs gnod byed mA ra ya phaT/
lta bu sbyar /
yam shing sogs so so'i rdzas sngags kho na la spel tshig 'di ltar sbyar la 'bul /
'das pa'i me lha mchod pa'i skabs /
lha thams cad nyams dang kha dog sna tshogs pa 'ja' tshon lta bu'i 'od zer dang reg bya ci'ang 'char bas phrin las bzhi po dus gcig la sgrub par mos /
las bcol la'ang de kas 'gre
/rjes sreg blugs grub pa'i me cha bzhi'i tshod du byas pa'i cha gsum zhi rgyas dbang gsum so so'i lugs dang bstun /
cha gcig dug khrag gi chus bsad la mnan pa bcas drag po ltar bya dgos so //
'di'i 'don cha'ang chos gling zab lam dang /
gnam chos sogs kyi gsung las sger thub dmigs bsal 'byung ba nyid shes pa gal che'o //
!
//gsum pa de dag kun la thun mong du gces pa'i man ngag gter kha rnams las mang du 'byung yang thams cad sdud par mi nus la /
nye bar mkho ba sreg byed me'i tsakra ni /
zhi ba la dar ram shog bu dkar po la 'khor lo mu khyud rim pa bzhi bskor ba'i lte bar hU~M/
de mthar sarba pA paM A ba ra Na shAn+tiM ku ru ye swA hA/
de rgyab mu khyud la /
bdag sgrub pa po'i nad gdon sdig sgrib sngags kyi lhag chad dang mi mthun pa'i phyogs ngan pa thams cad zhi bar gyur cig
/de rgyab rtsibs bzhir bcad pa la mdun nas brtsam ste /
badzra 
sa 
twa 
d+h+r-ika?
/rtsibs mchan bzhir /
ha 
ri 
ni 
sa /
de rgyab mu khyud la rten snying dang /
oM badzra DA ki nI sarba sid+d+hi hU~M/
bdag sgrub pa po'i sogs spel tshig gong gsal ltar thams cad yig mgo phyir bstan g.yas skor du bri /
zhi ba'i bsreg rdzas til yungs gro nas sran ma rnams lte bar bzhag la bltabs shing dar dkar pos dril /
rdo leb kha sbyar lta bu'i bar du bcug la me thab kyi 'og tu gzhug pas zhi ba'i las thams cad brtsam pa tsam gyis 'grub bo //
des 'gres te rgyas pa la /
dar shog ser po la mu khyud bskor ba'i lte bar trAM mthar /
A yuHpuN+ye puSh+TiM ku ru ye oM/
mu khyud la /
bdag sgrub pa po'i tshe bsod dpal 'byor snyan grags sngags kyi ye shes thams cad rgyas par gyur cig
/rtsibs bzhi la /
swA 
rata 
na 
d+h+rika?
/rtsibs mchan sngar ltar /
mu khyud phyi mar ye d+har dang /
oM rat+na DA ki nI sarba sid+d+hi hU~M/
bdag sgrub pa po'i sogs spel tshig sngar ltar bri /
rgyas pa'i bsreg rdzas dUrba 'bras zas mchog sogs bzhag la dar ser pos dril ba thab 'og tu bcug pas rgyas pa'i las gang 'dod 'grub bo //
dbang la dar shog dmar po la mu khyud bskor ba'i lte bar hrIHmthar /
sarba tri lo ka kA ma ba shang ku ru ye hoH
mu khyud la /
'jig rten dang 'jig rten las 'das pa'i 'dod rgu sngags kyi yon tan thams cad bdag sgrub pa po'i dbang du 'dus par gyur cig
/rtsibs bzhi la /
AMH
a 
ro 
lika?
/rtsibs mchan sngar bzhin /
mu khyud rgyab mar ye d+har dang /
oM pad+ma DA ki nI sarba sid+d+hi hU~M/
'jig rten dang 'jig rten las 'das pa'i 'dod rgu sngags kyi yon tan thams cad bdag sgrub pa po'i dbang du 'dus par gyur cig
/dbang gi khyad par rdzas me tog dmar po /
pad+ma rak+ta'am zla mtshan /
sin+d+hu ra /
lan tshwa sogs dang lhan cig dar dmar pos dril ba thab 'og tu bzhag pas dbang gi las thogs med du 'grub bo //
drag po la /
dar shog mthing nag la mu khyud gong ltar bskor ba'i lte bar AHmthar sarba sha trUM big+h+nAn bi nA ya ka mA ra ya phaT/
mu khyud la /
bdag sgrub pa po la gnod cing 'tshe bar byed pa'i dgra bgegs dam sri 'byung po log par 'dren pa thams cad thal ba rdul phran bzhin du brlag par gyur cig
/rtsibs bzhi la /
hA 
pra 
dz+nyA 
d+h+rika?
/rtsibs mchan 'dra /
mu khyud mtha' mar ye d+har dang /
oM karma DA kI nI sarba sid+d+hi hU~M/
bdag sgrub pa po la sogs spel tshig sbyar /
thun rdzas dug khrag sogs drag po'i khyad par gyi rdzas rnams btums la dar nag pos dril te thab 'og tu sbas pas drag po'i phrin las rtsol med du 'grub par bshad do //
'di la'ang bla ma dgongs 'dus gtsor gyur las rgyas bsdus dang zur 'dra min 'ga' zhig 'byung yang gter kha kha shas zhal mthun cing phyag len bde ba 'di ka nyid do //
nag rtsis las spar kha dwa lir hom mi sbar ba dang /
sme ba lnga ser gnas pa'i phyogs su gdong bstan mi rung bar bshad pa sogs lugs de gtsor byed pa rnams kyis shin tu 'dzem par snang mod /
'phags yul gyi rdo rje slob dpon rnams la ma grags pas bod du'ang rdo rje 'dzin pa chen po rnams kyi gsung sgros dang phyag len du mi 'byung bas dgag bya chung yang /
gter ma'i rtsis skor las kyang phyogs mtshon 'byung bar snang ba'i phyir zhen rtog blos ma thongs na /
dwa lir bslebs pas ro sreg dang me zhags 'phen pa lta bu'i hom chen spang /
sbyin sreg dkyus tsam la nyes pa mi 'byung /
lnga ser gnas phyogs su gdong bstan dgos na zan nam sa la stag gi mgo bcos pa la skyer tsher khru gang pa btsugs te bzhag na sgrib shing du 'gyur la /
yang 'jag ma'i chun po sor bzhi pa la /
oM tsi li mi li ping kang tse swA hA/
zhes lan grangs mang du btab pa rna ltag g.yon du bzhag na lnga ser sogs kyi nyes pa sel ba gter gzhung khungs ldan las 'byung ba stabs bde bas lag len du bya'o //
dgang blugs las so so dang mthun pa ma 'byor na /
deng sang bzo rgyun 'dis las bzhi ka la rung bar sngon gyi mkhas pa rnams kyis bzhed pa ltar gsar rnying spyi'i phyag len mdzad pa'i dgang gzar dang blugs gzar gyi tshad dbyibs ni /
dgang gzar gyi mgo bo sor bzhi pa gru bzhi /
'og gi mthil du pad 'dab brgyad yod pa'i 'dab ma mthil nas logs su langs pa'i rtse mchu'i nang gi ngos thug sleb pa /
de nas phyir sor gcig bskyed pa'i mchu can gyi rtse mo'i ngos su rdo rje rtse gsum pas mtshan pa'i dbus rwa nas mar khu 'bab pa'i bu ga gtod cing /
nang gi pad+ma'i lte bar sor gcig brkos pa las rdo rje rtse lnga gyen du langs pa /
mchu'i kha khyer la rdo rje'i phreng bas bskor ba ste /
da lta'i bzo rgyun rnams la dkyil du las bzhi'i mtshan ma byas pa'ang mang ngo //
blugs gzar mgo bo sor gnyis pa /
zabs su sor gcig pa /
dbyibs pad 'dab bam ba lang gi mig lta bu /
lte bar rdo rjes mtshan pa /
gnyis ka'i yu ba khru gang ba /
sbom phra changs par gzung bde bar byas pa'i yar sner rdo rje dang nor bu gnyis ka'am gang rung chu srin gyi kha nas thon pa dang /
mar sner rdo rjes mtshan par byed do //
gal te dgang blugs ma 'byor na gzar bu gnyis la der dmigs te byin gyis brlab pa'am /
g.yon gyi sor mo lnga sbyar bas dgang gzar dang /
g.yas kyi sor mo gsum sbyar bas blugs gzar byed pa'ang bshad do //
me pra brtag pa ni /
spyir me sbar ba nas cho ga ma rdzogs kyi bar thog mtha' bar gsum brtag par gsungs kyang rags par byon skyems dgang blugs 'bul ba'i skabs gtso che bas brtag ste /
spyir las 'jam po gsum la me'i mdangs gsal zhing mdzes pa /
sgra snyan la dri zhim pa /
dud pa med cing 'bar sla ba /
drag po de las go ldog par dgos shing /
bye brag tu /
zhi ba'i me dkar zhing 'jam la me lce rtse mo gcig pa drang por 'bar ba /
me ro med cing me 'ur dkar thul yal ba /
rgyas pa'i me gser ram nyi ma'i mdangs can gru bzhi brjid pa'i rtse mo rin po che 'bar ba'am rgyal mtshan lta bu /
nag ro med cing me sil 'bru'i phung po spungs pa lta bu /
dbang gi me dmar zhing dwangs la me lce lcags kyu'am glog zhags lta bu phyogs su g.yo zhing 'khyil ba /
drag po'i me dmar nag dang kham nag me lce mtshon cha ltar dum bur chad cing me stag tshwa tshwa 'phro ba /
las bzhi po so so dang mthun pa'i yig 'bru phyag mtshan gyi rnam par snang ba rnams dang /
las bzhi kun 'dus la me kha dog dang mtshan nyid sna tshogs par snang zhing me lce rno la phyogs phyogs 'gro ba rnams bzang bar bshad /
ngan pa'i rtags me la bkrag mdangs med cing 'od snum ma chags na lha ma 'grub pa'i rtags yin pas bsnyen sgrub bskyar nas 'bad /
dud pa sprin nag 'khrigs pa 'dra na rkyen ngan 'byung bas zlog pa la 'bad /
dud pa shin tu tshan che na grib shas che bas grib sel bya /
me 'bar dka' na las mi 'grub pas sgrub pa bskyar ba'am las kyi rno so gdags /
me lce dum bur chad na tshe la gnod pas 'chi slu dang tshe sgrub bya /
mdog nag la rtsub na dgra ngo yin pas dgra zlog bya /
dud 'gro mi sdug pa'i mgo 'dra ba byung na mi khas gnod pas zlog gzungs la 'bad /
me'i mdog mi sdug pa byung na yul khams mi bde bas spyi rim bsgrub /
dri mi zhim pa byung na nad yams 'byung bas rims srung dang yams zlog la 'bad /
yar zhing tshag na phugs su 'gong po zhugs pas gdon phud dang bgegs bskrad bya /
sgra mi snyan pa grags na shul du mi shis pa 'byung bas sgrub chen nam bkra shis brtsegs pa'i mdo bklag
/ljon shing gi yal ga breg pa 'dra ba byung na 'khor dang longs spyod mi 'du bas zang zing spang dag bya ba'am tshogs gsog ci 'grub dgos par bshad /
gzhan yang skabs der sgrub pa po rnams khams snyog
/dwangs mi spro /
khro zhing 'tshig na dam sel dang nyams grib yod pa'i ltas yin pas dam skong dong sprugs bya dgos par gsungs /
de ltar ltas zhib tu brtags la rnal 'byor pa rab kyis dgag sgrub med par lta ba'i ngang du skyel /
'bring gis sgom pa'i gsal snang gi zil gyis mnan /
tha mas bzang na lha sngags la yid ches kyi dad pa skyed /
ngan na so so'i gnyen po la brtson /
'phral rkyen gdon gyis ngan par ston pa'ang srid pas de la me lhar bsang gtor phul zhing las sngags dang las chus bsangs pas sel la /
slar yang dgang blugs grangs bzhin 'bul /
ngan pa'i ltas phal cher drag po'i skabs su skyon med do //
sreg blugs kyi las sbyor so so dgos pa'i skabs dang bstun nas sbyor ba'i tshul yang gal che bas shes par bya ste /
zhi ba la mtshams med sogs kyi nyes byas 'joms pa /
sdig sgrib /
dam tshig nyams chag
/nad /
gdon /
mi kha gleng gzhi sogs mi shis pa /
byad kha rbod gtong /
grib dang mi gtsang ba /
mi mthun pa'i phyogs zhi ba rnams dang /
rgyas pa la zas nor 'du ba spyi /
tshe /
bsod nams /
dpal 'byor /
blo gros /
stobs rtsal /
yon tan /
dngos grub rgyas pa sogs dang /
dbang la byang bu bzhi pa /
'dod pa so so dbang du byed pa'i thabs rnams dang /
drag po la zor gyi las /
srung zlog gsad dbye bskrad mnan so sor bsgrub pa'i rdzas sngags ting 'dzin gyi 'phrul 'khor rnams ni gter rnying gi gzhung chen rnams las gud du bkol te rtsa gsum gang yin la sbyar bar bya /
spyi tsam du las dang mthun pa'i kha dog can gyi srung skud rdo rje'i mdud pa btab pa sbyin sreg gi dud pa phog sar bzhag
/lha sngags sham du so so'i spel tshig btags pas bsngags shing me lce la'ang reg pa bsrung bya'i mgul lam /
skyes pa'i dpung pa g.yas dang bud med kyi g.yon du bcings pas /
dkar pos nad gdon 'jigs brgyad dus ma yin pa'i 'chi ba zhi zhing srung ba sogs las dang mthun pa'i dngos grub 'thob par 'gyur la /
chos skyong gi rten dang bla rdo sogs sbyin sreg gi dud pas bdug na nyams grib sel cing nus pa che bar gyur /
nad pa gdon can la me thun rdeg na /
dkyil 'khor pa'i bsreg rdzas rjes 'brel bcas phul nas gtang rag ma byas pa'i gong der /
zhi ba la lha rnams las 'od zer me lce dkar po'i phreng ba 'phros /
bsgrub bya'i lus dang mi mthun pa'i phyogs thams cad mun pa la nyi mas reg pa ltar sangs kyis bsregs te me phung dkar po 'bar bar bsam la lha sngags dang /

gzhan yang byad kha la rdo rje gtsug tor gyis mtshon zhi sngags ji ltar 'os pa dang spel tshig brjod bzhin pas me thun rdeg
/mthar dmigs med du bzhag
/drag po la /
lha rnams rab tu khros pa las dus mtha'i me lta bu'i me rlung 'tshubs ma mtshon cha'i char dang bcas pa 'phros pas /
bsgrub bya'i sgo gsum la gnod par byed pa'i gdon bgegs 'byung po sdong zla sna 'dren rgyab rten dang bcas pa skad cig gis rjes shul tsam yang med par rdul du brlags par bsam la drag sngags gang shes brjod /
rjes snying rje bsgom zhing stong nyid ngang la bzhag
/zhi drag gi sbyin sreg skabs me lha gshegs zin rjes me ro'i steng du sbyin bdag sogs do gal can phar mchong tshur mchong lan gsum byed du bcug pas bgegs kyi gnod pa las grol /
spyi'i phyag len du bsreg rdzas lhag med du 'bul ba yin yang /
bla ma dgongs 'dus las sreg blugs la mi dgyes shing mi dbang ba dang /
glo bur du lhags pa'i mgron la bsreg rdzas lhag rol 'ga' zhig thab dang /
'ga' zhig thab kyi phyi rol la sogs par 'thor te /
uts+tshiSh+Ta'i sngags kyis bsngo dgos pa gnad gdams las gsungs so //
rjes kyi me ro'ang las 'jam po gsum la nag ro chung zhing 'bar ba dang yal sla ba /
zhi ba la me 'ur dkar thul yal ba /
rgyas par 'bru'i phung po lta bu /
dbang la dmar mdangs dang me stag yod pa /
drag po la gong gi ngan pa'i ltas su bshad pa phal cher yang legs par gzung dgos pa dang /
las bzhi kar gang la bya ba de dang mthun pa'i rgyab skyor rjes su gzungs sngags sgrog cing smon lam nan tan 'debs pa gal che bar gsungs te /
dam tshig nyams chag zhi ba'i sreg blugs kyi rjes su /
yig brgya mang du bzla zhing de'i bum chus khrus bya ba dang /
nyams chag thams cad da lta nyid du zhi ba'i smon lam mang du gdab dgos pas mtshon te rigs pas 'phrul shes par bya /
gang la'ang rjes su bkra shis pa'i tshigs gcad rgya cher brjod pa gnad du che bar gsungs so //
!
//bzhi pa spang blang gi dam tshig ni /
rdo rje theg pa'i sgor zhugs phyin chad dam tshig la gnas pa kho na gal che ba gzhir bzhag
/skabs 'di'i dmigs bsal du'ang /
sbyin sreg gi dbu tshugs nas mjug ma rdzogs kyi bar du lus kyi bya byed rnam g.yeng /
ngag gi smra brjod /
sems kyi 'khrul rtog le lo skad cig kyang mi bya /
thab dang rdzas bkod zin nas ma grub bar du rang gar mi bor /
me sbar nas gshegs gsol ma byas kyi bar du thab dang me la slob dpon dang las rdor ma gtogs gzhan gyis mi reg
/me tshang dkrugs brdal mi bya /
phu mi gdab /
mchod rdzas dang bsreg rdzas rnams kyang gzhung mthun gtsang zhing dag pa /
'bag btsog ser sna rloms sems sogs kyi dri mas ma gos pa /
dme mug nal sogs grib can dang dam tshig mi gtsang ba'i lag nas byung ba ma yin pa /
yam shing gas 'khyogs can dang mar khu 'bag snyigs sogs des chog byung rgyal ma yin pa gzab ste bya dgos pa dang /
sngar bshad pa ltar las bzhi so so'i 'dug stangs phyag rgya 'dun sems la sogs pa nor med tshul bzhin du bsgrub pa las bab col cung zad kyang mi bya ba dam tshig yin pas /
rdo rje slob dpon gyi khur bzhes pa rnams kyis kha lta rgyab khur gyis zom zom mi mdzad pa gal che bar snang ngo //
phyi nang gsang ba'i rtog 'khrul bsreg bya kun //
bde chen ye shes sreg blugs sbyor ba yis //
rnam dag 'od gsal dbyings su zhi ba las //
'gro khams ji srid thugs rje'i snang bdal shog
/'di'ang rin chen gter gyi mdzod chen por bzhugs pa'i rtsa gsum sgrub thabs nor bu dbyig gi snying po spyi'i phrin las kyi dgos 'dod nye bar 'jo ba'i cha rkyen du dmigs te /
rgyal dbang pad+ma thod phreng gi sngags rig 'dzin pa pad+ma gar dbang blo gros mtha' yas pa'i sdes lung 'dren bshad yam bor nas /
lag len sil bu bstar ba'i nyung gsal go bde'i tshul du rdzong shod bde gshegs 'dus pa'i sgrub gnas chen por bgyis pa dge legs 'phel ///
/
