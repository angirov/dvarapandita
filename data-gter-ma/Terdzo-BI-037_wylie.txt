@#//
thugs sgrub bar chad kun sel las /
gdon bgegs bskrad cing byin rlabs bya tshul khro chung thog 'beb ces bya ba'o //
na mo gu ru badzra kro d+ha lo kot+ta rA ya /
bla ma drag po'i bskyed rdzogs nyams su len pa'i rnal 'byor pa'am grangs bsnyen thems pa sogs kyis rdo rje gro lod la bsten pa'i bka' bsgo bgegs bskrad dang byin rlabs bya ba la /
nad gdon can sogs longs skabs yod pa la /
bdag bskyed sngon du gtang na legs pas /
thog mar skyabs sems ni /
bla ma mchog gsum yi dam lhar //
gus pas skyabs mchi mkha' mnyam 'gro
/bla med byang chub thob bya'i phyir //
pad+ma drag po bsgom par bgyi //
lan gsum /
hU~M hU~M hU~M:
ka dag de bzhin nyid kyi dbyings :
lhun grub kun snang ye shes sprin :
zung 'jug hU~M gi yi ger shar :
de las rdo rje'i sgra bsgrags pas :
gdug pa can rnams sngangs shing 'dar :
snod bcud thams cad shig shig rdeg :
snang srid dngos 'dzin dbyings su sbyangs :
khams gsum e yi dbyings nyid du :
bdag nyid pad+ma thod phreng rtsal :
'chol ba'i khro rgyal chen po'i sku :
mthu dang rdzu 'phrul stobs po che :
dpal chen rdo rje gro bo lod :
dmar smug zhal gcig phyag gnyis pa :
khro gnyer spyan gsum mche ba gtsigs :
smar smin 'bar zhing am gtsigs bsdams :
rab byung cha lugs rus rgyan 'phyang :
mi mgo'i phreng ba ga shal byas :
phyag g.yas rdo rje nam mkhar gsor :
g.yon pas phur pa bgegs la gzir :
zhabs zung gyad kyi dor stabs kyis :
pad nyi dregs pa gtum po dang :
stag chen grus ma'i steng na 'gying :
sku las bskal pa'i me chen 'bar :
rab 'byams khro bo'i tshwa tshwa 'phro :
gsung ni drag sngags hU~M sgra sgrog :
dregs pa sde brgyad las la bkol :
thugs ni ka dag gting gsal ngang :
ma bcos rig pa zang thal shar :
yon tan phrin las bsam mi khyab :
mi zad rgyan gyi 'khor lor rdzogs :
rang lus gdod nas dam tshig par :
rang sems gnyug ma ye shes lha :
'du 'bral med par ro gcig pa'i :
thugs kar pad+ma nyi ma'i steng :
gnam lcags rdo rje'i lte bar hU~M:
de mthar sngags kyi phreng bas bskor :
'od gsal hU~M lnga'i snang glu yis :
phyogs dus rgyal ba sras bcas mchod :
sde brgyad 'byung po las la gzir :
srid gsum brtan g.yo'i snang cha kun :
thams cad ma bcos rtsa ba'i lha :
'chol ba'i khro rgyal chen por bzhengs :
sgra grags hU~M gi rang sgra dang :
dran rtog ka dag spros bral dbyings :
rig pa ye shes thig ler 'khyil :
hU~M hU~M hU~M hU~M hU~M:
zhes hU~M yig lnga sbrel dang /
oM AHhU~M badzra gu ru rdo rje gro bo lod lo ka sarba sid+d+hi hU~M:
sgrub sngags ci 'grub mthar :
hU~M badzra yak+sha phaT rgyal bsen dkor sri dam sri 'byung po mA ra ya rbad rbad nan :
shi shi srog dmar po :
snying rtsa la khril khril :
sha ma ru grim grim thum thum myog myog phaT:
rak+mo rak+mo kha rag ma sma sha ni rbad rbad :
ces las sngags btags pa'ang ci 'grub bzlas la ting nge 'dzin dang sngags kyis ngar bskyed /
glo bur bka' bsgo bya dgos pa sogs longs khoms med na /
bdag nyid skad cig gis pad+ma thod phreng rtsal dpal chen rdo rje gro bo lod kyi skur gyur /
hU~M lnga sbrel cung zad bzla /
'dzom na rdzas srung nag po kun thub dang ma 'dzom na gu gul bdug
/yungs dkar gyis brab la /
hU~M hU~M hU~M:
nga ni dus gsum bzhugs pa yi :
sangs rgyas kun gyi ye shes sku :
rdzu 'phrul mthu stobs bsam mi khyab :
'chol ba'i khro rgyal chen po yin :
khams gsum 'di na su yang rung :
gdug cing gtum pa'i dregs pa can :
gnod 'tshe'i bsam sbyor 'chang ba kun :
gnas 'dir ma 'dug gzhan du dengs :
gal te bka' las 'da' byed na :
badzra yak+sha kro d+ha yis :
rdo rje me yis snying bsreg cing :
mtshon cha'i char 'beb dum bur gcod :
chos nyid chu yis rgyang ring khyer :
bskal pa'i rlung gis rjes med gtor :
bdun rgyud rigs ni thams cad kyang :
ming yang grags par mi 'gyur phyir :
de bas da lta phyir dengs shig :
ces dang hU~M lnga /
sgrub sngags la las sngags btags pa mang du brjod /
bka' ltar mi byed cing dam la mi gnas pa thams cad 'dir ma gnas par gzhan du song zhig :
srid pa spyi nas shigs shig :
srid gsum rmang nas sgyel cig :
bskal pa'i mes sregs shig :
dam tshig gi dmod pas sdigs shig :
bka'i chad pas chod cig :
gnam lcags kyi ral gris spyi bo'i gtsug nas khos shig :
sum+b+ha nis non cig :
srid gsum gar skyes gar gnas kyang gnod byed gdon bgegs 'byung po ma rungs pa rnams kyi steng du gnam lcags rdo rje'i char chen po phob cig :
sbyor ba ngan pa thams cad 'dis thul cig :
ces brjod la bskrad /
de nas byin rlabs bya ba ni /
bsdu na bsrung bya'i spyi bor skad cig gis pad+ma thod phreng rdo rje gro lod gsal gdab /
spro na /
bsrung bya'i spyi bor skad cig gis //
gu ru pad+ma thod phreng rtsal :
'chol ba'i khro rgyal chen po'i sku :
sogs gong gi mngon rtogs ltar la /
mi zad rgyan gyi 'khor lor rdzogs :
rnga yab gling nas drag po'i sku :
nyi zer rdul ltar spyan drangs nas :
spyi bo'i steng gi bla mar thim :
byin rlabs gzi byin dpal du 'bar :
ces pa'i dmigs pa rtse gcig pas /
hU~M hU~M:
yul gyi ming ni rnga yab gling :
zangs mdog dpal gyi ri bo'i rtse :
pad+ma 'od kyi gzhal yas nas :
sangs rgyas kun 'dus thod phreng rtsal :
'chol ba'i khro bo'i skur bzhengs la :
bar chad gdon bgegs tshar gcod phyir :
gnas 'dir spyan 'dren gshegs su gsol :
lus la sku yi byin gyis rlobs :
ngag la gsung gi nus pa stsol :
yid la thugs kyi byin chen phob :
bdag dang mos pa'i bu rnams kyi :
phyi nang gsang ba'i bar chad sol :
mi mthun 'gal rkyen thams cad srungs :
sku gsung thugs kyi dbang bzhi skur :
mchog dang thun mong dngos grub stsol :
nyid dang dbyer med mdzad du gsol :
hU~M lnga'i glu dang sgrub sngags lan mang du brjod la /
mthar ni 'od zhu gnyis med ngang :
bsgrub bya khro rgyal chen po'i sku :
gsal stong 'ja' tshon bzhin du shar :
thugs kar pha lam las grub pa'i :
rdo rje rtse dgu'i lte ba ru :
rlung sems gnyis med hU~M dmar po :
mar me 'bar ba lta bur bsam :
de las 'phros pa'i 'od zer sprin :
rdo rje'i rdul gyis lus kun gyi :
ba spu'i bu ga tshun chad gtams :
gzhom med rdo rje'i ngo bor gyur :
ces dang badzra rak+Sha rak+Sha :
ces brjod la brtan par bya /
nam mkha' med par gyur na yang :
sngags kyi dngos grub med mi 'gyur :
lha dang drang srong gis bshad pa'i :
rig sngags bslu bar mi 'gyur na :
'dod chags bral bas byas pa yi :
gsang sngags sbyor bas bslus pa ni :
ma byung 'byung bar mi 'gyur ro :
sngags dang rten 'brel mi bslu zhing :
ting 'dzin nus pa bsam mi khyab :
dkon mchog gsum dang rtsa gsum gyi :
bden pa chen po'i mthu stobs kyis :
gdon bgegs bar du gcod pa las :
deng nas rtag tu rgyal gyur cig :
dza ya dza ya su dza ya :
zhes dang /
bkra shis pa'i tshigs gcad brjod la dge legs su bya'o //
zhes pa 'di'ang nyer mkho'i ched du pad+ma gar dbang rtsal gyis rtsa ba'i gzhung las khol phyung du bsdebs pa dge legs 'phel ///
/
