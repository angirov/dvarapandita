bla ma zhi drag sogs kyi gtor dbang bskur ba'i skabs kyi 'dod gsol ni /
brgyud pa'i bla ma rnams kyi mtshan bshar nas /
rtsa ba'i bla ma 'di zhes bya ba'i bar du byon pa'i rtsa brgyud kyi bla ma dam pa yi dam zhi khro rab 'byams mkha' 'gro chos skyong srung ma'i tshogs dang bcas pa rnams kyis /

rdo rje'i slob ma 'di rnams byang chub ma 'thob kyi bar du phyi nang gsang ba'i 'gal rkyen bar chad thams cad zhi zhing mthun rkyen legs pa'i yon tan thams cad gong nas gong du 'phel zhing rgyas pa dang /
sku gsung thugs kyi dbang dang dngos grub ma lus pa da lta nyid du thob par byin gyis brlab par mdzad du gsol //
zhes pa'i mthar /
ma hA gu ru dang /
badzra gu ru dang /
pad+ma thod phreng sogs sngags spyi 'gro'i mthar kA ya sid+d+hi oM sogs gsum btags pas bskur ro ///
/



@#//
rta mgrin dang phyag rdor sogs kyi bka' bsgo'i ngag 'don /
sngags mthar brgyud pa'i bshar 'ded kyi rjes su /
rtsa brgyud kyi bla ma dam pa /
yi dam sangs rgyas byang sems mkha' 'gro dam can rgya mtsho spyi dang /
khyad par du'ang 'di zhes bya ba'i lha tshogs rnams kyis rdo rje'i slob ma 'di rnams kyi nad gdon sdig sgrib bar chad mi mthun pa'i phyogs thams cad zhi zhing /
mthun rkyen legs pa'i yon tan thams cad 'phel zhing rgyas par byin gyis rlobs shig
/bye brag tu'ang rdo rje'i slob ma 'di rnams la gnod cing 'tshe bar byed pa'i steng gdon gza' dang rgyu skar /
'og gdon klu dang sa bdag
/bar gdon bdud btsan rgyal 'gong the brang 'byung po'i gnod pa thams cad dus da lta nyid du zhi ba dang tshar gcod par mdzad du gsol /
mdor na byang chub ma 'thob kyi bar du srung zhing skyob pa dang sba bar mdzad du gsol /
mthar mnga' gsol shis brjod ni me tog 'thor bzhin du su pra tiSh+Tha'i sngags dang bkra shis brjod pa tsam gyis 'thus so ///
/



@#//
chos skyong rnams kyi srog gtad rjes gnang la bka' bsgo dgos pa'i dper brjod ni /
kye /
dus gsum sangs rgyas thams cad kyi phrin las kyi mngag gzhug chen po /
bstan pa dam pa'i chos skyong ba'i srung ma 'di zhes bya ba 'khor dang bcas pa rnams kyis /
rtsa ba dang brgyud par bcas pa'i dpal ldan bla ma dam pa rnams kyi bka' dang dam las ma 'da' bar sangs rgyas kyi bstan pa srungs /
dkon mchog gi dbu 'phang bstod /
dge 'dun gyi sde skyongs /
dam chos mi nub pa'i rgyal mtshan tshugs /
bla ma dam pa'i sku tshe dang phrin las spel /
bstan pa bstan 'dzin dang bcas la rim gro skyed /
sems can gyi phan bde spel /
'jig rten gyi rgud pa sol /
gdug pa can gyi bsam sbyor ngan pa thams cad rgyun chod /
khyad par du yang rdo rje'i slob ma 'di nyid dus deng nas gzung byang chub kyi bar du khyod la gnyer du gtad kyis /
lus dang grib ma bzhin du 'grogs nas /
sngon gyi las dang 'phral gyi rkyen las byung ba'i rlung mkhris bad kan 'dus pa las gyur pa dang /
'go nad yams rims sogs nad bzhi brgya rtsa bzhi'i gnod pa thams cad zhi ba dang /
lha klu gnod sbyin gza' dang rgyal po la sogs gdon rigs sum brgya drug cu'i gnod pa thams cad zhi ba dang /
rmi lam mtshan ma ngan pa sogs bkra mi shis pa'i dngos po thams cad zhi zhing zlog par mdzad du gsol /
tshe dang bsod nams dpal dang 'byor pa sogs legs tshogs kyi dngos po thams cad 'phel zhing rgyas par mdzad du gsol /
khyad par du yang sems can thams cad kyi don du phyag rgya chen po'i dngos grub sgrub pa'i gnas skabs dang mthar thug gi phyi nang gsang ba'i 'gal rkyen mtha' dag sol /
mthun rkyen thams cad yid bzhin du sgrub pa'i grogs gyis /
mthu dang dpung skyed /
bsam pa sgrubs /
re ba skongs /
yid la bsam pa'i don thams cad bde blag tu 'grub pa dang /
mthar thug phyag rgya chen po mchog gi dngos grub la yang dag par sbyor cig
/chos skyong mthu ma chung /
dam can rtsal ma zhan /
mngon par 'dod pa'i dngos grub bde blag tu sgrubs shig
/ces bka' bsgos pas don de dag re re nas de bzhin du bgyi'o //
zhes spro ba dang bcas pas khas blangs par bsam /
!
yang bka' bsgo'i ngag 'don mdor bsdu na /
dpal ye shes kyi mgon po legs ldan tshogs kyi bdag po /
'khor dang bcas pa rnams kyis /
chos sku kun tu bzang po zhes sogs brgyud pa'i bshar 'ded rjes /
bar du byon pa'i rtsa ba dang brgyud par bcas pa'i bla ma dam pa rnams kyi bka' dang dam las ma 'da' bar /
spyir sangs rgyas kyi bstan pa srungs /
dkon mchog gi dbu 'phang stod /
dge 'dun dang chos kyi rgyal srid skyongs /
snod kyi dge bcu sgrubs /
bcud kyi phan bde spel /
gdug pa can gyi gnya' non /
dam tshig can gyi stongs grogs mdzod /
thar 'dod kyi re ba skongs /
phan sems can gyi phrin las sgrubs /
khyad par rdo rje'i slob ma 'am rigs kyi bu 
'di'i sdang ba'i dgra thul /
gnod pa'i bgegs choms /
nad dang nyer 'tshe sol /
tshe dang bsod nams spel /
dpal dang grags pa sgrubs /
dbang phyug dang gzi brjid skyed /
chos nor dang longs spyod spel /
mnga' ris dang chos srid skyongs /
dngos grub kyi bsam pa sgrubs /
phrin las kyi re ba skongs /
mdor na byang chub ma 'thob kyi bar du lus dang grib ma bzhin du 'grogs te /
phun sum tshogs pa'i bsam sbyor thams cad yid bzhin du 'grub pa'i phrin las g.yel med du sgrub par mdzod cig
/ces pa lta bu ste gzhan ma rnams la'ang 'gre'o ///
/
