@#//
them yig med pa'i skor las /
dam tshig nyams chag gso ba'i thabs skong bshags nyes pa kun sel 'khor ba dong sprugs dkyil 'khor gyi lde mig gsal ba'i me long bzhugs so //
rab 'byams rgyal ba gcig bsdus pad+ma 'byung //
rtsa gsum 'khor lo'i mgon por yongs shar ba //
de nyid gdul dka' 'dul slad he ru ka
/khyab bdag rol pa rtsal la phyag 'tshal bstod //
de yang 'dir bka' drin mnyam med rig 'dzin chen po de nyid kyis slob dpon chen po pad+mAka ra'i sgrub phug dge bsnyen rdo rje 'bar ba'i gnas nas zab gter du spyan drangs pa'i gsang sngags spyi chings na rag skong bshags 'di nyid dkyil 'khor chen po gang la'ang sbyar du chog pa la /
bla ma rgyal ba kun 'dus la brten nas dpal ri bo cher zhabs drung rin po che rnams la dbang lung phul skabs /
rje gter chen nyid kyis phyag bzhes mdzad pa 'khrul med zin ris su 'god pa la /
thog mar dkyil 'khor 'dom gang gru bzhi'i dbus su stegs bu chung ngu'i steng du rgyal ba kun 'dus dkyil 'khor ras bris bshams pa'i dbus su many+dzi'i khar /
rgyal ba kun 'dus kyi gtor ma dpe'u ris ltar la dar gdugs btsugs pa bsham /
de'i mdun du rnam rgyal bum pa bcud ldan kha rgyan gzungs rdor bcas bsham /
phyogs bzhir zhi rgyas dbang drag gi gtor ma stod zur rgyan rnga ma'i dbyibs can /
pad 'dab brgyad pa can /
rgyal mtshan nam gdugs phyogs mdog btsugs pa mtheb skyu sha dum ci mang gis gso /
mtshams bzhir stod zur gsum smad zlum po 'dab brgyad pa can rgyan rnga ma /
de rgyab mtshams bzhir bum pa bcud ldan bzhi /
de rnams zhal shar du bstan /
rgyal ba kun 'dus dbang bskur tshe dbang rdzas tsag li rnams kyang gzhung ltar bkram /
de yi phyogs bzhir chu gnyis nyer spyod dang bcas pa bzhi tshar du bshams pa'i /
lha bshos dmar po zhal rnams shar du bstan /
de'i phyi'i phyogs mtshams su mar me che ba brgyad /
de rgyab b+han+d+ha mar khus bkang ba dpral ba rang la bstan pa brgya rtsa brgyad /
de rgyab u kyu brgya rtsa brgyad la phyi mar khu'i dkar rtsi dang /
nang 'bri mog byugs pa rak+ta 'am sha dum bzhag pa leb nang du bstan pa /
de rgyab zur gsum rak+ta 'bri mog byugs pa nor bu sum rgyan zan 'dab gsum dang sha chang zan dum mtheb skyus gsos pa brgya rtsa brgyad mdun phyi la bstan /
de rgyab tshogs chung mar khu byugs pa nor bu'i rtse rgyan can brgya rtsa brgyad /
de rgyab lha bshos brgya rtsa brgyad kyang mdun phyi la bstan /
mar me brgya rtsa brgyad /
de rnams gru bzhir bsham /
de yi phyi nas sgrub chen ltar dkyil 'khor chas sogs yod na'ang mdzes par bsham /
de nas dkyil 'khor mdun shar du stegs chung ngu'i steng sman rag gtor gsum tshogs bcas /
'bul gtor zur gsum rgyan can bco lnga sha dang zan ril gang mang gis gsos pa dang /
dkar gtor zan ril gyis gsos pa gcig
/chad mdo brtan skyong gi gtor ma zur gsum shas brgyan pa gnyis bsham /
de nas mchod pa'i skabs su bskyags rgyu'i lcog tse'am shing byang steng du dbus su zhi gtor rgyan ma smug 'dzin can /
g.yon du rak+ta tshogs chung /
de nas yon chab me tog bdug spos mar me dri chab zhal zas rol mo /
gzugs sgra dri ro reg bya /
rdzas rtags rgyal srid sna bdun sogs dngos sam tsaka li mdzes par bsham /
rdzas rtags rgyal srid sogs tsaka li lta bu yin tshe zlum gtor chung ngu zhig la 'dzug go
/mchod gtor de kun rgyan dang mtheb skyu zan khams sogs btags rgyu ma nor ma 'khrul /
phyag len sla chos des chog ma yin par che mdzes yid 'ong spro rgyas su bya ba gal che /
rten 'brel gyi gnad ka'o /
!
/de nas las gzhung gtang ba ni /
mdun gyi nam mkhar pad+ma ge sar sogs skyabs 'gro sems bskyed dang /
de nas mchod pa byin brlab ni /
oM badzra a mr-ita sogs gzhung ltar dkar gtor 'bul /
bgegs gtor byin brlab dgug gzhug lan gsum byas la /
hU~M:
nga ni bla ma he ru ka :
sogs nas mchod pa byin rlabs 'go bar 'don /
de nas mchod pa byin brlab ni /
hU~M phaT raM yaM khaM b+h+rU~M sogs kyi dus dkyil 'khor mchod pa yongs rdzogs g.yas skor du bran /
de nas bdud rtsi phyar nas b+han d+ha brgya rtsa brgyad rnams bran /
rak+ta phyar nas mkha' dbyings chos kyi 'byung gnas mtshon pa u kyu brgya rtsa brgyad bran /
gtor ma'i skabs su bdud rtsi phyar nas mchod gtor rnams yongs rdzogs su bran /
de nas ting 'dzin rnam gsum nas gzung bdag bskyed skabs /
bdag mdun pad+ma thod phreng rtsal :
zhes kha bsgyur nas /
dzaHhU~M baM ho :'i bar dang /
de nas dbang bskur mtshams su lha bskyed skong chog ltar bya /
hU~M 
de ltar dkyil 'khor lha tshogs de dag ni :
sogs nas /
cha lugs bcas te 'khor bcas gsal bar gyur :
bar 'don /
de nas /
hU~M hrI:
rgyal ba rgyal ba'i myu gu dang :
sogs nas /
badzra gu ru bzla zhing spyan 'dren ni /
hrI:
sngon gyi bskal pa dang po sogs nas /
badzra sa ma ya dzaHdza :
bar /
de nas bzhugs gsol gong du /
oM AHhU~M 
phyogs bcu rab 'byams sogs /
bstod nas nyams chag bshags :
bar /
de nas dzapa? dbyangs gang mang bsnyen /
bzhugs gsol /
hrI:
lhun grub bde chen pho brang sogs nas mchod pa'i skabs /
hrI:
mtha' yas 'jig rten khams 'di na :
sogs phyi mchod 'gres bshang nas rnga mi brdung bar mthar rol mo bya /
nang gsang nas gzung bdud rtsi'i skabs su mtshan don sbyar la dkyil 'khor gtor ma bdud rtsis g.yas skor du bran /
rak+ta'i skabs su rak+tas g.yon skor du bran /
gtor mchod dang mchod pa gzhan rnams rnga brdung /
de ltar gyis bstod pa'i 'gor /
mchod do 'bul lo /
'od dpag med /
sogs dang bstod pa /
hrI:
nub phyogs bde chen sogs nas dzapa? bskul bcas bsnyen pa ci 'grub bzla /
hrI:
bla ma lha dang DA ki'i tshogs :
sogs bskul zhing thun bsdu /
de nas tshogs bya ba ni /
tshogs gdan g.yang gzhi'i steng du tshogs lnga'am gcig sogs tshogs rdzas bza' bca' btung ba'i bye brag ci 'byor legs par bsham /
hU~M hrI:
nga ni ye nas khro ba'i sku :
sogs /
oM badzra a mr-ita nas chu dang chang dang nang mchod bdud rtsi bran /
byin rlabs spyan 'dren grub mtshams rim pa gsum du spros pa'i tshogs phud dang pos dbus kyi gtso bo'i gtor ma dang zhi rgyas dbang drag gi gtor ma gso /
bar pa zur gsum dang tshogs chung bar gyi phyogs bzhir ma yo bar bzhag
/de nas bdud rtsis bran /
tha ma bsgral las zhal bstabs mthar 'bul gtor rnams dang chad mdo brtan skyong bcas gsol lo //
de nas mar me sbar la /
rdo rje slob dpon 'khor bcas bzhengs la spos dang rol mo'i bye brag sna tshogs med mi rung zhing /
sman raka gtor ma dang /
mchod pa rnam lnga gzugs sgra dri ro reg bya dang /
bkra shis rtags brgyad rgyal srid sna bdun tshogs chung bcas /
de rnams 'khor bcas kyis 'dzin nas lag stong ma yin par zhi khro'i rol chen mdzad nas dkyil 'khor la bskor ba gsum mdzad nas bzhugs gral du 'khod /
de nas bskang ba dngos ni /
mchod g.yog pas gar chas dang bcas mchod pa rnam lnga rim bzhin bkyags la /
oM AHhU~M 
rin chen snod mchog yangs pa'i nang :
sogs nas /
nyams chag 'gal 'khrul dag gyur cig :
bar /
de nas gzugs sgra dri ro reg bya lag tu thogs la /
oM AHhU~M 
gzugs sgra dri ro reg chos kyi :
sogs /
dag gyur cig :
bar /
bkra shis rdzas rtags thogs la /
oM AHhU~M 
bkra shis rdzas rtags sogs nas /
dag gyur cig :
bar /
de nas bdud rtsi lag g.yas su thogs la mtheb srin gyis gtor tshul bya /
oM AHhU~M 
thod pa mtshan ldan dum gcig ni :
sogs nas /
rnam mkhyen sangs rgyas sa ru skyol :
bar /
rak+ta g.yon du thogs la g.yas kyis mchod cing /
oM AHhU~M 
pad snod skyon med sogs nas /
sa ru skyol :
gtor ma rgyan lnga ma lag tu thogs la /
oM AHhU~M 
rin chen rma med snod mchog bla na med :
sogs nas /
sa ru skyol :
bar /
gshom gyi skabs su zur du tshogs chung yod pa de bran la /
slar yang rgyal ba kun 'dus las byang ltar /
hU~M:
rang nyid ye nas lha yi sku :
sogs nas /
phrin las rnam bzhi 'grub par mdzod :
bar /
tshogs chung btegs /
oM AHhU~M 
phyi snod 'jig rten gtor gzhong du :
sogs nas /
zhal du bstab bo khA raM khA hi :
bar 'don /
de nas tshogs phud rim pa gsum du bcad la /
hU~M 
de ltar tshogs mchod dam pa bzhes :
sogs kyi dang pos dkyil 'khor gtso bo mchod /
hU~M 
dam rdzas tshogs kyis thugs dam bskang :
sogs bar pas dkyil 'khor gyi phyogs bzhi nas mchod /
hU~M:
ma dag las ngan gzugs phung sogs :
sogs nas tha ma 'bul /
rnam shes thugs kyi klong du bstim :
tshogs mchod phul pa'i bsod nams kyis :
sogs smon lam mdzad /
tshogs lhag dang mnyam du gtor chung bsham tshogs snod bshal chu blugs pa dang bcas bdud rtsis bran la /
hU~M 
zad med 'khrul rtog sogs nas /
sa ma ya a a a phaT:
phyi rol du phul /
de nas dpon slob 'khor bcas mar me re 'dzin nas /
oM AHhU~M 
nam mkha' yangs pa'i kong bu ru :
sogs nas /
'khor ba dong nas sprugs par shog :
bar /
de nas dpon slob rnams kyi bdud rtsi myongs nas /
hU~M 
bla ma rgyal ba sras dang bcas :
sogs nas hrug 'don byas la /
'khor ba dong nas sprugs par mdzod :
bar /
rgyas par spro na rang gzhung rgyal ba kun 'dus skong bshags 'di bya ste /
hU~M:
phyogs bcu rab 'byams rgyal ba'i zhing :
sogs nas /
ci bsam yid bzhin 'grub par shog :
bar /
bsdu na /
oM AHhU~M 
de ltar phyi nang gsang ba'i sogs byang zhing /
gang ltar yang /
hoH
rgyal ba dgongs brgyud rig 'dzin sogs nas /
mthol lo bshags so mi sgrib tshangs pa stsol :
bar 'don /
hoH
skye med chos kyi sku la sogs shwa lo ka lan bcu 'don /
de nas slob dpon 'khor bcas bzhengs la yon bdag dang bcas pas /
gong gi shwa lo ka de bsgrigs 'don dang bcas pas dkyil 'khor la phyag brgya rtsa 'tshal lo //
de nas /
oM AHhU~M 
ting 'dzin gsum gyi ngang nyid sogs nas /
oM badzra satwa hU~M:
dang /
badzra sa ma ya bi shud+d+he a :
gnyis la so sor bsnyen pa gang mang bya /
de nas /
hoH
de ltar bskangs shing mchod pa'i sogs nas /
mgon po dam pa mchog dang dbyer med shog :
bar /
de nas smre sngags kyis bos la /
rgyal ba kun 'dus skong ba'i mtha'i bshags pa /
ho :
dgongs shig gson cig sogs 'don /
de nas skong chog ltar /
hU~M 
rang rig rdor sems gsal zhing sogs nas yig brgya grangs mang bzla /
hU~M:
chos kun ye nas ka dag sogs nas /
'ub chub shog :
bar /
ho :
dpang gyur ma lus dgongs shing sogs nas /
smon lam thams cad gegs med 'grub par shog :
bar /
de nas chos skyong rnams kyi gtor 'bul bran la /
oM AHhU~M 
stong las gtor snod yangs pa'i sogs nas rim bzhin 'don la re re'i mthar /
gter chen rin po ches mdzad pa'i spel tshig sbyar ba dang gtor ma phul ba sogs rim bzhin bya'o //
de nas slob ma smin grol gyi las la 'jug tshe rgyal ba kun 'dus kyi dbang rgyas par byas la /
gzhan du phrin las bzhi'i dbang them med ltar bya dgos na'ang bya /
gshin po rjes 'dzin gyi skabs su bab tshe thub drug gnas 'dren dbang bskur lam bstan zas bsngo me sbar sogs zhi khro dus ltar byas pas 'thus /
7rje gter chen nyid kyi gter kha rdor sems gnas 'dren de mdzad na 'thad cing legs la /
de'i phyag len gar dbang chos skyong rnam rgyal gyis mdzad pa'i zin bris las shes par bya'o //
gang ltar yang de nas tshogs la rol /
bsam pa lhun grub 'don /
lhag ma bsdus shing bran la /
b+h+yo :
dang po phud kyis sogs nas chad mdo brtan ma byas /
gtor snod sbubs nas 'gugs gzhug gsum dang /
bro mnan ni /
hU~M hU~M hU~M:
bla ma chen po'i sogs /
zhag mang yin tshe /
hrI:
bla ma yi dam sogs dngos grub len chog dang /
gshegs gsol bzhag nas gtor ma'i srung 'khor bya ste /
oM AHhU~M:
rten rdzas gtor ma lha yi sogs /
na mo :
bla ma rgyal ba sogs dang shis brjod bya'o //
nyin chog yin na dngos grub len chog ni /
hrI:
bla ma yi dam sogs /
bsdu rim ni /
oM AHhU~M:
stong nyid ye shes sogs /
na mo :
bla ma rgyal ba sogs dang bkra shis gang rgyas brjod par bya'o //
de yang gsang sngags spyi chings them yig med pa'i skor las dam tshig nyams chag gso ba'i thabs skong bshags nyes pa kun sel 'khor ba dong sprugs 'di dkyil 'khor gang la'ang sbyar rung bas /
'dir rgyal ba kun 'dus la sbyar ba rje gter chen rin po che'i phyag bzhes 'khrul med 'di ni /
rje btsun skyabs gcig gar dbang mchog sprul rin po che dang khyab bdag drung pa rin po che sku zhabs zung nas zin bris dgos zhes bka'i me tog spyi bor phebs pa dang du blangs nas /
gter chen rin po che nyid kyi dbon ming o rgyan lhun grub bstan 'dzin dpal bzang pos phul ba phyogs dus kun tu bkra shis shing dge tshogs 'khor ba dong nas sprug pa'i rgyu ru bsngo'o //
!
//'di yi dkyil 'khor gdul bya rjes 'dzin ched du /
slob dpon gyi g.yas ngos nas mdun shar bstan la bsham pa phyag len lags /
skong bshags brgya rtsa dus gtor 'bul zur gsum bcu gsum dkar gtor gnyis dang bco lnga snod so sor bsham /
thog ma dgu po mtheb kyu dang /
'og ma
drug po zan ril mang pos bskor /
dkar gtor gnyis ma gtogs sha dum bzhag
/tshogs tha mas gsos /
bsang chus bran dgos zhes so ///
/
!
spyir bskyed pa ma hA yo ga'i phyogs 'dir spros bcas gtso che zhing /
khyad par nyams chag gso ba'i skong chen sde lnga lus ngag rdzas kyi spros pa la brten pa sha stag yin pas /
de yi nang gses dam rdzas mdangs la brten nas sgo gsum gyi nyams chag bshags pa'i skabs 'dir mchod rdzas kyi gtso bo sman raka
/zhi bshos drag bshos /
tshogs dang mar me bcas brgya rtsa drug po snga 'gyur bka' gter gyi rgyud lung man ngag kun nas 'byung zhing /
phyag bzhes khungs thub kyi mtha' can /
sbyang gzhi nyon mongs dang 'khor lo drug sogs sbyong byed phar phyin dang sgron ma drug sogs kyis sbyangs 'bras sku drug ye shes drug sogs su shar ba'i /
dkyil 'khor 'khor lo'i dbye bsdu ji snyed pa'ang dam pa rigs brgyar 'dus pa'i grangs nges bcas phyi nang dag sbyor gyi gnad don khyad du 'phags pa'i phyir /
rang gzhung dmigs bsal yod na ma gtogs brgya rtsa drug po las lhag kyang mi dgos shing /
chad ni nam yang mi rung /
yo ga gsum gyi sgor zhugs pa la rim gnyis kyi ting 'dzin rab 'bring tha ma gang rung med thabs med pa gzhir bzhag
/gsang sngags lag len gyi mtha' can yin pas lta ba'i phyogs su spyod pa shor ba'i sla chos dang /
spyod pa'i phyogs su lta ba shor ba'i gu dog phyogs re ba ma yin par so sor rang gzhung tshad ldan gyi dgongs pa srog tu bzung /
lung rig khrol yangs kyi spyi rgya rlabs kyis gcod /
bsham bkod /
chas gos /
dbyangs rol /
sman raka dang bsang chus bran lugs kyi rnam dbye tshun chad rnying ma khungs thub kyi phyag bzhes nyams su bstar tshe rtags dang phan yon sngags kyi rang 'bras yin pas mi 'byung mi srid kyang /
da lta ni rgyud lung man ngag la nyan bshad dogs dpyod lta zhog
/sngar gyi phyag len gyi khrid srol chad /
rang gzhung yig chung tsam la'ang mig 'dris rtog dpyod ma bcug par tshad ldan yin min phan gnod ci 'gyur mi shes pas /
dam tshig 'das nyams la'ang 'jigs pa med pa'i gding gis /
kha lta'i rbad kham rgyab rten du byas nas sla chos mdzes chos snying por bzung ste grong chog sogs su tshig shar rtsal bton pa'i tshe na'ang rang gzhung so so'i bsham bkod sogs gal che nges pa de bor nas /
gtor bsngo /
chos spyod kyi rnam grangs gzhan yod med gang byas chog pa'i skabs su ma bab pa la nan tan byed pa'ang phan yon dgos khyad che ba min zhing /
'don bsgom g.yas chung du 'jog nas lto dang gtam la snying por gzung ba dag ni gsang sngags gnyan po'i dkyil 'khor bon gyer du bzhengs pa'i nyes ltung khur khyer glo bur du thob pa yin 'dug pas /
gnad 'di la bag zon du dgos par rigs so //
zhes pa'ang rang gzhan la phan srid pas zhu dag mkhan gu Nas zhar byung du smras pa'o //
mang+ga laM///
/
