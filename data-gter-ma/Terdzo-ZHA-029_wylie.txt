@#//
'pho 'debs thugs rje'i lcags kyu zhes bya ba bzhugs so //
na mo rat+na gu ru ye /
'dir 'pho 'debs bya tshul la gnyis te /
dge bshes yon tan can gyi lugs dang /
rtogs ldan nyams myong can gyi lugs so //
mkhas pa rnams kyis dang po skyabs 'gro sems bskyed /
ma nam bzhi bskor bya /
de nas ming nas bos la thim rim rgyas par ngo sprad /
sangs rgyas yid la gyis zhes brda sbyar nas sangs rgyas kyi mtshan bsgrag
/khyod rang dkon mchog gsum gyi drung du nyes ltung bshags snyam pa gyis la lad mo gyis zhes ltung bshags 'don /
'jam dbyangs nam mkhar sgoms la gsol ba thob ces shes bya'i mkha' dbyings ma dang /
thub pa gsang bdag sogs nam mkhar sgoms la bar do'i 'jigs pa las skyob phyir rjes zlos gsol ba thob ces gtso rgyal ma 'don /
de nas 'pho ba'i dmigs pa spod nas 'pho ba'i gsol 'debs bya /
'pho ba spar nas skra 'then /
lam ston byas la de nas bde smon 'don pa'o //
de lta bu mdzes cha che zhing 'don rgyu mang yang /
lus sems 'brel ba'i rten ye shes mkhan po'i rlung chen po'i rtsa chad nas /
da lta dang mi 'dra bar rnam rtog rags pa gcig skyes tsam nas 'pho nas 'gro bas /
bshad pa byed tshe rang nas sgo gar 'gro cha med pas /
bshad pa nyung ba dmigs pa mang ba legs /
thim rim yang mi nag pas mi go
/shi tshar nas thim rim yol bas dgos pa med do //
la la na re za 'dre dang ma phral na 'pho ba theb mi 'jug pas phral dgos zhes gsur dud byed nas za 'dre la bsngo /
'jig rten gsum rgyal bskyed cing khro bo spyan 'dren kun rig ltar byas te /
sum+b+ha ni'i nas lcag brab la srung 'khor bsgoms nas /
slar 'pho ba'i dmigs pa spod pa yang mthong ste /
za 'dres 'pho 'debs la bar chad byed zer ba rgyud gzhung tshad ldan nas ma mthong /
bar do na gnod kyang 'pho ba thebs na bar do med par gsungs so //
nas lcag dang gsur dud kyis rnam shes 'pho dogs yod /
'di rtogs ldan nyams can gyi lugs ltar na 'chi kha nas dbang dang sems bskyed thob na /
'chi tshe sngas su rang yod na theb sla bar mthong /
gnyug song nas 'pho tshar ram med /
mi gzhon nu sos re yod pa la shi nas rke rtsa chad yag bar 'pho ba 'debs mi rung /
rlung log yin na 'pho ba thebs na nyes pa che bar gsungs /
rgyud las /
dus min lha rnams gsod pa 'o //
zhes lha bsad pa dang 'dra'o //
ma theb sos na 'pho ba mkhan gshe bar 'gyur te /
de 'dra'i lo rgyus 'ga' yang thos /
nad yun ring ba dang rgan rgon sos re med nges shi thag chod pa la ni shi dus dbugs 'gro la khad nas btab kyang nyes pa med do //
'on kyang yid kyis de'i lus phag mor bsgom la sgo dgu yi ges bkag pa rnams 'chi la khad nas yid kyis bsgoms nas bzhag
/spar ni mi spar /
phyi dbugs chad ma thag nas yid kyis lan mang du spar /
ngag tu mi brjod par bya'o //
sangs rgyas mtshan brjod gsol ba 'debs so //
rke rtsa chad yag red tsa dmigs pa spar ba sogs 'pho 'debs dngos de byed do //
de bas snga nas byas na /
a nga da rung sos re yod tshe da lta nas 'pho 'debs byas byung snyam nas zhe sdang gis mtshams sbyar nas 'pho ba mi theb ngan song du 'gro'o //
'chi la khad nas khog smad du mi reg
/mi yid mthun pa rnams stan smad du mi 'dug mgo ngos su 'dug bcug
/ro nyal ba de dmigs pa mi bde bas 'pho ba'i tshe tsog pur bzung bcol na legs /
'dzom na dang po mchod pa bshams la ji snyed su dag mas dkon mchog gsum la phul /
'pho ba theb par gsol ba btab /
tshe 'das de la snying rje tshad med pa mchi ma 'khrug par byung na nges par theb /
snying rje ma skyes na theb dka'/
rang nyid yi dam thugs rje chen por bsgoms la ro'i sngas su skyag gi steng du rgyal ba byams pa'i bzhugs stangs su 'dug ste /
rgyas par na ltung bshags 'don /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas rgyal ba rin chen gtsug tor can la phyag 'tshal lo //
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas sman gyi bla bai DUr+Ya 'od kyi rgyal po la phyag 'tshal lo //
spro na bde gshegs brgyad ka'i mtshan brjod /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas rgyal ba mi 'khrugs pa la phyag 'tshal lo /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas kun rig rnam par snang mdzad la phyag 'tshal lo //
spro na rigs lnga brjod /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas 'od dpag tu med pa la phyag 'tshal lo //
'dir sangs rgyas kyi mtshan gang shes brjod rung /
de nas rang gi dmigs pa dang bstun /
rang gi sna bug g.yon nas dbyangs yig bcu drug 'phros tshe 'das kyi sna bug g.yon du thim /
rgyas par na dbyangs yig brjod /
rang gi lag g.yas srin mdzub kyis sna bug g.yas bkag la g.yon nas rlung bus /
rang gi sna bug g.yas nas gsal byed sum cu 'phros /
tshe 'das kyi sna bug g.yas su thim par gyur /
rgyas par gsal byed brjod /
lag g.yon srin mdzub kyis sna bug g.yon bkag la g.yas nas rlung bus /
rang gi sna rtse nas hU~M sngon po gcig phri li li 'phros te tshe 'das kyi sna sgor thim /
dbyangs gsal hU~M rnams snying gi dkyil du thim pas bdag gis ci smras pa go bar gyur /
hU~M/
zhes sna gnyis nas rlung ring bar bus /
tshe las 'das pa'i ma dag 'khor ba'i sgo brgyad po yi ge hrIHdmar po re res bkag par gyur /
hrIHhrIHhrIH
de nas skad che chung ran pas /
'o tshe las 'das pa che ge mo /
zhes pa /
dpon dang mi chen yin na khyed ces pa'i tshig gang 'os dang /
phal pa yin na'ang bzang ming nas lan gsum 'bod /
khyed /
khyod gang 'os /
tshe 'di'i snang ba ni nub /
'jig rten phyi ma'i snang ba ma shar ba /
las dge sdig dbang gis gar 'gro ba nges pa med pa /
bar do dang po 'pho ba bsgom pa'i skabs su bab pa yin no //
pha cig dam pa sangs rgyas kyi zhal nas /
'chi ba 'chi ba ma yin te //
rnal 'byor sangs chung rgya ba yin //
zhes gsungs pa dang /
skad cig gcig gis bye brag phyed //
skad cig gcig gis rdzogs sangs rgyas //
zhes pa'i dus de da lta yin pas ma yengs par nyon cig
/khyed rang gi lus sangs rgyas thams cad bskyed pa'i yum rdo rje phag mo sku mdog dmar la smug pa'i mdangs can /
zhal gcig phyag gnyis spyan gsum mche bas ma mchu mnan pa /
phyag g.yas rdo rje'i gri gug nam mkhar phyar zhing g.yon bdud rtsis gang ba'i thod pa thugs kar 'dzin pa /
yab he ru ka'i ngo bo kha T+wAM ga gru mor bcug cing /
zhabs g.yas bskum pa'i rting pa b+ha gar gtad pa /
g.yon brkyang pas pad nyi bam gyi steng na 'gying ba /
thod pa skam rlon dang rus pa'i rgyan chas spras pa /
sku'i phyi dar dmar gyi gur phub pa lta bu la nang stong pa phru ma phus btab pa lta bu'i dbus su rtsa dbu ma mda' smyug tsam pa bde ba mtshon pa'i phyir phyi dkar ba /
gsal ba mtshon pa'i phyir nang dmar ba /
byang chub kyi lam mtshon pa'i phyir shin tu drang ba /
ngan song gi sgo bcad pa'i phyir mar sne lte ba'i 'og tu smyug ma'i tshigs 'gag pa ltar phug rdugs su yod pa /
thar pa'i sgo 'byed pa'i phyir spyi bo tshangs pa'i bu ga zangs dung gi kha ltar had por yod pa ste /
mtshan nyid bzhi dang ldan pa'i lte ba'i dbus su pad+ma dmar po dang zla ba'i gdan sran ma phyed bkas pa tsam gyi steng du /
khyed rang gi rlung sems rnam par shes pa'i ngo bo thig le dkar po sran ma tsam 'phar la khad pa /
yar la khad pa gcig sgoms shig
/khyed rang gi spyi bo'i gtsug khru gang tsam gyi nam mkhar pad+ma 'dab ma stong ldan dang zla ba'i gdan la /
khyed rang gi rtsa ba'i bla ma dang yi dam thugs rje chen po dbyer med pa'i ngo bo sangs rgyas 'od dpag tu med pa sku mdog dmar po /
zhal gcig phyag gnyis mnyam gzhag gi steng na bdud rtsis gang ba'i lhung bzed 'dzin pa /
mtshan bzang po dang dpe byad bzang pos brgyan pa /
chos gos rnam gsum sku la gsol zhing rdo rje'i skyil krung gis bzhugs pa /
sangs rgyas kyi zhing khams thams cad sku'i bkod pa la rdzogs shing sku'i 'od kyis sangs rgyas kyi zhing khams khyab pa zhig bzhugs yod par sgoms shig
/bzhugs nas kyang yod do //
nged kyis gsol ba btab nas rnam shes spar ba'i tshe the tshom med par sangs rgyas 'od dpag med kyi thugs kar 'phos shig
/ces spyi gtsug nas mdzub mos mnan tsam mam /
skra nas 'then tsam byas la /
gsang mchog rdo rje btsun mo'i b+ha ga na //
bcom ldan rigs kun khyab bdag rdo rje 'chang //
bzod med gdung shugs drag pos gsol 'debs na //
zab lam 'pho ba 'byong bar byin gyis rlobs //
sgyu ma'i grong khyer mi rtag chu bur lus //
mi gtsang las nyon 'khrul pa'i gnas khang nas //
rang rig 'od gsal sems nyid chos kyi sku
/snang mtha' yas pa'i zhing du 'pho bar shog
/byin rlabs 'od du 'khrugs pa'i bar mtshams na //
rtsa brgyud bla ma grub thob 'khor lo'i tshogs //
bzod med gdung shugs\u0f8e
zab lam 'pho ba\u0f8e
sgyu ma'i grong khyer\u0f8e
mi gtsang las nyon\u0f8e
rang rig 'od gsal\u0f8e
snang mtha' yas pa'i\u0f8e
ris med snying rje bdud rtsi'i khrus khang na //
snang stong chos sku'i gar mkhan karma pa //
bzod med gdung shugs\u0f8e
zab lam 'pho ba\u0f8e
sgyu ma'i grong khyer\u0f8e
mi gtsang las nyon\u0f8e
rang rig 'od gsal\u0f8e
snang mtha' yas pa'i\u0f8e
brtul zhugs 'od du 'tsher ba'i gangs khrod na //
mkha' spyod dga' ba'i rdo rje gdong lnga pa //
bzod med gdung shugs drag pos gsol 'debs na //
zab lam 'pho ba 'byong bar byin gyis rlobs //
sgyu ma'i grong khyer mi rtag chu bur lus //
mi gtsang las nyon 'khrul pa'i gnas khang nas //
rang rig 'od gsal sems nyid chos kyi sku
/snang mtha' yas pa'i zhing du 'pho bar shog
/phyi nang dkyil 'khor mu med rab 'byams na //
bde ba mchog dang mnyam sbyor rnal 'byor ma //
bzod med gdung shugs\u0f8e
zab lam 'pho ba\u0f8e
sgyu ma'i grong khyer\u0f8e
mi gtsang las nyon\u0f8e
rang rig 'od gsal\u0f8e
snang mtha' yas pa'i\u0f8e
bdud tshogs nyams pa mi ro'i ba gam na //
ye shes me 'bar chos skyong rdzu 'phrul can //
bzod med gdung shugs\u0f8e
zab lam 'pho ba\u0f8e
sgyu ma'i grong khyer\u0f8e
mi gtsang las nyon\u0f8e
rang rig 'od gsal\u0f8e
snang mtha' yas pa'i\u0f8e
'pho bya 'pho byed med pa'i bya btang gi
/lus gnas ye shes brjod med phyag rgya che //
de las gud na sangs rgyas gzhan med pas //
rang grol dwags po bka' brgyud 'grub par shog
/ces gsol ba btab cing /
tshe 'das kyi lte ba'i rnam shes rlung sems kyi ngo bo thig le de skar mda' ltar gyen du song ste /
sangs rgyas 'od dpag med kyi thugs kar thim pa'i dmigs pa re dang sprad la dal bus /
hika
/ces bdun tsam spar /
skabs 'dir thun bzhi dbyangs dang bcas pas bton la rgyang 'bod byas mthar hika bgrang dmigs pa spar /
'o tshe las 'das pa che ge mo khyod nyon cig
/rdo rje gdan bzhi'i rgyud las /
nyes pa kun gyis gos pa ni //
'pho ba'i sbyor ba byas pas grol //
sdig gis kun nas mi gos te //
'khor ba'i pha rol mchog tu sgrol //
zhes gsungs pa'i phyir /
mtshams med pa lnga byas pa'i sdig chen yin na'ang 'pho ba thebs na ngan song du mi 'gro ste /
rab dag pa'i zhing khams /
'bring lha gnas gtsang ma /
tha ma yang mi lus chos ldan du skye ba rdo rje 'chang gi bka'/
ye shes mkha' 'gro'i gsang tshig yin pas ma 'jigs ma skrag par 'phos shig
/spro na skabs 'di rnams su gong gi dmigs pa yang yang bya /
sangs rgyas 'od dpag med la phyag 'tshal lo :
chos sku snang ba mtha' yas la gsol ba 'debs :
zab lam 'pho ba 'byong bar byin gyis rlobs :
myur lam 'pho bas mkha' spyod 'grub par byin gyis rlobs :
tshe 'das 'di nas tshe 'phos gyur ma thag :
bde ba can du skye bar byin gyis rlobs :
sangs rgyas 'od dpag med la phyag 'tshal lo :
longs sku thugs rje chen po la gsol ba 'debs :
zab lam 'pho ba\u0f8e
myur lam 'pho bas\u0f8e
tshe 'das 'di nas\u0f8e
bde ba can du\u0f8e
sangs rgyas 'od dpag med la phyag 'tshal lo :
sprul sku pad+ma 'byung gnas la gsol ba 'debs :
zab lam 'pho ba\u0f8e
myur lam 'pho bas\u0f8e
tshe 'das 'di nas\u0f8e
bde ba can du\u0f8e
sangs rgyas 'od dpag med la phyag 'tshal lo :
mkha' 'gro ye shes mtsho rgyal la gsol ba 'debs //
zab lam 'pho ba 'byong bar byin gyis rlobs :
myur lam 'pho bas mkha' spyod 'grub par byin gyis rlobs :
tshe 'das 'di nas tshe 'phos gyur ma thag :
bde ba can du skye bar byin gyis rlobs :
sangs rgyas 'od dpag med la phyag 'tshal lo :
gter ston nyi zla sangs rgyas la gsol ba 'debs :
zab lam 'pho ba\u0f8e
myur lam 'pho bas\u0f8e
tshe 'das 'di nas\u0f8e
bde ba can du\u0f8e
sangs rgyas 'od dpag\u0f8e
drin chen rtsa brgyud bla ma la gsol ba 'debs //
zab lam 'pho ba\u0f8e
myur lam 'pho bas\u0f8e
tshe 'das 'di nas\u0f8e
bde ba can du\u0f8e
sangs rgyas 'od dpag med la phyag 'tshal lo :
yum mchog rdo rje phag mo la gsol ba 'debs //
zab lam 'pho ba\u0f8e
myur lam 'pho bas\u0f8e
tshe 'das 'di nas\u0f8e
bde ba can du\u0f8e
sangs rgyas 'od dpag med la phyag 'tshal lo :
bka' srung dam can rgya mtsho la gsol ba 'debs //
zab lam 'pho ba 'byong bar byin gyis rlobs :
myur lam 'pho bas mkha' spyod 'grub par byin gyis rlobs :
tshe 'das 'di nas tshe 'phos gyur ma thag :
bde ba can du skye bar byin gyis rlobs :
hika bdun tsam brjod /
de yang dpal dus kyi 'khor lo'i rgyud las /
'chi ba'i dus su yid kyi bsam pas gang zhig dran par gyur pa der ni skye bo gang dag skye //
zhes gsungs pas /
tshe las 'das pa che ge mo yid gzhan du ma yengs par khyed rang gi spyi bor sangs rgyas 'od dpag med bzhugs yod pas de la rig pa rtse gcig tu gtod cig
/drug pa rdo rje 'chang la gsol ba 'debs //
sogs dang /
hika bdun bgrangs la /
spro na 'brel ba thog chog ma 'don /
'di nas nub kyi phyogs rol na //
'od dpag med pa'i zhing khams yod //
su zhig de yi mtshan 'dzin pa //
zhing mchog de ru skye bar gsungs //
tshe 'das rigs kyi bu khyod kyang //
'od dpag med pa'i mtshan bzung nas //
zhing mchog de ru 'gro bar gyis //
tshe 'das kyi rnam shes dang 'od dpag med dbyer med pa mda' 'phangs pa ltar bde ba can du song bar bsgoms la /
phaT:
phaT:
phaT:
ces drag por brjod /
tshe 'das ngan song sdug bsngal mi myong zhing //
sogs /
pad+ma 'dam gyis ma gos ltar //
sogs brjod /
ces pa 'di ni rgyud gzhung dang mi 'gal zhing shin tu mthun la /
go sla bas mi nag pa la phan /
lung 'dren bshad pa nyung zhing bzung sla bar byas te /
don grub dang yang dag la phan phyir bris pa yin yang /
'gro ba dpag tu med pa la phan zhing bde ba can du skye ba'i lam mchog dam par gyur cig
/so skye'i dbang gis 'khrul pa byung na 'chags so //
chos 'di la goms pa rA ga a s+yas sbyar ba'o ///
/
