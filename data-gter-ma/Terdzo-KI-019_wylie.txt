@#//
rdo rje phur pa yang gsang spu gri 'bar ba'i zhi rgyas kyi sbyin sreg grub gnyis myur sbyin zhes bya ba bzhugs so //
na mo gu ru shrI badzra ku mA ra ya /
mchog tu mi 'gyur bde chen rdo rje'i mes //
gzung 'dzin 'khrul pa'i bud shing sreg mdzad pa'i //
bla ma mchog dang dbyer med lhag pa'i lha //
dpal chen rdo rje gzhon nus dge legs stsol //
dbang thob dam gtsang bsnyen sgrub mthar phyin pa'i //
sngags spyod skyes bur grub gnyis 'dod dgu'i 'bras //
bde myur sbyin pa'i lam bzang me yi las //
bla ma'i gsung bzhin 'jug bde'i khrigs su bsdeb //
de la 'dir sprul pa'i gter ston grub thob yongs kyi spyi mes mnga' bdag gsung gi sprul pa gu ru chos kyi dbang phyug gi zab gter las byon pa'i rdo rje phur pa yang gsang spu gri 'bar ba'i zhi rgyas kyi sbyin sreg ji ltar bya ba'i tshul la gnyis /
thun mong du bya ba'i sngon 'gro dang /
dngos gzhi bye brag tu bshad pa'o //
dang po ni /
sngar ma sbyang ba'i sa yin na /
sa'i cho ga sgrub khog ltar rgyas par grub na legs /
bsdu na bdag gi rnal 'byor bzlas pa bcas sngon du song nas /
gang du bya ba'i gzhi der dkar gtor mchod pa dang bcas pa bshams /
oM badzra kro d+ha a mr-ita kuN+Da lI hU~M/
ts+tshin+d+ha ts+tshin+d+ha hU~M phaTas bsang /
raM yaM khaM gis sbyang /
thams cad stong nyid nam mkha'i ngang //
b+h+rU~M las rin chen snod nang du //
oM las phyi nang mchod pa'i tshogs //
so so'i lha mo'i rol par bcas //
rab 'byams nam mkha' gang bar gyur //
oM badzra puSh+pe d+hU pe A lo ke gan+d+he nai wid+ya shab+da pU dza sa ma ya hU~M/
zhes dang /
gtor gzhong rat+na'i gzhal yas su //
gtor ma 'dod yon phung por spungs //
oM AHhU~M ho /
lan gsum gyis brlabs /
b+hU mi pa ti sa pa ri wA re badzra sa mA dzaHsa sa lha spyan drangs /
oM badzra ar+g+haM sogs kyis mchod /
b+hU mi pa ti sa pa ri wA re b+h+yaHna maHsarba ta thA ga ta b+h+yo bi shwa mu khe b+h+yaHsarba tha khaM ut+ga te s+pha ra Na i maM ga ga na khaM swA hA/
lan gsum gyis gtor ma phul /
gang dag 'dir gnas lha dang klu
/gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
b+hU mi pa ti sa pa ri wA ra sarba b+huta gats+tsha /
gnang ba byin nas rang gnas su gshegs par bsam la mchod pa bsdu /
lag g.yas rdo rje dang bcas pa sa la bzhag ste /
snying po brgya rtsa dang /
oM AHhU~M ha na ha na kro d+ha hU~M phaT/
lan bdun tsam brjod pa kun rdzob kyi sbyong ba dang /
chos thams cad stong pa nyid du mos pa don dam gyi sbyong ba ste thun mong du bya ba'i las rim mo //
gnyis pa dngos gzhi la gnyis /
zhi ba dang rgyas pa'i sbyin sreg go
/dang po zhi ba'i sbyin sreg la /
sbyor ba dang /
dngos gzhi gnyis las /
dang po ni /
bkra shis pa'i sa la stegs bu gru bzhi khod snyom par byas pa'i steng du me thab bya ba ste /
de'ang brtsig thab dang bskos thab bya na spyi ltar la /
bris thab tu stegs bu'i steng dri dang ba byung bdud rtsi lngas chag chag btab la /
tshang zur gyi thig spyi mthun gdab /
dbus nas khru phyed kyis zlum por bskor ba'i phyir /
sor bzhi pa'i tshad can gyi mchu dang kha khyer bskor la /
dbus su rdo rje dkar po sor brgyad pa tsam mam pad+ma 'dab brgyad kyi dbus su rdo rje /
zlum bskor bar mar me ri dkar po g.yas skor /
phyi mar rdo rje'i phreng ba dang grwa bzhir zla phyed rdo rje rnams bri /
bcad tshon yang dmar skya sogs ji ltar rigs pa las nag po sogs tshon sel ma phog pa gal che'o //
der srog chag med pa'i lci ba'am bal bu sogs mchod sbyin gyi shing la tsan dan dkar po'i chu 'o ma dang sbyar bas /
cung zad bran la gru gang tsam du zlum por brtsig
/rang gi g.yon ngos su mchod stegs dang /
g.yas su rdzas stegs gnyis ka dar ras dkar po'i khebs dang ldan pa'i mchod stegs su /
'o ma 'bras chan dngul phye me tog dkar po rnams dang bsres pa'i mar dkar gyi 'das gtor zlum po ril bu drug gis bskor ba /
de'i mdun du 'jig rten pa'i gtor ma dkar zlum cung zad chung ba dang /
g.yas g.yon du sman raka
/mdun du chu gnyis nyer spyod phreng tshar cha gnyis bshams /
rdzas stegs su 'o ma can gyi shing gi rtse mo'i cha las byung ba'i yam shing mtho gang ba dris byugs shing sne gnyis mar dang sbrang rtsis byugs pa /
mngar gsum dang sbyar ba'i zhun mar dang /
til dkar po dang /
gur gum 'o mar bcas pa'i zho zan dang /
'bras ma grug pa dang /
so ba gra ma med pa dang /
nas dang /
sran ma dang /
gro dang /
durba dang /
ku sha rnams dang /
gzhan yang gshal sman dang dug rigs ma yin pa'i rin chen 'bru sman sna tshogs sbyar pa /
gos zung dar dkar /
go yu mar gyis sbrus pa'i so rtsi rnams /
'jig rten pa dang 'jig rten las 'das pa'i rim pa la nyis rim du 'god /
khyad par bsnyen sgrub kyi kha skong lta bur til mang du bshams /
dung ngam shel rdog ras skud dkar po la brgyus pa'ang 'du bya /
snod dang rdzas thams cad dbyibs zlum po /
kha dog dkar po 'ba' zhig bya /
thab kyi steng du ras dkar po bla bre'i tshul du phub /
slob dpon dang thab kyi bar du me yol gangs ri bris pa'i nang gi char /
las bum /
rdor dril /
bar du dgang blug kha sbyar ba bzhags /
bgegs gtor ting lo mar me chang bur bcas pa'ang ci bder bkod do //
gnyis pa dngos gzhi la gsum /
'jig rten pa'i me lha mchod pa /
'das pa'i me lha mchod pa /
rjes kyi rim pa'o //
dang po ni zla ba yar gyi ngo'i bkra shis pa'i nyi ma'i srod dam snga dro'i char ku sha sogs gtsang ma'i stan la zhi zhing des pa'i sems kyis chas gos dkar po dang ldan pas sems dpa'i skyil krung gis shar du phyogs par 'dug
/de nas sbyin sreg khol sgrub kyi skabs bdag bskyed rgyas bsdus ji ltar rigs pa bsgoms shing /
las bum du bdud rtsi 'khyil pa'i bskyed bzlas bya /
sgrub mchod dang 'brel ba'i tshe rtsa bsnyen la /
phaT dzaHbtags pa brjod pas /
rang nyid dkyil 'khor gyi gtso bo las mar me gcig las gnyis mched kyi tshul du dpal chen rdo rje gzhon nu zhal gcig phyag gnyis pa'i rnam pas thon nas sbyin sreg gi las rim la 'jug par mos la /
rdor dril a mr-itas bsang /
swA b+hA was sbyangs /
stong pa'i ngang las rdo rje thabs kyi rang bzhin ye shes lnga'i ngo bo /
oM ma hA badzra hU~M/
zhes lag g.yas kyis rdo rje gsor zhing thugs kar bzung /
dril bu shes rab kyi rang bzhin stong nyid chos kyi sgra dbyangs sgrog pa /
oM badzra g+haN+De AH
g.yon pas dril bu dkrol zhing dkur brten /
gnyis ka'ang don dam byang chub sems kyi rang bzhin thugs kar 'khyud rgya byas la /
oM sarba ta thA ga ta ma hA a nu rA gA na badzra swa b+hA wa At+ma ko\u0f85 haM/
zhes dam tshig gsum dran par byas la cho ga ma grub kyi bar du yid ting 'dzin lag rdor dril dang ma bral bar bya'o //
dgang blug bsang sbyang /
rang gi snying kha nas 'od zer 'phros ye shes lha'i thugs rgyud bskul /
thabs dang shes rab kyi rang bzhin ye shes sems dpa' 'od zer gyi tshul du bkug
/dgang blug la thim pas dngos grub 'byung ba'i dam tshig gi yo byad du gyur /
mchod sreg gi rdzas rnams bsang chus bran /
bsang sbyang /
hU~M/
rnam dag chos dbyings ngang nyid las //
rang byung mchod pa'i phung po ni //
kun bzang mchod pa'i sprin lta bus //
dpag yas nam mkha' gang bar gyur //
oM badzra ar+g+haM AHhU~M nas /
shab+da'i bar dang /
oM AHhU~M sarba pany+tsa a mr-ita hU~M hrIHThAH
oM AHhU~M ma hA rak+ta dz+wa la maN+Dal hU~M hrIHThAH
oM AHhU~M ma hA ba ling+ta te dz+wa ba ling+ta ba la wa te gu h+ya sa ma ya hU~M hrIHThAH
zhes mchod rdzas rnams byin gyis brlabs /
sreg rdzas rnams bdud rtsis bran la rdo rje rtse gcig pa'i phyag rgyas reg cing /
oM swA hA/
phyag rgya de nyid kyis yam shing la /
oM AHswA hA/
zhun mar la /
oM shrIM swA hA/
'bru rnams la /
oM dzriM swA hA/
rdzas gzhan rnams la /
oM ku ru ku ru swA hA/
rdzas rnams kyi ma dag pa'i nyes skyon thams cad sbyangs te stong par gyur /
stong pa'i ngang las rdzas rnams rang rang gi ming yig dang po thig les brgyan pa las byung ba'i bdud rtsi'i bcud can mtshan nyid thams cad yongs su rdzogs pa /
zhi ba'i las sgrub pa la thogs pa med pa'i nus pa dang ldan par bsam la /
oM bi ma la ag+na ye swA hA/
zhes sogs sngags rnams lan gsum re brjod la byin gyis brlab bo //
de nas bgegs gtor /
raM yaM khaM gis bsang sbyang /
oM AHhU~M ha hoHhrIH
lan gsum gyis brlabs /
me thab dang rdzas rnams la g.yas g.yon du bskor zhing /
sarba big+hA nan na maHsarba ta thA ga te b+h+yo bi shwa mu khe b+h+yaH
sarba thA khaM ut+ga te s+pha ra Na i maM ga ga na khaM gr-ih+Ne daM ba liM ta swA hA/
zhes nam mkha' mdzod kyi sngags lan gsum gyis bsngos la /
hU~M/
nyon cig bgegs dang log 'dren tshogs //
sogs las byang ltar bka' bsgo zhing /
hU~M/
steng yang phur bu'i bla bre la //
sogs kyis mtshams gcad /
de nas gtsub shing las byung ba'am dgon pa las byung ba'i me du ba med pa sbar la /
oM dz+wa la dz+wa la hU~M/
rlung g.yab kyis g.yab cing /
hU~M hU~M hU~M/
zhes brjod /
hU~M lan bdun bzlas pa'i blug gzar gyi mar khus kyang gso bar bya'o //
de nas ku sha sngo ljang dri ma med pa las bum gyi chus bran te /
oM a mr-ita kuN+Da lI sarba big+hA nan nA sha ya hU~M phaT/
ces bsangs la /
oM/
ku sha 'di ni gtsang zhing dge
/tshangs pa lha rnams dag byed yin //
dkon mchog gsum po mnyes byed pa //
sa las skyes pa 'dab ma'i snying //
bdag gi bgegs rnams thams cad ni //
zhi dang bkra shis mdzad du gsol //
swA hA/
zhes brjod de /
ku sha gnyis gnyis rtse mo gshib pa dag sgrub pa po'i g.yon ngos kyi thab kyi kha khyer nas rim par rtse mo shar lho nub byang du bstan pa dgram zhing rgyab ma rnams kyi rtses mdun ma rnams kyi rtsa ba non par bya zhing /
slar rtse mo shar du bstan pa'i ku sha ba lang gi rna ba lta bu ha cang mi ring bas g.yog go
/de nas thab bsang sbyang /
stong pa'i ngang las hU~M las zhi ba'i thab khung kha dog dkar zhing dbyibs zlum pa mu ran kha khyer dang bcas pa'i dbus su /
sna tshogs pad+ma'i lte bar rdo rje rtse lnga pa dang kha khyer la rdo rje'i phreng bas bskor zhing grwa bzhir zla phyed rdo rjes mtshan pa /
dwangs shing sgrib pa med pa'i 'od zer kun tu 'phro ba /
rgya dpangs sogs mtshan nyid thams cad yongs su rdzogs pa'i nang du zhi ba'i me dkar gsal du 'bar ba'i dbus su /
paM las pad+ma'i sdong po dang /
ma las nyi ma'i dkyil 'khor gyi steng du /
raM las zhi ba'i me lha sku mdog dkar po zhal gcig phyag gnyis pa /
phyag g.yas na zhi mdzad me yi 'khor lo dkar gsal dang /
g.yon na zhi ba'i dngul phur dkar po 'dril ba /
dbu skra ral pa'i thor tshugs can /
rin po che'i rgyan sna tshogs kyis spras pa /
tshangs skud sum bsgril se ral khar thogs pa /
gsus khyim che la brang rus bkra ba /
ag tshom ring zhing lo brgyad pa'i na tshod can /
ra skyes dkar po'i gdan la bzhugs pa /
rigs kyi bdag po rnam par snang mdzad kyis dbu brgyan cing drang srong gi tshogs kyis yongs su bskor bar gyur /
dri'i theg le gnas gsum du byas la /
de'i spyi bor oM dkar po /
mgrin par AHdmar po /
thugs kar hU~M sngon po /
bdag gi thugs ka nas 'od zer lcags kyu lta bur spros pas shar lho nas me lha 'khor bcas spyan drangs par bsam la /
lag g.yas mi 'jigs pa'i rgya dang bcas pas mthe bong g.yab cing /
oM/
dad pa dang ni dam tshig gis //
tshur byon tshur byon 'byung po che //
mi mthun 'jigs brgyad zhi ba'i phyir //
drang srong chen po da tshur gshegs //
chibs su ra skyes kham pa 'chib //
phyag na me yi 'khor lo bsnams //
phrin las sgrub phyir gshegs su gsol //
oM e h+ye hi b+ha ga wAn ag+na ye sa pa ri wA ra badzra sa mA dzaH
zhes mdun gyi nam mkhar byon par bsam /
las bum gyi chu gtor zhing las sngags kyis phyir 'brang gi bgegs bskrad /
dzaHhU~M baM hoHzhes dam ye dbyer med du bstims /
'bar ba'i rgyal po chen po khyod //
'dod pa'i bsam pa bsgrub bya'i phyir //
bdag gi gnas mchog dam pa 'dir //
'bar ba'i gdan la bzhugs su gsol //
sa ma ya tiSh+Tha lhan /
chu gnyis sbreng zhing /
stong gsum kun tu dri mchog 'byung 'gyur ba'i //
spos dang sman sbyar chu gtsang dam pa 'dis //
mi gtsang dri ma'i tshogs rnams dag gyur cig
/oM swa b+hA wa shud+d+ha swA hA/
phyag 'tshal ba ni /
hU~M/
tshangs dbang 'jig rten mgon gyi sras //
mthu stobs byin rlabs bsam mi khyab //
yid bzhin re skong lha tshogs la //
sgo gsum gus pas phyag 'tshal lo //
a ti pU hoH
mchod pa ni /
hU~M/
phyi nang gsang gsum mchod pa'i sprin //
dpag med dbang po tshim byed tshogs //
rab 'byams dpag tu med pa rnams //
me lha 'khor dang bcas la 'bul //
oM badzra puSh+pe pra tIts+tsha ho /
nas shab+da'i bar gyis mchod /
hU~M/
gzi brjid chen po me yi lha //
'dod pa thams cad stsol mdzad pa'i //
bdag gzhan don 'grub sa la bzhugs //
'dzin byed me lha nyid la 'dud //
ces bstod /
bum chu gtor zhing /
ji ltar bltams pa sogs kyi mthar /
oM sarba ta thA ga ta a b+hi She ka te sa ma ya shrI ye hU~M/
phyogs bcu'i sangs rgyas rnams kyi thugs ka nas dbang gi lha mo byang chub sems kyi gang ba'i bum pa thogs pa spros te dbang bskur /
oM rat+na a laM kA ra swA hA/
zhes de rnams kyis rgyan btags par bsam la dung ngam shel 'bul /
de nas byon skyems ni /
me lha zhal 'dzum pa dang bcas pas cung zad gdangs pa'i ljags dang gzar bu gnyis kyi kha la raM yig 'od zer gyi phung por 'bar bas mtshan pas sreg blug gi bdud rtsi'i rgyun drangs te gsol bar bsam la /
lag gnyis de bzhin gshegs pa'i khu tshur gyis dgang blug bzung nas /
oM bi ma la ag+na ye swA hA/
zhes g.yas pa'i blug gzar bdun gyis g.yon pa'i dgang gzar bkang ba'i gzar bu kha sbyar pus mo'i phyir mi 'da' bas g.yas su bskor zhing /
oM bi ma la ag+na ye zhes pa'i mthar /
bdag cag dpon slob yon mchod 'khor dang bcas pas thog drangs mtha' yas pa'i sems can thams cad kyi nad gdon sdig sgrib 'gal rkyen mi mthun pa'i phyogs thams cad shAn+tiM ku ru ye swA hA//
zhes spel tshig sbrel bas 'bul /
bsnyen bsgrub kyi kha skong skabs gong gi 'phros phyogs thams cad dang /
khyad par ting 'dzin mi gsal zhing bzlas brjod lhag chad du gyur pa thams cad shAn+tiM ku ru ye swA hA/
zhes sbyar /
tshul de ltar lan gsum du 'bul zhing me pra brtag
/de nas rdzas rnams las khu ba'i rang bzhin can rnams zhal dang /
yam shing /
dUr ba /
ku sha sogs 'od kyis dkyil 'khor dang /
zho zan dang til sogs phyag tu 'bul bar mos te /
lag gis gzung du gtub pa rnams g.yas pa'i mtheb srin sbyar ba'i mchod sbyin gyi tshul dang /
de las gzhan rnams blug gzar gyis 'bul zhing /
'bul sngags dang go rim ni /
yam shing /
oM pe she hasta badzra ye swA hA/
mar khu /
oM bi ma la ag+na ye swA hA/
til /
oM sarba pA paM da ha na badzra ye swA hA/
zho zan dang zas mchog
/oM sarba sam+pa de swA hA/
'bras /
oM badzra puSh+Ta ya swA hA/
so ba /
oM badzra bi dza ya swA hA/
nas /
oM ma hA be ga ya swA hA/
sran ma /
oM ma hA ba la ya swA hA/
gro
/oM badzra g+hasma rI swA hA/
dUr ba /
oM badzra A yu She swA hA/
ku sha
/oM a pra ti ha ta badzra ya swA hA/
rdzas gzhan rnams la /
oM a ha ra a ha ra pu le ma hA da ra pe sha shAn+tiM ku ru swA hA/
zhes bdun la sogs pas phul ba'i mthar spel tshig bye brag pa gzhan las 'byung ba ltar ram spyi khyab tu /
bdag cag dpon slob yon mchod 'khor dang sogs gong bzhin sbrel /
de dag gi dmigs pa ni /
bder 'dus gzhung las /
sreg rdzas bdud rtsi phul pas me lha mnyes te /
'od zer byung nas bdag gi thugs kar phog pas /
lus ngag yid gsum gyi sdig pa bsregs te /
slar 'od zer chu rgyun lta bus bkrus pas bshang ba'i lam nas thon par bsam pa'am /
yang na me lha'i 'od kyis lus ngag yid gsum gyi sdig pa la sogs pa snying ga nas sam /
ba spu'i bu ga thams cad nas bton te /
rdzas la bstims pas mchod pa ni man ngag go
/de bzhin du nad dang /
dgra dang 'byung po'i nad la sogs pa thams cad la yang sbyar bar bya'o //
gal te pha ma'am slob dpon la sogs pa'i ched du byed na'ang de bzhin du bya'o //
zhes gsungs /
de nas gong ltar dgang blug lan gsum dang /
oM a kA ro'i sngags kyis gtor ma bsngos la skabs der dngos su mi 'bul /
sman raka tsam gyis mchod /
bstod pa ni /
hU~M/
gzi brjid chen po me yi lha //
tshangs dbang 'jig rten mgon gyi sras //
'dod pa thams cad ster mdzad pa //
bdag gzhan don gnyis brtson la bzhugs /
khyed nyid me lhar dbang bskur pas //
shes rab mchog gis nyon mongs sreg
/tshangs sras mgon gyur khyod phyag 'tshal //
me lha'i rgyal po dga' ba'i mchog
/tshangs sras 'jig rten skyong byed sras //
bgegs tshogs ma lus sreg mdzad pa'i //
gzi brjid chen po nyid la 'dud //
nyon mongs sreg pa'i ye shes 'od //
mngon shes rdzu 'phrul stobs dang ldan //
nyes pa'i skyon rnams sel mdzad pa //
drang srong chen po nyid la 'dud //
dam bca' bzhin du me yi las //
nus par byin gyis brlab tu gsol //
zhes bstod /
thal sbyar bcas /
na mo /
rig pa'i rgyal po khyod kyis las thams cad byed pas sreg rdzas lha yi zhal du 'bul ba dang /
me nyid ye shes kyi mer byin gyis brlabs nas /
bdag cag dpon slob yon mchod 'khor dang bcas pa thams cad /
lha dang klu dang gnod sbyin dang dri za la sogs pa'i gdon las thar bar mdzad du gsol /
glo bur ye 'drog dus ma yin pa'i 'chi ba la sogs pa'i bar chad mi 'byung bar mdzad du gsol /
mi kha smra mchu dgra rkun byad stems sbyor ba rtsub mo dang nye bar 'tshe ba la sogs pa mi mthun pa'i phyogs thams cad phyir zlog tu gsol /
las dang nyon mongs bag chags shes bya'i dri ma la sogs pa lus ngag yid gsum gyi sdig sgrib thams cad zhi bar mdzad du gsol /
shAn+tiM ku ru swA hA/
zhes brjod /
nongs bshags ni /
bdag cag dus ngan pa'i sems can du gyur pas dus rnams 'dzol pa dang /
rdzas dang yo byad ma tshang ba dang /
sngags dang cho ga ma dag pa dang /
lha dang ting 'dzin ma gsal ba la sogs pa nyes pa thams cad drang srong chen po khyed kyis bzod par mdzad du gsol /
gnyis pa 'das pa'i me lha mchod pa la gnyis /
sgrub mchod dang ma 'brel ba dang 'brel ba'o //
dang po ltar na /
bud shing cung zad kha gso /
bsang chu 'thor la bsang sbyang /
me lha'i lto ba yangs shing rgya che ba'i dbus su dpal chen rdo rje gzhon nu'i dkyil 'khor rten dang brten par bcas pa thams cad gsal zhing yongs su rdzogs pa /
'od zer dkar po'i phreng ba mkha' khyab tu spro bar gyur //
ces pa tsam mam /
spro na gzhung gi lha bskyed yongs rdzogs sbyar /
de nas dgongs gsol dang spyan 'dren /
phyag dang dbang zhu bstim pa /
mchod pa sman raka gtor gsum /
bsdu na sngags tsam /
bstod pa tshang bar grub nas /
'og gi
/dkyil 'khor pa dang bcas pa'i lha thams cad sogs byon skyems la 'jug pa yin no //
gnyis pa sgrub mchod kyi dkyil 'khor dang 'brel ba'i tshe bud shing kha gsos la /
hU~M/
rig pa'i rgyal po drang srong me lha yi //
thugs ka 'byams klas chos kyi dbyings chen por //
rab 'jigs dur khrod 'bar ba'i gzhal yas khang //
gru gsum mthing nag zla gam rin chen 'bar //
gru chad bar khyams sgo bzhi mu khyud rdzogs //
ngo mtshar pho brang ye shes me 'od 'bar //
rdo rje brag chen gtams pa'i sa gzhi la //
dregs pa lha chen phyogs skyong pho mo bsnol //
thabs shes nyi ma zla ba 'od 'bar dbus //
ma chags pad+ma 'bar ba'i gdan bcas gsal //
zhes gzhal yas khang dang gdan gsal btab la /
de nas spyan 'dren pa ni /
rang gi thugs ka'i hU~M las byung ba'i sogs nas /
b+ha ga wAn sa ma ya dza dzaH
zhes pa'i bar gyi spyan 'dren gyi tshig brjod pa dang bstun las rdor gyis gtso 'khor rnams kyi sngags brjod cing /
sgrub dkyil las maN+Dal me tog gi mtshon par spyan drangs pa slob dpon la g.yas su bskor te g.yon phyogs nas phul ba las me tog thab tu dor ba dang mnyam du gtso 'khor so so'i sngags la /
sa ma ya tiSh+Tha lhan /
btags pa brjod mthar gsal gdab pa ni /
hU~M/
pho brang e dbyings 'bar ba'i gzhal yas dbus //
dregs pa lha chen pho mo bsnol ba'i steng //
bcom ldan dpal chen rdo rje gzhon nu ni //
sogs nas /
bde stong sbyor bas 'bar ba'i klong na bzhugs //
phyogs bcu dregs pa bsnol ba'i gdan steng du //
hU~M dang phaT sgrog srid gsum 'khor ba 'jig
/bdud 'dul mthu chen khro rgyal yab yum bcu //
za byed gsod byed gtum rngams tshogs dang bcas //
zla gam gsum na sku gsung thugs sprul pa'i //
sras mchog nyer gcig sgo bzhir gdong can bzhi //
bar khyams phyogs mtshams phur srung bcu gnyis dang //
ging chen sde bzhi phyi 'khor lcags ri la //
mkha' 'gro so gnyis ma bdun sring mo bzhi //
dbang mo nyer brgyad la sogs bka' sdod bcas //
nyi ma las ni 'od zer tshul du gsal //
zhes mos la /
mchod pa ni /
thog mar /
oM shrI karma he ru ka sa pa ri wA ra ar+g+haM pra tIts+tsha swA hA/
de bzhin pad+yaM sbyar bas chu gnyis phul la /
hU~M/
rnam bkra'i me tog phreng mdzes spos sprin gtibs //
gsal byed mar me dri ldan gang+gA'i klung //
ro brgya'i zhal zas dbyangs snyan rol mo sogs //
kun bzang mchod sprin rgya mtshor spel te mchod //
gzugs mdzes sgra snyan dri zhim ro bda' dang //
reg bde 'dod yon lnga dang rgyal srid bdun //
bkra shis rtags rdzas mtho ris 'byor pa'i tshogs //
mi zad nam mkha'i mdzod du sbar te mchod //
dbang po'i me tog tshil gsur bdug pa'i sprin //
zhun chen sgron me khrag zhag bdud rtsi'i dri //
sha rus zhal zas dur khrod rol mo'i sgras //
'jigs rung gshin rje'i 'dun sa bzhin du mchod //
ces phyi mchod sgrub khog ltar dang /
nang mchod sman raka gtor gsum bsdu na sngags tsam gyis mchod /
spro na /
hU~M/
rang byung gdod nas sogs dang /
hU~M/
dam rdzas rmad byung sogs dang /
nyon mongs rtsa ba sogs kyis phul la /
hU~M/
dus gsum sangs rgyas ma lus 'dus pa'i dpal //
sogs las byang ltar bstod /
de nas /
dkyil 'khor pa dang bcas pa'i lha thams cad las zla ba chu shel lta bu'i 'od zer dkar po'i phreng ba zhing thams cad du khyab par 'char bas zhi ba'i phrin las mdzad par bsam la /
sreg rdzas 'bul ba ni /
hU~M/
ye shes klong yangs 'khyil ba'i hom khung du //
dam rdzas bdud rtsi 'bar ba'i sbyin sreg 'di //
rdo rje phur pa'i lha la mchod pa 'bul //
zhi ba'i phrin las sgrub phyir bzhes su gsol //
dkyil 'khor gyi lha rnams zhal 'dzum pa dang bcas pas cung zad gdangs pa'i ljags rdo rje dkar po'i rnam pa can dang /
gzar bu gnyis kyi kha la hU~M yig 'od zer gyi zhes 'don pa spo /
gtso sngags sham bu dang bcas pas dgang blug 'bul /
de nas yam shing sogs sreg rdzas gzhan rnams gtso sngags kho nas sam spro na /
gtso bo /
khro bcu /
sras mchog
/bka' sdod bcas so sor /
sngags thog mar de dag lan re'i mthar rdzas sngags kho nas bcu la sogs pa ji ltar rigs par phul ba'i mthar spel tshig gong ltar spel /
tshul de lta bus brgya 'am sum cu nyer gcig sogs skabs dang sbyar te 'bul /
de'ang gtso bo la brgya sogs /
'khor rnams bcu cha'am phyed phyed kyis dman par bya /
dmigs bsal kha skong dang sdig pa zhi ba'i las ched du byed na rtsa sngags rdzas sngags 'dod gsol sbrel bas til la grangs gzung tshul yang gong gis 'gre'o //
gzhan yang nad zhi ba la gro
/gdon zhi ba la yungs dkar sogs grangs gsag 'dod na'ang spyi dang mtshungs so //
rdzas rnams rdzogs nas las bcol ba'i tshe /
lha rnams kyi thugs ka nas spros pa'i sangs rgyas rnams kyis zla ba chu shel gyi bum pa bdud rtsi dkar pos gang ba 'dzin pas zla ba la gnas pa'i bsgrub bya'i steng phyogs nas khrus byas pas sdig sgrib dang nad gdon la sogs pa thams cad dag cing zhi bar bsam pa kho na'am /
bsnyen bzlas sham bu can mdzad pa'ang 'ga' zhig gi phyag bzhes su snang bas long skabs dang sbyar ro //
slar yang dgang blug sngar bzhin 'bul /
oM badzra wasatra ye swA hA/
zhes gos gsar pa dang /
oM badzra tam+bu la ye swA hA/
zhes rdo thal med pa'i so rtsi 'bul /
oM shrI badzra he ru ka sa pa ri wA ra ar+g+haM pra tIts+tsha swA hA/
zhes sogs chu gnyis nyer spyod dang bcas pas mchod cing /
hU~M/
srid gsum gdug pa 'dul ba dang //
nga rgyal chen po brtan pa'i phyir //
rdo rje srin po'i lha tshogs la //
rtse gcig yid kyis phyag 'tshal bstod //
ces bstod /
hoH
bcom ldan 'das dpal chen rdo rje gzhon nu'i dkyil 'khor gyi lha tshogs khyed rnams kyis bdag cag dpon slob yon mchod 'khor dang bcas pa thams cad lha dang sogs 'dod gsol gong ltar bya /
ma rnyed yongs su sogs dang yig brgyas nongs pa bshags /
khyed kyis sems can sogs dang /
oM AHhU~M muHzhes brjod cing /
sgrub mchod dang 'brel tshe /
dkyil 'khor pa'i lha rnams bsgrub pa'i dkyil 'khor la gshegs par bsam zhing /
maN+Dal me tog spos dang rol mos mtshon par bsgrub dkyil du spyan drangs /
gzhal yas khang gdan dang bcas pa rang la thim par bsam /
sreg rkyang gi skabs su ye shes pa chos dbyings su gshegs shing /
dam tshig pa rang la bsdu /
'on kyang bla med thun mong ma yin pa'i skabs 'dir dam ye gnyis med dbugs rngub pa'i sbyor ba dang bstun rang la bstims pas mi shigs pa'i thig le dang ro gcig tu gyur par bsams kyang legs so //
gsum pa rjes ni las sngags kyis bsang /
'jig rten pa'i me lha gzi brjid dang ldan par gsal bar gyur /
dgang blug sogs gong gi byon skyems bzhin /
me lha zhal 'dzum pa dang bcas pas cung zad gdangs pa'i sogs kyis 'bul /
sreg rdzas lhag ma rnams so so'i sngags mthar /
oM pa ba ka ag+na ye bdag cag dpon slob yon mchod 'khor dang bcas pas thog drangs mtha' yas pa'i sems can thams cad kyis rdzas dang yo byad ma tshogs pa dang /
ting nge 'dzin ma gsal ba dang /
cho ga lhag chad dang /
nyams pa dang /
gong 'og nor pa thams cad shAn+tiM ku ru swA hA/
zhes dang /
gos zung dang so rtsi yang sngar ltar sngags kyis 'bul /
rdzas rnams lhag ma bzhag tu mi rung bas thams cad lhag med du 'bul bar bya'o //
mthar /
oM badzra puSh+pe nas shab+da'i bar nyer spyod kyis mchod /
me ste bsreg bya za ba'i lha //
drang srong rgyal po gdon gyi bdag
/shar lho me lha'i tshogs bcas la //
mchod cing bstod de phyag kyang 'tshal //
ces bstod /
a kA ros sngar bsngos pa'i gtor ma me thab tu 'bul zhing /
mchod sbyin gtor ma 'di bzhes la //
sogs kyis phrin las bcol /
ma rnyed yongs su sogs kyis nongs pa bshags /
bdag gi don dang gzhan gyi don //
sgrub byed bsreg bya za ba gshegs //
ji bzhin dus su tshur byon la //
bdag gi dngos grub thams cad sgrubs //
oM muH
zhes me lha ye shes pa rang gnas su gshegs /
dam tshig gi me lha rang gi snying gar thim par bsam zhing /
las mjug bro yis bsdu ba ni /
zhi ba'i phur pa 'dril /
bro ra zlum por bskor ba'am /
der mos la /
hU~M/
dngul lam dkar po'i shing rnams la //
mgo bo rgya mdud rtse mo zlum //
ngos la zhi ba'i lha bsgoms nas //
btab pas gdug rtsub zhi bar 'gyur //
oM badzra kI li kI la ya shAn+tiM ku ru ye swA hA/
baM gyi tshogs kyi da la ru //
oM las de bzhin 'khor bcas pas //
rmugs par gyur pa'i sems can rnams //
zhi bar gyur las dbyings su rol //
sum+b+ha ni sogs kyi rjes su /
zhi mdzad lha la phyag 'tshal lo //
steng gi lha yang zhi gyur cig
/'og gi klu yang zhi gyur cig
/sdang ba'i dgra yang zhi gyur cig
/gnod pa'i bgegs kyang zhi gyur cig
/nad dang sdug bsngal zhi gyur cig
/ces brdung la /
mthar dge ba'i rtsa ba bla med byang chub tu bsngo zhing shis pa brjod pas mtha' rgyas su bya /
sgrub mchod sreg rkyang gang yin yang dkyil 'khor rjes kyi bya ba /
srung ma'i gtor 'bul sogs phyag len gyi dkyus mthun bya zhing /
de ltar sbyin sreg byas pa'i me la dkrug bdal la sogs mi bya bar rang zhir 'jog
/long med na 'o ma dang dri dkar po'i chus gzhil la thal sol rnams rgya mtshor 'bab pa'i chu bo chen por bskyal lo //
!
//gnyis pa rgyas pa'i sbyin sreg ni /
'don bya'i khog sngar smros pa'i zhi sbyin ltar la /
bye brag gi khyad par /
me thab stegs bu'i steng dri bzang ba byung lnga bdud rtsi dang sbyar bas chag chag btab la /
tshangs zur gyi thig spyi mthun du btab pa'i dbus nas logs ngos su kha re gzhal ba'i sar gru bzhi par bcad pa'i phyi rol du sor brgyad pa'i mchu dang kha khyer gyis bskor /
thab dbus su 'khor lo rtsibs brgyad pa lte bar sor drug pa'i rin po ches mtshan pa'am yang na rin chen rkyang pas kyang rung /
mu ran la me ri ser po g.yas skor dang de'i phyi rim kha khyer dang zur bzhi la rin po che'i phreng bas bskor ba bri /
thams cad kha dog ser po bcad tshon sogs kyang ngur smrig gi mtshon ji ltar rigs pa las nag po sogs tshon sel gyis ma phog pa gal che'o //
der tsher ma med pa'i 'bras bu can gyi shing 'o marabacas pa'i gur gum gyi chab kyis bran pa khru gang tsam du gru bzhir brtsig
/gtor ma'i rgyu gser phye me tog ser po gro dang rgun 'bru'i phye ldong ros zho rnams mar dang bsres pas dbyibs gru bzhi pad 'dab can /
yam shing 'bras bu chags pa'i shing gi bar gyi cha las byung ba khru gang ba dri dang mngar gsum mar khus sbags pa /
shing tog bilba sogs ser po dang /
dar ser po /
spos shel gser spug sogs skud pa ser po la brgyus pa /
kha skong byed na /
'bru sman rin po che sna tshogs kha zas bzang po /
khyad par du tshe spel ba la dur ba lta bu gang gtsor byed pa'i rdzas mang du bsags /
snod dang rdzas dang stegs thams cad dbyibs gru bzhi kha dog ser po /
yar ngo'i tshes brgyad dam bco lnga la sogs pa'i snga dro'i cha la /
slob dpon chas rgyan ser po /
dga' ba'i sems dang bzang po'i stabs kyis stan ser po la kha byang du phyogs te 'khod nas las rim la 'jug
/'don cha'i tshig ris zhi ba gang yod la rgyas pa zhes dang /
kha dog dkar po la ser po zhes dang /
rgyas mdzad dang /
ser gsal sogs su bsgyur /
me rgyal rigs kyi khyim dang /
gtsub shing las byung bas sbar /
thab bskyed bsang sbyang /
stong pa'i ngang las hU~M las rgyas pa'i thab khung ser po dbyibs gru bzhi mu ran kha khyer dang bcas pa'i dbus su /
'khor lo rtsibs brgyad pa'i lte bar rin po che ser po dang kha khyer dang zur bzhir rin po ches mtshan pa /
dwangs shing sgrib pa med pa'i 'od zer kun tu 'phro ba /
rgya dpang sogs mtshan nyid thams cad yongs su rdzogs pa'i nang du rgyas pa'i me ser gsal du 'bar ba'i dbus su /
paM las pad+ma'i sdong po dang /
ma las nyi ma'i dkyil 'khor gyi steng du /
raM las rgyas pa'i me lha ser po zhal gcig phyag gnyis sha rgyas la gnod sbyin sgeg pa'i nyams can /
phyag g.yas na rgyas mdzad me yi 'khor lo ser gsal dang /
g.yon na rgyas pa'i gser phur ser po 'dril ba /
dbu skra ral pa'i thor tshugs can /
rin po che'i rgyan sna tshogs kyis spras pa /
tshangs skud sum bsgril se ral khar thogs pa /
gsus khyim che la brang rus bkra ba /
ag tshom ring zhing lo brgyad pa'i na tshod can /
ra skyes ser po'i gdan la bzhugs pa /
rigs kyi bdag po rin chen 'byung ldan gyis dbur brgyan cing drang srong sogs bsgyur /
spyan 'dren skabs /
mi mthun 'jig brgyad sogs kyi mal du /
tshe bsod 'byor drug rgyas pa'i phyir //
zhes sbyar /
byon skyems skabs /
lag gnyis khu tshur byas pa'i mtheb mdzub gnyis rtse sprad pa'i rin po che'i khu tshur gyis dgang blug bzung /
'dod gsol ni /
bdag cag dpon slob yon mchod 'khor dang bcas pas thog drangs mtha' yas pa'i sems can thams cad kyi tshe dang bsod nams ye shes yon tan thams cad puSh+TiM ku ru oM/
zhes sbyar /
dmigs pa ni /
sreg rdzas phul pas me lha mnyes te /
'od zer gser mdog nyi gzhon lta bu spros pa'i rtse las /
'chi med kyi bdud rtsi dang rat+na'i char babs pas /
gnas lus longs spyod thams cad 'byor zhing rgyas par bsam /
'dod gsol skabs /
na mo /
rig pa'i rgyal po sogs gong ltar la /
bdag cag dpon slob yon mchod 'khor dang bcas pa'i tshe dang bsod nams /
dpal dang 'byor pa /
snyan grags dbang thang /
gzi brjid lang tsho /
zas nor longs spyod /
bu slob 'khor 'bangs /
mnga' ris chus srid la sogs pa dar zhing rgyas par mdzad du gsol /
mkhyen pa dang brtse ba /
mthu stobs nus rtsal /
nyams dang rtogs pa /
sa dang lam gyi yon tan /
dkar po'i bsam sbyor thams cad gong nas gong du 'phel bar mdzad du gsol /
mdor na 'jig rten dang 'jig rten las 'das pa'i dge legs kyi yon tan ji snyed pa thams cad dbyar gyi chu gter dang yar ngo'i zla ba bzhin du 'phel zhing rgyas par mdzad du gsol /
puSh+TiM ku ru oM/
zhes sbyar /
'das pa'i skabs /
dkyil 'khor pa dang bcas pa'i lha thams cad las gser btso ma lta bu'i 'od zer zhing thams cad du khyab par 'char bas rgyas pa'i phrin las mdzad par bsam /
byon skyems ni /
dkyil 'khor gyi lha rnams zhal 'dzum pa dang bcas pas cung zad gdangs pa'i ljags rin po che ser po'i rnam pa can dang /
gzar bu gnyis kyi kha la b+h+rU~M yig ces 'don pa spo /
rdzas rnams rdzogs nas las bcol ba'i tshe /
lha rnams kyi thugs ka nas spros pa'i sangs rgyas rnams kyis gser gyi bum pa bdud rtsi dang rin po ches gang ba 'dzin pas zla ba ser po la gnas pa'i bsgrub bya'i steng phyogs nas bdud rtsi dang rin po che'i char phab pas /
de'i lus dang khyim gang ste tshe dang bsod nams nor dang longs spyod thams cad rgyas par bsam mo //
rjes chog me lha'i sreg rdzas sngags so so'i mthar oM pa ba ka ag+na ye bdag cag dpon slob yon mchod 'khor dang bcas pas thog drangs mtha' yas pa'i sems can thams cad kyis nongs pa gang bgyis pa'i nyes tshogs zhi ste srid zhi'i yon tan thams cad rgyas par gyur cig puSh+TiM ku ru oM/
zhes 'bul /
bro brdung ba'i skabs rgyas pa'i phur bu 'dril /
bro ra gru bzhi'am der mos la /
hU~M/
gser ram ser po'i shing rnams la //
mgo bo rgya mdud rtse zur bzhi //
ngos la rgyas pa'i lha bsgoms nas //
btab pas tshe bsod rgyas par 'gyur //
swA rat+na kI la ya puSh+TiM ku ru ye swA hA/
mA yi tshogs kyi da la ru //
swA las rin chen 'khor dang bcas //
nga rgyal dregs pa'i sems can rnams //
rgyas par gyur la dbyings su rol //
hU~M bzhi pa brjod /
rgyas mdzad lha la phyag 'tshal lo //
tshe dang bsod nams rgyas gyur cig
/dpal dang ye shes rgyas gyur cig
/bkrag dang gzi brjid rgyas gyur cig
/gdul bya phrin las rgyas gyur cig
/ces so //
me'i bya ba zhi ba ltar la thal sol mdzod du sba /
gal te rab gnas dang 'brel bar 'o thug sgrub na lag len sogs spyi ltar bya'o //
gzhan yang rnal 'byor pas kha zas za ba'i tshe 'bru gsum gyis ye shes kyi bdud rtsir byin gyis brlabs pa /
lag pa'i dgang blug gis kha'i thab khung du phul ba gtum mo sbar ba'i mes sbyangs pa'i dwangs mas lus dkyil gyi lha rnams mnyes par bsam pa nang gi sreg blug
/yum gyi mkha'i thab khung du rjes chags kyi mer haM yig bde ba chen por zhu ba'i sreg rdzas ro rkyang gi dgang blug gis phul bas phung khams kyi lha rnams lhan skyes kyi bde ba chen po'i rang bzhin du tshim par byed pa gsang ba'i sbyin sreg
/skye med rang byung chos kyi dbyings kyi thab khung du bde chen byang chub sems kyi me la /
thabs shes zung 'jug gi dgang blug gis gnyis snang mtshan ma'i sreg rdzas thams cad phul bas /
sku gsung thugs mi shigs rdo rje gsum du lhun gyis grub pa'i dgongs pa skyong ba yang gsang de kho na nyid kyi sbyin sreg ste /
snga phyi rnams rim bzhin rgyu 'bras kyi 'brel ba grub cing /
gang rung thad thad du nyams len bgyis pas kyang 'bras bu mthar phyin pa'i don chen po 'grub par gsungs so //
gsar spros tshig gi lo ma bskyed nus mod //
don gnad 'bras bu'i stong pa des ci bya //
'phags pa'i gsung dang so skyes rtsom pa'i ngag
/gser dang ra gan mnyam par su zhig len //
de phyir grub pa mchog brnyes bla ma'i gsung //
byin rlabs ro nyams stong gis khyad byas pa //
gnas skabs rtsa ba'i kha bsgyur phran bu bcas //
'jug bde'i khrigs su bsdebs 'di skal bzang skyes //
dge ba 'di yis bdag dang mkha' mnyam 'gro
/skye kun bla ma lha yis rjes bzung mthus //
thal 'byin rnam bzhi'i dgongs pa mthar phyin nas //
don gnyis lhun grub bkra shis 'phel gyur cig
/ces pa'ang lung rtogs yon tan gyi gter 'chang mkhan dri med bzang po nas /
'ju mo hor gsang sngags chos gling du sgrub chen rgyun 'dzug gnang skabs gsung gis bskul ma gnang ba bzhin /
7kun mkhyen bla ma rin po ches mdzad pa'i phur pa yang gsang bla med kyi zhi rgyas sbyin sreg nyid kha bsgyur phran bu dang bcas te /
lhag pa'i lha 'di nyid la bsnyen sgrub sogs bzang pos 'brel ba'i sngags ban rdo rje dbang mchog phrin las 'dus pa rtsal gyis /
sa rta zla ba gnyis pa'i tshes gsum nyin bde chen pad+ma 'od gling gi dben spyil bkra shis 'chi med grub pa'i dga' tshal du bris pa 'gro kun dpal he ru ka'i go 'phang thob pa'i rgyur gyur cig /
!
//yang rgyun gyi rnal 'byor lta bur shin tu spros med kyi me mchod bya bar spro na /
dus su me sbar la /
ras sna dar sna rin po che sogs gang yang rung ba'i dngos po'i rdzas /
oM AHhU~M hoH
ngo bo bde stong ye shes chen po la //
rnam pa srid zhi'i 'byor pa ma tshang med //
kun bzang bde chen mchod pa'i sprin phung gis //
chos dbyings nam mkha'i khams kun khyab par gyur //
ces brjod /
me sbar la /
oM raM/
me ni rang bzhin lhun grub par //
me yi lha yi ngo bo nyid //
gos dkar yum gyi rang bzhin du //
rnam dag ye shes me lce ni //
kun tu 'bar zhing 'khyil ba'i klong //
rdo rje gzhon nu yab yum sras /
khro bcu phra phyag sgo skyong sogs //
ma 'dres yongs rdzogs chu zla'i gar //
til gyi gong bu bzhin du bzhugs //
gdod nas dam ye gnyis med pa'i //
rdo rje dbang po'i grong khyer du //
'dod yon drug ldan mchod pa'i sprin //
kun bzang bde chen gter du 'bul //
dgyes shing thugs dam bskangs gyur nas //
bdag gi yid la gang 'dod pa'i //
mchog dang thun mong dngos grub kun //
myur du 'grub par mdzad du gsol //
zhes dang /
rtsa sngags mthar /
ma hA pU dza khA hi khA hi /
sarba sid+d+hi pha la hU~M/
zhes ci rigs 'bul mthar mi dmigs 'od gsal gyi dbyings su bzhag la dge bsngo shis brjod bya'o //
'di ni kun mkhyen mi pham rin po che'i gsung nyid kha bsgyur byas pa dge //
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
