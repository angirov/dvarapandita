@#//
gnam chos thugs kyi gter kha las ku be ra'i sgrub thabs kyi dmigs rim zin bris dang bcas gsal bar bkod pa bzhug so //
gnam chos thugs gter zab mo las ku be ra'i sgrub pa pha la ho :[ \u0f88\u0f88 ]gu ru d+he ba d+hA ki nI hU~M:
ku be ra yi sgrub pa ni :
dkyil 'khor med cing gtor ma med :
bskyed rim dmigs pa kho nas chog :
gsungs pa'i zhal shes zin bris ni //
rgyun khyer nyams su len pa ni //
sngags dang dmigs pa kho nas chog
/gtso cher 'di nyid sgrub pa ni //
gzhi dkar pad+ma 'dab brgyad dam //
nas kyi 'bru tshom dgu bkod steng //
rin chen snod gtsang snod nang du //
zan leb tshes brgyad zla ba'i dbyibs //
dkyil du gru gsum brus byas la /
khrag gam yang na 'bri mog blugs //
de steng gtor ma stod zur gnyis //
mdun rgyab nor bu 'bar ba'i dbyibs //
rtse la nyi zla skar gsum dang //
nor bu'i dbyibs sogs dkar rgyan gzab //
zla gam g.yas g.yon sne gnyis la //
zan kong mar me gnyis kyang bzhag
/sha phud gtsang ma 'bru sna dang //
shing thog 'bru sna gang 'dzoms blugs //
dar nag gam ni shog bu la //
bris pa'i ku be ra yi gzugs //
mig gnyis raM dang lte bar dzaM//
sog par taM dang snying gar sngags //
bris pa mda' dar mgul du btags //
rang don yin na rten du bcang //
gzhan don zan nam 'jim pa la //
ku be ra yi gzugs byas te //
g.yas pas shing gi ral gri dang //
g.yon pas chibs pa'i srab mda' 'dzin //
mgo la zer mo'i 'phru btsugs bzhag
/de mthar mchod pa sna tshogs pa //
bsang gi dus ltar ci 'byor gzab //
spyan gzigs 'khor gsum khrab rmog phub //
rta yi sga stan lcag tshan sgrog
/rta mgul srab mthur rnams kyang bsham //
gnam chos gzhung ltar rta glud btang //
rang nyid yi dam gang rung bsgom :
gsung phyir gang yang rung mod kyang //
rta mgrin yin na mchog tu legs //
hU~M/
mdun du nor lha ku be ra :
sku mdog nag po zhal gcig pa :
phyag gnyis g.yas pas ral gri la :
g.yon pas rta yi srab mda' 'dzin :
sku la khrab rmog brjid pa gsol :
chibs su rta nag mdangs ldan 'chib :
rang 'dra lnga brgya'i 'khor dang bcas //
spyan drang mdun bskyed rten la bstim //
spos dkar shug gsur dud pa gtang //
snyan pa'i dbyangs dang rol mor bcas //
hU~M/
'di nas byang gi phyogs rol na //
rgya mtsho chen po'i phar 'dabs na //
gser ri bdun gyi pha rol na //
rol mtsho bdun gyi shar 'dabs na //
ri rgyal lhun po'i byang phyogs na //
nam mkha' sa gzhi bar snang kun //
thams cad btso ma gser gyi mdog
/nyi ma zla ba 'grim pa'i lam //
gnya' shing 'dzin gyi rtse mo na //
rin chen gter kha bye bas brgyan //
rin chen gser gyi bye ma brdal /
khrus kyi rdzing bu dpag bsam shing //
ma rmos lo thog 'dod 'jo'i ba //
'dod yon sna tshogs gcal du bkram //
de na pho brang lcang lo can //
lcang lo can gyi byang phyogs na //
rin chen brtsegs pa'i lding khang na //
gnod sbyin sde dpon ku be ra //
'bod do gdung ba'i dbyangs kyis 'bod /
khyod la mngon shes spyan ldan pas //
snyan gyis gson la thugs kyis dgongs /
khyod la rdzu 'phrul stobs mnga' bas //
skad cig tsam gyis 'dir gshegs la //
yid sprul rin chen gzhal yas khang //
cang shes nag po'i khri la bzhugs //
sngon tshe shAka thub gsang bdag dang //
srong btsan spyan sngar khas blangs ltar //
bdag gis gang bcol 'grub par mdzod //
oM ku be ra badzra sa mA dzaH
dzaHhU~M baM hoH
tiSh+Tha lhan /
sa ma ya satwaMH
sa ma ya hoH
hU~M/
rdo rje 'chang dang gsang ba'i bdag po yis //
dkyil 'khor du mar dbang bskur dam la bzhag
/byang phyogs skyong ba'i dpal mgon ku be ra /
khyed la mnyes pa'i mchod pa 'bul ba ni //
dngos su 'byor dang yid kyis rnam sprul pa'i //
nyer spyod bdun dang 'dod pa'i yon tan lnga //
bkra shis rdzas rtags brgyad dang rin chen bdun //
dar zab 'bru sna shing thog zas sna'i phud //
sku gzugs dar nag la sogs mthun rdzas 'bul /
khyad par rin chen snod mchog rgya che bar //
gtor ma zag med ye shes bdud rtsi'i mtsho //
ha hoHhrIHyi sngags kyis byin brlabs pas /
kha dog dri ro nus mthu phun sum tshogs //
zag med bde ba skyed par byed pa 'di //
rta bdag gnod sbyin chen po ku be ra //
'khor dang bcas la 'bul lo dgyes par bzhes //
oM ku be ra sa pa ri bA ra i daM ba liM ta gr-ih+Nan+tu sa ma ya rak+Shan+tu /
ma ma sarba sid+d+hi m+me pra yats+tsha /
ma ma sarba karma sid+d+hi a mo g+ha swA hA/
zhes lan gsum /
ar+g+haM sogs /
hU~M/
sngon tshe dpal chen he ru ka
/gsang bdag rta mgrin la sogs kyis //
rgyud sde mang po'i dbang bskur cing //
dkyil 'khor gnyan po'i gral la bzhag
/'jig rten byang phyogs skyong mdzad pa'i //
dpal mgon ku be ra la bstod //
zla ba'i sras po gzi brjid can //
rnam thos sras kyi sprul pa ste //
lha min g.yul ngo zlog pa'i phyir //
sku mdog nag po mi sdug gzugs //
dkar po'i lha rnams rgyal byed pa'i //
gnod sbyin sde dpon stobs po che //
gnod sbyin lus ngan po la bstod //
chos rgyal srong btsan sgam po yis //
bod yul gtsug lag thog ma ru /
khra 'brug lha khang srung mar bskos //
de nas bod kyi lha ru gyur //
rgyal 'gong rnams kyi kha gnon mdzad //
dkor bdag ku be ra la bstod //
sku mdog nag po mun pa'i mdog
/spyan bgrad khro gnyer am gtsigs bsdam //
rta gdon thams cad zhabs la mnan //
dbu la bse rmog ldem 'phrus brgyan //
sku la dar ber dmar ljang steng //
bse khrab stag gi sham thabs gsol //
phyag g.yas bsam gcod ral gri phyar //
rta gdon rnams kyi glad khrag 'gem //
g.yon pas rta yi srab mda' 'dzin //
rngog chags kun gyi rdzi bo mdzad //
chibs su rta nag 'phur shes 'chib //
sprul pa rang 'dra lnga brgya dang //
'khor ni gnod sbyin stong gi tshogs //
kun kyang bse khrab bse rmog can //
sngon po chu ris chibs su 'chib //
mdung dmar ru mtshon chems se chem //
rta g.yang dngos grub kun gyi bdag
/rta bdag chen po ku be ra //
'khor dang bcas pa thams cad la //
mchod cing bstod de phyag kyang 'tshal //
gsol lo mchod do thugs dam bskang //
gnod sbyin chen po ku be ra /
khyod ni rta yi bdag po ste //
dmigs yul bsrung bya'i rta 'di rnams /
khyod la bcol lo bdag po gyis //
gzhi byes lam gsum gar phyin kyang //
skyobs shig 'tshos shig rdzi bo gyis //
gnod pa ma gtang thub par srungs //
rta nad thams cad zhi ba dang //
rta yi yams nad thub par srungs //
btsan lheb btsan gyi gnod pa dang //
sdom dang la bar la sogs pa //
rta nad thams cad med par mdzod //
rta god chod la rtil sri chings //
rngog chags thams cad bsrung ba dang //
rgod ma thams cad sgab 'phel ba'i //
phrin las 'di dag myur 'grub mdzod //
srab mda' phyag tu phul bar bsgom //
oM ku be ra swA hA:
g+ho ra rak+Sha rak+Sha b+h+rU~M b+h+rU~M srungs shig
/spyan 'dren bstims nas sngags 'di brjod :
rta lha'i thugs kar zla ba'i steng //
kaM yig mtha' mar sngags g.yas 'khor //
de las 'od zer byang phyogs 'phros //
lcang lo can nas ku be ra //
grangs med spyan drangs rten la bstim //
bka' nyan gsung sdod byed par bsgom //
oM AHku be ra swA hA:
de yis ku be ra 'grub bo :
sa ma ya :
rgya rgya rgya :
de nas rta nad kun srung ni /
ku be ra yi thugs ka nas //
'od zer zla ba shar ltar 'phros //
rta yi nad rnams thams cad ni //
mun par zla ba shar bzhin bsal //
sngags 'di mang du bzlas pas chog :
oM AHku be ra ta ngi g+ho ra rak+Sha :
sa ma ya :
rgya rgya rgya :
de nas rta yi god gcod ni /
ku be ra yi thugs ka nas //
rang 'dra'i sprul pa 'bum phrag ni //
dmag chen bshig pa lta bur 'phros //
rta la gnod pa'i bgegs rnams kun //
dpag tshad du yang mi gnas bros //
la las mi gnod khas len byas //
god 'dre gdug pa can rnams kun //
ral gris gtubs shing bsad par bsgom //
sngags 'di mang bzlas kho nas chog :
oM AHku be ra tak+Shi rU pa g+ho ra ha d+hi ha d+hi swA hA:
sa ma ya :
rgya rgya rgya :
de nas rta yi g.yang sdud ni /
ku be ra yi thugs ka nas //
'od zer dmar po phyogs bcur 'phros //
rta g.yang dngos grub thams cad ni //
'od zer tshul du bsdus nas ni //
rang gi rta la thim pa yis //
rngog chags 'phel zhing rgyas par bsgom //
oM AHku be ra swA hA:
g+ho ra sid+d+hi pha la hU~M/
de ltar thun bzhi thun drug ste //
sgrub pa yin na mgo mjug gi
/sngags dmigs gnyis po gtso cher bya //
rta nad srung dang god gcod skabs //
bar ma gnyis po gtso cher bya //
de ltar zhag gsum lnga bdun sogs //
sgrub la 'bad pas rmi lam du //
tshong dpon la sogs dpon rigs kyi //
rkya pa chas bzang 'ong ba dang //
rta khyu 'tsho dang bdag po byed //
rta nag rti'u 'grus pa dang //
mthur srab rtswa sngon phul byung dang //
rtags mtshan nor lha spyi dang mtshungs //
mdun bskyed dmigs rten mda' dar dang //
rta chas rnams la thim par dmigs //
rgyun du gtor mgron gral 'don nam //
ma lcogs sngags la khA hi swA hA/
rgyun du bsnyen sngags srung sngags bzla //
god gcod rngog chags 'phel bar nges //
gzhan don yin na gzugs brnyan de //
rta bres nang du sbas byas la //
bka' bsgo byas la bkra shis brjod //
gtor ma phyi la ma 'khyar bar //
nang mi thams cad dngos grub rol //
de ni bsnyen sgrub dmigs rim mo /
!
/de nas de yi las tshogs ni :
dang po rta yi btsan srung ste :
sngags 'di mang du bzlas pas chog :
sngags chu srung skud sngags mar bya //
oM AHku be ra ru ri g+ho ra rak+Sha :
sa ma ya :
rgya rgya rgya :
de nas rta yi sdom srung ni :
sngags 'di mang du bton pas chog :
sngags chu sngags mar srung skud rung //
oM AHku be ra g+ho ra rak+Sha :
sa ma ya :
rgya rgya rgya :
de nas de rnams zhal gdams la :
sgrub pa byed tshe sngags mar dang //
srung skud mang du sngags byas la //
sngags mar byug cing srung skud btag
/rta nad sngags dang gcod pa'i dus //
rta ni ha cang mang drags na //
sngags chu sngags nas gtor ba 'am //
bzang shing sngags nas bdug par gsungs //
kun la gtor bsngos bka' bsgo gces //
'di yi sgrub pa byed na ni //
bka' gtad thob par gal che zhing //
sgrub pa min pa'i gsol mchod la //
lung thob nas kyang chog pa yin //
sprul sku mi 'gyur rdo rje yi //
dgung lo bcu gsum bya lo la //
sa ga zla ba'i nyer brgyad nyin //
rta bdag gnod sbyin ku be ra //
cha lugs mngon rtogs dang mtshungs pa //
dngos su byung ste phul bar gsungs //
'don cha la sogs ma mchis shing //
rgyud tshig cung zad go dka' bas //
sngags 'chang gu ru'i ming can gyis //
rta khyu mang srung maN+Dal bcas //
yun ring zhig nas bskul ba'i phyir //
bya lo mchu zla'i mar ngo yi //
tshes bcu'i nyi ma snga dro'i thun //
gter blon rA ga a s+ya yis //
gter gzhung 'grel bar go bder smras //
dge slong brtson 'grus zhes byas bris //
nyes 'gal gter srung rnams la bshags //
dge bas 'di dang 'brel thogs kun //
rngog chags thams cad 'phel zhing rgyas //
cang shes dngos grub thob par shog
/mang+ga laM///
/
