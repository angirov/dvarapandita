@#//
thugs rje chen po 'khor ba dbyings sgrol gyi bsnyen yig rab gsal me long bzhugs //
na mo gu ru Ar+ya lo ke shwa ra ye /
rgyal kun mkhyen brtse nus pa gcig bsdus pa //
rig brgya'i khyab bdag rdo rje 'chang chen po //
thams cad mkhyen pa blo bzang rgya mtsho'i zhabs //
mi phyed dad pas phyag bgyid byin gyis rlobs //
dus gsum rgyal ba'i phrin las mdzad pa'i mgon //
'gro kun srid mtshor 'khor ba'i sdug bsngal las //
thar lam dbyings su sgrol mdzad thugs rje'i lha //
zhi khro'i dkyil 'khor lha la gus phyag 'tshal //
mgon khyod lhag pa'i lhar bsten bsnyen sgrub kyi //
lag len rab gsal dwangs ma'i A dar+sha //
skal ldan gdul bya'i snang ngor legs bstan gyi //
chos srung tshogs kyis gnang ba'i skabs phye zhig
/de la 'dir rig 'dzin mnga' ris pa chen po legs ldan bdud 'joms rdo rje gter ston nyi zla 'od zer gyis /
dpal bsam yas dbu rtse'i steng khang rnam snang thugs kyi klong sgrom nas spyan drangs pa zab chos thugs rje chen po 'khor ba dbyings sgrol gyi bsnyen sgrub lag tu blang ba'i tshul la sbyor dngos rjes gsum las /
dang po sbyor ba ni /
thog mar mtshan ldan rdo rje'i slob dpon las dbang chog bde chen dbyings sbyor ltar smin byed kyi dbang bskur legs par nos shing /
rdzogs rim 'ja' lus mchog sbyin rtsa 'grel dang /
khrid yig rig 'dzin zhal lung ltar nyams khrid legs par thob pa'am yang na dbang bskur dang sgrub skor gyi lung tshang bar thob pa'i gang zag gis /
rdo rje'i tshig gi rtsa ba las /
gangs khrod lung stong ri rtse dur khrod sogs :
rab tu dben pa byin gyis brlabs pa'i sar :
zhes sogs gang rung gi gnas su /
tshogs gtor dbang yon khams kyi 'tsho ba'i rten :
yo byad ma tshang med par sta gon bya :
zhes gsungs pa'i yo byad tshogs pas gnas khang phyag bdar sogs bya /
rgyas par spro na rdul tshon ras bris sogs kyi dkyil 'khor la brten na dbang chog ltar sa chog sta gon dang thig tshon byin rlabs sogs spyi ltar byas la dkyil 'khor bri zhing rgyan dgram /
spros pa nyer bsdur lha grangs kyi tshom bu dang sman gtor rak+ta tsam la brten du rung zhing /
rgyas bsdus gang byed kyang dkar dmar gtor ma btang zhing gzhi bgegs la bka' bsgo
/sgo drung du mtshams tho dkar po brtsigs /
spros 'byor che na rgyal tho spyi ltar 'dzugs /
rang gi stan 'og tu sa dkar gyi g.yung drung bri /
dkyil 'khor ram tshom bu'i dbus su many+dzi'i khar dbang dus bum pa dgos kyang bsnyen sgrub la bum pa'i tshab tu gtso bo'i sgrub gtor zlum po pad 'dab bzhi pa rta mgos mtshan pa 'bri smug gis byugs shing rgyan spros gang mdzes byas pa /
sku rten gtso bo'i tsakli gtor gdugs dmar po can dang g.yas g.yon du sman raka
/chu gnyis sngon 'gro'i nyer mchod rnams sgor mchod dam thad mchod gang rung du bsham /
gter srung drang srong gi sgos gtor g.yas gcus mtheb skyu dang ril bu brgyad kyis bskor ba rtser ling ga mgo mjug ldog pa btsug pa khrag byugs sha dmar gyis brgyan pa dang /
rtsa gsum gtor ma /
gzhan yang rang nyams len gang byed kyi rtsa ba gsum gyi bris 'bur mchod gtor sogs gang 'os su bsham /
rang gi mdun du rdor dril DA ru nang mchod 'thor nas gdab phur sgrol gri sogs bsham /
gsang sngags las rim rtsa ba las /
tshes skar gza' bzang yar ngo'i snga dgong 'jug :
ces gsungs pa ltar /
gza' skar dang dus tshod bzang po'i snga thun nam dgong thun nas zhugs te /
gnyis pa dngos gzhi nyams len gyi rim pa ni /
brgyud 'debs nas brtsam ste /
las byang ye shes 'khor lo'i las gzhung gyer zhing /
lha bskyed skabs yo ga gsum gyi sgrub thabs phyi nang gsang gsum zur na bzhugs pa sgrub thabs yid bzhin nor bu las ma hA yo ga'i sgom rim /
oM:
stong nyid snying rje dbyer med rang rig hrI:
zhes pa nas /
bskal me rab 'bar bam chen steng na 'gying :
oM pad+mAn+ta kr-ita ha ya grI wa hU~M phaT:kyi bar blangs te spyan 'dren nas las gzhung dkyus la 'jug
/bzlas pa'i skabs yo ga gsum ga'i sgom rim gsal 'debs shing zhi khro dril ba'i bzlas pa bya dgos te /
dbang chog las /
yo ga gsum gyi sgrub thabs ltar bsnyen sgrub bya zhing mtshan ma'i bsnyen pa rtags thon du grol nas :
zhes gsungs pa'i phyir ro //
bka' srung drang srong dug gi spu gri'i gsol ka zur nas blang /
tshogs thog mtha' bar gsum dang rtsa gsum skong gso gtang zhing gnam phud 'bul /
lhag ma bsags nas phyir mi gtong /
chad thos rgyun gtor 'bul zhing bshal chus brtan ma bskyang gtor mnan bya /
dngos grub bskul ba mi gtong ngo //
rjes chog gi mchod bstod dang bzod gsol bya /
nyer bsdu'i tshig 'don bzhag ste rdzogs rim gyis rtag mtha' bsal /
chad mtha' bsal phyir lhar ldang /
las gzhung gi bsngo ba dang shis brjod byas te /
dgong thun la tshugs pa yin na nyal ba'i rnal 'byor bya /
de ltar thun bzhir bcad pa'i thun rer las byang tshogs dang bka' srung bzhag pa re gtang /
dgong srod gang rigs kyi thun la bka' srung tshogs mchod sogs sngar ltar bya /
snga thun la phreng ba byin rlabs dang dbyangs gsal zhabs bcad ma gsum srod thun la dbyangs gsal zhabs btags ma lan gsum bzla ba sogs spyi ltar bya'o //
de ltar bgyi ba'i bsnyen tshad gzhung 'dir gsal bar ma gsung mod /
'on kyang ma hA yo ga'i phyi sgrub kyi mjug tu /
brgya stong khri 'bum thun sbyar bzlas pa ste :
de yis dngos grub yid bzhin 'grub pa dang :
zhi sogs las rnams thogs med mthar phyin 'gyur :
zhes gsungs pas dus grangs mtshan ma'i bsnyen pa gsum las grangs bsnyen 'bum phrag gcig gam yang na bzhi 'bum /
spro na sa ya phyi bzhag gi bye ba ste 'bum bcu tsam byas na rigs sam snyam /
dus bsnyen ni grangs kyi shugs las shes la /
mtshan ma'i bsnyen pa ni gang zag gi dbang po'i khyad par las /
rab tu sku mthong ba /
gsung thos pa /
rtogs pa 'char ba sogs nas tha ma yang rmi lam bzang ba sogs ltas sna tshogs su 'char ba nyams myong dang sbyar ro //
de ltar nyams su blang ba'i gnad kyi gtso bo ni spyir gsar rnying gi lha khrid gnad du thems pa thob pa'am /
khyad par lam 'di'i bskyed rdzogs kyi zab khrid nyams su myong ba rnams kyis rtogs par sla mod kyang /
khrid ma thob pa'i rigs rnams go yul gyis bskyed rdzogs la thos bsam gyi sgro 'dogs rags pa chod cing /
bye brag tu yo ga gsum gyi sgom rim shes pa dang /
lugs 'dir bdag mdun dbyer med ye shes kyi rol pa gcig tu 'char ba la nges shes brtan po thob dgos la /
de tsam yang blos ma 'chun zhing sgom mi bde na rdul tshon ras bris tshom bu tsam bskyed gzhir byas pa'i bdag mdun me ri 'dabs 'brel tshig gcig gyer ba tsam gyis me long gi gzugs brnyan ltar so sor 'char zhing sgom pa gnad du che la /
rtogs pas chun na zhugs sgrub bam dkyil 'khor bdag rdzogs gang rigs kyis rten dang brten pa gcig bsgom pa kho na rigs shing 'thad /
de yang ma hA yo ga phyi dkyil gyi bzlas dmigs ni /
las gzhung gi 'dzab dgongs las /
hrI:
rang byung rnam dag gzhal yas 'dir :
chos sku thugs rje zhi khro'i lha :
sna tshogs sku dang cha lugs la :
thugs srog 'dzab kyi rang sgra sgrog :
mi 'gyur thugs las 'od zer 'phros :
phar 'phros sems can don rnams rdzogs :
tshur 'dus dngos grub bcud du sdud :
rtags mthong bar du rgyun mi bcad :
oM AHhU~M hrI:
oM ma Ni pad+me hU~M:
oM pad+mAn+ta kr-ita ha ya grI wa hU~M:
zhes bya zhi khro'i thugs srog sngags :
'dzab dgongs 'dzab dbyangs grangs ldan bsgrub :
ces dang /
ma hA'i sgom rim las /
de ltar ma hA phyi sgrub bzlas pa'i tshe :
bdag nyid thugs kar nyi steng hrIHyig dmar :
de mthar sngags bskor 'od zer 'phros pa las :
rgyal ba rgya mtsho'i byin rlabs 'od du bsdus :
bdag nyid zhal zhugs thugs kar thim pa yis :
sku gsum ye shes lnga yi dbang thob mos :
bdag gi rigs 'gres lha rnams kun la sbyar :
phung po lnga la rigs kyi spro bsdu dang :
zhi sogs las la rigs bzhi'i spro bsdu bya :
zhes gsungs pa'i gsal byed du kho bo'i bla ma thams cad mkhyen pa chen po'i rdo rje'i gsung khrid yig rig 'dzin zhal lung las /
bzlas pa'i tshe rang thugs rje chen por gsal ba'i thugs kar nyi ma'i steng du hrIHdmar po la sngags kyis bskor ba las 'od zer 'phros /
zhes sogs nas /
zhi sogs kyi las rnams thogs pa med par byin no //
zhes gsungs pa'i bar ltar bya ba las gzhan pa'i rgyas bshad ma dgos /
'on kyang der mi gsal ba'i sngags phreng ni rang thugs rje chen po zhi ba'i gtso bo'i thugs srog hrIHdmar la /
oM ma Ni pad+me hU~M:
zhes yig 'bru drug dmar po'i phreng bas bskor ba dang /
de bzhin du shar gyi mi bskyod thugs rje chen po sogs rigs bzhi po'i thugs srog hrIHdkar ser dmar ljang la yig drug gi phreng ba dkar ser dmar ljang gis bskor ba /
gtso bo yum dang phyogs bzhi'i yum la thugs srog gong gis rigs 'gre zhing sngags phreng ma bskor yang 'thus /
spro na dbang chog gi lha dbang rgyab byang ltar /
ga ga shwa ri /
mA ma kI
/bud+d+ha lo tsa ni /
tsaN+Da ri /
badzra tA re lnga la thog mthar oM hU~M sbyar bas kha dog rigs 'gre
/gtso bo'i sku rgyab khro bo dbang chen sogs dbang chen rigs lnga yab yum yang thugs srog zhi ba dang 'dra'o //
sngags phreng gtso bo la oM pad+mAn+ta kr-ita ha ya g+h+rI wa hU~M:
de bzhin du phyogs bzhir oM badzra ha ya g+h+rI wa hU~M:
oM rat+na ha ya grI wa hU~M:
oM pad+ma ha ya grI wa hU~M:
oM karma ha ya grI wa hU~M:
zhes dang /
yum lngar /
oM bud+d+ha wA ra hI hU~M:
badzra wA ra hI/
rat+na wA ra hI/
pad+ma wA ra hI/
karma wA ra hI/
thog mtha' oM hU~M sbyar /
sgo ba yab yum rnams la thugs srog dza hU~M baM ho :
dkar ser dmar ljang dang /
yab ging chen bzhi'i sngags phreng oM badzra ging ka ra hU~M/
rat+na ging ka ra /
pad+ma ging ka ra /
karma ging ka ra sogs /
yum mkha' 'gro bzhir /
oM badzra DA ki nI hU~M/
rat+na DA ki nI/
pad+ma DA ki nI/
karma DA ki nI/
thog mthar oM hU~M sbyar ba sogs 'gre
/rigs bdag 'od dpag med la thugs srog hrIHdmar dang sngags phreng oM a mi tA b+ha wa hU~M zhes sogs dang /
'phro 'du ni dkyus ltar la /
phung po lnga la rigs kyi spro bsdu dang :
zhes pa'i skabs zhi khro'i gtso bo yab yum gyi thugs srog sngags phreng las 'od zer 'phros /
'phags tshogs mchod /
rnam snang rigs kyi sangs rgyas rnams kyi byin rlabs 'od zer dmar po shas che ba'i rnam pas bsdus shing rang la thim pas rang rgyud kyi nyon mongs pa gti mug gi rtog tshogs sbyangs /
gzugs kyi phung po me long ye shes su gnas gyur /
de bzhin du shar gyi mi bskyod thugs rje yab yum dang badzra khrag 'thung yab yum gyi 'phro 'dus rdo rje'i rigs kyi sangs rgyas rnams kyi byin rlabs rnams 'od zer dkar po shas che bas bsdus thim /
zhe sdang sbyangs /
rnam shes phung po stong nyid ye shes su gnas gyur /
rin 'byung thugs rje yab yum dang rin chen khrag 'thung yab yum gyi 'phro 'dus rin chen rigs kyi sangs rgyas kyi byin rlabs 'od zer ser po shas che bar bsdus thim /
nga rgyal sbyangs /
tshor ba'i phung po mnyam nyid ye shes su gnas gyur /
snang mtha' thugs rje dang pad+ma dbang chen yab yum gyi 'phro 'dus pad+ma'i rigs kyi sangs rgyas kyi byin rlabs 'od zer dmar po shas che ru bsdus thim /
'dod chags sbyangs /
'du shes phung po sor rtog ye shes su gnas gyur /
don grub thugs rje dang karma dbang chen yab yum gyi 'phro 'dus las kyi rigs kyi sangs rgyas kyi byin rlabs 'od zer ljang gu shas cher bsdus thim /
phrag dog sbyangs /
'du byed kyi phung po bya grub ye shes su gnas gyur pa'i 'phro 'du dang /
zhi sogs las la rigs bzhi'i spro bsdu bya :
zhes pa'i skabs /
zhi khro'i lha'i sngags phreng gi 'od zer dkar po shar sgo'i yab yum la phog
/de las kyang 'od zer dkar po dpag tu med pa 'phros /
bdag gzhan sems can thams cad kyi nad gdon sdig sgrib sbyong ba dang /
de'i rigs 'gres sbyar te lho sgo'i yab yum gyi 'od zer ser po'i 'phro 'dus 'khor 'das kyi tshe bcud bsdus /
bdag gzhan gyi 'byor drug rgyas pa dang /
nub sgo'i yab yum gyi 'od zer dmar po'i 'phro 'dus 'khor 'das rang snang gzhan snang thams cad dbang du bsdu ba dang /
byang sgo'i yab yum gyi 'od zer ljang gu'i 'phro 'dus dgra bgegs tshar gcod pa sogs rigs pas spros te rgya cher shes par bya'o //
de ltar ma hA yo ga'i dmigs skor 'di rnams gtso che bar byed dgos la /
nang sgrub a nu yo ga'i rnal 'byor ji ltar bya ba ni /
rtsa sgrub las /
gsang chen a nu yo ga'i lung :
lus dkyil nang gi sgrub pa bstan :
de bzhin kun snang rgyu dag las :
srung 'khor dbus su bdag nyid ni :
'khor ba dbyings sgrol yab yum sku :
zhes pa nas /
'bras bu sku dang ye shes rnams :
dag pa yab yum lus dkyil yin :
zhes pa'i bar gyi gsal byed rig 'dzin zhal lung ltar /
don bsdur gtso bo yab yum gnyis ka'i dbu ma la brten pa'i snying ga dang spyi bo gnyis su rtsa 'khor 'dab brgyad gdugs rtsibs ltar gsal ba'i gtso bo yab kyi snying ga'i 'khor lo'i dbu ma'i nang du rang 'dra'i ye shes sems dpa' zhi ba yab yum gyi spyi bor rigs bdag dang bcas pa /
phyogs bzhir zhi ba rigs bzhi yab yum /
de bzhi'i rgyab tu sgo ma bzhi /
mtshams bzhi'i rtsa nang ye shes lnga'i 'od zer gyi dra bas 'brel ba /
ye shes sems dpa' yab yum gyi thugs srog las 'od zer dmar po dbu ma'i lam brgyud klad pa dung khang gi 'khor lo'i nang du dbang drag zla gam dmar po pad nyi bdud bzhi'i steng du rta mgrin yab yum /
phyogs bzhi'i rtsa nang du dbang chen rigs bzhi yab yum /
de'i rgyab tu sgo ba khro bo ging chen bzhi /
rang gi gtso yum gyi sku nang stong sang dbu ma 'khor lo gnyis dang bcas pa rtsa dbyibs ma yin pa 'ja' tshon gyi rnam par sgom pa'o //
'phro 'du ni /
snying dbus bcom ldan thugs srog hrI:
'od zer dmar po dbu mar brgyud :
rta mgrin thugs dam rgyud bskul nas :
zhes sogs kyi don /
ye shes sems dpa'i thugs srog hrIHlas 'od zer dmar po dbu ma'i nang brgyud dung khang gi rta mgrin la phog pas thugs rgyud bskul /
de las 'od zer phyogs bcur 'phros pas phyogs bcu'i sangs rgyas byang sems thams cad 'od zer dmar po'i rnam par spyan drangs /
rang nyid phyi dkyil gyi gtso bo'i zhal du zhugs /
thugs ka'i ye shes sems dpa' yab kyi thugs kar thim /
hrIHlas bdud rtsi'i rgyun babs /
rdo rje'i lam nas ye shes sems dpa'i yum mkhar 'phros /
yum gyi sku gang zhal nas lud ye shes sems dpa' yab kyi zhal du zhugs thugs kar thim /
raM las 'od zer 'phros lus dkyil yab bzhi'i zhal du zhugs so so'i thugs srog las bdud rtsi babs gsang rdor brgyud so so'i yum mkhar babs sku gang zhal nas zhal du brgyud thugs kar thim /
de las 'od 'phros rgyab kyi sgo ma bzhi'i zhal du zhugs thugs kar thim /
mkha' gsang nas 'phros mtshams bzhi'i rtsa 'dab gang /
slar yang ye shes sems dpa'i thugs ka nas 'od zer dbu ma'i lam brgyud dung khang rta mgrin yab yum gyi thugs rgyud bskul /
thugs srog gi bdud rtsi babs mkha' gsang brgyud zhal nas zhal du brgyud pa sogs gtso 'khor kun la 'phro 'du snying ga'i zhi ba ltar sbyor /
de ltar lus dkyil gyi do li'i 'od zer spro bsdu tshar nas /
phyi dkyil gtso bo yab kyi sku thams cad 'od zer bdud rtsi'i rgyun gyis gang ba gsang ba'i nor bu nas gtso yum gyi mkha' gsang du 'phros te sku lus dbu ma 'khor lo gnyis dang bcas pa gang ste yum bkrag dang ldan par bsam /
yum gyi zhal nas rlung dang bdud rtsi oM yig gi rnam pas thon gtso bo yab kyi zhal du zhugs /
thugs kar AH'i rnam par gnas /
gsang rdor nas hU~M gi rnam pas thon te yum gyi pad+mar zhugs pa sogs rlung 'gro 'ong dang bstun pa'i rdor bzlas sam do li'i bzlas pa ste 'di ltar nyams su blangs pas rtsa khams byin gyis brlabs /
bde stong gi ye shes skyes /
rlung sems dbu mar 'jug pa sogs mchog thun dngos grub thob bo //
gsang sgrub a ti yo ga'i rnal 'byor sgom rim ni /
rtsa sgrub las /
gsang chen sgrub pa don gyi chos :
a ti sems kyi dkyil 'khor bstan :
rang sems skye med de bzhin nyid :
ces pa nas /
sems nyid theg pa a ti'i don :
rdzogs chen lhun grub sgrub pa 'o :
zhes pa'i bar gyi don rig 'dzin zhal lung du bkral ba ltar /
rang sems skye 'gag gnas gsum sku gsum lhun grub zung 'jug gi rig pa yon tan lhun grub kyi gzhal yas khang /
rig pa rang byung zhi ba'i lha /
rig rtsal khro bo'i lha /
grags stong bzlas pa /
'khor 'das thams cad sems su rdzogs shing sems nyid lha dang gzhal yas su snang ba shar grol bde chen lhun gyis grub pa'i ngang du 'jog pa ni a ti'i rnal 'byor sogs dngos gzhi yo ga gsum gyi rnal 'byor yang dag pa'o /
kha skong sbyin sreg bya bar 'dod na gzhung 'dir dmigs bsal med kyang byang gter dang sbyar ba'i zhi ba'i sbyin sreg gi cho ga dri med zla shel kho bos logs su bris yod pa ltar shes dgos so //
gsum pa rjes kyi rim pa ni /
bsnyen sgrub thon khar phye mar mngar gsum dang spod kyis brgyan pa chang gis sbrus pa'i dpal bshos tshe ril las bzhi'i dbyibs sogs bzos pa dang /
sha mar thud phrum khur ba shing 'bras /
dza gad chos sman gyis bran pa sogs bza' bca' btung ba'i rim pa dngos grub kyi rdzas dang tshogs kyi 'khor lo rgya cher bshams la /
bzlas pa'i skabs 'od zer 'phro 'dus brtan g.yo'i legs tshogs thams cad dngos grub kyi rdzas la bsdu zhing bstim pa'i dmigs pa bya /
tshogs lhag kyang btang /
chad thos chos srung gi gtor ma rnams phul /
brtan skyong gtor mnan gyi mthar /
hU~M hrI:
skye med chos dbyings pho brang nas :
thugs rje 'gag med zhi khro'i lha :
mnyam nyid dbyings nas skur bzhengs la :
sku gsum yongs rdzogs dngos grub stsol :
oM AHhU~M ma hA sid+d+hi hU~M:
zhes las gzhung ltar dngos grub bskul /
gtor ma lhar gsal bar dbang bzhi blang ba'i dmigs pa dang bcas spyi mgrin snying lter gtugs /
gtor ma'i dam ye phral /
dam tshig pa bdud rtsir zhu ba dngos grub kyi rdzas rnams rol /
rjes chog gi mchod bstod bzod gsol dang /
ras bris yin na brtan bzhugs /
rdul tshon dang tshom bu la gshegs gsol nyer bsdu bsngo smon shis brjod kyi rim pa rgyas par bya zhing rgyal tho yod na bsdu /
med na mtshams tho bsdus te rim bzhin mtshams grol lo //
de ltar thugs rje chen po 'khor ba dbyings sgrol gyi bsnyen yig rab gsal me long zhes bya ba 'di yang rnam par rgyal ba'i phan bde gling pa'i 'dus grwa nas lho brag pa dge bshes blo bzang rab rgyas kyis gsung gis bskul ba ltar /
bla ma thams cad mkhyen pa lnga pa'i zhabs rdul la reg ste gsung gi bdud rtsis skal pa bzang por byas pa /
thub bstan rdo rje brag gi chos smra ba dge slong bya bral ba pad+ma phrin las kyis gro bzhin zla ba'i dmar phyogs nyer gsum rig 'dzin rje'i dus mchod nyin bris pa'i yi ge pa ni dge slong sman mchog gis bgyis so //
'di dges bdag gzhan 'gro ba ma lus pa //
bla ma yi dam dbyer med thugs rje'i lhas //
rjes bzung rdo rje theg pa'i myur lam la //
rab brten gdod ma'i gzhi dbyings 'tshang rgya shog
/bkra shis ///
/
