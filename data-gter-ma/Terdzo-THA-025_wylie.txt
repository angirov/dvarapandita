@#//
bla ma'i thugs sgrub bar chad kun sel gyi don dbang 'bring po dang bsdus pa'i cho ga snying po'i snang ba zhes bya ba bzhugs so //
oM swasti sid+d+haM/
byin rlabs char 'beb dngos grub mdzod //
bar chad kun sel bla ma lhar //
btud nas de yi smin byed dbang //
'bring bsdus snying po'i snang ba dbye //
'di la gsum /
sbyor ba lhag pa gzugs brnyan gyi rten 'du bya ba /
dngos gzhi lhag pa ting nge 'dzin gyi dkyil 'khor bsnyen cing sgrub pa /
gzhan don slob ma rjes su bzung ba'i cho ga mtha' rgyas dang bcas pa'o //
dang po ni /
gnas gtsang zhing bkod pas mdzes par stegs bu'i dbus su ras bris kyi dkyil 'khor rab gnas dang ldan pa'am /
maN+Da lar dri bzang gi thig le bkod par me tog gi tshom bu lha grangs dang mnyam pa /
de'i steng du many+dzi'i khar rnam bum bcud ldan /
thod pa mtshan ldan bdud rtsi'i bcud kyis gang ba me long la sin+d+hu ra'i thig le hrIHyig gis mtshan pa bkod pas kha bcad pa rnams brtsegs mar bsham /
g.yas su dbang gtor ri rab bang rim bzhi pa'i khar rin chen zur brgyad de'i steng du pad 'dab bzhi'i dbus su dpal gtor brjid ldan dmar po rgyan spros gang mdzes dar gdugs bcas /
g.yon du gu ru'i sku 'bag
/dkyil 'khor gyi dbus sam gang bder lha tsaka
/sngags phreng /
me long /
mtha' rten 'gro 'dul tshe'i dbang bskur na tshe bum /
tshe ril /
tshe chang /
tshe mda'/
gzhan yang mchod pa'i yo byad nyer spyod sman gtor rak+ta tshogs kyi mchod pa /
bka' gter srung ma'i gtor ma /
sngon gtor /
slob dpon gyi mdun du las bum /
rdor dril DA ma ru sogs dgos pa'i yo byad thams cad ma tshang ba med par 'du bya'o //
gnyis pa ni /
gsol 'debs chos sku kun bzang dang brgyud pa'i gsol 'debs sogs sngon du 'gro bas /
gzhi ma dul ba yin na gzhi bdag la dkar gtor spyi ltar btang /
rang gi snying ga'i sa bon las 'od zer 'phros pas bla ma rig 'dzin sgyu 'phrul drwa ba chen po'i dkyil 'khor gyi lha tshogs mdun gyi nam mkhar badzra sa mA dzaH
zhes pas skyabs yul mkha' khyab tu sad pa'i spyan sngar /
las byang rgyas 'bring gang rung gi skyabs sems nas 'jug dgos kyang /
'dir re zhig 'jug pa bde ba'i dbang du byas te phrin las snying po'i rnal 'byor dang sbyar te brjod na /
na mo :
bdag dang mkha' mnyam sogs lan gsum gyis skyabs sems bya /
skyabs yul rnams rang la thim /
rang nyid skad cig gis rta mchog he ru ka khro gtum bzod par dka' ba gzi brjid bskal pa'i me ltar 'bar bar gyur /
bgegs gtor /
oM ha ya grI wa hU~M phaT kyis bsang /
swa b+hA was sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
lag gnyis mkha' lding gi rgya ston bzhin par /
oM AHhU~M lan gsum gyi mthar /
ha ho hrIHzhes pas byin gyis brlab /
lcags kyu'i phyag rgyas /
oM sarba b+hUta A kar+Sha ya dzaH
zhes mgron dgug
/oM sarba big+h+nAn na maHsarba ta thA ga ta b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM ba lin+ta swA hA/
lan gsum gyis bsngo'o //
hU~M:
gnyis snang 'khrul pa'i gdon bgegs 'byung po'i tshogs :
gtor ma 'di longs rang rang gnas su dengs :
hU~M hU~M hU~M:
sum+b+ha sogs drag sngags bzla zhing /
gu gul bdug
/rol mo'i tsham rngam bcas bgegs bskrad /
gnyis med ye shes lha sngags chos sku'i ngang :
mtshams kyi dkyil 'khor rang bzhin lhun gyis grub :
badzra rak+Sha rak+Sha b+h+rU~M:
zhes srung 'khor brtan par bsgom /
byin 'beb nas brtsam bstod pa'i bar gzhung ltar mthar chags su btang rjes /
b+h+rU~M bi shwa bi shud+d+he hrIHhU~M phaT dza :
bdag nyid rtsa ba'i dkyil 'khor las :
ye shes dkyil 'khor gnyis pa dbye :
mdun gyi nam mkhar bzhugs pa yi :
gnyis ka'i thugs srog yi ge'i mthar :
sngags phreng sgrar bcas 'khor ba las :
'od zer dpag yas 'phro bar gyur :
ces dzapa? khang dbye /
hU~M hrI:
snying po byang chub sems kyi sogs kyis dzapa? bskul /
spyi bo'i rigs bdag sogs bzlas dmigs dang bcas /
sku gsum dang /
spyi dril /
las sbyor rnams rim par je nyung btang ba'i bzlas pa grangs ci rigs pa'i rjes /
rnam bum la dmigs te /
bum pa b+h+rU~M las gzhal yas khang :
mtshan nyid thams cad yongs rdzogs dbus :
rig 'dzin bla ma'i lha tshogs rnams :
snang stong chu zla lta bur gsal :
rang gi thugs srog sngags phreng las :
'od zer mchod pa'i tshul du spros :
snyoms 'jug byang sems bdud rtsi yis :
bum pa yongs su gang bar gyur :
ces brjod cing bsams la gzungs thag nas bzung ste gong gi bzlas pa ji ltar nus pa dang /
las bum du skad cig gis khro bo rta mgrin dmar po g.yas pad+ma'i dbyug to dang /
g.yon me yi zhags pa thogs par gsal ba'i sku las rdo rje bdud rtsi'i rdul phra rab babs pas bum pa gang bar bsams la /
oM ha ya grI ba hU~M phaT:
ces bzlas mthar dbyangs gsal rten snying lan gsum /
tshe dbang dang 'brel na /
bdag mdun lha tshogs rnams kyi gnas lngar rigs lnga tshe dpag med skad cig gis gsal ba'i sku las lha mo mgyogs ma'i tshogs nyi zer gyi rdul ltar 'phros /
'khor 'das lam gsum gyi bcud dang dge mtshan thams cad 'chi med tshe'i bdud rtsi'i rnam par spyan drangs /
bdag dang sgrub pa'i rdzas la thim pas 'chi med tshe'i dngos grub thob cing nus ldan du gyur par bsams la /
tshe mda' g.yab cing /
hU~M hrI:
rnam snang yab yum sogs zhal gdams snying byang las byung ba'i tshe 'gugs btang /
oM AHhU~M:
phyi mchod 'dod yon sogs kyis mchod /
hU~M hrI:
ngo bo 'od gsal sogs kyis bstod /
bar chad lam sel gyi gsol 'debs bya /
yi ge brgya pa lan gsum gyi mthar /
oM AHhU~M/
mchod yon phul ba'i rkyen gyis bum pa'i lha bde stong chen po'i ngo bor 'od du zhu nas bum chu dang dbyer med du gyur par bsam /
oM AHhU~M swA hA:
badzra sa ma ya kA ya wA ka tsit+ta gu Na karma swa b+hA wa At+ma ko\u0f85 haM:
oM:
shin tu rnam par dag pa yi :
ye shes rig rtsal 'chang ba'i lha :
gdod nas rang dang lhan cig skyes :
rdo rje bzhi yi dbyings su rdzogs :
dam tshig ye shes dbyer med par :
byang chub sems su ro gcig pa'i :
dbang bskur byin rlabs rmad po che :
sku bzhi'i ngo bor lhun gyis grub :
oM badzra sa ma ya hU~M satwaM ho :
kA ya wA ka tsit+ta dz+nyA na badzra dzaHhU~M baM ho :
zhes rig pa'i me tog dor bas bdag nyid 'jug cing dam ye dbyer med du bya /
dam can spyi gtor /
bka' srung tshe ring mched lnga dang /
gter srung khyung btsun ma'i gtor 'bul skong bshags rgyas bsdus gang rigs /
gter srung spyi gtor /
gzhi bdag gtor ma /
tshogs byin rlabs bsgral bstab yan phyag len ltar grub par bya'o //
gsum pa ni /
slob ma rnams phyi rol du /
ji ltar bltams pa sogs kyis khrus bya /
nang du 'jug pa na /
oM ha ya grI ba sogs bgegs gtor bsang sbyang nas brtsam ste bskrad pa'i bar gong ltar dang /
gnyis med ye shes sogs nas /
rak+Sha b+h+rU~M:
zhes brjod pas rdo rje'i sa gzhi rwa ba drwa ba gur bla bre ye shes kyi me 'bar ba dang bcas pa'i srung ba'i 'khor lo yangs shing rgya che ba gsal zhing brtan par gyur pa'i mos pa mdzod /
ces brda sprad /
me tog bkye bsdu grub rjes /
'o nam mkha' dang mnyam pa'i sems can thams cad kyi don du bla na med pa yang dag par rdzogs pa'i sangs rgyas kyi go 'phang rin po che thob par bya /
de'i ched du smin byed dbang bskur gyi rim pa zab mo gsan la don tshul bzhin du nyams su blang bar bgyi'o snyam pa kun slong byang chub kyi mchog tu sems bskyed pa dang /
chos gsan pa'i kun tu spyod pa rnams kyang legs par gsal btab ste gsan 'tshal /
de la 'dir gang gsan par bya ba'i chos ni /
yang dag par rdzogs pa'i sangs rgyas rgyal ba thabs mkhas la thugs rje tshad med pa mnga' ba de nyid kyis gdul bya'i bsam pa dang rjes su mthun par zab pa dang rgya che ba'i chos kyi bdud rtsi bsam gyis mi khyab pa zhig gsungs pa thams cad kyang bsdu na kun byed rgyal po'i rgyud las /
theg pa rnam pa gnyis yin te //
mtshan nyid rgyu yi theg pa dang //
'bras bu rdo rje theg pa 'o //
zhes gsungs pa ltar rgyu 'bras kyi theg pa gnyis su 'du ba las /
'dir rgyu'i chos las khyad par du ma'i sgo nas 'phags pa 'bras bu gsang sngags rdo rje theg pa yin /
de la'ang rgya gar 'phags pa'i yul du gsar rnying zhes grags pa med kyang /
gangs can gyi ljongs 'dir lo tsA ba'i 'gyur snga phyi'i bye brag las rdo rje theg pa snga 'gyur rnying ma dang /
phyi 'gyur gsar ma zhes yongs su grags pa'i nang gses /
snga 'gyur rdo rje theg pa rnying ma la bka' gter dag snang gi babs so gsum du bzhugs pa las /
'dir nye brgyud gter ma'i phyogs su gtogs pa yin /
de la'ang gter kha gong 'og gis mtshon pa'i bka' srol mi 'dra ba mtha' yas shing bsam gyis mi khyab pa zhig byon pa las /
da lam 'dir skabs su bab pa ni /
'jam pa'i dbyangs dngos mnga' bdag khri srong lde'u btsan gyi lha sras bar pa sa bcu'i dbang phyug mu rub btsan po ye shes rol pa rtsal gyi rnam 'phrul /
tshad ma gsum gyis grub cing /
skyes bu dam pa rnams kyis kyang mgrin gcig tu bsngags pas rtsod pa thams cad dang bral ba'i gter chen chos kyi rgyal po o rgyan mchog gyur bde chen gling pas rgyud kyi lung dang 'brel ba /
dngos stobs kyi rig pas grub pa /
man ngag gi myong bas brgyan pa /
ngo mtshar byin rlabs kyi tshan kha mchog dang ldan pa'i zab gter rgya mtsho lta bu zhig spyan drangs pa las /
rje nyid dgung grangs nyi shur son pa sa pho spre'u lo'i dbyug pa zla ba'i dkar phyogs kyi tshes bcur /
sku yi yon tan gyi gnas mchog zla nyin kha la rong sgo'i dpal chen po'i rdo rje'i zhabs 'og nas bar chad med par spyan drangs /
lo brgyad shin tu gsang zhing thugs nyams su bzhes /
slar gnas dus kyi rten 'brel phun sum tshogs pas mtshams sbyar te /
dpal o rgyan chos kyi rgyal po yab yum gyi ye shes kyi skus rjes su bzung zhing /
dbang bskur /
gdams pa gnang /
lung bstan dbugs dbyung gi khyad par can gyis skabs phye ste rim bzhin du spel bar mdzad pa'i dus gsum mkhyen pa pad+ma 'byung gnas kyi thugs bcud /
bod yul sa 'og kun gyi gter gcig
/mchog dang thun mong gi dngos grub sgrub pa'i thabs thams cad tshang la ma nor ba 'khor los sgyur ba'i rgyal po'i bang mdzod chen po lta bu bla ma'i thugs sgrub bar chad kun sel gyi skor yin /
de la zab lam 'di nyid rgyud sde'i dbang du byas na /
sgyu 'phrul sde brgyad kyi nang tshan /
byin rlabs kyi rtsa ba bla ma rig 'dzin sgyu 'phrul drwa ba zhi khro rnam par rol pa'i rgyud kyi rgyal po chen po la brten cing /
man ngag gi nges pas sgrub sde bka' brgyad kyi bye brag pad+ma gsung gi phyogs su bsdus kyang mi 'gal la /
mdor na rgyud dang sgrub sde'i bskyed rdzogs las tshogs dang bcas pa mtha' dag gi don gyi snying po'i bcud phyung ba la'ang rtsa ba bum pa bcud bkang lta bu /
rgyas bshad mdzes pa'i kha rgyan lta bu /
zur bkol rgyab chos rin po che'i phra btab pa lta bu /
khyad par can gyi drwa phyed mdzes pa lta bu ste skor tsho chen po bzhir bzhugs pa las /
'dir rtsa ba bum pa bcud bkang lta bu'i chos sde la /
thog mar smin byed dbang gi rim pa zab mo bsgrub pa'i skabs su babs pa ste /
de la'ang rgyas 'bring bsdus gsum las /
'dir 'bring po rnam pa nyi shus byang chub pa'i dbang dang /
bsdus pa byin rlabs gtor ma'i dbang /
mtha' rten bkra shis tshe'i dbang rnams rim pa bzhin du bsgrub pa la /
slob dpon gyi bya ba rnams grub nas /
khyed rang rnams kyi ngo skal du gyur pa /
thog mar bla ma la sku gsum dbyer med snang srid zil gnon pad+ma 'byung gnas dngos yin snyam pa'i mos gus dang ldan pas byin rlabs dbang bskur gyi rim pa zab mo zhu ba'i yon du maN+Dal zhig 'bul bar zhu /
de ltar maN+Dal phul nas me tog dang bcas pas thal mo sbyar te mi phyed dad pa'i gdung shugs drag pos gsol ba 'debs pa 'di'i rjes zlos lan gsum mdzod /
e ma ho :
chos sku snang ba mtha' yas la gsol ba 'debs :
longs sku thugs rje chen po la gsol ba 'debs :
sprul sku pad+ma 'byung gnas la gsol ba 'debs :
bdag la dbang skur byin gyis brlab tu gsol :
zhes gsol ba btab pa la /
bla ma o rgyan rin po ches mkhyen brtse'i sgo phyes nas bka'i gnang ba sbyin pa ni 'di la gsan pas khyab ste /
bdag gi bla ma ngo mtshar sprul pa'i sku :
rgya gar yul du sku 'khrungs thos bsam mdzad :
bod yul dbus su zhal byon dregs pa btul :
o rgyan yul du sku bzhugs 'gro don mdzad :
sku gsum dbyer med pad+ma thod phreng gi :
dbang bskur dam pa khyod la sbyin par bya :
de nas tshogs gsag pa'i slad du /
mdun gyi nam mkhar bla ma dang gnyis su med pa'i 'chi med pad+ma thod phreng la sku gsum rgya mtsho'i sprin phung 'phro zhing rtsa gsum chos srung rab 'byams kyis bskor ba byin thibs se mngon sum bzhin du bzhugs pa'i spyan sngar skyabs su 'gro zhing sems bskyed pa dang /
yan lag bdun gyi sgo nas tshogs gnyis gsag par bgyi'o snyam pa'i yid kyis 'di'i rjes zlos lan gsum mdzod /
na mo :
bdag dang mkha' mnyam sems can ma lus kun :
sogs skyabs sems lan gsum dang /
oM AHhU~M hrI:
rig 'dzin pad+ma 'byung gnas la sogs pa'i :
phyogs bcu'i skyabs yul rnams la phyag 'tshal lo :
dngos su 'byor dang yid las byung ba yi :
kun bzang mchod sprin nam mkha' gang bas mchod :
so thar byang chub sems dpa'i bslab pa dang :
rig 'dzin sngags kyi dam tshig nyams chag bshags :
'phags dang so so skye bo'i tshogs rnams kyis :
rgyal sras spyod pa spyad la rjes yi rang :
mtha' yas 'gro ba sdug bsngal gyur pa la :
phan pa ji ltar 'tsham pa'i chos 'khor bskor :
bskal pa bye ba bsam yas ji snyed du :
'gro ba'i don phyir mya ngan mi 'da' bzhugs :
bdag gis dus gsum bsags pa'i dge ba rnams :
'gro kun byang chub snying po thob phyir bsngo :
zhes yan lag bdun pa bya /
rgyud sdom pa dang ldan par bya ba'i slad du /
sngar gsal btab bzhin pa'i tshogs zhing de rnams kyi spyan sngar so byang sngags gsum gyis bsdus pa'i dam tshig dang sdom pa rnams ngo bo gnas 'gyur ba'i tshul gyis bzung zhing yon tan yar ldan gyi tshul du bsrung bar bgyi'o snyam pas 'di'i rjes zlos lan gsum mdzod /
o rgyan gdung 'dzin rgyal ba'i sras :
rdo rje slob dpon dgongs su gsol :
bdag gis deng bzung byang chub bar :
so so thar dang byang chub sems :
rig 'dzin nang gi dam tshig rnams :
yang dag nyid du bzung byas te :
srog gi phyir yang mi gtang na :
bdag la byin gyis brlab tu gsol :
ces pas rgyud sdom pa dang ldan par byas nas dbang gi gzhi dgod pa ye shes pa dbab pa'i slad du khyed rang rnams lus gnad skyil krung drang por bsrang /
ngag gnad rlung rgyu ba kha sbyor du 'ching /
sems kyi gnad gzhan du ma yengs pas dmigs pa 'di bzhin du mdzod /
oM ha ya grI ba hU~M phaT:
oM swa b+hA ba sogs /
slob ma mi dmigs stong pa'i ngang :
dbang chen rta mgrin sku mdog dmar :
gri thod 'dzin cing gar bsgyur ba :
thugs kar g.yung drung g.yon du 'khor :
steng du phag mo gar byed pa :
bsgom zhing slob dpon thod phreng rtsal :
dngos yin snyam du mos gus kyi :
gdung shugs drag po bskyed pa'i mthus :
thugs ka'i hU~M las 'od zer dmar :
phyogs bcu'i sangs rgyas zhing kun 'phros :
khyad par rnga yab dpal ri nas :
o rgyan bzhugs pa'i thugs kar phog :
thams cad thugs dam bskul byas te :
sku gsung thugs kyi phyag rgya rnams :
char ltar babs te slob ma yi :
ba spu'i khung bu nas zhugs te :
lus gang snying ga'i phag mo la :
sib sib thim pas ye shes bskyed :
bzod med bde ba 'bar bar gyur :
ces brjod cing bsams la spos rol dang bcas gdangs kyi 'gyur ba snyan pos /
hU~M hrI:
yul gyi ming ni lho nub rnga yab gling :
sprul pa'i zhing mchog pad+ma drwa ba nas :
sku gsum dbyer med o rgyan thod phreng rtsal :
rab 'byams rtsa gsum rgya mtsho'i 'khor dang bcas :
mos pa'i gnas 'dir gdung bas spyan 'dren na :
thugs rje thugs dam dbang gis gshegs nas kyang :
bar chad kun sol mchog thun dngos grub stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
dz+nyA na A be sha ya a A:
zhes yang yang brjod pas byin dbab /
hU~M hU~M hU~M zhes pas byin bsdu /
dzaHhU~M baM hoHsa dbyer med du bstim /
rdo rje spyi bor rgya gram du bzhag pa'am /
me tog 'thor ba dang bcas /
tiSh+Tha badzra :
zhes brjod pas brtan par byas pa'i mos pa mdzod /
de ltar ye shes dbab cing brtan par bya ba sngon du song nas /
dngos gzhi'i dbang bskur ba la /
rig 'dzin 'dus pa rtsa ba'i rgyud las /
rdul tshon me long bum pa dang //
gtor ma la sogs rdzas dag la //
brten nas mtshan nyid kun ldan pa'i //
bla ma'i byin rlabs dbang bskur na //
dkyil 'khor kun gyi snying po mchog
/bzhi pa'i de nyid dbang bzhi thob //
ces gsungs pa ltar dbang bzhi byin rlabs kyi tshul du bskur ba dbang thams cad kyi snying por gyur pa de nyid sgrub par byed pa ste /
'di ltar bum pa la sogs pa'i dbang rdzas lnga po re re bzhin gnas gsum du bzhag nas mthar tshig don ngo sprad de rim pa bzhin dbang bzhi'i bdag nyid can du bskur ba la rnam pa nyi shus byang chub pa zhes bya ba yin pas /
thog mar bum dbang gi slad du slob dpon gyi thugs ka nas 'od zer 'phros /
dbang gi lha nam mkha' gang bar spyan drangs pa dang lhan cig tu bkra shis pa'i rnam pa du ma dang ldan pas rin po che'i bum pa bdud rtsi'i chu rgyun gyis gang ba gnas gsum du bzhag cing tshig don ngo sprad de dbang bskur ba'i mos pa mdzod /
hU~M:
bum pa zlum po chos sku'i gzhal yas khang :
bum rdzas snang ba longs spyod rdzogs pas brgyan :
rang rig byang chub sems kyi chus bkang bas :
rig rtsal dbang bzhi chig rdzogs dbang bskur ro :
oM AHhU~M badzra gu ru pad+ma sid+d+hi hU~M:
ka lA sha a b+hi Shiny+tsa oM:
ces sngags lan gsum brjod pas bum pa spyi bor bzhag cing khrus bya /
mgrin par bzhag cing bum chu sbyin /
snying gar bzhag cing tshig don ngo sprad de nyams bskyang du gzhug
/de ltar bum pa spyi bor bzhag cing khrus byas pas bum dbang /
mgrin par bzhag cing bum chu sbyin pas gsang dbang /
snying gar gtad cing tshig don ngo sprad pa ni /
sems nyid spros pa thams cad dang bral ba mtshon pa'i bum pa zlum po skye med rtogs pa don dam mtshon byed chus bkang ste bskur pas /
dug gsum bag chags dang bcas pa dag par shes pa ni shes rab ye shes kyi dbang /
des bde gsal mi rtog pa'i nyams skyes pa ni dbang bzhi pa ste /
lus lhar smin par byed pa sku bum pa la brten pa'i dbang bzhi rdzogs pa yin no //
bdud rtsis dbang bskur ba'i slad du /
bla ma 'chi med thod phreng rtsal yab yum snyoms par zhugs pa'i mkha' gsang nas byung ba'i kun+da byang chub kyi sems lhan cig skyes pa'i ye shes kyi rten du gyur pa thod pa'i bdud rtsi dang ro gcig tu sbyar te gnas gsum du bzhag cing tshig don ngo sprad de dbang bskur ba'i mos pa mdzod /
hU~M:
b+han+d+ha zlum po yum gyi mkha' dbyings su :
sha lnga bdud rtsi thabs mchog yab kyi rdzas :
bde stong zung 'jug bdud rtsis bkang ba 'dis :
rig rtsal dbang bzhi chig rdzogs dbang bskur ro :
oM AHhU~M badzra gu ru pad+ma sid+d+hi hU~M:
bo d+hi tsit+ta a b+hi Shiny+tsa A:
lan gsum /
de ltar thod pa spyi bor bzhag pa bum dbang /
mgrin par bzhag nas bdud rtsi blud pas gsang dbang /
snying gar gtad nas tshig don ngo sprad pa ni /
sems chos dbyings thig le nyag gcig mtshon pa'i thod pa zlum po'i nang du /
gzhi nyon mongs lnga ngo bo sha lnga ye shes lngar rang rig pa sku lnga'i bdag nyid 'chi med kyi go 'phang brnyes pa mtshon pa bdud rtsis bkang ste dbang bskur pas rnam rtog dag par shes pa ni shes rab ye shes kyi dbang /
des bde gsal mi rtog pa'i nyams skyes pa ni dbang bzhi pa ste /
ngag sngags su smin par byed pa gsung gsang ba la brten pa'i dbang bzhi rdzogs pa yin no //
me long gis dbang bskur ba'i slad du /
snang stong dbyer med chos dbyings yum gyi chu skyes mtshon pa'i me long sin+d+hu ra'i thig le dang bcas pa gnas gsum du bzhag cing tshig don ngo sprad de dbang bskur ba'i mos pa mdzod /
hU~M:
me long zlum po stong nyid rdzogs pa che :
snang stong gzugs su shar ba bskyed pa'i rim :
zung 'jug mnyam par sbyor ba'i sin+d+hu ras :
rig rtsal dbang bzhi chig rdzogs dbang bskur ro :
oM AHhU~M badzra gu ru pad+ma sid+d+hi hU~M:
ma hA mu dra a b+hi Shiny+tsa hU~M:
lan gsum /
de ltar me long spyi bor bzhag cing dpral bar thig le bkod pa bum dbang /
mgrin par bzhag cing thig le byas pas gsang dbang /
snying gar bzhag cing thig le byas te rig pa gsal la ma 'gag par ngo sprad pa ni /
sems nyid chos sku dri med mtshon byed me long g.ya' dag zlum po la /
kun rdzob sgyu ma lta bu dang /
rnam kun mchog ldan gyi stong nyid gzugs brnyan cir yang shar bar mtshon pa'i tshom bu sngags bcas kyis brgyan pas dbang bskur pas gsal ba la stong pas rgyas thebs par shes pa shes rab ye shes kyi dbang /
sems bde gsal mi rtog pa'i nyams skyes pa ni dbang bzhi pa ste /
yid thugs su smin par byed pa shes rab ye shes la brten pa'i dbang bzhi rdzogs pa yin no //
gtor mas dbang bskur ba'i slad du /
gtor snod dbyings kyi b+hany+dza yangs par /
gtor ma'i ngo bo rig pa ye shes lnga las gu ru rtsa ba gsum gyi lha tshogs rang shar ba'i rten dang brten par bcas pa gnas gsum du bzhag cing tshig don ngo sprad de dbang bskur ba'i mos pa mdzod /
hU~M:
gtor snod zlum po chos kyi dbyings dang mnyam :
gtor ma'i ngo bo rig pa ye shes lnga :
dbyings ye zung 'jug mkha' 'gro dbang sdud phyir :
dam rdzas gtor ma chen po'i dbang bskur ro :
oM AHhU~M badzra gu ru pad+ma sid+d+hi hU~M:
ba lin+ta A b+hi Shiny+tsa hrI:
lan gsum /
de ltar gtor ma spyi bor bzhag pa bum dbang /
mgrin par gtad nas gtor zan myong ba gsang dbang /
snying gar gtad de tshig don ngo sprad pa ni /
dbyings stong pa nyid mtshon pa'i gtor snod du /
rig pa ye shes lnga mtshon pa'i gtor chen rtsa ba gsum gyi rnam pa /
dam rdzas bdud rtsi'i rang bzhin /
'dod yon sna tshogs pa'i sprin phung 'phro ba'i dbang bskur pas /
dbyings rig zung du 'jug pa'i phyag rgya gnyan po'i gzi byin gyis ma mo mkha' 'gro rnams dbang du sdud cing lhan skyes kyi ye shes mtshon par shes pa shes rab ye shes kyi dbang /
des bde gsal mi rtog pa'i nyams skyes pa ni dbang bzhi pa ste /
spangs rtogs yongs rdzogs su byed pa yon tan gtor ma la brten pa'i dbang bzhi rdzogs pa yin no //
gu ru'i sku 'bag gis dbang bskur ba'i slad du /
sku gzugs 'di nyid chos dbyings skye ba med pa las rang shar ba'i longs spyod rdzogs sku rtsa gsum kun 'dus o rgyan snang srid zil gnon rtsal gang 'dul sprul pa'i sprin phung mkha' khyab tu 'phro ba'i ye shes kyi sku dngos su gsal ba khyed rang rnams kyi gnas gsum du bzhag cing gdung ba'i glus thugs dam bskul te tshig don ngo sprad nas dbang bskur ba'i mos pa mdzod /
hU~M:
chos sku skye med dbyings las ma g.yos kyang :
longs sku gsal la ma 'dres gu ru'i sku :
sprul sku sna tshogs thabs kyis 'gro ba 'dul :
sku gsum ngang du ma 'dres yongs rdzogs gsal :
sngon tshe pad 'byung khyed dang smon lam gcig :
da lta bdag nyid slob ma'i stangs bzung ste :
srog gi phyir yang mi gtang bsgrub lags na :
ye shes rab 'byams dbang chen bskur du gsol :
oM AHhU~M badzra gu ru pad+ma sid+d+hi hU~M:
kA ya wA ka tsit+ta sarba a b+hi Shiny+tsa oM AHhU~M hrI:
lan gsum /
de ltar sku 'bag ye shes kyi sku dngos su gsal ba spyi bor bzhag pa bum dbang /
mgrin par bzhag pa gsang dbang /
snying gar bzhag ste bla ma dang rang sems dbyer med du ngo sprad pa ni /
sems nyid bsam gyis mi khyab pa'i ye shes stong gsal rang rig 'dus ma byas pa gdod ma nas bla ma sku bzhi'i ngo bor bzhugs pa mtshon par byed pa gu ru'i sku 'bag gis dbang bskur pas /
rang rig gi ngo bo sgrib gnyis kyi 'ching bas ye nas gos ma myong ba mtshon bya don gyi kun bzang pad+ma 'byung gnas dang ro gcig tu bzhugs kyang /
rnam 'gyur glo bur ba'i dri ma sbyong ba'i phyir mtshon byed brda yi bla mas bdag dang slob ma'i rgyud byin gyis brlabs par shes pa shes rab ye shes kyi dbang /
des bde gsal mi rtog pa'i nyams skyes pa ni dbang bzhi pa ste /
'gro 'dul las rab 'byams 'grub pa phrin las sku 'bag la brten pa'i dbang bzhi rdzogs pa yin no //
de rnams kyi sgo nas rtsa ba'i dbang rnam pa lnga la nang gses kyi ldog cha dbang bzhi'i nges pas phye ba'i rnam pa nyi shus byang chub pa zhes bya ste /
spyi dbang 'bring po'i tshul du bla ma'i dbang chen rab 'byams chig rdzogs su bskur pas dbang bzhi'i mngon par rtogs pa'i byin rlabs thod rgal du thob par 'gyur ba yin no //
rjes 'brel du sku gsung thugs kyi dbang bskur ba la /
thog mar lha sku phyag rgya'i dbang bskur ba'i slad du /
slob dpon dang dkyil 'khor pa tha mi dad pa'i so so'i thugs ka nas rang 'dra ba'i ye shes kyi sku gnyis pa mar me gcig las gnyis chad kyi tshul du byon /
khyed rang rnams la thim pas lha so so'i ye shes kyi sku dang dbyer med par byin gyis brlabs pa'i mos pa mdzod /
ces brda sbyar la /
hrI:
ngo mtshar phun tshogs bde chen zhing :
zhes sogs dbang gi bkol byang ltar lha dbang rdzogs par bskur la /
deng phyin chad 'di ltar snang ba'i chos thams cad bla ma rig 'dzin sgyu 'phrul drwa ba chen po'i sku rdo rje snang stong lha'i 'khor lor rnam par dag pa yin no //
zhes rtogs pa bskyed /
gsung bzlas pa sngags kyi lung sbyin pa'i slad du slob dpon dang dkyil 'khor pa rnams kyi thugs ka'i sa bon sngags phreng dang bcas pa las sngags phreng gnyis pa byung /
zhal nas thon /
khyed rang rnams kyi zhal du zhugs /
thugs ka'i sa bon hrIHyig gi mthar 'khod pas gsung bzlas pa sngags kyi byin rlabs ma lus pa rgyud la zhugs pa'i mos pa dang bcas te sngags 'di rnams kyi rjes zlos lan gsum mdzod /
ces brda sprad la sku gsum /
spyi dril /
las sbyor bcas so sor rjes zlos bya /
de brtan par bya ba'i slad du sngags kyi phreng ba mgrin par bzhag ste dbang bskur ba'i mos pa mdzod /
A:
ji snyed brjod pa kun gyi rgyur gyur pa'i :
ngag la rdo rje'i sngags kyi dbang bskur bas :
brtan dang g.yo ba'i sgra skad thams cad kun :
grags stong rgyal ba'i gsung du rtogs par shog :
oM sarba ta thA ga ta wA ka a b+hi Shiny+tsa A:
zhes sngags phreng mgrin par bzhag
/deng phyin chad brtan g.yo'i sgra skad thams cad grags stong gzhom med gsung rdo rje'i ngo bor rnam par dag pa yin no //
zhes rtogs pa bskyed /
thugs 'od gsal de kho na nyid kyi dgongs pa ngo sprad pa'i slad du /
lha sngags kyis mtshon pa'i spros pa thams cad rang rig skad cig ma'i rang rtsal du ngo shes par byas nas /
sems kyi gshis stong nyid du rjen ne /
gdangs rig rtsal du lam me /
de gnyis dbyer med par nyams su myong bzhin du brjod pa'i mtha' thams cad las 'das pa'i bden gnyis zung 'jug lhag pa'i chos sku chen po'i dbyings su 'dzin med du mnyam par 'jog mdzod /
ces gdams la dpon slob gnyis kas cung zad mnyam par bzhag
/de mtshon par bya ba'i phyir me long dwangs pa bstan te tshig gi sgo nas ngo sprad pa ni /
hU~M:
me long nang du gzugs brnyan shar ba bzhin :
dmigs su med kyang mngon sum sa le ba :
yid la rgyal ba'i thugs kyi dbang bskur bas :
dran rtog thams cad rang shar rang grol shog :
oM sarba ta thA ga ta tsit+ta a b+hi Shiny+tsa hU~M:
deng phyin chad khams gsum gyi rnam par rtog pa'i 'jug ldang thams cad rig stong dbyer med bsam gyis mi khyab pa thugs rdo rje'i ngo bor rnam par dag pa yin no //
zhes rtogs pa bskyed /
de ltar na de rnams kyi sgo nas bla ma rig 'dzin sgyu 'phrul drwa ba'i lha tshogs rnams kyi gsang ba gsum gyi byin rlabs rgyud la zhugs /
khyed rang rnams kyi lus ngag yid gsum gyi 'gal rkyen sdig sgrib phyi nang gsang ba'i bar du gcod pa thams cad nye bar zhi ba dang /
gnas skabs lha sngags chos sku'i rnal 'byor zab mo bsgom pa la dbang zhing /
mthar thug rdo rje gsum gyi go 'phang mngon du byed pa'i skal pa dang ldan par byas pa yin no //
des rnam pa nyi shus byang chub pa'i bsnyen sgrub rnam gsum gyi rtsa ba'i dbang bskur ba grub nas /
slar yang don dbang mdor bsdus pa gtor ma la brten nas dbang bskur ba la /
spyir gtor ma bsnyen sgrub kyi dus su dkyil 'khor du shes pa /
mchod pa'i dus su 'dod yon du shes pa /
dbang gi dus su lhar shes pa /
rjes dngos grub tu shes pa rnams su yod pa las /
'dir dbang dus lhar shes par bya ba yin pas dmigs pa 'di bzhin du mdzod /
gtor ma rin chen 'bar ba 'di nyid phyi ltar rin po che 'bar ba'i gzhal med khang yangs shing rgya che ba tshad dang mtshan nyid thams cad yongs su rdzogs pa'i dbus su /
nang ltar bla ma sku gsum tho brtsegs su bzhugs shing rtsa gsum gyi lha tshogs sprin ltar gtibs pa /
chos skyong srung ma rnams kyis las mdzad pa'i rig 'dzin sgyu 'phrul drwa ba chen po'i rten dang brten pa'i dkyil 'khor yongs rdzogs su shar ba khyed rang rnams kyi spyi bor spyan drangs shing byin gyis brlabs pa la brten nas /
gtso 'khor thams cad kyi gnas bzhir oM AHhU~M dang hrIHyig gis mtshan pa las 'od zer dkar dmar mthing ga sna tshogs pa'i mdog can dpag tu  med pa byung /
khyed rang rnams kyi gnas bzhir thim pa la brten nas phyi nang gsang ba de kho na nyid kyi dbang bzhi stan thog gcig tu thob /
lus ngag yid gsum cha mnyam gyi sgo nas bsags pa'i 'gal rkyen sdig sgrib bar du gcod pa thams cad nye bar zhi zhing /
gnas skabs su dbang bzhi'i lam bsgom pa dang /
mthar thug sku bzhi'i go 'phang thob pa'i skal ba can du byas pa'i mos pa dung dung mdzod cig
/ces brda sbyar la gdangs kyi 'gyur ba snyan pos thugs dam bskul ba'i phyir /
hU~M:
rgyal ba'i rnam 'phrul pad+ma 'byung gnas kyis :
bod 'bangs rnams la thugs rjes brtser dgongs te :
sku tshab lung bstan gsung tshab gter du sbas :
thugs kyi dgongs pa las can bu la gtad :
sdug bsngal skyob phyir gu ru'i dbang bskur na :
skal ldan rnams la byin gyis brlab tu gsol :
gu ru'i thugs rjes 'di la byin gyis rlobs :
gu ru'i brtse bas 'di yi lam sna drongs :
gu ru'i dgongs pas 'di la dngos grub stsol :
gu ru'i nus pas 'di yi bar chad sol :
'byung bzhi phyi yi bar chad phyi ru sol :
rtsa rlung nang gi bar chad nang du sol :
gzung 'dzin gsang ba'i bar chad dbyings su sol :
skal ldan slob ma rnams la bskyab tu gsol :
byin rlabs dbang dang dngos grub deng 'dir stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
kA ya wA ka tsit+ta sarba sid+d+hi a b+hi Shiny+tsa oM AHhU~M hrI:
zhes brjod cing gtor ma gnas gsum du bzhag
/rjes dngos grub tu shes pa'i phyir /
gtor ma'i lha 'od du zhu ba'i gtor zan dngos grub kyi rang bzhin bdud rtsi'i dwangs bcud du 'khyil ba myong bas rtsa khams thams cad la khyab /
zag med kyi bde bas rgyud gang /
mchog dang thun mong gi dngos grub ma lus pa thob pa'i mos pa mdzod /
ces brda sprad la /
gtor zan dngos sam /
mtha' skor gyi mtheb kyu lta bu bdud rtsi dang sbyar nas sbyin /
mtha' rten 'gro 'dul tshe'i dbang bskur ba'i slad du gsol ba 'debs pa 'di'i rjes zlos lan gsum mdzod /
'gro ba'i mgon po pad+ma tshe dpag med :
dus gsum sangs rgyas tshe bdag yab yum la :
gsol ba 'debs so tshe yi bar chad sol :
'chi med rdo rje'i tshe dbang bstsal du gsol :
zhes gsol ba btab nas tshe 'gugs shing bcud bsdu ba'i slad du /
khyed rang rnams kyi snying gar sna tshogs rdo rje'i lte bar nyi zla'i ga'u kha sbyor gyi dbus su tshe rten hU~M gi khog par nr-i yig as mtshan pa gsal btab nas /
slob dpon la gus 'dud mdzad pas slob dpon gyi thugs ka nas 'od zer 'phros /
dkyil 'khor pa rnams kyi thugs rgyud bskul /
de rnams kyi gnas lngar rigs lnga tshe dpag med yab yum gsal ba'i thugs ka nas 'od zer dmar po lcags kyu lta bu dang /
lha mo mgyogs ma'i tshogs nyi zer gyi rdul ltar spros pas khyed rang rnams kyi bla tshe chad nyams yar ba thams cad dang /
'khor 'das snod bcud kyi tshe bsod dpal 'byor ye shes yon tan gyi dwangs bcud ma lus pa bsdus te khyed rang rnams la sib sib thim pas 'chi med tshe'i dngos grub thob /
mdun gyi tshe rdzas rnams la thim pas 'chi med bdud rtsi'i bcud len du gyur pa'i mos pa mdzod /
ces brda sprad la mda' dar g.yab cing /
hU~M hrI:
rnam snang yab yum sogs tshe 'gugs bya /
dngos gzhi'i dbang bskur ba la /
tshe'i 'brang rgyas 'di nyid rtsa gsum tshe'i lha tshogs rnams mgon po tshe dpag tu med pa'i rnam pas tho brtsegs su bzhugs par gsal ba'i thugs ka nas 'od zer 'phros /
khyed rang rnams kyi bla tshe chad nyams yar ba dang /
'khor 'das kyi tshe bcud dwangs ma thams cad bsdus te phyag gi bum pa'i nang du zhugs /
khol zhing lud pa'i 'chi med tshe'i bdud rtsi 'od zer dang bcas pa spyi bo nas zhugs /
lus kyi nang gang /
dus ma yin par 'chi ba'i 'jigs pa bag chags dang bcas pa byang zhing dag
/'chi med tshe dang ye shes kyi dngos grub ma lus pa thob pa'i mos pa mdzod /
tshe bum spyi bor bzhag la /
hrIHhrIHhrI:
skye 'chi gnyis spangs mgon po tshe dpag med :
sku lnga'i tshe yi bdag po yab yum dang :
ye shes dbyings kyi lha mo tsaN+Da lI:
'chi med sku brnyes rig 'dzin pad+ma 'byung :
mi 'gyur tshe la mnga' brnyes bi ma la :
tshe lam grub pa'i phyag rgya man+dA ra :
'di nas tshig rkang gsum sprul pa'i gter ston chen po'i gsung   bde chen tshe la dbang thob mtsho rgyal yum :
tshe yi bka' bab lha sras rol pa rtsal :
skyabs gsum kun 'dus rtsa ba'i bla ma sogs :
rig 'dzin tshe yi rtsa brgyud bla ma rnams :
mi mngon dbyings nas gnas 'dir brtser dgongs la :
'chi med tshe dang ye shes dngos grub stsol :
oM a mA ra Ni dzI ban+ti ye swA hA:
badzra dz+nyA na A yu She hU~M b+h+rU~M nr-i dza sarba sid+d+hi pha la hU~M:
phyag g.yas su thabs kyi rdzas tshe'i ril bu byin pas thabs bde ba chen po mchog tu mi 'gyur ba rdo rje tshe'i dngos grub thob pa'i mos pa mdzod /
hrI:
mi 'gyur snying po'i bcud rnams bsdus pa yi :
'chi med ye shes tshe yi longs spyod 'dis :
yid la zag med bde ba rab 'phel nas :
rtag tu tshe yi dpal la longs spyod shog :
oM badzra dz+nyA na A yu She hU~M b+h+rU~M nr-i dza sarba sid+d+hi pha la hU~M:
phyag g.yon du shes rab kyi rdzas tshe'i bdud rtsi byin pas shes rab stong pa nyid mchog tu mi 'gyur ba rdo rje tshe yi dngos grub thob pa'i mos pa mdzod /
hrI:
sngon byon 'chi med rig 'dzin thams cad kyang :
tshe chang bdud rtsi'i bcud kyis dngos grub brnyes :
deng 'dir skal ldan khyod la sbyin pa yis :
rgyun mi 'chad pa'i tshe yi dbang thob shog :
oM badzra dz+nyA na A yuHShe hU~M b+h+rU~M nr-i dzaHsarba sid+d+hi pha la hU~M:
de ltar dbang bskur pas 'chi med tshe'i bdud rtsis lus kyi nang thams cad gang :
dwangs bcud thams cad snying ga'i nr-i yig la sib sib thim pas 'od zer kha dog lnga ldan du 'bar bas nyi zla'i ga'u srub med par gyur pa'i phyi rol du sna tshogs rdo rje'i rwa rnams steng du mdud pa la gzungs sngags dmar po'i thag pas lan gsum du bsdams pas rdo rje'i srog la dbang 'byor zhing /
rdo rje'i rwa rtser hrIHdmar po las skyes pa'i dbang chen rta mgrin gri thod 'dzin pas tshe'i gegs dang bar du gcod pa thams cad srung bar gyur pa'i mos pa dang bcas chos nyid gnyug ma'i ngang du mnyam par 'jog mdzod /
hU~M hrI:
'khor 'das tshe rnams 'byung ba lnga la thim :
sha khrag drod dbugs sems kyi stobs 'phel te :
mi 'gyur dwangs ma nr-i la rgyas thebs pas :
'chi med rdo rje'i tshe dang ldan par shog :
oM b+h+rU~M hrIHb+h+rU~M hU~M b+h+rU~M trAM b+h+rU~M AHb+h+rU~M badzra kro d+ha ha ya grI ba rak+Sha b+h+rU~M:
zhes dang /
me tog 'thor zhing tshe gzungs dang rten 'brel snying po brjod pas brtan par bya /
shis par bya ba'i slad du /
bla ma rtsa gsum 'chi med tshe'i lha tshogs rnams kyis shis pa brjod pa'i tshigs su bcad pa'i rdo rje'i glu len zhing /
me tog gi char phab pas dge legs kyi snang bas phyogs dus gnas skabs thams cad du khyab cing rtag par byas pa'i mos pa mdzod /
oM:
grub par gyur cig rdo rje'i ye shes tshe :
mi 'gyur mi shigs mkha' ltar kun la khyab :
yon tan dpag yas phrin las bsam mi khyab :
pad+ma tshe dpag med mgon myur thob shog :
ces dang /
gzhan yang las byang rgyas 'bring gang rung gi bkra shis sogs ji ltar rigs pa brjod cing /
me tog gi char dbab /
rol mo'i sgra snyan cing rgyun ring bar bya'o //
de ltar na de rnams kyi sgo nas dpal o rgyan chos kyi rgyal po'i thugs bcud /
bod yul sa 'og kun gyi gter gcig
/bla ma'i thugs sgrub bar chad kun sel gyi dkyil 'khor du mngon par dbang bskur ba'i bya ba mdor bsdus te grub pa lags pas /
gnas skabs de dag tu thob cing khas blangs pa'i dam tshig dang sdom pa la srung sdom gyi 'dun pa drag pos 'di'i rjes zlos lan gsum mdzod /
gtso bos ji ltar sogs /
dbang bskur zab mo legs par thob pa'i bka' drin gtang rag gi yon du maN+Dal phul /
slar yang lus longs spyod dge tshogs rgya mtsho dang bcas pa 'khor los sgyur ba'i rgyal srid kyi 'byor pa ltar sprul te phul na cha shas nas longs spyad du gsol snyam pas 'di'i rjes zlos lan gsum mdzod /deng nas brtsam ste sogs /
de ltar dbang thob pa'i dge ba'i rtsa ba rnams byang chub snying por yongs su bsngo ba 'di lhan cig tu gnang bar zhu /
bsod nams 'di yis sogs dge ba'i rtsa ba byang chub snying por yongs su bsngo ba'i rgyas gdab /
cho ga'i mtha' rgyas tshogs kyi dga' ston la longs spyod cing lhag ma bsngo /
dam can spyi gtor ltar srung ma'i gtor 'bul dang /
dkyil 'khor ba la /
oM AHhU~M:
phyi mchod 'dod yon sogs kyis mchod /
hU~M hrI:
ngo bo 'od gsal sogs kyis bstod /
hU~M hrI:
snying po byang chub sems kyi sogs kyi mthar /
thod phreng rtsal gyi dzapa? dang /
kA ya wA ka tsit+ta dz+nyA na karma sarba sid+d+hi pha la hU~M:
zhes pas dngos grub blang /
oM:
rig 'dzin dkyil 'khor lha tshogs rnams :
bdag la gsan cing dgongs su gsol :
bdag cag ma rig 'khrul pa yis :
phyag rgya ma gsal dzapa? bzlas g.yel :
ting 'dzin dgongs pa'i rtsal ma rdzogs :
bying rgod 'chal bar gyur pa sogs :
nongs par gyur pa ci mchis kun :
snying nas 'gyod pas mthol bshags na :
sgrib med tshangs pa'i dngos grub stsol :
ces dang /
yig brgya lan gsum gyi mthar /
a a a :
zhes brjod pas nongs pa bshags /
mdun bskyed kyi rten la /
oM/
'dir ni rten dang sogs brtan bzhugs bya /
bdag nyid dkyil 'khor gyi 'khor lor gsal ba /
hU~M hU~M hU~M:
zhes brjod pas /
snang cha lha'i 'khor lo 'od gsal gyi dbyings su thim /
phaT phaT phaT:
ces brjod pas /
slar yang rang dang snang ba thams cad dkyil 'khor gyi 'khor lo'i sku gsung thugs kyi ye shes rnam pa thams cad pa'i rang bzhin du gyur par bsams la /
ho :
rig 'dzin bla ma'i dkyil 'khor sogs bsngo smon shis brjod kyis mtha' brgyan pas dge legs kyi snang ba mchog tu rgyas par bya'o //
zhang byung 'phros don cung zad bshad na /
de lta bu'i dbang 'bring po'i tshul 'di gzhung gzhan du bsnyen sgrub rnam gsum gyi rtsa ba'i dbang zhes kyang gsungs pa 'di tsam thob pas bsnyen sgrub las sbyor la dbang ba yin mod /
'ga' zhig 'di rigs kyi dbang 'bring po tsam bskur bas rgyas pa'i go chod mdzad pa sogs ni /
chos la dbang za ba'i snying kham chen po yid srubs kyi phrin las par nges pa'i phyir /
lag len zhib mos 'gags bsdam pa las des chog dang sla chos dang dbang yod kyis bstan pa'i snying po chud mi gsan pa gal che bas rnam pa kun tu thugs kyis dgongs 'tshal lo //
dus bzang tshes bcu'i mchod pa lta bur dngos grub blang ba'i cho ga dang rjes su 'brel bas mtshon /
skabs 'ga' zhig tu gtor dbang rkyang pa kho na bskur na /
sbyor ba'i skabs su dbang 'bring po'i bcas bshams dang /
dngos gzhir rnam bum sgrub pa sogs mi dgos shing /
mtshams sbyor gyi skabs /
de la'ang rgyas 'bring bsdus gsum las /
'dir don dbang mdor bsdus pa gtor ma la brten nas dbang bzhi chig rdzogs su bsgrub pa la /
slob dpon gyi bya ba sogs sbrel /
ye shes dbab pa brtan pa'i rjes /
de ltar ye shes dbab cing brtan par bya ba sngon du song nas /
dngos gzhi byin rlabs gtor ma'i dbang bskur ba la /
spyir gtor ma bsnyen sgrub kyi dus su sogs sbrel nas /
dngos grub ma lus pa thob pa'i mos pa mdzod /
ces pa'i bar gong ltar dang /
gzhan yang gter gzhung rtsa bar ma gsungs pas ma byas kyang chad pa'i skyon du mi 'gyur mod /
'on kyang sprul pa'i gter ston chen pos dbang 'bring bsdus gang la'ang sku gsung thugs dbang bskur ba phyag bzhes su mdzad pas /
de ltar na /
de nas dbang don gyi ye shes brtan cing nus ldan du bya ba'i slad du sku gsung thugs kyi dbang bskur ba la /
sogs nas /
skal ba dang ldan par byas pa yin no //
zhes pa'i bar gong ltar mthar /
shis par bya ba'i slad du sogs sbrel nas dge ba bsngo ba'i bar byas pas grub bo //
gtor dbang gi mthar tshe dbang sbrel na'ang rung bas /
de ltar na sku gsung thugs kyi dbang gi mthar tshe dbang gong bzhin bya /
tshe dbang grangs gsog lta bu dgos na /
tshe chang sbyin pa yan dkyus ltar tshar gcig gi mtshams /
oM:
grub par gyur cig lta bus mtshon shis brjod gang rigs sho lo ka re bya /
slar yang tshe'i 'brang rgyas 'di nyid sogs brda sprad la bskyar /
rjes mar tshe chang sbyin pa'i rjes su /
de ltar dbang bskur pas sogs gong du smos pa bzhin sbrel lo //
bla ma'i thugs sgrub bye ba'i phul //
bar chad kun sel smin byed kyi //
cho ga snying po'i snang ba 'dis //
phan bde'i pad+mo rgyas gyur cig
/ces pa'ang rtsod bral dus bab kyi sprul pa'i gter ston chen po o rgyan mchog gyur bde chen gling pa'i zhal snga nas zab chos 'di nyid kyi gter shog thog mar 'beb rim bzhin du smin grol gyi gdams pa yongs su rdzogs par thob pa'i skal bzang can mtsho skyes bla ma dgyes pa'i 'bangs mkhyen brtse'i dbang po rdo rje     gzi brjid rtsal gyis /
don du gnyer ba'i skyes chen dam pa du mas yang dang yang du gsung gis bskul ba'i bzhed pa bskang phyir nyer mkho mdor bsdus snying por dril te sbyar ba'i dge bas bstan 'dzin gyi skyes bu rnams zhabs pad bskal brgyar brtan cing /
zab chos 'di nyid kyi phrin las 'jig rten gsum du khyab cing rtag pa'i rgyur gyur cig
/sarba dA ka l+yA NaM b+ha ba tu /
'di ni dbang 'bring bsdus kyi mtshams sbyor nyer mkho tsam ste /
dbang rgyas par bskur ba'i tshul sogs ni 'jam mgon rdo rje 'chang blo gros mtha' yas kyi gsung rab las rtogs par bya ba kho na'o //

//
