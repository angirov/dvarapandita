oM AHhU~M:
nub phyogs bde ba chen po'i zhing khams kyi :
sna tshogs pad+ma stong ldan gzhal yas su :
mgon po tshe dpag med la gsol ba 'debs :
'chi med tshe dbang thob par byin gyis rlobs :
chos dbyings rnam par dag pa'i zhing khams kyi :
'od gsal lhun gyis grub pa'i pho brang du :
tshe bdag rgyal ba rigs lnga la gsol ba 'debs :
'gyur med sku lnga thob par byin gyis rlobs :
shar phyogs ri bo ta la'i gnas mchog gi :
rang byung 'gyur ba med pa'i gzhal yas su :
mgon po spyan ras gzigs la gsol ba 'debs :
skye 'chi 'gyur med thob par byin gyis rlobs :
rnga yab zangs mdog dpal ri'i rtse mo ru :
pho brang pad+ma 'od kyi gzhal yas su :
rig 'dzin thod phreng rtsal la gsol ba 'debs :
tshe yi rig 'dzin thob par byin gyis rlobs :
bsam yas lhun gyis grub pa'i gtsug lag gi :
sgrub gnas ar+Ya pa lo'i dkyil 'khor du :
grub chen rje 'bangs grogs lnga la gsol ba 'debs :
tshe sgrub mtha' ru phyin par byin gyis rlobs :
rgyal khams phyogs med gnas mchog dam pa yi //
snang ba rang sar grol ba'i pho brang du //
chos rgyal rat+na gling pa la gsol ba 'debs //
thugs rgyud byin rlabs 'pho bar byin gyis rlobs //
gdul bya bka' bab phrin las phyogs bcur rgyas //
snang srid dbang du sdud pa'i pho brang du //
rgyal sras tshe dbang grags pa la gsol ba 'debs //
brgyud pa'i byin rlabs 'jug par byin gyis rlobs //
mthong thos dran pas mchog gi dngos grub thob //
zab chos gsang sngags gsar rnying pho brang du //
sras brgyud slob brgyud rnams la gsol ba 'debs //
gsang sngags bstan pa rgyas par byin gyis rlobs //
skad cig dran pas byang chub lam sna 'dren //
spyi gtsug nyi zla pad+ma'i gdan steng du //
drin chen rtsa ba'i bla ma la gsol ba 'debs //
rang gzhan don gnyis 'grub par byin gyis rlobs //
rang lus rtsa khams dag pa'i dkyil 'khor du //
yi dam zhi khro'i lha tshogs la gsol ba 'debs //
thabs shes zung du 'brel bar byin gyis rlobs //
bka' dang dam tshig gnyan po'i dkyil 'khor du //
bka' srung mkha' 'gro chos skyong la gsol ba 'debs //
rkyen ngan bar chad sel bar byin gyis rlobs //
phyogs med snang ba dag pa'i gzhal yas su //
mched grogs chos mdzad rnams la gsol ba 'debs //
dag snang phyogs med 'byongs par byin gyis rlobs //
bka' drin can gyi bka' brgyud bla ma rnams //
rab gus gdung ba chen pos gsol ba 'debs //
skal ldan bdag la dbang skur byin gyis rlobs //
byang chub bsgrub la bar chad mi 'byung zhing //
sngon las 'phral rkyen tshe la gnod pa yi //
nad gdon bar chad thams cad zhi ba dang //
tshe dang sgrub pa mtha' ru phyin pa ru //
thugs rje ldan pa rnams kyi byin gyis rlobs //
bla ma sku khams bzang bar gsol ba 'debs //
mchog tu sku tshe ring bar gsol ba 'debs //
phrin las dar zhing rgyas par gsol ba 'debs //
rtag tu 'bral ba med par byin gyis rlobs //
tshe khrid rdo rje phreng ba'i gsol 'debs 'di /
rje 'bangs grogs lnga yan shog ser las yin zhing /
zung sdeb mjug bskyed ma 'di me pho stag gi lo la dang spro bsam gtan du rat+na gling pas yi ger bkod pa'o //
shu b+ham //

//
