@#//
zab chos zhi khro dgongs pa rang grol las /
chos nyid bar do'i khrid yig mthong ba rang grol gyi ngo sprod car phog khyer bde ba zhig bzhugs so //
kun tu bzang po zhi khro'i lha la phyag 'tshal lo //
'o na khyed rnams la bka' rdzogs pa chen po'i chos 'brel cung zad byed na /
bcom ldan 'das kyis chos kyi sgo mo brgyad khri bzhi stong gsungs pa thams cad theg pa rim pa dgu la 'dus te /
a ti bkod pa'i rgyud las /
nyan thos rang rgyal byang sems gsum //
gang zag dbang po dman la dgongs //
kri ya u pa yo ga gsum //
gang zag dbang po 'bring la dgongs //
ma hA a nu a ti gsum //
gang zag dbang po rab la dgongs //
zhes gsungs te /
rang nyid ngan song la skrags nas /
phyi ma lha mi'i bde skyid thob 'dod nas chos byas na gang 'dod der skyes te lha dang mi yi rgyal por gyur kyang /
bsod nams zad nas 'chi ste ngan song du ltung bas dgos pa chung /
rang nyid 'khor ba'i sdug bsngal las thar 'dod nas /
sdom pa bsrung zhing phar phyin drug la nyams len byas na /
bskal pa nyi shu dang bskal pa brgya tsam la nyan thos dgra bcom pa dang /
rang sangs rgyas kyi go 'phang thob ste theg pa dman pa yin pas gzhan don mi 'byung /
sems can thams cad kyi don du sangs rgyas thob 'dod nas byang chub tu sems bskyed de pha rol tu phyin pa drug dang bcu nyams len rgyun ma chad par byas na /
bskal pa grangs med gsum na rdzogs pa'i sangs rgyas thob ste /
lam hang thag ring zhing dka' tshegs che /
de lta bu'i byang chub tu sems bskyed nas /
gsang sngags bya rgyud spyod rgyud nyams su blangs na skye ba drug cus sangs rgyas /
rnal 'byor rgyud nyams su blangs na skye ba bcu drug gis sangs rgyas /
bla med rgyud nyams su blangs na /
rab tshe 'dir /
'bring bar do /
tha ma skye ba brjes nas sangs rgyas /
bla med de la gsar ma lugs kyi pha rgyud ma rgyud gnyis med rgyud dang gsum /
rnying ma lugs kyi bskyed pa ma hA yo ga
/lung a nu yo ga
/rdzogs pa chen po a ti yo ga dang gsum ste don la 'dra bar bshad /
de la rdzogs pa chen po a ti yo ga de la /
a ti spyi ti yang ti zhes kyang bya /
sems sde klong sde man ngag gi sde dang gsum du yod /
rdzogs chen sems sde phyag rgya chen po dang don gcig
/gzhi khregs chod kyi skor zhes bya ba yin /
klong sde dang man ngag gi sde gnyis ni phyag chen las kyang lta ba mtho ste theg pa dgu'i yang rtse yin /
phyag chen rdzogs chen sems sde man ngag sde bsgom dgos /
rgya bod kyi grub chen tsho yang phal cher lo bcu gnyis tsam bsgoms nas grub pa thob pa kho na so so'i rnam thar na gsal /
de la bka' rdzogs pa chen po la ma bsgom par 'tshang rgya ba'i gdams ngag bzhi'am drug yod par bshad de /
zos pas 'tshang rgya ba skye bdun sha'i ril bu /
btags pas 'tshang rgya ba rgyud btags grol /
thos pas 'tshang rgya ba bar do thos grol gyi dbang khrid sbrags ma /
bltas pas 'tshang rgya ba thod rgal gyi khrid 'di /
dran pas 'tshang rgya ba 'pho ba dran pa rang grol /
reg pas 'tshang rgya ba d+hA ki pad+ma can dang drug go
/chos 'di las zab pa ni dus gsum gyi sangs rgyas rnams kyis kyang yang yang ma gsungs mi gsung gsung bar mi 'gyur zhing /
chos sku kun tu bzang po dang /
rdo rje 'chang dang /
'od mi 'khrugs pa la sogs ston pa bcu gnyis kyis gsungs pa'i bka'/
rig 'dzin dga' rab rdo rje /
shrI siM ha /
hU~M chen kA ra /
bi ma la mi tra /
'jam dpal bshes gnyen snga phyi gnyis sogs rgya gar gyi grub chen rnams kyis thugs dam mdzad cing /
rgya dkar nag o rgyan yul sogs su 'bum phrag mang po 'ja' lus mkha' spyod du gshegs /
bod du yang o rgyan rin po che dang /
bi ma la mi tras gsungs pas /
rje 'bangs phal cher dang /
yer pa nas grub chen brgyad cu dus gcig la mkha' spyod du gshegs /
de bzhin du nyang ting 'dzin bzang po /
cog ro sgom chen sgom chung /
grub thob gtsang pa mi bdun la sogs pa 'ja' lus mkha' spyod grub pa khri phrag mang po byung bar snang la /
rje dus gsum mkhyen pas bla ma brag dkar pa las rdzogs chen a ro snyan brgyud zhus /
rje karma pak+shis kaHthog byams pa 'bum las rdzogs chen zhus nas phyag rgya chen po dang rdzogs pa chen po gnyis ming la khyad par yod /
don la khyad par med gsungs /
rje rang byung rdo rjes pad+ma las 'brel rtsal las rdzogs chen mkha' 'gro snying thig zhus nas thugs dam mdzad /
slob ma bzhi la dbang lung gnang nas /
chos zab mo 'di 'dra nub par phangs gsungs nas /
bod kyi phyogs bzhi nas dar bar gyis gsungs te slob ma bzhi brdzangs /
kha rag sgom chung bka' gdams pa'i byams snying rje dang /
rdzogs chen gnyis kho nas grub pa thob pa yin /
'on kyang gu ru shrI siM has bai ro tsa na la /
bod du dang po rdzogs chen dar /
bar skabs su rtog ge ba rnams kyis thal brgyab pas /
mi rnams the tshom skyes nas cung zhig nub /
mthar dar zhing rgyas par lung bstan pa ltar /
bar skabs su cung zhig khrid ston pa nyung na yang /
deng nas bzung ste tshe lo bcu pa'i bar du kun tu bzang po'i thugs kyi bstan pa'i dus yin pas rdzogs chen bsgoms na rtogs sla /
yun ring bsgom mi dgos /
dus ji tsam snyigs bzhin du /
bdud dang lha srin sde brgyad kha phyur /
de ci ltar phyur ba bzhin o rgyan rin po che thugs rje che /
byin rlabs myur /
de'i gnad kyis chos rnying ma dang rdzogs chen deng sang nas je dar je zab tu 'gro bar o rgyan rin po che'i lung bstan mang po la yod pas /
deng sang bla ma su che che thams cad kyis rnying ma la gtso bo mdzad pa 'di dag yin /
de la bka' rdzogs pa chen po 'di la /
dbang po tha ma'i gang zag rim gyis khrid lugs dang /
dbang po rab dbang la brten nas car phog tu ngo sprad pa'i lugs gnyis yod de /
shar kaHthog pa'i 'khrul zhig dbang drag rgya mtsho sogs dang /
kong po'i rdzogs chen pa bsod nams bzang po sogs kyi phyag srol /
bla ma dang khrid zhu ba rnams so sor mtshams bsdams nas mtshams khang nas mi re re la gcig khrid du bshad /
dal 'byor rnyed dka'/
'chi ba mi rtag pa /
las rgyu 'bras /
'khor ba'i nyes dmigs /
skyabs 'gro
/sems bskyed /
byams snying rje /
rdor sems sgom bzlas /
maN+Dal /
bla ma'i rnal 'byor /
yi dam bskyed rim /
rlung 'khrul 'khor /
gzhi khregs chod phyag rgya chen po /
lus ngag yid gsum 'khor ba dang ru shan phye ba de thams cad byas nas so sor rtags thon nges byas te /
de nas thod rgal ngo sprad nas lo gsum bar khrid mi rdzogs /
de bar khrid phrug 'gro dbang med de mtshams la sdod bcug
/de nas rtogs pa bzang po 'khrungs na gzhan la khrid ston par bsko /
'bring tsam la dbang bka' rjes gnang tsam byed chog par lung gnang /
tha ma la da rung mtshams lo gsum yig drug dung gi khas len 'jug
/yang mtha' la da rung khyod ri khrod mi zin /
'gro dbang med gsungs nas sgom 'jug pa'i srol yod par gda'/
de lta bu ni mchog yin yang /
'di phyogs su srol med cing /
bla ma dang khrid phrug sus kyang mi 'khyongs pa yin /
de la da res dbang la brten nas ngo sprad pa ni gzhung las bshad pa yin pas dbang ma thob par nyan pa dang bshad par mi rung /
dbang yang zhi khro la sogs rdzogs chen dang 'brel ba'i dbang zhig dgos /
dbang gang rung gis mi chog
/de la yang sngon 'gro sa bcad ma stong tsam zhig ma bshad na mi rung /
slob ma la byin rlabs mi 'jug
/slob dpon la ltung ba 'byung ba yin /
oM/
de la sngon 'gro cung zad bshad na /
zhi khro'i gzhung tshig rnams byin rlabs che bas 'chad de /
bcom ldan 'das kyis bka' bstsal pa /
shA ri'i bu /
dmyal ba ni sa gzhi tsam yod do //
dud 'gro ni chang gi sbang ma tsam yod do //
lha ma yin kha ba bu yug tsam yod do //
lha mi gnyis ni sen mo'i rdul chags pa tsam cig yod do //
zhes gsungs so //
dal 'byor mi lus thob dka' ba mig gis blta rgyu yod de /
rgyal po chen po'i dmag la du tsam yod /
grog tshang che ba la 'bum phrag gsum /
'bring ba la khri tsho gsum /
chung ba la stong tsho gsum yod par rnga bo che'i mdo nas gsungs so //
grong pa'am ru ba re la mi du tsam yod /
de'i sa skor na dbyar kha 'bu srin ci gda' ltos dang /
da res lus 'di la snying po zhig len bsam pa gyis la rjes zlos mdzod /
kye ma kyi hud /
mi lus rin chen thob pa da res tsam //
'di la chos shig cis kyang ma 'grub na //
phyis nas mi lus thob par dka' bar gda'//
dka' 'am mi dka' sems can grangs la ltos //
ngan song gsum du skyes na snying re rje //
zhes brjod do //
de yang nged rang rnams 'chi nges pa'i steng du nam 'chi cha med /
tshe la 'di tsam thub kyi nges pa med pas nam 'chi cha med /
shi ba'i rkyen shin tu mang bas nam 'chi cha med /
lus la snying po med pas kyang nam 'chi cha med /
bdag shi tsam na sus kyang bzung du med /
bsrung du med /
sus kyang mi phan te /
bsags pa'i nor gyis kyang shi ba la mi phan /
bu dang chung ma 'dus pa'i gnyen gyis kyang 'chi ba la mi phan /
rang gi lus kyis kyang 'chi ba la mi phan te lus nyid kyang shul du bskyur /
me la bsregs na thal ba spar gang du 'gro
/bsags pa'i nor shul du lus te khab gcig kyang khyer dbang med /
'dus pa'i gnyen dang so sor bral te /
de phyin chad 'phrad par mi 'ong ba'i sa thag ring po zhig la da nas mgyogs par 'gro dgos /
grogs zla bo gcig kyang khrid dbang med /
rang gcig pur 'gro dgos pa'i dus la sleb la khad bsam pa gyis la rjes zlos mdzod /
kye ma kyi hud /
'dus byas ni mi rtag pa'o //
nyin mtshan gnyis kyis tshe la rku'o //
nam 'chi cha med do //
de snga ma shi ba ni kha rje che'o //
da ni shi ba la sleb la khad do //
zhes brjod bcug
/de ltar shi nas rang gar 'gro rang la dbang med /
las dge sdig gis gar khrid yin te /
dran pa nyer bzhag chung ba las /
dge ba yis ni bde ba thob //
mi dge ba las sdug bsngal 'byung //
de ltar dge dang mi dge ba'i //
las kyi 'bras bu gsal bar bstan //
zhes dang /
me ni grang bar 'gyur yang srid //
rlung ni zhags pas zin kyang srid //
nyi zla thang la ltung yang srid //
las kyi rnam smin bslu mi srid //
ces gsungs pas /
dge ba'i las skye ba gtan gyi so nam yin pas ci 'grub 'bad /
sdig pa rang gis rang phung ba yin pas spang ci thub byed bsam pa gyis la 'di'i rjes zlos gyis /
thams cad 'grim pa'i 'phrang 'gags dogs mo der //
las kyi gshin rje'i khrims rar tshud tsam na /
khas drag btsan kyang de ru bya thabs med //
sdig po che rnams glo snying gas la khad //
mi dge spyod pa'i las kyi brda ded de //
nam mkha'i thog las mgyogs shing shugs che ba //
dkar nag las kyi grangs rtsis zhib lugs de //
phra zhing phra ba'i sdig kyang mi brjed na //
sdig pa mi 'dzem mi rnams ci dran ang //
thar lam dkar po'i lam gyi bde lugs dang //
ngan song nag po'i lam gyi sdug bsngal de //
las ni lus dang grib ma bzhin du 'grogs //
dkar po dge ba'i stangs ni gshin rjes 'dzin //
nag po sdig pa'i chad pa gshin rjes gcod //
sems can las la spyod par rgyal bas gsungs //
zhes brjod /
de nas stabs 'grigs mi nyung na mya ngan gyi 'dug stangs byed bcug la /
a tsa ma /
'khor ba me yi dong chen po /
tsha ba'i ngar dang ldan pa /
gting zab pa rgya che ba /
'phang mtho ba lta bu /
de'i nang na sems can dmyal ba'i sdug bsngal tsi ti ri ri yod pa /
yi dwags bkres skom gyi sdug bsngal ngu 'bod ring ring ba /
dud 'gro glen lkugs gcig gis gcig gson por za ba /
lha dang mi dang lha ma yin gsum yang gnas skabs yud tsam skyid kyang /
myur du mi rtag ngan song du ltung la khad pa /
'di las thar pa'i thabs shig da res mi byed na nam byed bsam pa gyis la rjes zlos mdzod /
kye ma kyi hud /
'khor ba 'di ni sdug bsngal ba'o //
mya ngan las 'das pa ni bde ba'o //
a tsa ma /
'khor ba'i sdug bsngal me'i dong ring 'dir tshud pa 'di ni 'jigs pa la /
a tsa ma 'di yi nang nas da lan 'bros pa'i dus la bab bo //
ngan song gsum gyi sdug bsngal ni bzod pa'i blags med cing mtha' las 'das te /
bde ba'i go skabs skad cig kyang mi 'dug pa da ni myur du 'bros pa'i grabs bya ran /
kye ma 'khor ba skyid med me dong 'ob lta bu //
'di las bzlog dus da lan dus gcig yin //
ngan song gsum gyi sdug bsngal mtha' las 'das //
bde ba'i go skabs skad cig ma mchis so //
da ni me dong 'ob nas 'bros re ran //
zhes brjod /
des thun mong gi sngon 'gro bzhi mtshon tsam song /
AH
sngon 'gro gnyis pa ni /
'dir thun mong ma yin pa'i sngon 'gro bzhi gcig tu bsdoms pa 'di ltar bsgom /
khyed rang rnams kyi spyi bor pad+ma dkar po dang zla ba'i steng du hU~M dkar po las bcom ldan 'das rdo rje sems dpa' dkar po zhal gcig phyag gnyis g.yas rdo rje thugs kar 'dzin cing g.yon dril bu dkur brten pa /
dar dang rin po che'i rgyan thams cad kyis brgyan cing zhabs rol pa'i stabs kyis bzhugs pa /
de'i thugs kar chos sku kun tu bzang po la bde gshegs zhi ba'i lha tshogs /
mgrin par thugs rje chen po pad+ma gar gyi dbang phyug la dag pa rig 'dzin gyi lha tshogs /
dbu'i nang du che mchog he ru ka la khrag 'thung khro bo'i lha tshogs kyis bskor ba /
dbu gtsug na o rgyan rin po che la rdzogs chen brgyud pa'i bla ma thams cad sprin 'khrigs pa lta bur bsgoms la /
phyogs bcu'i sangs rgyas byang sems thams cad kha ba bu yug ltar byon nas spyi bo'i de la thim pas dkon mchog kun 'dus su bsgoms la /
de'i drung du skyabs 'gro dang /
byang chub mchog tu sems bskyed snyam pas rjes zlos mdzod /
bla ma la skyabs su mchi'o //
sangs rgyas la skyabs su mchi'o //
chos la skyabs su mchi'o //
dge 'dun la skyabs su mchi'o //
bla ma yi dam mkha' 'gro gsum la skyabs su mchi'o //
na mo /
bdag dang mtha' yas sems can rnams //
ye nas sangs rgyas yin pa la //
yin par shes pa'i bdag nyid du //
byang chub mchog tu sems bskyed do //
lan gsum bya /
rdo rje sems dpa'i sku'i lha tshogs dam pa rigs brgya'i thugs kar kun bzang thugs ka'i oM nas sgo ma sbrul gdong ma'i thugs kar AHyi bar yig brgya 'bru re re gnas pa las /
bdud rtsi'i rgyun babs pas sku gang /
zhabs g.yas pa'i mthe bong nas ngang rgyang rgyang bab /
spyi bo tshangs bug nas zhugs pas lus gang /
sdig sgrib thams cad nag nu ru ru 'og sgo dang rkang mthil nas thon /
'og gzhi gser gyi sa gzhi'i 'og tu song /
lus shel sgong g.ya' dag pa ltar gyur par bsgoms la /
shes na yig brgya thon /
mi shes pa rnams kyis /
oM badzra satwa hU~M/
'di la 'ur 'don yud tsam byas la da 'di'i rjes zlos mdzod /
bdag ni mi shes rmongs pa yis //
dam tshig las ni 'gal zhing nyams //
bla ma mgon pos skyabs mdzod cig
/gtso bo rdo rje 'dzin pa ste //
thugs rje chen po'i bdag nyid can //
'gro ba'i gtso la bdag skyabs mchi /
zhes rjes zlos /
da rang gi lus longs spyod dge rtsa dang bcas pa /
gling bzhi ri rab bye ba phrag brgyar sprul pa dang /
'jig rten khams kyi lha mi'i longs spyod thams cad bla ma rdo rje sems dpa' la maN+Dal du phul ba'i mos pas rjes zlos mdzod /
oM AHhU~M/
phyi nang snod bcud stong gsum gzhal yas su //
ri rab gling bzhi rdul snyed mchod sprin gtibs //
lha mi'i longs spyod dpal 'byor phun tshogs 'di //
bla ma dkon mchog sprul sku'i zhing du 'bul //
thugs rjes brtse bar dgongs te bzhes nas kyang //
'gro kun sprul sku'i zhing du skye bar shog
/oM AHhU~M/
rang lus rtsa khams dag pa'i gzhal yas su //
dbang po rnam lnga bkrag mdangs rgyan gyis brgyan /
khams dang skye mched yongs su rdzogs pa 'di //
bla ma dkon mchog longs sku'i zhing du 'bul //
thugs rjes brtse bar dgongs te bzhes nas kyang //
'gro kun longs sku'i zhing du skye bar shog
/oM AHhU~M/
sems nyid chos skur dag pa'i gzhal yas su //
dmigs med stong gsal 'dzin med ngang du gnas //
gdod nas dag pa gnyug ma'i ye shes 'di //
bla ma dkon mchog chos sku'i zhing du 'bul //
thugs rjes brtse bar dgongs te bzhes nas kyang //
'gro kun chos sku'i zhing du skye bar shog
/oM gu ru rat+na maN+Dal pU dza me g+ha sa mu dra s+pha ra Na sa ma ye hU~M/
zhes brjod do //
da rtsa brgyud kyi bla ma yi dam zhi khro'i lha tshogs thams cad la /
dad gus rtse gcig gis gsol ba 'debs pa'i rjes zlos mdzod /
chos sku kun tu bzang po la gsol ba 'debs so //
drug pa rdo rje 'chang chen la gsol ba 'debs so //
ston pa rdo rje sems dpa' la\u0f8e
rig 'dzin dga' rab rdo rje la\u0f8e
gu ru shrI siM ha la\u0f8e
rgya gar rig 'dzin brgyad po la\u0f8e
'chi med pad+ma 'byung gnas la\u0f8e
lha lcam man+dA ra ba la\u0f8e
rje 'bangs nyi shu rtsa lnga la\u0f8e
gter ston brgya dang rtsa brgyad la\u0f8e
drin chen rtsa brgyud bla ma la\u0f8e
zhi ba bzhi bcu rtsa gnyis la\u0f8e
'bar ba khrag 'thung lnga bcu la\u0f8e
dag pa rig 'dzin lha tshogs la\u0f8e
bka' srung dam can rgya mtsho la gsol ba 'debs so //
chos nyid mngon sum mthong bar byin gyis rlobs shig
/nyams snang gong du 'phel bar byin gyis rlobs shig
/rig pa tshad la pheb par byin gyis rlobs shig
/chos nyid zad sar 'khyol bar byin gyis rlobs shig
/'ja' lus mkha' spyod 'grub par byin gyis rlobs shig
/ces dbyangs su gyer ram rjes zlos byas nas /
de ltar gsol ba btab pas /
spyi bo'i rdo rje sems dpa' rtsa brgyud kyi bla ma dang bcas pa 'od du ltem gyis zhu nas khyed rang rnams la thim pas /
dbang dang byin rlabs dngos grub thob par bsgoms la /
sems ma bcos par rang lugs su lhod de klod la zhog cig
/de'i tshe sems kyis sems la bltas pas /
ci'i yang ngo bor ma grub pa'i stong sang nge ba zhig 'char te /
pha rol tu phyin pa las /
sems la sems ma mchis te /
sems kyi rang bzhin ni 'od gsal ba'o //
zhes dang /
rang gi shes rig 'di nyid gsal stong gnyis su med pa'i mtshan nyid /
'di la rang bzhin med pas stong pa /
stong pa de nyid stong pa phyal chad du ma song par /
stong pa'i ngo bo rig pa rang bzhin gyis gsal bas /
gsal stong gnyis su med pa'i mtshan nyid can de /
ngo bo stong pa'i cha nas rtag pa mthar 'dzin gyi phyogs su ma lhung /
rang bzhin gsal ba'i cha nas chad pa mthar 'dzin gyi phyogs su ma lhung ste /
mu tig phreng rgyud las /
stong gsal rig cing 'gyur ba med //
ces so //
thugs rjes kun la khyab cing mtshan nyid gnyis su med pas /
rtag chad gnyis kyi mtha' las 'das pa'i mtshan nyid can te /
sgron ma 'bar ba'i rgyud las /
thog ma'i ka dag chen po las //
rang bzhin nyid ni 'di lta bu //
sus kyang ma byas rang gsal ba //
ye nyid nas ni rang bzhin no //
zhes dang /
ngo bo de'i mtshan nyid ni /
rang shar gyi rgyud las /
rtag chad gnyis kyi rgyu las 'das //
zhes gsungs pa dang /
rang grol gyi rgyud las /
mtha' bzhi'i dri ma rang sang nyid //
ces gsungs te /
rang gi shes rig gi ngo bo wa ler gsal ba /
dang po rgyus ma bskyed pa /
bar du rkyen gyis mi 'jig pa /
med bzhin du stong pa'i rang rtsal sna tshogs su 'phro ba 'di kho na sgron ma'i ngo bo ste /
sgron ma'i rang bzhin ni /
rang gi shes rig gi ngo bo 'di la rang bzhin grub pa med pa'i phyir stong pa nyid de /
de yang shes rig zer ba ni rang gi sems la zer ba yin te /
de yang phyogs kyis stong pa ni /
rang gi shes rig 'di la bltas pas shar phyogs su mi gnas shing ma grub /
de bzhin du lho dang nub dang byang dang mtshams dang steng 'og dang /
phyogs bzhi zhes bya bar rang bzhin grub pa med la /
dbyibs kyis stong pa ni /
rang sems rang gis shes rig 'di la bltas pas /
zlum po'i dbyibs su ma grub /
gru bzhi dang zla gam dang gru gsum la sogs pa gang gi yang dbyibs su ma grub /
ma mthong ba'i phyir stong pa nyid do //
de bzhin du kha dog gis stong pa ni /
rang sems da lta'i shes rig 'di la /
kha dog dkar po'i rang bzhin du mi gnas /
dmar po dang /
ser po dang /
mthing ga dang /
ljang gu dang /
khra bo la sogs kha dog gang du yang ma mthong ma grub /
grub pa mi 'dug pa'i phyir stong pa nyid do //
de bzhin du rang sems rang gis shes rig 'di la chos can mtshan mar grub pa spu tsam yang mi 'dug cing /
ma mthong bas na rang bzhin gyis stong pa'i stong pa nyid do //
shes rab snying po las /
phung po lnga po de dag la /
rang bzhin gyis stong pa rnam par blta'o //
zhes dang /
rang shar gyi rgyud las /
chos nyid rtogs par byed pa ni //
byar med ngang du shes par bya //
de ltar skye med don rtogs nas //
chos nyid lta bas lta bar 'dod //
ces gsungs pa dang /
yi ge med pa'i rgyud las /
lta ba med pas de la blta rgyu med //
lta ba'i don la 'di yin ngang gis med //
de yod ma yin de'i ngang gnas par bya //
zhes gsungs pa dang /
rig pa gcer mthong las /
sngar rjes mi gcod 'das pa'i 'du shes dor //
phyi mdun mi bsu yid kyi 'brel thag bcad //
da lta 'dzin med nam mkha'i ngang la bzhag
/bsgom rgyu med pas cir yang mi sgom zhing //
yengs su med cing yengs med dran pa bsten //
bsgom med yengs med ngang la cer gyis ltos //
rang rig shes pa rang gsal lhang nge ba //
shar ba de nyid byang chub ces bya 'o //
zhes gsungs pa ltar /
yid la 'di bsgom gyi gtad so mi byed /
snga phyi bsam blo mi btang /
bsgom skye ba'i re ba dang ma skyes kyis dogs pa mi bya /
'di bsgom yin nam min nam gyi the tshom mi bya /
lus po bsrang zhing bag lhod la sems kyis sems la ltos la sdod dang /
gzugs dang kha dog dang dngos po ci yang mthong rgyu med na yang /
ci yang med pa'i stong pa ma yin par /
yid kyi yul du rig rgyu dang myong rgyu zhig yod de /
de la lkugs pas bu ram mur ba lta bu zer /
rang gi yid yul du mthong rgyu zhig yod de /
de kha nas brjod mi shes pas smra bsam brjod med zer /
de la gzugs dang kha dog dang dngos po med pas stong pa nyid zer /
de shes na shes bya'i rab yin pas /
shes rab kyi pha rol tu phyin pa zer /
sems de yod pa dang med pa'i mtha' dang bral bas dbu ma chen po /
'khor 'das thams cad de las 'da' ba med pas phyag rgya chen po /
chos thams cad de la ma 'dus pa med pas rdzogs pa chen po /
de rang la ye nas rang chas su yod pas lhan cig skyes pa'i ye shes yin te /
rig pa cer mthong las /
e ma hoH
sems zhes bya ba'i rig rig tur tur po //
yod ni gcig kyang yod pa ma yin te //
'byung ni 'khor 'das bde sdug sna tshogs 'byung //
'dod ni theg pa bcu gcig ltar du 'dod //
ming ni bsam gyis mi khyab so sor btags //
la la dag gis sems nyid sems nyid zer //
mu stegs la las bdag ces ming du btags //
nyan thos pas ni gang zag bdag med zer //
sems tsam pas ni sems zhes ming du btags //
la las dbu ma zhes pa'i ming du btags //
la las shes rab pha rol phyin pa zer //
la las bde gshegs snying po ming du btags //
la las phyag rgya chen po'i ming du btags //
la las tha mal shes pa'i ming du btags //
la las thig le nyag gcig ming du btags //
la las chos kyi dbyings zhes ming du btags //
la las kun gzhi zhes pa'i ming du btags //
'di nyid mngon sum mdzub tshugs ngo sprad na //
'das pa'i rtog pa rjes med yal ba'i steng //
ma 'ongs rtog pa ma skyes so ma la //
da lta bzo med rang lugs gnas pa'i dus //
tha mal rang kha'i dus kyi shes pa la //
rang gis rang la gcer gyis blta ba'i tshe //
bltas pas mthong rgyu med pa'i sa le ba //
rig pa mngon sum rjen par hrig ge ba //
grub pa med pa'i stong dang sang nge ba //
gsal stong gnyis su med par ye re ba //
rtag pa ma yin cir yang grub pa med //
chad pa ma yin sa le hrig ge ba //
gcig tu ma yin du mar rig cing gsal //
du mar ma gyur dbyer med ro gcig pas //
gzhan na med de rang sems 'di nyid do //
dngos gzhir gnas lugs don gyi ngo sprod de //
'di la sku gsum ngo bo ci yang tshang //
ci yang ma grub stong pa chos kyi sku //
stong pa'i rang mdangs gsal ba longs sku yin //
'gags med cir yang shar ba sprul sku yin //
rang sems gcig tu tshang ba ngo bo nyid //
'di nyid mdzub tshugs btsan thabs ngo sprad na //
da lta rang gi shes pa 'di ka yin //
ma bcos rang gsal 'di ka yin pa la //
sems nyid ma rtogs bya ba ci la zer //
'di la bsgom rgyu ci yang med pa la //
bsgom la ma byung bya ba ci la zer //
rig pa mngon sum 'di ka yin pa la //
rang sems ma rnyed bya ba ci la zer //
gsal rig rgyun chad med pa 'di ka la //
sems ngo ma mthong bya ba ci la zer //
yid kyis bsam mkhan kho rang yin pa la //
btsal bas ma rnyed bya ba ci la zer //
'di la bya rgyu ci yang med pa la //
byas pas ma byung bya ba ci la zer //
ma bcos rang sar bzhag pas chog pa la //
gnas su ma btub bya ba ci la zer //
byar med cog ger bzhag pas chog pa la //
de la ma nus bya ba ci la zer //
gsal rig stong gsum lhun grub dbyer med la //
grub dang ma grub bya ba ci la zer //
rgyu rkyen med par rang byung lhun grub la //
rtsol bas ma nus bya ba ci la zer //
rtog pa shar grol dus mnyam yin pa la //
gnyen pos ma byung bya ba ci la zer //
da lta'i shes pa 'di ka yin pa la //
'di la mi shes bya ba ci la zer //
sems nyid stong pa gzhi med yin par nges //
rang sems dngos med nam mkha' stong pa 'dra //
'dra'am mi 'dra rang gi sems la ltos //
stong pa phyal chad lta bu ma yin par //
rang byung ye shes ye nas gsal bar nges //
rang byung rang gsal nyi ma'i snying po 'dra //
'dra'am mi 'dra rang gi sems la ltos //
rig pa ye shes rgyun chad med par nges //
rig pa rgyun chad med pa chu bo'i gzhung dang 'dra //
'dra'am mi 'dra rang gi sems la ltos //
rnam rtog 'gyu dran ngos bzung med par nges //
'gyu ba dngos po med pa ser bu 'dra //
'dra'am mi 'dra rang gi sems la ltos //
zhes gsungs pa ltar bsgom rgyu dmigs pa ci yang med par sems kyis sems la bltas nas 'dug pa de /
phyag rgya chen po'i ngo bo skyong ba yin la /
rdzogs chen gzhi khregs chod kyi nyams len yin /
de bsgom yun shi dang mnyam par nus na /
'chi dus phyi dbugs chad tsam na /
gzhi'i 'od gsal ngos zin nas /
de la zhag bdun gnas na bar do med par yar gyi zang thal du 'tshang rgya bar gsungs pas /
nyams su ci lon mdzod cig
/hU~M/
dngos gzhi 'di gcig pus kyang chog
/lam thod rgal zhes bya ba ston pa la /
sgra thal 'gyur rgyud las /
sngon du 'gro ba rtsal nyid sbyang //
lus dang ngag dang yid gsum po //
'khor 'das ru shan 'byed par bshad //
'khor 'das ru shan ma phyes na //
'khor 'das lus ngag yid gsum gyi //
'brel pa chod par mi 'gyur bas //
'khor 'das ru shan phye bar bya //
zhes gsungs pas /
rgyas pa 'dir ma lcogs na yang /
brda tsam zhig bya dgos pas /
thal 'gyur las /
rdo rje'i skyil krung drang bcas pas //
de ltar lus sbyangs sems la phan //
zhes dang /
'das rjes las /
skyil krung mthil sprad drang por bsrang //
spyi bor thal mo sbyar bar bya //
de ltar lus kyis sus byas pa //
lus de mi ldog bar chad zhi //
zhen pa log cing sdig pa dag
/lus de sprul pa'i skur grol nas //
lhag med nyid du bud+d+ha'o //
zhes gsungs pas /
rkang mthil gnyis sprad la drang por bsrang /
lag pa spyi bor thal mo sbyar la yud tsam zhig sdod cig
/da ngag ru shan phye ba ni /
'das rjes las /
ngag gi sngon 'gro bya ba'i phyir //
rigs drug sgra skad sna tshogs brjod //
zhi khro'i sgra dang 'byung ba'i sgra
/rnam pa sna tshogs ngag la spyad //
ces gsungs pas 'di'i rjes zlos mdzod /
na ra ka
/pre ta ka
/tIr+Ya ka
/a su ra /
ma nu She /
d+he wa a /
shAn+ti ka
/kro ta ka
/e yaM raM baM laM suMH
da sems la ltos shig
/yang thal 'gyur las /
ngag na hU~M zhes gnas pa la //
rgyas gdab pa dang rtsal nyid sbyang //
mnyen btsal lam du gzhug pa yis //
de ltar ngag sbyangs sems la phan //
zhes gsungs pas /
da rang gi snying gar hU~M mthing nag gcig sgoms /
de las hU~M mang po mched nas lus gang /
ba spu'i khung bu nas hU~M gi thag pa 'phros /
phyogs bzhi mtshams brgyad dang 'jig rten thams cad hU~M sngon pos gang bar sgoms /
dang po hU~M ring dbyangs gcig dang de nas hU~M thung drag tu brjod pa'i mnyam du ram bu khyog
/hU~M hU~M hU~MH
hU~M hU~M hU~M hU~M hU~MH
hU~M thung la drag tu brjod /
da mdun 'di na hU~M sngon po khru gang tsam zhig la rig pa yud tsam gtod cig
/'das rjes las /
yid kyi sngon 'gro bya ba'i phyir //
rigs drug sdug bsngal blo la blang //
rjes kyi shes pa rtsad bcad kyang //
ces gsungs pas /
khyed rang rnams ngan song gsum du skyes nas sdug bsngal tshad med par sgoms shig
/yang khyed rang rnams lha dang lha ma yin dang mi yi rgyal por skyes nas /
bde skyid tshad med par sgoms shig
/'o de ltar skyid bsam mkhan de dang sdug bsngal bsam mkhan gyi sems la ltos dang /
ngo bo stong pa la khyad par med /
sems kyi rnam par rtog pa de dang po byung sa med pas chos sku /
bar du gnas sa med pas longs sku /
tha ma 'gro sa med pas sprul sku /
zhes lung las gsungs te /
thal 'gyur las /
dang po sems kyi byung sa dang //
bar du gnas dang tha ma 'gro
/gsum la nges par brtags dpyad nas //
sems sbyangs sems la phan pa'o //
zhes gsungs pa'i don yin /
'das rjes las /
lus 'di ma rig rgyus bskyed phyir //
rigs drug sa bon nyid du gnas //
rig pa sku gsum dngos yin phyir //
sku gsum yi ge gsum du shar //
yi ges rtsal sbyang ru shan dbye //
zhes gsungs pas /
khyed rang rnams kyi lus 'di rgyu ma rig pa las grub cing /
rigs drug tu skye ba'i sa bon rtsa mdud yi ge'i gzugs su yod de 'di ltar sgoms /
spyi bor lha'i sa bon a dkar po /
mgrin par lha ma yin gyi sa bon su ser po /
snying khar mi'i sa bon nr-i ljang gu
/lte bar dud 'gro'i sa bon tri dmar nag
/gsang bar yi dwags kyi sa bon pre dmar nag
/rkang mthil gnyis su tsha grang dmyal khams gnyis kyi sa bon du nag po re re sgoms shig
/de rnams la rigs drug tu skye ba'i sdig sgrib thams cad sibs se thim par sgoms shig
/de nas dpral bar sangs rgyas thams cad kyi sku'i ngo bo oM dkar po /
mgrin par gsung gi ngo bo AHdmar po /
snying gar thugs kyi ngo bo hU~M mthing ga gsum sgoms shig
/de gsal gdab pa'i phyir rjes zlos lan gsum gyis /
oM oM oM/
AHAHAH
hU~M hU~M hU~M/
de nas yig 'bru gsum las ye shes kyi me 'bar bas rigs drug gi sa bon yi ge drug bsregs pas rigs drug skye sgo chod par sgoms la /
btags grol gyi snying po rigs drug gi skye sgo gcod pa'i sngags 'di 'ur 'don zhig mdzod /
'a a sha sa ma ha /
dmigs pa de rnams kyis khams gsum 'khor ba'i ru shan phyes nas /
rigs drug gi skye sgo nges par chod par gsungs so //
sgron ma 'bar ba las /
'khor 'das ru shan phyes nas ni //
lus ngag yid gsum rnal du dbab //
ces gsungs pas yud tsam zhig lus bsrangs la bag lhod /
ngag gis ci'ang ma smra /
yid la bsam blo ma btang bar sems la ltos nas sdod cig
/klong gsal las /
de ltar rnal du sus phab pa //
rlung 'khrugs nad rkyen zhi ba dang //
'dzin pa rang grol nyid du 'gyur //
zhes pa'i don no //
'das rjes las /
nyan thos byang sems khro bo yi //
lta stangs nyid kyis sor yang 'jug
/ces gsungs pas /
da lus kyi skyil krung lag pa sa gnon mnyam gzhag gyis la /
sems kyis sems la blta zhing /
mig bar snang la 'dom gang gi sar ltos shig
/de nyan thos kyi lta stangs yin /
mig gyen la ldog nas nam mkha' la ltos /
phar hrig tshur hrig gyis /
de khro bo'i lta stangs yin /
mig sna rtse'i thad du ltos /
mig sna rtse sems rtse gcig tu gyis la ltos shig
/de byang chub sems dpa'i lta stangs yin /
khyed rang sems ngo yod pa rnams kyis /
rjes nas kyang lta stangs de gsum gang dga' gyis la sems ngo ltos dang bogs 'don gyi mchog yin no //
de rnams kyis ni thod rgal khrid kyi sngon 'gro sa bcad ma btang tsam song ba yin no //
da ni rdzogs pa chen po ma bsgom par 'tshang rgya ba'i gdams ngag drug gi nang nas /
bltas pas 'tshang rgya ba ye shes mngon sum du mig gis blta chog pa /
chu bur mig gis bltas na ye shes kyi spyan shar ba'i gdams ngag
/gsal stong thig le nyag gcig
/ye shes lnga mngon sum du ston pa zhi khro'i lha tshogs da lta mjal ba'i gdams ngag
/ngo sprod pa'i rgyud las /
don dang rang gi lus kyi dkyil //
snying na ye shes chen por gnas //
zhes dang /
snying gi me long gi rgyud las /
gnas ni snying gi dbus na gsal //
'od kha dog lnga'i dbus na zhi ba'i sku yungs 'bru tsam /
'od kyi tshul du gnas so //
zhes dang /
thig le 'dus pa'i rgyud las /
sems can dran byed tsit+ta'i dkyil //
chos gsum sems kyi ngo bor gnas //
zhes dang /
gzhan yang man ngag snying dgongs kyi rgyud las rgyas par gsungs te /
tsit+ta sha'i sgron ma zhes bya ba rang gi snying gi nang na /
zhi ba bzhi bcu rtsa gnyis lus lha'i tshul du bzhugs so //
thig le 'dus pa'i rgyud las /
rtsa yi rgyal po shel gyi sbu gu can //
nyi ma zla ba'i nang na zug par gnas //
zhes dang /
sgron ma 'bar ba'i rgyud las /
klad pa dung khang dkar po na //
g.yas su 'khyil pa gsum yod pa'i //
rtsa ni ba men rwa 'dra'i dbyibs //
'byung ba'i dwangs ma kun 'dus nas //
dbang po yul la 'char byed pa'i //
rtsa yi nang nas 'di nyid mchog
/ces gsungs pas /
snying dang mig gnyis 'brel ba'i rtsa /
de la dkar 'jam rtsa yi sgron ma zhes bya'o //
sgra thal 'gyur gyi rgyud las /
ye shes 'char ba'i sgo nyid ni //
lus bcud dwangs ma kun 'dus pa'i //
tsak+ShuHzhes pa'i sgo nas thon //
zhes dang /
sangs rgyas rang chas kyi rgyud las /
ye shes kyi sku'am ye shes zang thal gyi brten pa de rang gi mig la rten no //
gnas pa rang gi mig gi 'bras bu'i dkyil na gnas so //
gsal ba mthong ba mi 'gags par gsal lo //
rang gi mig gi 'bras bu'i dkyil na ma 'gags zang thal ba 'di /
sangs rgyas ye shes zang thal gyi sku yin no //
zhes gsungs pas /
mig chu'i dkyil 'khor nas /
mthong ba ma 'gags par gsal ba rang gi mig 'di rgyang zhags chu'i sgron ma zhes bya ba yin no //
mu tig phreng ba las /
lus kyi las ni rnam gsum ste //
seng ge'i tshul dang glang chen dang //
drang srong tsog pur gnas pa dang //
zhes bzhugs stangs gsum gyis blta bar bshad na yang /
gnyis po stabs mi bde bas drang srong gi 'dug stangs bya ste /
thal 'gyur las /
drang srong tsog pu la brten nas //
chos nyid rnams las rang sprul nas //
chos kyi mig gis mthong bar 'gyur //
zhes gsungs pas /
khyed rang rnams kyis lus tsog pur byas la rkang pa'i long bu gnyis gshib /
rkang mthil gnyis sa la phab /
lus po bsrang /
pus mo gnyis brang la sbyar /
lag pa'i mkhrig ma gnyis bsnol la /
pus mo la 'khyud /
rgal tshig drang por bsrang /
'das rjes las /
rlung gnad shin tu dal bar bsten //
ces gsungs pas ngag gis mi smra /
rlung mi bsdam par rang babs su kha sna nas 'gro bcug
/mig dang sems rtse gcig tu nam mkha'i nyi ma la mig zim bus ltos /
de yang sprin med pa'i nyi ma la ltos /
thal 'gyur las /
sgo ni sku gsum mig gis blta //
zhes dang /
yi ge med pa las /
mig ni nam mkha'i khams su blta //
zhes dang /
'das rjes las /
sgo gnad bzlog phab zur gyis blta //
zhes gsungs pa'i don yin no //
de ltar nyi ma la bltas pas /
rang shar rgyud las /
ye shes lnga ldan 'od kyi sku //
lu gu rgyud du rab tu gsal //
de yang 'gro dang 'ong ba dang //
'gul ba dang ni 'phrigs pa'o //
zhes dang /
zhi khro'i chos nyid bar do'i ngo sprod mthong ba rang grol las /
lnga pa nyi zer 'od zer ngo sprod kyi //
sku gsum dag pa'i zhing khams ngo sprod bya //
zhes gsungs pa ni /
snga dro'am dgong mo nam mkha' dang nyi zer gsal ba'i dus su /
slob bu rnams phyed snyes su nyi ma la mig zim bus bltas nas /
rigs kyi bu rnams nyi ma'i snying po 'di dag cing dri ma med pa bzhin du chos sku dag pa gnyis ldan ka nas dag cing /
dri ma med par shes par gyis shig
/nyi ma'i mdangs 'ja' 'od kha dog lnga dang ldan pa /
sus kyang ma byas par rang gsal ba bzhin du /
chos sku ka nas dag pa'i ngang las /
longs sku lhun grub nges pa lnga dang ldan pa /
'ja' 'od thig le lnga ldan /
ma bris pa yi dkyil 'khor /
rang bzhin gyis 'od gsal bar shes par gyis shig
/de yang 'ja' 'od kha dog sna tshogs lnga dang ldan pa ni /
sangs rgyas thams cad rigs lnga'i rang bzhin du shes par gyis shig
/de yang skad cig ma bsgribs par /
'gags med zang thal du nam mkhar gnas pa ni /
sangs rgyas ye shes lus can gyi sku snang la rang bzhin med pa /
sku la mdun rgyab med pa /
dbyings dang ye shes dbyer med kyi skur shes par gyis shig
/de dag kyang rma bya'i mdongs lta bu'am /
phub kyi sba 'khor lta bu'am /
'ja' 'od mu khyud lnga ldan nang na bzhugs pa ni /
rnam dag chos dbyings sgron ma dag pa rang gsal gyi zhing khams su bzhugs par shes par gyis shig
/de dag gi zer dang mdangs las 'od zer phyogs thams cad du 'phros shing gsal ba 'di ni /
longs sku nges pa lnga ldan gyi rtsal las /
sprul sku ma nges lnga ldan gang la gang 'dul rgyun mi chad par shes par gyis shig
/zer de dag gi nang na thig phran bsam gyis mi khyab pas nya mig lta bu dang mu tig gi drwa ba lta bu'i bar du /
drwa ba dang drwa phyed lu gu rgyud dang 'brel zhing 'gul ba dang 'phrigs par snang ba 'di thugs rje sprul pa'i sku bye ba phrag brgya bsam gyis mi khyab pas 'gro ba'i don rgyun mi chad par shes par gyis shig
/de dag kyang snang tshul tha dad kyang nyi ma dang 'ja' 'od thig le stong nyid rang gsal gyi ngang la dbyer med pa ltar /
don sku gsum snang tshul tha dad kyang /
ngo bo chos nyid ngang la dbyer med par shes par gyis shig
/ces ngo sprad la blta bcug
/skabs 'dir ye shes 'od lam gyi smon lam gdab par bya'o //
zhes gsungs pas /
da khyed rang rnams thal mo sbyor la /
da res mthong ba'i 'od de rnams ye shes lnga'i 'od lam yin /
don rgyal ba rigs lnga'i 'od zer yin pas /
bar do na yang 'od 'di bas che zhing gsal ba'i nang nas zhi khro'i lha tshogs 'char dus ngo shes par byed bsam pa gyis la rjes zlos mdzod /
bla ma yi dam mkha' 'gro'i tshogs la phyag 'tshal lo //
brtse ba chen pos lam sna drang du gsol //
bdag ni 'khrul pas 'khor bar 'khyams pa'i tshe //
thos bsam sgom gsum ma yengs 'od lam la //
bka' brgyud bla ma rnams kyis lam sna drongs //
yum mchog mkha' 'gro'i tshogs kyis rgyab nas skyol //
bar do 'jigs pa'i 'phrang las bsgral du gsol //
yang dag rdzogs pa'i sangs rgyas sa ru skyol //
'od sngon po de me long ye shes kyi 'od lam yin pas rjes zlos mdzod /
zhe sdang drag pos 'khor bar 'khyams pa'i tshe //
me long ye shes gsal ba'i 'od lam la //
bcom ldan rdo rje sems dpas lam sna drongs //
yum mchog sangs rgyas spyan mas rgyab nas skyol //
bar do\u0f8e
yang dag\u0f8e
da 'od ser po mthong na mnyam nyid ye shes kyi 'od lam yin pas rjes zlos gyis /
nga rgyal drag pos 'khor\u0f8e
mnyam nyid ye shes\u0f8e
bcom ldan rin chen 'byung ldan\u0f8e
yum mchog mA ma ki yis\u0f8e
bar do\u0f8e
yang dag\u0f8e
'od dmar po mthong na de so sor rtog pa'i ye shes kyi 'od lam yin pas rjes zlos gyis /
'dod chags drag pos 'khor bar\u0f8e
sor rtog ye shes\u0f8e
bcom ldan snang ba mtha' yas\u0f8e
yum mchog gos dkar mo yis\u0f8e
bar do\u0f8e
yang dag\u0f8e
'od ljang gu mthong na bya grub ye shes kyi 'od lam yin pas rjes zlos mdzod /
phrag dog\u0f8e
bya grub ye shes\u0f8e
bcom ldan don yod grub pas\u0f8e
yum mchog dam tshig sgrol mas\u0f8e
bar do\u0f8e
yang dag\u0f8e
'od dkar po mthong na chos dbyings ye shes kyi 'od lam yin pas smon lam 'di thob /
gti mug drag pos\u0f8e
chos dbyings ye shes\u0f8e
bcom ldan rnam par snang mdzad\u0f8e
yum mchog dbyings phyug ma\u0f8e
bar do\u0f8e
yang dag\u0f8e
'o bar do nas 'ja' 'od 'di 'dra bas 'jig rten thams cad gang ba'i nang nas zhi khro'i lha tshogs thams cad 'char ro //
de dus ngo shes par byed bsam pa gyis la rjes zlos gyis /
bag chags drag pos 'khor bar\u0f8e
sngangs skrag 'jigs snang spangs pa'i 'od lam la //
bcom ldan zhi khro'i tshogs kyis lam sna drongs //
dbyings phyug khro mo'i tshogs kyis\u0f8e
bar do\u0f8e
yang dag\u0f8e
'o 'od khra khyug khyug pa mthong na lhan skyes ye shes kyi 'od lam yin pas smon lam 'di ltar thob /
'khrul snang drag pos 'khor\u0f8e
lhan skyes ye shes gsal ba'i\u0f8e
dpa' bo rig 'dzin rnams kyis\u0f8e
yum mchog mkha' 'gro'i tshogs kyis\u0f8e
bar do\u0f8e
yang dag\u0f8e
'od kha dog lnga ldan mthong na ye shes bzhi sbyor gyi 'od lam yin pas rjes zlos mdzod /
dug lnga drag pos\u0f8e
ye shes bzhi sbyor gsal ba'i\u0f8e
bcom ldan rgyal ba rigs lngas\u0f8e
yum mchog rigs lnga'i mkha' 'gros rgyab\u0f8e
bar do\u0f8e
yang dag\u0f8e
'o na 'od kha dog lnga 'di ma dag na 'byung ba lnga /
'di lnga dgra ru langs na dug lnga ste /
'khor ba'i lam rgyud lngar skye bar byed /
'di ngo shes shing dag na /
rgyal ba rigs lnga'i zhing khams lnga yin pas /
smon lam 'di yi rjes zlos mdzod /
nam mkha'i khams rnams dgra ru mi ldang zhing //
sangs rgyas mthing ga'i zhing khams mthong bar shog
/chu yi khams\u0f8e
sangs rgyas dkar po'i zhing khams\u0f8e
sa yi khams rnams\u0f8e
sangs rgyas ser po'i zhing khams\u0f8e
me yi khams\u0f8e
sangs rgyas dmar po'i zhing \u0f8e
rlung gi khams rnams dgra\u0f8e
sangs rgyas ljang gu'i zhing khams mthong bar shog
/yang zhi khro'i ngo sprod las /
nyer lnga pa rgya mtsho ar gtad ngo sprod ni /
mig gnyis mdzub mos mnan pas 'od kor 'byung ste /
da lta snying gi dkyil na zhi ba'i sku 'ja' 'od kyi ra ba na yod pa'i rtags yin pas shes par gyis shig byas la gnon bcug
/nyer drug rgya mtsho rba rlabs ngo sprod ni /
rna ba gnyis mdzub mos mnan pas gting nas 'ur ting gi sgra 'byung ste /
chos nyid bar dor chos nyid kyi rang sgra 'brug stong ldir ba tsam 'ong ba'i rtags pa yin no byas la mdzub bus gnon bcug
/nyer bdun chos nyid zer gyi ngo sprod ni /
mig gnyis yun ring mdzub mos btsir bas /
zer dang thig le lu gu rgyud rgya che bar /
'gul 'phrigs yam yam shig shig 'phro ba 'ong ste /
chos nyid bar dor zer gyi snang ba 'char bas de'i rtags yin par ngo shes par gyis shig byas la de bzhin byed bcug
/nyer brgyad nyi zer rtsibs shar ngo sprod ni /
nam mkha' dwangs shing nyi zer gsal ba'i dus su /
slob ma rnams kyis nyi ma la mig zim bus bltas pas /
nyi ma'i zer mtshon cha gshibs pa lta bu dang /
mdung rtse gshibs pa dang 'dra ba dang /
ba thag gzeng ba dang 'dra ba 'ong ste /
de ni chos nyid bar dor 'od zer mtshon cha'i char bab pa 'dra ba /
rang gi thog tu zug nas 'ong ba'i snang ba 'char ba 'ong ste /
de ni mtshon cha ma yin te /
ye shes gsal ba'i zer yin te /
de la ma skrag par rang snang du ngo shes par gyis shig
/de nas smon lam 'di'i rjes zlos mdzod /
sgra 'od zer gsum dgra ru mi ldang zhing //
zhi khro rab 'byams zhing khams mthong bar shog
/'ja' tshon khams rnams dgra ru mi ldang zhing //
sangs rgyas sna tshogs zhing khams mthong bar shog
/'o da khyed rang rnams nam mkha' dwangs dus nyi ma rtse shar dang nyi ma nub khar rgyun du ltos dang /
ngo mtshar can mthong rgyu yod de /
dbang dang khrid ma thob pa la bshad mi rung /
'di gsang sngags zab mo yin pas mkha' 'gro'i bka' chad 'ong /
da rgyun du blta bar mdzod cig
/dang po'i ngo sprod rdzogs so //
des kyang bsdus pa la chog
/'o de ltar rdzogs chen thod rgal ngo sprod 'ja' 'od dang thig le thig phran mthong ba de /
nyi ma rtse shar dang thal kha de gnyis la sprin med dus rgyun du ltos dang /
nyams snang bzhi rim par 'char te /
rang gi smin phrag tu dbyings rnam par dag pa'i sgron ma zhes bya ba 'ja' tshon lta bu'am rma bya'i mdongs lta bu 'char ro //
de'i nang du thig le stong pa'i sgron ma zhes bya ba ko mog nang du rdo bskyur ba'i chu'i gnyer ma lta bu'am /
phub kyi sba 'khor lta bu'i nang du /
thig le yungs 'bru tsam mam /
sran 'bru tsam 'char ro //
de'i nang du rig pa rdo rje lu gu rgyud ces bya ba /
phra ba rta rnga'i mdud pa lta bu dang /
mu tig tsar la brgyus pa lta bu dang /
lcags thag lta bu dang /
mu tig gi drwa ba rlung gis bskyod pa lta bu la sogs te de dag thams cad kyang gnyis 'brel dang gsum 'brel la sogs pa 'char te /
de ni nang gi rig pa lu gu rgyud /
thig le nyag gcig bya ba de yin no //
de yang dbyings dang rig pa 'du 'bral med pa nyi ma dang zer gyi tshul du gnas so //
de yang dbyings kyi rtags su 'od khyim /
ye shes kyi rtags su thig le /
rig pa sku'i rtags su lu gu rgyud /
de rnams gnas lugs tsit+ta'i dkyil na gnas /
lam dbang po'i mig la mngon sum du 'char ro //
sgra thal 'gyur rtsa ba'i rgyud las /
chos nyid mngon sum snang ba ni //
dbang po'i sgo nas nges par thon //
sprin med pa yi mkha' la gsal //
zhes dang /
klong gsal rgyud las /
rkyen bral nam mkha' dag pa la //
gzigs stangs gcun nas ngo sprad pas //
dbang po'i sgo la sgron ma ni //
mdzes pa rma bya'i mdongs lta bu //
thig le lu gu rgyud 'brel la //
'gul 'phrigs 'gyu ba'i rnam par 'gyur //
zhes dang /
rig pa rang shar rgyud las /
ye shes lnga ldan 'od kyi sku //
lu gu rgyud du rab tu gsal //
de yang 'od dang 'gro ba dang //
'gul ba dang ni 'phrigs pa'o //
zhes dang /
seng ge rtsal rdzogs kyi rgyud las /
rang snang rig pa'i dngos po 'di //
ye shes lu gu rgyud du gsal //
ces dang /
nor bu phra bkod rgyud las /
rgyang zhags chu yi sgron ma las //
yang dag rdzogs pa'i sangs rgyas kyang //
rig pa lu gu rgyud kyi sku //
yongs su gsal ba'i rnam pa can //
ces dang /
rgyud klong gsal las /
de yang ngo bo ka dag la //
rang bzhin lhun grub nyid gnas te //
thugs rjes kun la khyab pa nyid //
tsit+ta dang ni rtsa la shar //
ngo bo dbang po'i sgo la 'char //
rig pa mngon sum zhes su brjod //
yid dpyod rnams dang bral ba'o //
ces dang /
sangs rgyas 'das rjes zhal chems yi ge nam mkha' nas babs pa las /
mngon sum snang ba 'di sus mthong ba /
khams gsum log pa ma yin no //
zhes dang /
rgyud klong gsal kun tu bzang po'i gsungs las /
rig pa mngon sum mthong ba ni //
bden pa mthong ba'i gnad kyis su /
khams gsum 'khor bar log pa med //
ces gsungs la /
chos nyid mngon sum gyi snang ba cha phra la dwangs pa /
gsal la 'tsher ba /
rang bzhin bkra ba /
mngon sum du 'char te /
dag pa dbyings kyi sgron ma /
gyen 'greng dang /
rtsibs shar dang /
mda' dang mdung rtse lta bu dang /
nya mig lta bu dang /
mig tshags lta bu dang /
drwa mig lta bu dang /
rin po che 'bar ba lta bu dang /
mchod rten lta bu dang /
thig le dang thig phran gyis 'phrigs pa /
'ja' tshon kha dog lnga ldan mngon sum du 'char ro //
de rnams kyi nang nas bar thams cad du /
rig pa rdo rje lu gu rgyud du gsal lo //
de ngos zin par byas la 'gul 'phrig med par nyams su blang ngo //
de yang rgyud las /
lu gu rgyud kyi rang bzhin ni //
rnam par dag pa ye dag pa //
ma 'khrul pa yi sangs rgyas so //
zhes gsungs pas /
'di tsam ngo 'phrod sla bas /
'di kho nas kyang bar do ngos zin nas khams gsum 'khor ba'i skye sgo chod par gong gi rgyud kyi lung de rnams las gsal bas /
phan yon chen po bsam las 'das pa /
sdig po che btsan thabs su sangs rgyas pa'i chos zab mo yin pas /
chos nyid bar do na yang 'di lta bu'i 'od dang thig le'i nang du zhi khro'i lha tshogs 'char dus /
sngar 'dris kyi mi dang 'phrad pa ltar ngo shes te skrag 'jigs med pas zhi khro'i lha tshogs kyis lam sna 'dren nas dag pa'i zhing du skye bar gsungs pas /
khams gsum 'khor bar mi ldog
/phyag chen sems ngo 'phrod tsam pas 'di mthong ba lhag ste /
sems ngo mthong yang rig rgyu ni med las yid mi ches te /
lta ba yid dpyod 'dzin pa yin /
'di mig gis dngos su mthong nas yin min the tshom med pas /
yid dpyod 'dzin pa las grol ba yin no //
rdzogs chen nyams dang po chos nyid mngon sum gyi snang ba'i ngo sprod yin no //
gnyis pa nyams gong 'phel gyi snang ba ni /
snang nyams dang shes nyams gnyis las /
shes nyams ni bde nyams gsal nyams stong nyams la sogs pa sna tshogs su 'char zhing mi brtan la 'gyur ba yin pas gtso chung /
der ma zad phyag rgya chen po la sogs pa rnams kyang /
shes pa'i nyams ni na bun dang 'dra zhes nyams mtho dman la yid ches mi byed cing /
rtogs pa mtho dman la gtso bor byed pa'i phyir ro //
'dir rtogs pa mtho dman gyi tshad snang nyams kyis bzung zhing snang ba mi 'gyur bas snang nyams gtso che'o //
de ltar snang ba nyams su blangs pas dbyings rig res gsal res mi gsal ba 'byung ngo //
da rung nyams su blangs pas dbyings rig smin mtshams dang 'brel te /
thig le stong pa'i sgron ma rtsol ba med par 'char nas 'ong ngo //
thig le rnams sran ma tsam du 'gro
/rig pa ni 'dab chags 'phur skyen tsam du 'gro'o //
da rung nyams su blangs pas /
'od lnga'i snang ba dum bur snang ba dang /
gyen 'greng dang /
rtsibs shar dang /
mdung rtse lta bu dang /
re lde'i rnam pa lta bu dang /
gru chad kyi rnam pa lta bur 'gyur zhing /
'od de dag rang mdun tsam du khyab par 'char /
thig le yang me long tsam du 'gyur zhing /
rig pa ni ri dwags rgyug pa tsam du 'char ro /
da rung nyams su blangs pas /
dbyings kyi snang ba de las rin po che'i drwa ba dang /
'od kyi drwa ba drwa phyed dang /
mig mang ris lta bu dang /
mig tshags dang /
mdung rtse lta bu dang /
mchod rten brtsegs pa lta bu dang /
pad+ma stong ldan dang /
gur khyim dang /
nyi zla dang /
ri dang /
mkhar thabs ris dang /
thig le 'khar phor tsam du 'gyur zhing /
rig pa ni bung ba bcud la lding ba lta bu tsam du 'gyur ro //
da rung nyams su blangs pas /
'od kyis yul khams tsam du khengs /
thig le yang bse phub tsam du 'gyur ro //
'od bltas tshad la khyab /
dbyings rig nyin mtshan med par 'char ro //
thig le'i nang du lha sku rkyang pa re re snang /
rig pa'i bar du yang sku phra mo re re 'byung ngo //
rig pa 'gul 'phrigs med par sdod /
de ltar shar ba'i dus na /
bar do'i snang ba da lta gtan la phebs pas /
phyis bar do med do //
des na chos nyid bar do'i nyams len dngos gzhi 'di kho na'o //
sgra thal 'gyur rgyud las /
nyams kyi snang ba gong 'phel ni //
ye shes kha dog dbyibs 'gyur nas //
gyen 'greng dang ni rtsibs shar dang //
thig le sna tshogs sku gnyis dang //
rig pa'i snang ba yul la gsal //
zhes dang /
sangs rgyas 'das rjes zhal chems yi ge gnam nas babs pa las /
nyams snang gong du 'phel ba yis //
bar do'i ye shes mngon du byas //
zhes dang /
sgra thal 'gyur las /
gong du 'phel ba'i nyams snang gis //
'khrul pa'i snang ba nub par byed //
ces gsungs pas 'di tsam mthong na /
bar dor 'khrul snang 'jigs skrag gcig kyang mi 'byung bar gsungs so //
rdzogs chen nyams gnyis pa'i ngo sprod do //
gsum pa rig pa tshad pheb kyi snang ba ni /
de nas yang nyams su blangs pas /
gong gi thig le re re'i nang du /
sku yab yum lnga lnga 'char /
de dag kyang grangs las 'das pa las 'gyur ba med pa bre tshad srang tshad 'phel ba ltar tshad pheb /
thig le re re'i nang du rigs lnga yab yum gyi tshom bu rdzogs pa dang /
stong gsum thams cad lu gu rgyud du khra shig shig pa dang /
rang snang rig pa'i 'char tshul la dbang thob pa'o //
sgra thal 'gyur gyi rgyud las /
rig pa tshad pheb snang ba ni //
longs sku mtshan dpe'i snang ba ni //
ma nges kha dog 'ja' tshon la //
rigs lnga yab dang yum du snang //
de las lnga lnga zung du bcas //
rab tu gsal ba'i thig le 'brel //
yab yum sku yi snang ba can //
'khrul snang zad nas zhing khams so //
zhes dang /
'das rjes zhal chems las /
rig pa tshad pheb snang ba yis //
longs spyod rdzogs pa'i sku ngos zin //
ces dang /
thal 'gyur las /
rig pa tshad pheb snang ba ni //
sku gsum rtogs pa lam snang 'grub //
ces gsungs pas /
da nas ma bsgom na yang chog par gsungs te /
phyi dbugs chad ma thag rdo rje sems dpa'i thugs ka nas 'od zer mig la zug
/'od kyi sbu gu rig pa rdo rje sems dpa'i thugs kar thim nas 'tshang rgya bar gsungs so //
de ltar rdzogs chen gyi nyams gsum po de ni da lta yang 'char mkhan mang du 'ong bar gda' bas /
khyed rnams zhi khro'i lha tshogs nam mkhar dngos su ma mjal bar du ma bskyur bar ltos shig
/de nas ma bltas kyang chog
/dbugs chad ma khad rdo rje sems dpa'i thugs kar thim nas 'tshang rgya ba ni kun tu bzang po dang /
o rgyan pad+ma'i bka' yin /
sdig po che btsan thabs su 'tshang rgya ba'i gdams ngag yin /
de la bem sgog lus te 'ja' zug pa dang rten ring bsrel 'ong bar bshad /
da rung yang bsgoms na chos nyid zad pa'i snang ba 'char te lus 'ja' lus chos sku thob nas /
phung po bzhag mi dgos par bshad de /
de 'dra sngar ni mang po byung ba'i lo rgyus yod de /
da dus snyigs pas 'ong mi thub ste /
snying rus dad pa dam tshig can /
rtse gcig tu bsgoms na mi 'ong ba'i nges pa yang med de /
rje zhwa dmar drug pa'i chibs chung ba stag tshang yang dag zer ba zhig dang /
karma smon lam zer ba chu bar nas dge slong zhig dang gnyis ni dus phyis 'ja' lus thob nas phung po ma bzhag go
/de yan chad rdzogs chen gyi ngo sprod dngos gzhi rdzogs la /
rjes dam tshig gi bka' rgya ni /
chos 'di'i bka' srung ni /
ma mo srid pa'i rgyal mo e ka dzA TI dang /
dam can rdo rje legs pa dang /
gza' rA hu la gsum yin /
rdzogs chen 'di sgom pa la kha 'dzin byed /
dam tshig ma bsrungs na chad pa gcod pas /
dam tshig ni chos 'di la the tshom mi bya dad pa bya /
rang gi bla ma dang khrid thob myong ba'i mi ma gtogs su la bshad mi rung /
gsang dgos /
lha'i zhal mjal na yang gsang dgos /
ma gsang na khyed rang rnams nad kyis mnar ba sogs 'byung bas gsang zhing nyams su longs shig
/ces rdzogs chen la mos pa rA ga a s+yas 'gro don bsam pa bzang pos bris pa la nyes pa gang mchis bka' srung rnams la bzod par gsol /
dge bas 'gro ba mang po grol bar gyur cig
/bkra shis dpal 'bar 'dzam gling rgyan du shog /

//
