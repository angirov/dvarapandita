@#//
rdor sems thugs kyi sgrub pa las /
grol lam gsum gyi man ngag lag tu blang ba'i gsal byed rnam grol shing rta zhes bya ba bzhugs so //
na mo badzrA k+Sha ra satwA ya /
grol nas dngos grub sbyin pa'i mthu //
mgon po rgyal ba kun las rmad //
gang nyid bla ma'i skur snang ba //
de la lus ngag yid kyis 'dud //
sgrib pa'i 'ching las rtsol med du //
'grol byed thabs kyis che ba'i lam //
kun gyi yang snying rnam pa gsum //
lag len gong ma'i gsung bzhin 'god //
rigs brgya'i khyab bdag rdo rje sems dpa'i chos tshul bka' gter rgya mtsho'i yang snying bcud du dril ba 'di la grol lam gsum du gsungs pa de'i lag len gnad 'dril du bstan pa la don lnga /
grol lam bstan pa'i dgos pa /
mthong grol me long /
btags grol rten gsum /
myang grol dam rdzas /
zhar byung sgrib sbyong khrus kyi cho ga ji ltar sgrub pa'i tshul lo //
dang po ni /
gzhung las /
thun mong 'gro ba mtha' dag gis :
lam la slob par mi nus pas :
ma bsgom grol ba thob pa'i gnad :
'di lta'i rim pa bzhin du bsgrub :
ces gsungs te lam la ma zhugs pa'am zhugs kyang brtson par mi nus pa'i 'gro ba mchog dman bar ma spyi dang /
khyad par snyigs dus kyi skal dman mtha' dag gdod ma'i sa la bde blag tu grol bar byed pa'i thabs khyad par du 'phags pa yin zhing /
lam la brtson kyang 'bras bu mthar ma phyin pa'i gang zag rnams rkang 'phye rta mchog la bskyon pa dang mtshungs pas cis kyang bsgrub par bya ba nyid do //
gnyis pa ni /
thog mar g.ya' med pa'i me long mtho skor che ba zhig la /
bzang po drug dang /
g+hi haM/
ga pur /
tsan+dan dkar dmar /
kha che sogs dri bzang gi phye ma ba dkar mo'i 'o ma la btab pa'i khu bas /
dbus su hU~M dang de'i mthar g.yas bskor du yig brgya mgo phyir bstan chad lhag med par bri ba tsam gsungs kyang /
yig 'bru mi yal bar 'dod na de ltar gzong ris kyis bris /
de'i steng du rdzas de rnams kyis mnan na legs pa 'byung ngo //
gang ltar de nyid tshags su tshud pa dang /
sgrub pa po 'di nyid kyi dkyil 'khor du dbang thob cing dam tshig la gnas pa grangs dus mtshan ma gang rung gi bsnyen sgrub kyis drod thob pa'i rnal 'byor pas yar ngo'i dus su gnas dben par /
rang dang kha sprod du stegs bu khebs ldan la ras bris sam /
rdul tshon gang rung gis re khA dkar po'i pad+ma 'dab brgyad bris pa'i lte bar me long de nyid mgo mjug ma log par bkod /
mtha' skor du sman gtor rak+ta /
phyi nang gi mchod pa rnams dang /
gzhan yang rdor dril thod rnga sogs nyer mkho'i yo byad thams cad tshogs par byas la /
brgyud pa'i gsol 'debs /
bsang chu sgrub pa nas brtsam /
thun mtshams kyi lhar ldang ba'i bar gyis bdag lhar bskyed pa'i cho ga las byang rnam grol lam bzang dang zur 'debs lto sbyar la tshang bar btang zhing bzlas bsnyen yang 'os bstun byas pas chog
/de nas mdun rten la bsang chu 'thor zhing /
oM ma hA kro d+hI shwa rI sarba dra byaM sho d+ha ya hU~M phaT/
oM ma hA shUn+ya tA dz+nyA na badzra swa b+hA ba At+ma ko\u0f85 haM/
zhes bsang sbyang /
mdun rten mi dmigs stong par gyur //
stong pa'i ngang las seng khri dang //
pad dkar 'dab brgyad zla ba'i steng //
rig pa hU~M las rdo rjer gyur :
spro bsdus de nyid bcom ldan 'das :
rdo rje sems dpa' zla ba'i mdog :
zhi tshul mtshan dang dpe byad 'bar :
sogs mdun rten lhar bskyed pa nas mchod pa dang bstod pa'i bar bdag bskyed ltar mthar chags su btang /
de nas bzlas pa bya ba ni /
yab kyi thugs kar 'od lnga'i klong :
zla steng rang 'dra'i ye shes pa'i :
thugs kar rdo rje'i lte bar hU~M:
dkar gsal sngags kyi phreng bas bskor :
'od 'phros phyogs bcu'i rgyal ba rnams :
sku dang yig 'bru phyag mtshan gyi :
rnam par bu yug 'tshubs pa bzhin //
spyan drangs thugs ka'i sa bon dang //
sngags phreng la thim 'od lnga yi //
'phro 'du bar mtshams med par gyur //
zhes don bsgom zhing /
yi ge brgya pa thun rer sum brgyas nyung mtha' byas pa sogs ci nus su bzla'o //
thun 'jog pa na /
lha nyid 'od zhu me long la //
thim pas sangs rgyas thams cad kyi //
mi 'gyur mi 'gag mi rtog pa'i //
sku gsung thugs kyi ngo bor gyur //
sa ma ya sid+d+hi a la la hoH
zhes brjod /
thun mtshams gang 'os su tshogs kyi 'khor lo dang srung ma'i gtor bsngos sogs kyang bya'o //
spros pa la dga' na cho ga gzhung gi mdun bskyed mchod bstod sogs rgyas par btang la bzlas dmigs kha bsgyur yang chog
/gang ltar yang de lta bu'i thun bzhi'am drug tu yi ge brgya pa 'bum phrag gcig gis mtha' rten pa bzla zhing /
sgrub pa'i grangs thems pa na rten 'brel snying po dang /
bkra shis kyis rab tu gnas par mnga' gsol nas /
de nyid bkur sti chen pos lam gyi bzhi mdo'am mchod rten gyi sgo khyim lta bur bzhugs su gsol na 'gro ba gang gis me long de nyid mthong ba tsam gyis las kyi sgrib pa mtha' dag byang nas bde ba chen po'i sa thob par 'gyur te /
gzhung las /
gang zhig mthong ba'i 'gro ba de'i :
las sgrib byang nas bde chen thob :
ces gsungs so //
gsum pa ni /
dar ras dkar po dri ma med pa la rdo rje sems dpa' yab yum gyi sku mtshan nyid dang ldan pa'i thugs kar hU~M gi 'og snying po 'bru drug phreng du bri /
sku'i rgyab ngos kyi dbus su A+oM dang mUM zhal sprod /
shar du hU~M lAM/
lhor trA~M mAM/
nub tu hrIHpAM/
byang du AHtAM/
mtha' skor du /
'a a sha sa ma ha :
d+harma kA ya dz+nyA na d+hA tu A:
zhes 'khor bar bri /
'dir zhal sprod ni yig 'bru mjug sprod du bri ba yin zhing /
des na phyogs bzhi'i sngags yab rnams yig mgo phyir bstan dang yum rnams nang bstan du 'byung zhing /
mtha' skor gyi sngags mgo phyir bstan /
rang byung man shel zur drug pa zhig gi rtse mor hU~M mUM/
logs drug la sbyang bya /
a 
su 
nr-i 
tri 
pre 
du rnams kyi steng du /
sbyong byed /
'a 
a 
sha 
sa 
ma
 ha /
rnams brtsegs pa'i sbyong byed so so'i mjug tu /
oM badzra satwa A:
zhes 'bru re re btags pa rnams gser ram dngul gyis bri /
yang dar dkar po'am /
gro ga'am /
shog bu dri med la /
rin po che sna lnga'i khu bas yi ge brgya pa tshar bdun lhag chad med par bris pa'i mjug tu /
'di 'chang ba po mthong thos dran reg gi 'gro ba dang bcas pa rnams kyis thog ma med pa nas bsags pa'i las dang nyon mongs pa'i sdig sgrib khyad par dam tshig nyams chag nyes ltung ci mchis pa thams cad lhag med myur ba nyid du dag cing byang bar mdzad du gsol /
zhes pa lta bu'i spel tshig kyang gdags /
bdud rtsi chos sman dang dri bzang sbyar bas byugs nas sngar gyi man shel de la dbu zhabs ma log par g.yas bskor du dkris /
de dang lhan du sngar gyi sku rten dang bcas dar tshon kha dog sna lnga'i na bzas legs par bcings te sbyong khrus rgyas pa spyi ltar ram /
bsdu na bi shwa'i sngags dang thun brab gu gul gyis bdug pas bgegs bskrad /
ji ltar bltams pas khrus gsol nas gzhung gsal dkyil 'khor bzhengs pa'am /
ma grub na mthong grol gyi skabs ltar maN+Dal pad 'dab brgyad pa'i dbus su bkod /
mchod gtor sogs 'du byas la /
bdag bskyed bzlas pa nyer bsdu lhar ldang ba'i bar dang mdun gyi sgrub rten bskyed chog
/spyan 'dren /
dbang bskur mchod bstod rnams kyang sngar bzhin byas la /
dzapa? dmigs ni /
mdun rten lha yi thugs ka nas :
'od 'phros 'gro kun las sgrib sbyangs :
byang chub gnas bkod de dag dang :
rab 'byams rgyal kun 'od du zhu //
tshur 'dus sgrub rten nyid la thim //
bde gshegs kun gyi snying por gyur //
zhes pa'i don bsgom zhing /
A+oM hU~M trA~M hrIHAH
mUM lAM mAM pAM tAM:
'a a sha sa ma ha :
d+harma kA ya dz+nyA na d+hA tu A:
zhes dang /
snying po yig drug
/yang snying yi ge brgya pa so so nas khri tsho res nyung mtha' byas pa re bzla /
thun gcod tshul sogs sngar dang 'dra /
tshogs mchod gtor 'bul sogs kyang ma chag par bya /
mthar bsnyen grangs rdzogs nas rjes chog gi skabs mdun rten la brtan bzhugs /
rten snying bzlas pa'i me tog 'thor zhing zhal nas gsungs pa'i bkra shis kyi tshigs bcad rgyas par brjod la rab tu gnas shing mnga' gsol /
de ltar bsgrubs pa'i rten de nyid rin po che'i za ma tog la sogs par bcug ste mgul lam snying gar btags na sdig pa gzhan lta ci smos te mtshams med lnga'i sgrib pa'ang myur du byang nas bcom ldan 'das rdo rje sems dpa'i go 'phang skad cig la thob pa ste /
gzhung las /
gang gi mgo 'am snying gar gdags :
mtshams med sgrib byang byang chub thob :
ces gsungs so //
bzhi pa myang grol dam rdzas sgrub pa'i tshul ni khyab bdag bla ma 'jam dbyangs mkhyen brtse'i dbang po'i gsung rab gzhan phan mkha' khyab ltar nyams su blang bar bya zhing /
de'ang spros bcas bsnyen rgyun sogs rgyas par grub na kho bos byas pa'i sgrub khog rnam grol snye ma dang sbrel bas legs par 'gyur ro //
lnga pa ni /
grol lam gsum gyi cha lag tu sbrel dgos pa min yang dgos pa che zhing nye bar mkho bas zhar byung du bshad na /
mdun bskyed dkyil 'khor dang 'brel na bsham bkod de ltar byas pas 'thus /
'di nyid sger du byed na maN+Dal la pad dkar 'dab brgyad bris pa'i dbus su rin po che'i bum pa dri bzang gi chu dang nyer lnga'i rdzas kyis bkang zhing kha rgyan mgul chings dang ldan pa bkod /
mtha' skor du phyi nang gi mchod pas bskor /
dung zhal dang gzungs thag sogs nyer mkho 'du byas /
thog mar bsnyen cing sgrub pa ni /
cho ga'i gzhung ltar bdag bskyed bzlas pa dang bcas pa bya /
bum pa bsang sbyang /
stong pa'i ngang las bum pa ni :
mtshan nyid yongs rdzogs lte ba ru :
pad+ma zla ba'i dkyil 'khor la :
hU~M yig yongs gyur bcom ldan 'das :
rdo rje sems dpa' zla ba'i mdog :
ces sogs lha bskyed pa nas /
spyan 'dren dbang bskur mchod bstod kyi bar bdag gi rnal 'byor ltar bya /
de nas gzungs thag blangs la /
bdag gi thugs ka'i sngags phreng nyid :
bum nang lha yi thugs kar zhugs :
de las 'od zer dkar po ni :
grangs med 'khor 'das kun tu spros :
don byas tshur 'dus lha la thim :
mnyam sbyor bdud rtsi dkar po'i rgyun :
bum pa'i chu dang 'dres par gyur :
ces mos la yang snying dang yig brgya'i mthar /
nad gdon sdig sgrib thams cad shAn+tiM ku ru swA hA:
zhes btags pa stong phrag la sogs pa ci nus bzla /
mthar /
oM AHhU~M gis dung zhal gyi chu phul bas /
yab yum bde ba chen pos 'od du zhu nas bum chu byang sems bdud rtsi'i ngo bor gyur /
ces mos /
de nas las sbyor khrus kyi bya ba dngos la gnyis /
gzhung gi dngos bstan gyi dgongs pa dang /
nyer mkho spyi 'gro'o //
dang po ni /
rang la byed na bdag bskyed bsdu ldang byas la /
rang tha mal du gnas pa'i zhes dang /
gzhan la byed na bsgrub bya'i zhes bsgyur ba'i /
rkang mthil gnyis su dmyal ba'i sa bon du nag po /
gsang bar yi dwags kyi sa bon pre dmar skya /
lte bar dud 'gro'i sa bon tri sngo nag
/snying gar mi'i sa bon nr-i ljang gu
/mgrin par lha ma yin gyi sa bon su ser po /
spyi bor lha'i sa bon a dkar po rnams la gnas de dag tu skye ba'i las dang bag chags thams cad 'dus pas lji zhing mog pa'i rnam pa can du gyur /
bla ma rgyal ba sras dang bcas pa mkha' khyab kyi 'khor lor sad pa rnams kyi phyag gis bum pa'i bdud rtsi spyi bo nas blugs pas lus kyi nang gang /
rkang mthil gyi du nag po /
rmeg med du bkrus shing sbyangs pas /
dmyal bar skye ba'i bag chags sa bon dang bcas pa byang zhing dag par gyur /
bum chus bkrus la /
til gyi gang bu bzhin gang ba'i //
rgyal bas bum pa bzung nas ni //
'di nyid du ni blugs mdzad pas //
bag chags ma lus dag gyur cig
/yang snying dang yig brgya'i sham du /
dmyal bar skye ba'i sa bon bag chags dang bcas pa shAn+tiM ku ru swA hA/
yi dwags sogs gzhan lnga la'ang des 'gre
/gal te rgyas par mi nus pa'am grangs gsog par 'dod na /
lus kyi nang gang /
'gro ba drug gi sa bon rmeg med du bkrus pas rigs drug tu skye ba'i sogs su bsgyur /
rgyas pa la dga' na /
gzhung gi gnas lung las 'byung ba ltar /
dkon mchog gsum dang /
'byung bzhi so so'i dug sbyong ba rnams 'dir sbyar yang rung la /
mthar /
de ltar sdig sgrib bag chags ma lus pa bkrus te dag pas rnam smin gyi phung po'ang yongs su byang nas 'od kyi gong bur gyur /
oM badzra satwa AH
skad cig gis dpal rdo rje sems dpa'i sku mtshan nyid thams cad yongs su rdzogs par gyur pa'i spyi bor oM dkar po /
mgrin par AHdmar po /
thugs kar hU~M sngon po rnams kyis mtshan pa las 'od zer 'phros /
mkha' dbyings gang ba'i rgyal ba sras dang bcas pa rdo rje gsum gyi rnam par spyan drangs te gnas gsum du thim pas byin gyis brlabs /
phyin chad rigs drug gi skye sgo bcad de srid pa'i g.yul ngo las gtan tu rgyal bar gyur /
ces mos la /
bkra shis pa'i tshigs su bcad pa brjod cing me tog 'thor ro //
lugs 'di'i lho sgo'i cho ga'i skabs su'ang rgyal sras rin chen rnam rgyal gyi lhan thabs sbyar na de la don 'dus shing /
mi sbyor na phyin drug khrus kyi skabs su dmigs pa 'di bzhin byas na 'di nyid kyi sgos chos su snang bas legs par sems so //
gnyis pa nad pa sogs rjes su bzung na sgrub tshul gong smos ltar la /
sbyong ba sngon du 'gro ba'i bkru byabs srung ba'i cho ga spyi ltar byas pas 'grub /
gnyis ka la'ang rjes bdag bskyed bsdu ldang dge bsngo shis brjod bcas bya'o //
rdor sems khrus kyi lhar yongs su grags pa ma zad /
'di nyid las /
bum chus bkru zhing 'thung bar bya :
nad gdon sdig sgrib kun byang nas :
rnam dag ye shes rgyud la skye :
zhes ched du bsngags par mdzad pa dang /
rdzogs pa chen po rdor sems snying thig gi rgyud phyi ma las /
slob ma'i lus kyi gnas drug tu //
rigs drug sa bon drug bkod de //
rang byung ye shes bum pa'i chus //
sdig sgrib bag chags sbyang bar bya //
zhes gsungs pa'i dgongs don du snang bas khungs shin tu che ba yin no //
'phral yun sdug bsngal 'byung ba'i rgyu //
sgrib bcas ye shes thabs chen gyis //
rtsad nas bkrol te rigs brgya'i bdag
/'bad med myur du 'grub par shog
/ces pa'ang zab chos 'di'i zhabs tog tu dmigs te pad+ma gar gyi dbang phyug rtsal gyis dpal spungs yang khrod de wI ko Ti ye shes kyi gnas mchog tu bris pa dge legs 'phel //

//
