lok+t+ri'i srung zlog gsad pa'i las khyad par ba'am dkyus 'gre tsam la thun bzhi'i nges pas nyams su len pa'i skabs rnams su mkho ba'i thun gtor 'bul ba ni /
bsnyen sgrub dang srung ba'i thun mthar dmar gyi gtor mar rak+ta bran nas dmigs bya dgug bstim bya /
bdud rtsi bran la /
raM yaM khaMM/
stong pa'i ngang las gtor snod dmar gyi dung chen yangs shing rgya che ba'i nang du gtor rdzas dgra bgegs bsgral pa las byung ba'i sha'i ri bo khrag gi rgya mtsho rus pa'i phung po klad zhag gi lbu phreng 'khrigs pa /
dam tshig tu 'os pa'i 'dod yon gyi rnam pa ma tshang ba med pa nam mkha' dang mnyam par gang ba /
ngo bo zag pa med pa'i ye shes kyi bdud rtsi'i rang bzhin can bsam gyis mi khyab pas nam mkha'i khams thams cad gang bar gyur /
ces pa'i mthar /
oM AHhU~M gi byin gyis brlabs /
oM r-i Shi kro d+ha rA dza sa pa ri bA ra i daM ba liM ta kha kha khA hi khA hi /
lan gsum mam bdun gyis bsngos la /
hU~M/
bcom ldan zhe sdang rdo rje 'khor bcas la //
dgra bgegs sha khrag rus pa nang khrol tshogs //
lhun por spungs pa'i 'dod dgu'i ba liM ta //
phyi nang nyer spyod sman raka bdud rtsi'i tshogs //
'bul lo dgyes par rol la bdag cag gi /
nad gdon kun zhi tshe dpal longs spyod spel /
khams gsum dbang sdus dgra bgegs bdud sde'i dpung //
thams cad ming gi lhag mar tshar chod cig

/rnal 'byor bdag cag dpon slob mi nor 'khor //
g.yel med srung zhing rtag tu skyob pa dang //
mdor na bdag gi re 'bras gang yin pa //
'bad med lhun gyis grub pa'i phrin las mdzod //
ces 'dod don gsol /
zlog gsad gnyis kyi thun mthar /
'gugs gzhug
/byin rlabs /
zhal bstab man snga ma ltar la /
hU~M/
bcom ldan zhe sdang sogs kyi 'dod gsol gsham bsgyur te /
thams cad ming gi lhag mar tshar chod cig
/phas rgol bsam ngan sbyor rtsub byad stems dpung //
thams cad rang gshed phob la mthu nus shigs //
mdor na bdag gi re 'bras gang yin pa //
'bad med lhun gyis grub pa'i phrin las mdzod //
ces gsol nas /
slar yang dregs pa'i dmag tshogs mtshon cha'i 'phrul 'khor mi bzad par spro bar bsam la /
hU~M/
dmar chen gtor zor khro rgyal tshogs //
sde brgyad dregs pa'i dpung dang bcas //
dgra dang bgegs kyi steng du rbad //
srid pa g.yo zhing 'khrugs byed pa'i //
dmag dpung der skyod g.yul ngo sprod //
dgra dpung choms la bgegs dpung thul //
rjes shul lhag ma med par mdzod //
dus la bab bo mthu rtsal skyed //
oM lok+t+ri pA la nan b+h+yo zlog
/ces sogs zlog sngags dmod mo dang bcas te phyir 'phangs pas dgra bgegs rjes med du brlags par bsam mo ///
/
