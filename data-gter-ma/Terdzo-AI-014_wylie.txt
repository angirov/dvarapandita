@#//
rgyal ba'i bstan pa rin po che thar par bgrod pa'i lam spyi'i lus yongs su rdzogs pa'i smon lam thar pa'i gru chen zhes bya ba bzhugs so //
na mo rat+na tra yA ya /
rab 'byams zhing na dus gsum gshegs pa yi //
chos kyi rgyal po rgyal ba sras dang bcas //
rtsa brgyud bla ma yi dam mkha' 'gro'i tshogs //
nyin mtshan dus drug gdul bya'i yul gzigs shing //
zhing sku'i bkod pa chos dbyings rgya mtshor khyab //
mos pa'i yid mkhar nye ring mi mnga' ba'i //
skyabs mchog mkhyen brtse'i zla ba rgyas pa rnams //
rnam dag smon lam 'grub pa'i dpang po mdzod //
dkon mchog rtsa gsum bden pa'i byin rlabs dang //
bdag gzhan dus gsum bsags pa'i dge ba'i stobs //
chos nyid rnam dag rten 'brel bslu med mthus //
smon pa'i 'bras bu myur du 'grub gyur cig
/bdag dang mar gyur mkha' mnyam 'gro ba rnams //
deng nas bzung ste tshe rabs thams cad du //
ngan song gsum sogs 'jigs rung mi khoms gnas //
nyams nga'i g.yang sa rtag tu spang gyur cig
/rang snang 'khrul pa'i gzugs brnyan de dag rnams //
sdug bsngal kun zhi bde ba dam pas 'tsho //
byang chub sems gnyis rgyud la rab skyes nas //
gnas ngan len pa'i ming yang mi grags shog
/kun kyang phyam gcig 'khrul sangs ye shes rgyas //
yang na dag pa'i zhing bgrod byang chub spyod //
tha ma'ang dal 'byor sdong po mtho ris kyi //
yon tan me tog gsar pas mdzes par shog
/rnam g.yeng chos brgyad mal du gnas bcas te //
log pa'i 'tsho bas mi dge'i stobs bskyed cing //
sgrib pa lnga yi khur gyis non pa yi //
gnyis phung lus su nam yang ma gyur cig
/gang du skye ba'i yul der nad mug mtshon //
snyigs ma'i rgud pa gtan nas mi 'byung bar //
'gro kun mi chos lha chos gtsang mar spyod //
bkra shis nyi ma khor yug 'char bar shog
/'jigs pa brgyad dang bcu drug la sogs pa //
sngon las 'phral rkyen bar chad kun zhi zhing //
tshe bsod dpal 'byor dbang thang snyan grags stobs //
yar ngo'i zla ba bzhin du rgyas par shog
/mi dang mi min bdud bzhi'i 'tshe ba dang //
lus sems las byung byang chub sgrub pa'i gegs //
nam yang mi 'byung byung ba'ang ngos zin zhing //
bsam don mtha' dag chos bzhin yongs 'grub shog
/phan bde'i 'byung gnas rgyal bstan rin po che //
'dul mdo mngon pa gsang sngags sde snod kyi //
lung rtogs bshad sgrub las kyi 'khor lor bcas //
'jig rten kun tu dar rgyas yun gnas shog
/ris su ma chad bstan 'dzin skyes mchog rnams //
phan tshun thugs mthun phrin las 'dzam gling khyab //
sku tshe rdo rje'i lhun po ltar brtan zhing //
bar chad bdud kyi g.yul las rnam rgyal shog
/dge 'dun sde gnyis dar rgyas tshul la gnas //
thos bsam sgom pas rang don lhun gyis grub //
mkhyen brtse nus pas gzhan don phun sum tshogs //
'chad rtsod rtsom pas rgyal bstan rab gsal shog
/bstan pa dkrugs pa'i chags sdang sdig lta dang //
kla klo nag phyogs rgyab rten bcas pa kun //
mthu stobs nyams shing rtsub 'gyur gdug pa'i blo //
sdig med dge ba'i sems su 'gyur bar shog
/bstan pa mchod pa'i rgyal blon khyim bdag rnams //
tshe bsod dbang thang dbyar gyi mtsho bzhin rgyas //
yul khams skye dgu'i bde skyid lha dang mnyam //
kun kyang nges legs lam la 'jug par shog
/gnas mal 'tsho ba grogs dang sbyor ba ste //
bzang po bzhi ldan mthun pa'i yul la gnas //
yon tan kun ldan dge ba'i bshes gnyen mchog
/mnyes pa rnam dgus tshul bzhin bsten par shog
/dmigs pa'i 'dun zab ston byed bla ma bzang //
thabs dang nges 'byung bzang pos legs smon grub //
mi mthun zil gyis gnon pa'i bsod nams stobs //
nyin re bzhin yang gong du 'phel bar shog
/srid gsum mi rtag glog gi gar mkhan ltar //
'gro drug sdug bsngal gsum gyi me 'obs chud //
thar pa zhi ba'i bdud rtsi don gnyer ba'i //
nges 'byung blo yi bung ba rtsal rdzogs shog
/'dus byas chos rnams skad cig g.yo zhing 'jig
/skyes bu'i tshe srog rtsal chen mda' ltar 'gro //
mtha' bzhis dbang du byas pa'i 'jig rten la //
rtag 'dzin zhen pa gding nas log par shog
/sa bon so sos bskyed pa'i 'bras bu bzhin //
bsags pa'i las ni nam yang chud mi za //
tshogs shing dus la babs tshe dge sdig gi
/rnam smin 'byin la snying nas yid ches shog
/dang zhing yid ches 'dod dang phyir mi ldog
/dad pa rnam bzhis kun rdzob don dam gyi //
dkon mchog gsum la rgyu 'bras tshul gnyis kyis //
skyabs su 'gro zhing bslab bya mi 'dor shog
/lung ma bstan dang rtag chad lta ba sogs //
lam log lam gol shes nas spang nus shing //
bsam gtan snyoms 'jug bzhi rnams tshegs med par //
mngon du gyur kyang de la mi gnas shog
/gzungs spobs blo gros rtag gus sbyor ldan pas //
tshar gcod rjes 'dzin kun mkhyen rig pa'i lam //
yan lag dang bcas bcu phrag shes bya la //
'jigs med smra ba'i dbang phyug gnas thob shog
/dad sogs 'phags nor bdun gyi 'byor pas phyug
/phyag rgya bzhi yis chos kun sdom du thebs //
rjes dran drug gi dga' ba'i ros myos shing //
nyin mtshan chos spyod bcu yi dus 'da' shog
/nges 'byung bsam pas gzhan gnod gzhi dang bcas //
spang sems mtshungs ldan so thar ris brgyad po //
ma thob thob cing thob pa mi nyams bsrung //
nyams pa phyir bcos cho gas rnam dag shog
khrims 'chal sre da lta bu'i dge sbyong dang //
lug ltar lkugs sogs smad 'os gnas spangs te //
brtan mkhas yan lag kun ldan gnas brtan ni //
mthu chen rgyal bstan gsal ba'i nyi mar shog
/bden bzhi'i 'jug ldog ma nor tshul bzhin rtogs //
sbyangs pa'i yon tan la gnas nyan rang gi
/theg pas 'dul ba'i blo dman thams cad ni //
ngal gso'i go 'phang dag la sbyor nus shog
/dad brtse snying stobs ldan cing rigs sad nas //
gzhan don rdzogs pa'i byang chub don gnyer blos //
chen po bdun ldan sangs rgyas theg la zhugs //
byang chub sems gnyis skye brtan gong 'phel shog
/shing rta gnyis kyi bka' srol la zhugs te //
smon 'jug dbang po rim gsum mthun par bskyed //
rtsa ba yan lag ltung bas mi gos shing //
stobs bzhi'i sgo nas myur du sor chud shog
/nyes spyod kun spang bslab pa'i rtsa ba brtan //
pha rol phyin drug dpag bsam ljon bzang rgyas //
bsdu dngos yal ga snum po'i grib bsil du //
dbang bcu'i snye mas 'gro kun 'tsho byed shog
/rjod byed sde snod gsum gyi tshig don rtogs //
brjod bya lhag pa'i bslab pa rgyud la 'byor //
brtse dang snyan smra brtan dang lag brkyang ba //
dgongs zab nges 'grel rgyal ba'i sras gyur shog
/gangs can bshad rgyun 'degs pa'i ka chen bcu'i //
mkhyen rab rgya mtshor rnam dpyod nor bu'i gter //
gang zhig gtams pa'i gzhung lugs de kun kyang //
mkhas tshul gsum gyis byi dor nus par shog
/mtshan nyid gsum dang bden gnyis rnam 'byed mkhas //
rnam rig las 'das mtha' bral dbu ma che'i //
lta ba rab rtogs 'jigs med seng ge'i sgras //
grub mtha'i blo ngan mtha' dag 'joms byed shog
/khyad par nges don phyir mi ldog pa'i gtam //
sras bcas rgyal ba kun gyi dgongs pa'i phugs //
'od gsal bde gshegs snying po'i don mthong ba'i //
ye shes blo mig chags thogs bral bar shog
/phyogs lhung rtsod pa'i sgro skur las grol zhing //
mtshan 'dzin blo yis ma reg mkha' bzhin du //
rnam dag rang byung rnam pa thams cad pa //
tshogs gnyis yongs su rdzogs las rtogs par shog
/mthun pa'i rgyu tshogs 'gal rkyen kun dang bral //
nyes pa lnga spangs 'du byed brgyad brten pas //
zhi gnas mthar phyin snang stong zung 'jug gi
/chos rab rnam 'byed lhag mthong grub par shog
/dran pa nyer bzhag yang dag spong ba bzhi //
rdzu 'phrul rkang pas tshogs lam rnam gsum dang //
dbang po stobs lngas sbyor lam bzhi bgrod nas //
rab dga'i sa thob mthong ba'i lam gnas shog
/'jigs pa lnga bral mthong spang kun las grol //
byang chub yan lag bdun la dbang 'byor nas //
'phags pa'i yan lag brgyad kyis sgom lam bgrod //
dri ma med sogs sa bcu mthar phyin shog
/sgom spang bzhi brgya bcu bzhi lhag med spangs //
zag med phung po lngas bsdus mi slob lam //
mthar phyin 'od zer chen po'i dbang thob nas //
kun 'od ting 'dzin rnam gsum mthar phyin shog
/dag pa gnyis ldan chos sku mngon du gyur //
nges pa lnga ldan longs sku mkha' ltar khyab //
mkhyen pa gnyis ldan sprul sku mtha' yas shing //
ye shes rnam lnga'i rtsal chen rgyas par shog
/bral ba'i yon tan sum cu rtsa gnyis dang //
rnam par smin pa'i mtshan dpe tshangs dbyangs ldan //
lhun grub rgyun mi chad pa'i phrin las kyis //
'khor ba ma stong bar du don byed shog
!
/thabs mang dka' ba med cing dbang rnon lam //
myur bde thabs mkhas rdo rje theg la zhugs //
de nyid bcu rig dpal ldan bla ma las //
dag rdzogs smin pa'i bya ba mthar phyir shog
/shes rab zab mo'i lta bas thag bcad cing //
thabs mchog sgom pa'i rim pas lam bgrod cing //
lam khyer spyod pa gsum gyis bogs dbyung nas //
zung 'jug mchog la tshe 'dir sbyor bar shog
/rigs drug 'jug sgos dbang dang dam tshig gzung //
sbyor spyod bcu dang de nyid bzhi mthar son //
sgrub dang grub pa'i spyod pas 'phral yun gyi //
grub pa gsum ldan bya rgyud nyams lon shog
/rigs gsum phyi 'jug lngas smin lha drug dang //
'jug gnas ldang ba'i rnal 'byor gnyis kyis bsnyen //
sbyor dang grub pa'i spyod pas 'dod gzugs dang //
mchog gi 'bras thob spyod rgyud don rtogs shog
/dkyil 'khor rigs lnga'i dbang bskur bcu gcig nod //
thabs shes phyag rgya bzhi dang de kho nas //
dngos grub phyag rgya'i ye shes mngon byang lnga //
mthar phyin rnal 'byor rgyud la 'jug par shog
/thabs shes zung 'jug bla med sgor zhugs te //
rgyu rgyud thos dang bsam pas sgro 'dogs chod //
lam rgyud sgom pas nang gi sa lam bgrod //
'bras rgyud tshogs gsum rdzogs pas mngon 'gyur shog
/zla nyi thabs shes rdor sems e waM dbyibs //
phyi nang gzhan mchog rnam bcu dbang ldan gyi //
rtags las rgyud kyi gsang ba zab mo rnyed //
don dam mngon rtogs nyams 'og chud par shog
/rang rig bde chen rang bzhin bde gshegs snying //
lhan skyes 'khrul pas gnyis su snang las grol //
rtsa rlung thig le skabs bzhi'i 'khrul pa spangs //
gnyug ma'i lus sems rnam dag mngon 'gyur shog
/dkyil 'khor bzhi ru dbang bzhis sgrib bzhi byang //
lam bzhi'i snod rung sku bzhi'i nus pa bzhag
/rang gzhan don nus phyir mi ldog pa yi //
rdo rje slob dpon go 'phang thob par shog
/nyi shu lnga sogs rdo rje'i brtul zhugs dang //
rigs lnga rigs drug sdom pa spyi bye brag
/rtsa ba yan lag dam tshig mi nyams shing //
nyes byas phra mo dag kyang sor chud shog
/mtshan nyid bzhi ldan lha yi gsal snang dang //
nga rgyal sgyu ma'i 'dun pas tha mal gyi //
snang zhen spangs nas rnal 'byor bzhir 'pho ba //
bskyed pa'i rim pas thun mong grub brnyes shog
/mi 'gyur bde dang rnam kun mchog ldan gyi //
stong nyid zung 'jug rlung sems d+hU tir bcings //
lhan skyes mi rtog rnam pa thams cad pa //
rdzogs pa'i rim pas mchog la sbyor bar shog
/rang byung brlabs dang dkyil 'khor 'khor lo dang //
phyag chen rgyu ste snang phyogs stong pa'i phyogs //
zung 'jug 'bras bu'i rdzogs rim phyag rgya bzhi //
kun rdzob don dam dbyer med mthar phyin shog
/spros bcas spros med shin tu spros med rnams //
gnyis spang kun bzang phyogs las rnam rgyal tshul //
'dod 'jug brtan slob rig pa brtul zhugs kyi //
spyod pa dus tshod 'brel bas bogs dbyung shog
/bsam gtan sbyin sreg 'phrul 'khor las sbyor te //
rgyud kyi sbyor bas las chen bcu gnyis dang //
grub pa rnam brgyad 'dod gzugs rig pa 'dzin //
dbang phyug brgyad ldan mkha' spyod che 'grub shog
/tshe gcig zung 'jug rgyal sa ster mdzad pa //
sgrub brgyud nor bu'i shing rta bsil ldan du //
'dren mdzad grub pa'i ded dpon thugs bcud kun //
ngoms pa med par longs su spyod nus shog
/rgyud lung man ngag rim pas rgyud smin zhing //
spyi dang khyad par lhag pa'i dam tshig gzung //
lta sgom spyod pas rig 'dzin rnam bzhi dang //
'bras chos nyer lnga lhun gyis rdzogs par shog
/khyad par 'od gsal rdo rje rtse mo'i lam //
ka dag rang snang ris med dgongs rtsal rdzogs //
lhun grub snang ba bzhi po zad sar 'khyol //
'pho chen gzhon nu bum skur rang grol shog
/chos brgyad rang grol dad pa rnam par dag
/thar pa don gnyer nges 'byung rnam par dag
/rang gzhan don spyod lhag bsam rnam par dag
/byang chub lam gyi rim pa mthar phyin shog
/'khor 'das thun mong lam gyi gzhi bzung ste //
'khor lo 'tsham pas 'jigs rten lam myur bgrod //
'khor lo bskor ba 'das pa'i grub mtha' snyogs //
tshad ma bzhi ldan lam 'bras nyams lon shog
/thabs lam rtsa ba'i chos bzhi yan lag gnyis //
grol lam mdo sngags snying po phyag rgya che //
zung 'brel mnga' bdag mar pa bka' brgyud kyi //
gdams ngag bdud rtsi snying la sims par shog
/bshad rtsod sgrub pa spyi dang khyad par du //
rtsa ba sdong po yal ga me tog zung //
'bras bu gser chos dpag bsam grib bsil du //
skal ldan bye snyed ngal bso ster nus shog
/sdug bsngal zhi byed bka' bab rnam pa gsum /
khyad par bya ba gzhi dang byed pa lam //
gcod yul zab mos gegs sel bogs thon cing //
sgrub pa gnad kyi srang la 'jug par shog
/yid ches gsum ldan ltos med rnam bzhi'i ngang //
sor bsam srog 'dzin rjes dran ting nge 'dzin //
thog mtha' bar dge rdo rje'i rnal 'byor gyis //
'khor lo drug dag 'gyur med sku thob shog
/lta ba yin lugs sgom pa rdo rje gsum //
bsnyen sgrub sgrub pa chen pos sgo gsum gyi //
sgrib gsum dag nas sku gsum mngon gyur pa //
rdo rje btsun mo'i zhal lung rab spyod shog
/rim gnyis sgom pas ye shes thog mar phebs //
gsal snang mched cing rgyud kyi sbyor ba yis //
sems can don byed ye shes la dbang ba //
tshogs lam gsum bgrod mngon shes lnga 'grub shog
/snang gsum rtogs pas sbyor lam drod thob cing //
las rgya'i byed pas rlung sems tsam gyi sku //
rtse mo la sbyor nyer bzhi'i yul rnams su //
pho nya'i 'du ba khyad par can thob shog
/phyag rgya'i bde stong 'khor lo'i spyod pa yis //
rang bzhin brgyad cu'i rtog pa mngon gyur nub //
bzod thob snang ba'i ye shes la reg pas //
'jig rten chos kyi mchog mthar bgrod par shog
/lam gyi lhan skyes skad cig gsum gyi mthar //
don gyi 'od gsal mthong lam dang po'i sar //
sprul sku'i dbang thob rang bzhin sa bon spang //
gnyis su med pa'i ye shes sku 'grub shog
/sems dang sems byung phung khams dwangs ma ni //
phra ba gnas 'gyur sgom lam sa dgu bgrod //
dbang bcu gzungs kyi sgo bzhi rnam thar brgyad //
so so yang dag rigs bzhis don byed shog
/phyi dang nang gi mngon byang mthar thug nas //
rgyun mthar longs sku'i dbang nod mi slob pa'i //
zung 'jug khyab rtag chen po gsum dang ldan //
mchog gi dngos grub phyag rgya che thob shog
/longs spyod kha sbyor bde sogs yan lag bdun /
khams drug zla nyi dag pa'i yon tan brgyad //
bde chen ro myang brgyad dang dbang phyug brgyad //
phra yang la sogs yan lag kun rdzogs shog
/shes dang shes bya gcig gyur longs spyod rdzogs //
lhun grub phrin las thugs gsung sku rdo rje //
lhan skyes ye shes rdo rje bde ba che /
khyab bdag rdo rje 'chang dbang myur thob shog
/phung khams sgrib bral rigs lnga rigs drug gi
/rnam 'gyur rigs brgya bye ba grangs med cing //
gcig pu'i nyams kyis du ma'i gar mdzad de //
rang snang dkyil 'khor mtha' yas spro bar shog
/dri bral ye shes lnga dang de nyid bdun //
bden don bcu gnyis shes bcu rnam dag gis //
nam mkha' ji srid nye ring mi mnga' bar //
'gro kun chos kyi dbyings su sgrol bar shog
/mdor na rgyal ba sku gsum myur thob nas //
gang la gang 'dul rnam 'phrul tshad med pas //
'gro drug so so'i skad du chos ston zhing /
khams gsum 'khor ba dong nas sprug par shog
/rdzogs pa'i sangs rgyas rnams kyi spangs rtogs dang //
byang chub sems dpa' rnams kyi yongs sbyong dang //
skye 'phags kun gyi yon tan ji snyed pa //
bdag la rdzogs nas sems can don byed shog
/srid pa'i mtsho las sgrol ba'i ded dpon mchog
/sdig ltung dri ma bkru byed lha yi chab //
phan bde'i dgos rgu 'byung ba'i nor bu'i gter //
dug gsum mun sel nyi zla dang mtshungs shog
/rtsa brgyud bla ma rgyal ba sras bcas kyis //
'gro ba'i don du thun mong khyad par gyi //
rnam dag smon lam ji ltar btab pa kun //
bdag gis myur du gegs med 'grub par shog
/ces pa 'di'ang gzhung lugs du ma la mkhyen dpyod kyi blo gros rgyas shing bslab pa gsum gyi rgyud phyugs pa bla ma dam pa bkra shis 'od zer nas ched du bskul ngor /
karma ngag dbang yon tan rgya mtsho blo gros mtha' yas pa'i sdes dpal spungs yang khrod tsa 'dra rin chen brag gi sgrub gnas su bgyis pa dge legs 'phel ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
