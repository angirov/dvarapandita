@#//
rmi lam brtags thabs 'phrul gyi me long zhes bya ba bzhugs so //
bla ma dkon mchog gsum la skyabs su mchi //
mngon shes bsgrubs nas 'gro ba'i don bya'o //
pad zla'i steng du rang nyid pad 'byung dkar //
brkyang bskum gyis bzhugs rus pa'i rgyan drug mdzes //
phyag na gsal byed pad sdong dkar po ni //
smin mtshams thad du pad+ma rgyas pa'i steng //
pra yi DA ki zhabs gnyis bzhengs stabs bzhugs //
phyag gnyis shel bum dngul dkar me long bsnams //
de la shel gyi bu mo rgyan med gcig
/bskor ba byed cing bzhugs pa gsal bar gyur //
gnas gsum 'od kyis ye shes pa spyan drangs //
dzaHhU~M baM ho gnyis su med par gyur //
badzra gu ru d+hA ki nI ar+g+haM/
pad+yaM/
puSh+pe sogs /
oM/
dngos grub mchog brnyes ya mtshan sprul pa'i sku //
skye 'chi gnyis spangs pad+ma'i nang nas 'khrungs //
'khor ba thugs rjes sgrol mdzad thod phreng sku la gsol //
mtsho skyes rdo rje'i sku la phyag 'tshal bstod /

/rang gi thugs ka'i 'od kyis 'jig rten lha //
mngon shes can rnams thams cad bsdus nas kyang //
rang dang lha mo gnyis la thim par gyur //
bdag la rmi lam mngon shes 'di 'dod pas //
lha klu kun gyi bu mo khyed gnyis la //
dris dang shes zhes zer bas khyed gnyis kyis //
bdag la do nub gsal bar bstan du gsol //
rang dang bu mo kun gyis sngags bzlas gyur //
sngags rnams brgya rtsa brgyad du bzlas pa bya //
oM AHhU~M badzra gu ru pad+ma sid+d+hi hU~M/
hrIHma ha ri ni sa phu phu ru ru chu bur mig gi sgo sol cig
/dgong mo mda' mo bya rgod mar //
dar dkar me long btags la g.yab //
sngags de brgya rtsa brgyad du bzlas //
gnyid kha gang 'dod gsol 'debs nas //
mos gus byas te dmigs pa yang yang gsal //
rang gi 'dod don 'di dang 'di //
bstan du gsol zhes gsol ba gdab //
rang gi don rnams mthong ba dang //
mkha' spyod o rgyan 'og min dang //
sangs rgyas zhing sogs srid gsum mthong //
'phrul gyi mngon shes me long 'di //
snod ngan gzhan la spel mi bya //
rA gas bsdus te bris pa 'o //
yang rmi lam brtag pa ni /
oM AHhU~M badzra gu ru pad+ma sid+d+hi hU~M/
hrIHma ha ri ni sa phu phu ru ru chu bur mig gi sgo sol cig
/oM nan ti mi mi ti mo ting ni mo tsi la sa mun+ti sha na ma ta mang la swA hA/
zhes mang du bzlas pa'am /
nyal kha brgya rtsa brgyad bzlas nas /
nyal kha dmod btsugs /
gzhan dang gtam mi smra bar nyal na gsal lo //
a rA gas so //
'di'i lag len la /
yar mar gyi tshes bcu sogs dus bzang dang 'grigs na rab /
gang ltar yang /
nyin mo rtsa gsum chos srung gi tshogs mchod dang skong bshags bcas rgyas par bya /
nyal khar gong gi sgom bzlas nan tan byas la /
gzhan dang gtam smra ba dang /
re dogs kyi blo spangs te lha'i gsal snang dang mos gus kyi ngang du gnyid du 'gro bar byas pas tho rengs kyi dus mngon sum du lung ston pa'i tshig gam /
brda rtags kyi rim pa gang rung 'byung bas dpyad shes par bya'o //
mang+ga laM///
/
