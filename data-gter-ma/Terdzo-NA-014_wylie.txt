@#//
rdor gling gter byon snyan brgyud gu ru drag po'i las byang khyer bder bsdus pa zab don snang ba'i nyin byed ces bya ba bzhugs so //
na mo gu ru ma hA kro d+hA ya /
ye shes 'bar ba'i gzi byin mun can gyi //
'jig rten rjes zhugs gdul dka' zhi la sbyor //
lhag pa'i thugs rjes mgon med 'gro ba kun //
skyob mdzad bla ma drag por gus phyag 'tshal //
zab gnyan byin rlabs 'gran zla med grags kyang //
bka' srol rang bzhin dbyings su bskyod nye bas //
legs byas rin du khugs pa'i rin po che //
byi dor bgyid la bka' yi gnang ba stsol //
'di nyid kyi bsnyen sgrub phrin las rgyas pa gter chen nyid kyis mdzad pa lung rgyun bcas bzhugs kyang rgyas drags pas /
spros pas mi lcogs shing bsdu bar 'dod na snying po 'di ltar nyams su blang ste /
dben pa'i gnas su rten dang gtor ma sman raka mchod tshogs spyi ltar bshams nas phrin las la 'jug go
/de la thog mar brgyud 'debs /
gnas bdag la dkar gtor spyi mthun bya /
phrin las dngos la gsum /
sngon 'gro
/dngos gzhi /
rjes so //
dang po la bcu gsum yod pa'i thog mar skyabs su 'gro ba ni /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
lan gsum gyi gnyis par gsung /
gsum par thugs zhes bsgyur /
gnyis pa sems bskyed pa ni /
na mo :
sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro don byed par sems bskyed do :
lan gsum /
gsum pa phyi nang gsang ba'i tshogs gsag ni /
oM AHhU~M:
dkon mchog gsum po gshegs su gsol :
pad+ma'i gdan la bzhugs su gsol :
dkon mchog gsum la phyag 'tshal lo :
dkon mchog gsum la mchod pa 'bul :
sdig pa mi dge so sor bshags :
dge ba kun la rjes yi rang :
chos kyi 'khor lo bskor du gsol :
mya ngan mi 'da' gsol ba 'debs :
dge ba sems can don du bsngo :
bla med byang chub myur thob shog :
oM AHhU~M:
bla ma yi dam mkha' 'gro gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang gsum mchod pa 'bul :
nyams chag sdig sgrib mthol lo bshags :
gsang sngags sgrub la rjes yi rang :
smin grol gsang sngags chos 'khor bskor :
sems can don la bzhugs su gsol :
snying po sems can don du bsngo :
yang dag rdo rje'i don rtogs shog :
oM AHhU~M:
chos sku longs sku sprul sku gshegs :
sku gsum zhing khams gsum du bzhugs :
gnyis su med par phyag 'tshal lo :
phyi nang rtog tshogs mchod par 'bul :
rang sems sangs rgyas ma thob bshags :
sku gsum rang chas rjes yi rang :
lta sgom spyod 'bras chos 'khor bskor :
'khor 'das mnyam nyid ngang du bzhugs :
bdag gzhan gnyis med don du bsngo :
rang gsal chos nyid don rtogs shog :
bzhi pa bgegs bskrad pa ni /
bgegs gtor sha chang gis brgyan pa /
raM yaM khaM dang las sngags /
swa b+hA bas bsang sbyang /
stong pa'i ngang las oM las rin po che'i snod yangs shing rgya che ba'i nang du oM yig 'od du zhu ba las gtor ma 'dod pa'i yon tan lnga dang ldan pa zad mi shes pa'i bdud rtsi'i rgya mtshor gyur /
oM AHhU~M gsum /
sarba big+h+nAn A kar+Sha ya dzaHsa 'gugs /
sarba big+h+nAn na maHsarba sogs nam mkha' mdzod kyi sngags rgya lan gsum gyis bsngos la bka' bsgo ba ni /
hU~M:
nga ni thod phreng khros pa'i sku :
zhal nas drag po'i sngags sgra sgrog :
sku las 'od zer dmar po 'phros :
'byung po pho mo phyir dengs shig :
yang gsang sgrub pa'i dkyil 'khor du :
'du ba'i lha rnams ma gtogs pa'i :
byang chub sgrub pa'i gegs byed rnams :
lha sngags mthong ba'i skal ba med :
dkyil 'khor phyi ru 'gro bar gyis :
gal te bka' las 'da' srid na :
nga yi sprul pa mang po yis :
mgo bo tshal pa brgya ru gtong :
snying yang phye ma rdul phran gtang :
lus kyang dum bu stong du gtang :
de bas rang rang gnas su dengs :
lan chags re gtor 'di khyer cig :
rtsa sngags artsig gsham /
badzra uts+tshA ta ya hU~M phaT:dang /
sum+b+ha ni brjod /
yungs thun sogs kyis bskrad do //
lnga pa mtshams bcad pa las sprul pa las byed kyi mtshams ni /
hU~M:
khro bo'i sprul pas nam mkha' gang :
khro mo'i sprul pas sa gzhi gang :
gnyis med sprul pas bar snang gang :
chos skyong srung ma skar ltar 'khrugs :
pho nya las mkhan glog ltar 'khyug :
ye nas rgyal ba'i dkyil 'khor 'dir :
sangs rgyas min pa sems can med :
rang rig lhun grub lha lha mo :
bdud dang bar chod ming yang med :
hU~M hU~M:
de nas mtshon cha'i mtshams bcad pa ni /
hU~M:
bdag nyid thod phreng thugs ka nas :
badzra tsakra kI la ya :
shak+ti rak+Sha'i 'od 'phros pas :
rdo rje 'khor lo phur bu gri :
steng yang mtshon cha'i bla res te :
'og kyang mtshon cha'i sa gzhir bcas :
bar yang mtshon cha'i rtsig pa la :
phyogs mtshams thams cad mtshon chas gtams :
bgegs chen gtum po rtse la bskyon :
mtshon cha 'bar bas mtshams chod cig :
oM badzra tsakra kI la shak+ti rak+Sha hU~M phaT:
hU~M:
bdag nyid thod phreng thugs ka nas :
dz+wa la raM gyi 'od 'phros pas :
ye shes me yis stong gsum gang :
'ur 'ur chem chem rab tu tsha :
'gems shing rab tu sreg par byed :
g.yo zhing rab tu 'phyo ba ste :
dbus dang shar lho nub byang du :
mthing dkar ser dmar ljang nag 'bar :
nyon mongs rang grol ye shes ngang :
lta sgom spyod 'bras log pa sreg :
snang stong sku lngar ya la la :
dz+wa la raM raM raM raM:
khro bcu'i mtshams ni /
hU~M:
rang nyid lha yi thugs ka nas :
thugs kyi sprul pa khro bo chen po bcu :
hU~M mdzad rnam rgyal dbyug sngon gshin rje gshed :
mi g.yo rta mgrin 'dod rgyal bdud rtsi 'khyil :
rnam rgyal stobs chen mtshon thogs phur pa 'dril :
zhal gsum phyag drug dur khrod chas kyis brgyan :
zhabs bzhi bgrad de gza' gdon pho mo gnon :
sku stod khro bo sku smad phur pa'i dbal :
zhal nas kI la ya hU~M sgra sgrog cing :
ye shes rdo rje me yi gshog pa can :
mche gshog khra thabs pho mo'i 'khor gyis bskor :
phyogs bcu'i bgegs tshogs ma lus mtshams chod cig :
oM badzra kro d+ha hU~M kA ra hU~M:
gardza gardza hU~M phaT:
oM badzra kro d+ha bi dza ya hU~M:
ha na ha na hU~M phaT:
oM badzra kro d+ha ni la daN+Da hU~M:
da ha da ha hU~M phaT:
oM badzra kro d+ha ya mAn+ta ka hU~M:
pa tsa pa tsa hU~M phaT:
oM badzra kro d+ha Ar+Ya a tsa la hU~M:
b+han+d+ha b+han+d+ha hU~M phaT:
oM badzra kro d+ha ha ya grI ba hU~M:
hu lu hu lu hU~M phaT:
oM badzra kro d+ha a pa rA dzi ta hU~M:
tiSh+Tha tiSh+Tha hU~M phaT:
oM badzra kro d+ha a mr-ita kuN+Da lI hU~M:
tshin+d+ha tshin+d+ha hU~M phaT:
oM badzra kro d+ha trai lo kya bi dza ya hU~M:
b+hin+d+ha b+hin+d+ha hU~M phaT:
oM badzra kro d+ha ma hA bA la hU~M:
s+pho Ta s+pho Ta hU~M phaT:
hU~M:
steng yang khro bo'i rang bzhin te :
'og kyang khro bo'i rang bzhin yin :
bar yang khro bo'i rang bzhin la :
phyogs mtshams thams cad khro bos gang :
phyogs bzhir rigs bzhi'i kI la ya :
nyon mongs rnam bzhi 'joms par byed :
phrin las bzhi mdzad phur pa rnams :
kI la ya yi sgra skad 'ur :
phur pa ye shes khro bo'i tshogs :
dus gsum sangs rgyas phrin las pa :
gdon bgegs nyon mongs 'khor ba 'joms :
khams gsum sems can ma lus kun :
gdod nas sangs rgyas yin mod kyang :
rang ngo ma shes 'khor bar 'khyams :
ye shes phur pa'i drag shul gyis :
rang rig ye shes thal gyis byung :
'khor ba dong sprugs a la la :
oM badzra kI li kI la ya sarba big+h+nAn baM hUM phaT:
ces phyi nang gsang ba'i mtshams thams cad bcad do //
drug pa don gyi bla ma la skyabs su bsnyen pa ni /
bla ma yi dam zhi khro dbyer med pa rang gi spyi bo'i gtsug tu bzhugs par gyur /
ho :
gang gis bsten pas mi bslu zhing :
dgos 'dod yid bzhin stsol mdzad pa'i :
dngos sam brgyud pa'i bla ma mchog :
mchod gnas yid rten dam pa rnams :
nyi zla pad+ma'i gdan steng du :
dgyes par bzhugs la byin gyis rlobs :
ngan song sdug bsngal skyob pa dang :
bla ma'i zhing du bdag sgrol cig :
ho :
bla ma bshes gnyen dam pa khyed :
bdag cag pha ma mgon lags so :
mi shes rmongs pa'i blo gros mkhan :
lam stor rnams kyi sa mkhan po :
mun khung 'khyams pa'i sgron me lags :
gdung ba sel ba'i rin po che :
nyi ma'i zhabs la phyag 'tshal lo :
nam mkha'i thugs la phyag 'tshal lo :
zla ba'i sku la phyag 'tshal lo :
pad+ma'i zhabs la phyag 'tshal lo :
bdag sogs sems can thams cad kyis :
bla med snying po ma bgrod par :
bshes gnyen chen po'i bla ma la :
mos pas mjal nas zhabs drung du :
dad pa mnyen lcugs zang zing dang :
sri zhu drang gtam ngang rgyud ring :
shes rab dri med lhag bsam brgyad :
rdzogs par phul gyis mnyes nas ni :
bdag gi lus ngag yid gsum po :
dbang bzhis rab tu smin pa dang :
gdams pas shes rgyud rab grol nas :
thos bsam sgom pa'i shes rab kyis :
ma rig mun khang gtan bcom nas :
dus gsum sems can thams cad kyi :
mgon dang dpal du bdag gyur cig :
rgyal tshab skyes bur byin gyis rlobs :
'khor ba'i skyon 'don rin po che :
dga' bar len cing drin du gzo :
bla ma'i skyon nyid yon tan du :
mthong nas don kun 'grub par shog :
bdun pa sdom pa bzung ba ni /
rang nyid skad cig gis pad+ma sems dpa'i skur gyur /
e ma bdag nyid rdo rje 'dzin //
deng bzung sangs rgyas ma thob bar //
byang chub smon pa'i sems mchog bskyed //
gzhan don byang chub spyod la 'jug
/so so thar pa'i sdom pa bzung //
byang chub chen po'i bslab pa slob //
bla ma'i sku dgra 'dul ba dang //
dam chos gang yang mi spang shog
/gnod sems spangs pa'i snying rje ldan //
log lta med cing dag snang 'byongs //
sems can don du srog lus gtang //
mthong thos dran reg thams cad kun //
sangs rgyas sa la 'god nus shing //
bdag la log par lta rnams kyang //
thar pa'i sa bon thebs gyur cig
/gsang sngags bla med dam tshig ni //
rtsa ba yan lag rdzogs par bzung //
a ti'i dam tshig med phyal dang //
gcig pu lhun grub gding thob nas //
mnyam nyid khyab bdal ngang gnas shog
/thabs mkhas thugs rje chen po yis //
gang 'dul spyod pa la brten nas //
'gro ba'i sdug bsngal kun sel zhing //
'dod pa skong ba'i dpal gyur shog
/brgyad pa brda sgo dbye ba ni /
hrI:
snod kyi 'jig rten gzhal yas khang :
bcud kyi sems can lha yi tshogs :
gnyis 'dzin log ltas sgo bcad pas :
ye shes 'char sgo da phyes shig :
b+h+rU~M pra pe sha ya phaT:
snod bcud lha dang gzhal yas su gsal bar mos /
dgu pa brda phyag 'tshal ba ni /
hrI:
rang byung ye shes rig pa'i lha :
ma rtogs rang ngo ma shes pas :
ye nas 'grogs kyang zhal ma mjal :
rang gsal brda yi phyag 'tshal lo :
na mo pu ru sha ya hoH
rang dang gnyis med du rtogs pas don phyag bya /
bcu pa dam bca' ba ni /
ho :
bla ma yi dam mkha' 'gro rnams :
thog med dus nas yi dam lha :
da lta bdag dang gnyis su med :
srog phyir mi gtong bsgrub dam bca':
oM badzra tsit+ta hU~M:
bcu gcig pa byin dbab ni /
spos btul dbyangs rol gyis bskul te /
hU~M:
rnam dag sku gsum zhing khams nas :
bla ma yi dam mkha' 'gro rnams :
lhun grub dkyil 'khor 'dir gshegs la :
dbang skur byin phob dngos grub stsol :
oM AHhU~M:
gu ru d+he ba d+hA ki nI sa ma ya A be sha ya a A:
bcu gnyis pa mchod rdzas byin brlab pa ni /
oM swa b+hA ba bi shud+d+haHsarba d+harmAHswa b+hA ba bi shu d+d+ho\u0f85 haM:
de yis thams cad stong par sbyangs :
oM AHhU~M:
lan gsum gyis mang du spel :
oM AHhU~M:
gsum gyis bdud rtsir gyur :
oM AHhU~M:
lan gsum gyis 'dod yon gyi lha mos brgyan par bsam /
oM AHhU~M sarba pany+tsa a mr-ita hU~M hrIHThA:
ces brjod pas snod nyid b+han+d+ha stong gsum mnyam pa bcud nyid ye shes kyi bdud rtsir bsam /
oM AHhU~M ma hA ba liM ta te dzo ba liM ta ba la ba te gu ya sa ma ya hU~M hrIHthA:
ces brjod pas gtor ma 'dod yon gyi phung por bsam /
oM AHhU~M ma hA rak+ta dz+wa la ma d+ha la hU~M hrIHThA:
ces brjod pas rak+ta bdud rtsi dmar por gyur par bsam /
oM badzra puSh+pe AHhU~M:
des 'gres te /
d+hU pe /
A lo ke
/gan+d+he /
nai bid+ya /
shab+da'i bar sbyar bas phyi mchod dang /
oM AHhU~M ma hA kiM ni ri ti ma hA pany+tsa pU tsa ho :
zhes pas nang mchod dang /
oM AHhU~M bo d+hi tsit+ta g+ha Na g+hu ya pU tsa ho :
zhes pas gsang mchod byin gyis brlab bo //
bcu gsum pa bshags pa bya ba ni /
ho :
bla ma yi dam mkha' 'gro dgongs :
khyed ni rnam dag dri ma med :
bdag ni nyon mongs dri mas bsgribs :
nyams chag sdig sgrib mthol lo bshags :
oM AHhU~M:
gu ru d+he ba d+hA ki nI badzra sa ma ya :
sarba d+harmAHswa b+hA ba bi shud+d+ho\u0f85 haM:
sa ma ya ho :
sa ma ya satwaM:
zhes dang nus na /
ye shes sku mchog sogs byas la yig brgya brjod do //
gnyis pa dngos gzhi la bcu gsum las /
thog mar ting nge 'dzin rnam gsum bsgom pa ni /
'khor 'das kyis bsdus pa'i chos thams cad stong zhing bdag med pa'o :
de'i ngang las sems can thams cad la snying rje shas mi bzod pa bskyed :
stong nyid snying rje zung du 'jug pa'i rang rtsal hU~M dmar nag 'bar bar gyur :
gnyis pa rten brten pa'i dkyil 'khor bskyed pa ni /
de las e 'phros nam mkha' mthing nag rngam pa :
yaM las rlung gi dkyil 'khor ljang gu :
ra las rak+ta'i rgya mtsho :
suM las gser gyi sa gzhi :
kiM las rus pa'i ri rab :
b+h+rU~M las gzhal yas khang chen po :
thod pa skam po dang rlon pa rnying pa gsum gyi rtsig pa gru bzhi sgo bzhi rta babs dang ldan pa bai DUr+Ya'i kha bad can :
zla ba rnga yab nor bus brgyan pa :
gser gyi dril bu g.yer kha'i sgra snyan par sgrog pa :
mu tig dang :
man shel dang :
mu men dang :
byi ru dang :
rdo'i snying po dang :
rim pa bzhi'i steng na lcog chen po bzhi yod pa :
srin ro mi ro'i rgyal mtshan phyar ba :
rnam lnga dar gyi cod pan 'phur ba :
ba su ta'i dra bas 'brel ba :
rak+ta'i zham chu 'bab pa :
gnam lcags ur mo'i gzer btab pa :
rta babs la ri dwags bzhis brgyan pa :
rus sbal gyi ka gdan :
lha chen brgyad kyi ka ba :
nyi zla gnyis kyi ka zhu :
klu chen brgyad kyi gdung ma :
gza' dang rgyu skar gyi gral phyam byas pa :
de'i steng gi nam mkha' la gser gyi 'khor lo rtsibs stong dang ldan pa :
'og lcags kyi 'khor lo rtsibs stong dang ldan pa rgya phor kha sbyor lta bu :
logs la bkra shis rdzas brgyad dang rtags brgyad kyis brgyan pa :
zhing lpags kyi steng gi bla re :
nya chen gyi 'phan gdugs :
sbrul gyi za ra tshags :
thod pa skam rlon sna tshogs kyis brgyan pa :
rgya nam mkha' ltar yangs pa'i dbus su :
dregs pa pho mo bsgral cing brtsegs pa'i steng du :
rus pa'i khri chen po mig mang ris su yod pa :
srin po pho mo'i ro :
nyi zla pad+ma dar zab dang bcas pa'i steng du :
rang gi rnam par shes pa hU~M dmar nag gcig tu gyur pa las 'od zer 'phros :
'phags pa mchod :
sems can gyi don byas :
dgra bgegs gdug pa can thams cad tshar bcad nas :
sangs rgyas dang byang chub sems dpa' thams cad kyi byin rlabs 'dus te hU~M la thim pas :
bdag nyid skad cig gis gu ru drag po thod phreng rtsal :
sku mdog dmar nag me'i tshwa tshwa 'phro ba :
zhal gdangs pa :
ljags 'dril ba :
mche ba gtsigs pa :
dbu skra snum 'bol gyen du 'khyil ba :
spyan gsum zlum por 'khyil ba :
phyag g.yas rdo rje rtse dgu phyar ba'i rtse la hU~M dgu phaT dgu raM dgus mtshan pa gsor bas dregs pa can thams cad rdul du rlog pa :
g.yon pas lcags kyi sdig pa kha dgu mig dgu bgrad pas dgra bgegs la hab kyis 'debs pa bsnams pa :
gser gyi rdo rje'i go khrab kyi bar nas sdig pa dang :
khro chung sku smad phur par yod pa mang pos dgra bgegs rdul du rlog pa :
dur khrod kyi chas kyis brgyan pa :
pe dkar dang :
the'u rang dang :
dregs pa can thams cad me'i tshwa tshwas sreg pa :
khro ba :
rngam pa :
'jigs pa :
gzi mdangs dang ldan pa shin tu che zhing brjid pa'i skur gyur :
skad cig gis mdun gyi nam mkha' la sangs rgyas dang byang chub sems dpa' thams cad spungs se thibs se bzhugs par gyur :
rang gi snying pad+ma 'dab brgyad kyi steng du sems 'di gser gyi mchod rten ser lam pa gcig tu gyur :
de'i bum pa'i nang du nyi ma'i steng du hU~M dmar po 'od 'bar ba gcig tu gyur :
de la snying po sngags kyis bskor bar gyur par mos la rtsa sngags lan bdun brjod /
de las 'od zer 'phros :
sangs rgyas dang byang chub sems dpa' thams cad mchod :
thugs dam gyi rgyud bskul :
de dag gi thugs ka nas 'od zer kha dog lnga byon :
bdag gi gnas lngar thim pa las :
spyi bor pad zla'i steng du gu ru rdo rje thod phreng rtsal mthing ga rus pa'i rgyan can rdor dril bsnams shing yum lha lcam dkar mo gri thod 'dzin pa dang sbyor ba mtho gang ba /
de'i spyi gtsug pad zla'i gdan la pad+ma 'byung gnas dkar dmar snyan zhu ber phod chos gos gsol zhing rdo rje ban+d+ha kha T+wAM 'dzin pa mkhyid gang pa /
de'i spyi gtsug tu rigs bdag snang ba mtha' yas sku mdog dmar po byi ru'i mdog zhal gcig phyag gnyis mnyam gzhag gi steng na /
rin po che tshe'i bum pa tshe chus gang ba bsnams pa sen gang ba /
oM las dpral bar 'jam dpal zhal gcig phyag gnyis pa :
gser btso ma'i mdog lta bu :
rin po che'i ze prog 'bar bas mdzes pa :
g.yas ral gri g.yon pusti ut+pal bsnams pa :
khro tshul 'gying bag dang ldan pa :
AHlas mgrin par rta mgrin sku mdog dmar po me'i mdog can :
rin chen rus pa'i rgyan cha 'khrol ba :
dur khrod kyi chas brgyad :
spyi gtsug tu rta mgo ljang gu 'tsher ba :
rngog ma le brgan rta skad thengs gsum bsgrags pas dregs pa sde brgyad sngangs pa :
phyag g.yas rdo rje dang dbyug tho phyar ba :
g.yon pas dug sbrul zhags pa bsnams pa :
hU~M yongs su gyur pa las thugs kar phyag na rdo rje sku mdog mthing ga brkyang bskum can :
dur khrod kyi chas brgyad :
g.yas rdo rje nam mkha' la phyar ba :
g.yon pa sdigs mdzub rtse nas me 'bar ba 'phro ba :
lte bar ha yongs su gyur pa las :
khro chen yak+sha me dbal sku mdog dmar nag 'jigs tshul 'gying bag can :
dur khrod chas brgyad sku la me ri smug nag 'u ru ru 'bar ba :
sma ra dbu skra dmar ser gyen du 'khyil ba :
g.yas me'i tho bas gnod byed thams cad brdung ba :
g.yon pa me'i zhags pa dang lcags kyus dgra bgegs snying nas 'dren pa :
de kho na 'dra ba ba spu'i bu ga re re nas 'bum 'bum 'gyed nus pa :
khroM lnga yongs su gyur pa las :
phrin las kyi bya khyung dpung mgo g.yas su dkar po :
spyi gtsug tu mthing ga :
dpung mgo g.yon du ser po :
brla g.yas su dmar po :
brla g.yon du ljang gu :
de rnams kyang gnam lcags khro chu khol ma'i lus po la me'i gshog pa rdeb pa :
zangs kyi sder mo :
lcags kyi rwa :
dung gi mig :
gnam lcags rdo rje'i mchu :
glog gi lce :
dung gi mche ba gtsigs pa :
rin po che'i spu sna tshogs sprugs pa las :
gnam lcags kyi ser ba 'beb pa :
dbu gtsug gi nor bu las dgos 'dod char ltar 'beb pa :
de rnams las 'od zer 'phros pas :
steng gi nam mkha' rgya khyon las 'das pa la gser gyi 'khor lo rtsibs stong dang ldan pa'i rtse mo la sdig pa kha dgu mig dgu mang po kha phyir bstan pa g.yas phyogs su 'khor ba'i lte ba stong gsum tsam gyi nang na rang dang bsrung bya rnams tshud pa :
'og na lcags kyi 'khor lo rtsibs stong dang ldan pa g.yon phyogs su 'khor ba :
steng 'og ra ba rgya phor kha sbyor gyi rnam pa'i bar na tshur gnod byed dregs pa can thams cad dum bu nyal nyal gtub par gyur :
de'i phyi rim du rdo rje'i gur :
de'i phyi rim du ral gri'i gur :
de'i phyi rim du tho ba'i gur :
de'i phyi rim du mda' yi gur :
de'i phyi rim du mdung gi gur :
de'i phyi rim du phur pa'i gur :
de'i phyi rim du gri gug gi gur :
de'i phyi rim du rtse gsum gyi gur :
de'i phyir me ri'i gur khang du gnas par gyur :
ces gsal brtan dag gsum gyi ting 'dzin brtan por bsgom /
gsum pa bzlas pa ni /
thugs ka'i sngags 'khor la rig pa gtad de /
spro bsdu'i dmigs pa spyi 'gre byas la rtsa ba'i snying po ni /
oM AHhU~M:
artsig nirtsig na mo b+ha ga ba te hU~M hU~M AHhU~M hU~M phaT:
ces grangs rtags dus kyi mtshan ma rdzogs par bzla /
rtsa bsnyen thems nas /
drag po'i nga rgyal brtan pos gnod byed lha srin sde brgyad thams cad brdung ba dang :
gsod pa dang :
sreg pa dang :
dmyal ba dang :
myos pa dang :
myogs pa dang :
tshar bcad pa dang :
brgyal ba dang :
rengs pa dang :
rmugs pa la sogs pa'i ting nge 'dzin dang ma bral bar byas la rtsa sngags sham du /
a ya ma du ru tsa sha na sa ma ya hU~M phaT:
ces btags pa grangs bsnyen gyi bcu cha bzla /
oM khroM ga ru Da hU~M phaT:
khyung sngags so /
oM badzra yak+sha hU~M phaT:
oM badzra rak+sha hU~M phaT:
me dbal te gtso 'bum 'khor khri'i tshul du bzla /
nus rtags mthong nas rgyal gdon gcun pa sogs las dmigs bsal dgos na /
bdag gi zhal nas 'od zer me lce spu gri lta bu byung ba dang /
khro bo rnams kyi zhal nas kyang de lta bu byung nas dgra bgegs thams cad gcod byed kyi spu gri rtse bsnol gyi bar du rke phrul phrul bcad par bsam /
lus kyang dum bu stong du gtubs par bsams la sham bu ring 'dogs ni /
sngags gong ma thams cad sbrel ba'i sham du /
sde brgyad gnod byed kyi snying rtsal yaM yaM:
snying la phril phril :
srog la chum chum :
tsit+ta srog la dung dung :
snying khrag rbad sha dza :
thuM ril ril :
snying rtseg rtseg :
'ur 'ur :
shig shig :
gul gul :
myag myag :
sod sod :
d+hA ti ma ma karma kI la traM:
ka re ma ma ra sha ni :
dregs pa sde brgyad thuM thuM:
myags myags :
rmugs rmugs :
shal shal :
zhi bar bya'o :
zhi bar bya'o :
da da rlag rlag :
du dang du dang :
rbad rbad :
dzaHdzaH
b+h+yo b+h+yo :
hU~M hU~M:
phaT phaT:
myags myags :
srog gi dbang po chod :
g+ho khrag dza :
r+n+ri lo chod :
sa lo chod :
mu lo chod :
gnod byed kyi snying srog rtsad nas chod cig :
ces drag tu bzlas pas thul ba'i rtags byung ba dang tshod zin par bya'o //
de ltar dngos gzhi bskyed bzlas la byas nas thun mtshams rnams su phrin las rdzogs par bya ste /
de la bzhi pa spyan 'dren pa ni /
spos dri zhim dang dbyangs rol bcas /
hU~M:
dur khrod me ri dmar nag 'bar ba'i klong dkyil nas :
stong gsum dregs pa 'dul mdzad pad+ma thod phreng rtsal :
bzhengs shig bzhengs shig chos kyi dbyings nas bzhengs :
'dod chags khrag gi rgya mtsho 'khyil ba'i klong nas bzhengs :
zhe sdang keng rus brtsegs pa'i khri yi steng nas bzhengs :
gti mug sha chen ri ltar spungs pa'i dkyil nas bzhengs :
bskal pa'i me ri smug nag 'bar ba'i khrod nas bzhengs :
gdug pa 'dul mdzad drag por khros pa'i sku :
dgra bgegs 'byung po 'dul phyir gshegs su gsol :
rak+sha srin po 'dul phyir gshegs\u0f8e
'chi bdag gshin rje 'dul phyir gshegs\u0f8e
lha srin sde brgyad 'dul phyir gshegs\u0f8e
dam sri pho mo 'dul phyir gshegs\u0f8e
rgyal 'gong srog bdag 'dul phyir gshegs\u0f8e
sa bdag klu gnyan 'dul phyir gshegs\u0f8e
drag po gza' rgod 'dul phyir gshegs\u0f8e
bdud dang mu stegs 'dul phyir gshegs\u0f8e
'jig rten dregs pa 'dul phyir gshegs\u0f8e
'chi med tshe yi lha tshogs gshegs su gsol :
pad 'byung zhi ba'i lha tshogs gshegs\u0f8e
thod phreng gsang ba'i lha tshogs gshegs\u0f8e
'jam dpal sku yi lha tshogs gshegs\u0f8e
rta mgrin gsung gi lha tshogs gshegs\u0f8e
phyag rdor thugs kyi lha tshogs gshegs\u0f8e
yak+sha me dbal lha tshogs gshegs\u0f8e
las mkhan khro bo'i lha tshogs gshegs\u0f8e
'jigs byed khyung gi lha tshogs gshegs\u0f8e
ma dang mkha' 'gro'i lha tshogs gshegs\u0f8e
las byed bka' srung tshogs rnams gshegs su gsol :
sa ma ya dza :
lnga pa bzhugs su gsol ba ni /
hU~M:
dur khrod gdug rtsub dmar nag klong dkyil na :
'jigs byed chen po pad+ma thod phreng rtsal :
rak+sha srin po bsnol ba'i gdan steng du :
mi g.yo dgyes shing brtan par bzhugs su gsol :
rigs bdag zhi ba go cha lha lnga dang :
sprul 'khor bka' srung tshogs rnams bzhugs su gsol :
pad+ma ka ma lA ya satwaM:
ma sUr+Ya ma d+ha la :
a tsan+d+ra ma d+ha la :
kiM ni ri ti ma d+ha la :
ru dra ma d+ha la :
sa ma ya tiSh+Tha lhan :
drug pa phyag 'tshal ba ni /
hU~M:
thod phreng drag po rtsal gyi lha tshogs la :
lus gus ngag snyan sems dwangs spro ba yis :
'di phyi yun gyi tshogs rdzogs sgrib sbyong phyir :
gu ru mtsho skyes 'chi med tshe yi lha :
thod phreng gsang ba'i lha la phyag 'tshal lo :
go cha lha lnga sprul pa 'khor dang bcas :
las byed bka' srung tshogs la phyag 'tshal lo :
a ti pU ho :
pra tIts+tsha ho :
bdun pa maN+Dal 'bul ba ni /
hU~M:
gdod nas rnam dag spros pa med pa'i dbyings :
'od gsal lhun grub ye shes 'od lnga'i klong :
dbang chen gser gyi sa gzhi'i maN+Dal steng :
ri rgyal lhun po gling bzhi gling phran brgyad :
gser gyi ri bdun rol pa'i mtsho bdun bskor :
nyi zlas brgyan pa bye ba phrag brgya'i zhing :
rgyal srid rin chen sna bdun gter bum dang :
bkra shis rdzas brgyad 'dod pa'i yon tan lnga :
dpag bsam shing dang lo tog 'dod 'jo'i ba :
rin chen gser g.yu sman 'bru'i phung po dang :
sgeg mo phreng thogs glu gar sil snyan dang :
me tog bdug spos snang gsal dri chab bshos :
lha dang mi yi 'dod yon kun tshang zhing :
sku gsum zhing na bkod pa 'byams klas pa :
kun bzang mchod pa'i sprin phung gtibs pa 'di :
bla ma yi dam mkha' 'gro dang :
dam can rgya mtsho'i sku gsung thugs la 'bul :
thugs rjes 'gro ba'i don du bzhes mdzod la :
tshogs rdzogs sgrib sbyongs bar gcod zhi ba dang :
mchog dang thun mong dngos grub thob gyur nas :
'gro kun sku gsum zhing du grol bar shog :
oM AHhU~M gu ru d+he ba d+hA ki nI sarba maN+Da la pU dza me g+ha sa mu dra s+pha ra Na sa ma ye hU~M:
brgyad pa phyi mchod 'bul ba ni /
hU~M:
gu ru drag po'i lha tshogs la :
'jig rten khams kyi me tog dang :
bdug spos snang gsal dri yi chab :
zhal zas sil snyan ci mchis dang :
bdag gis gus pas bshams pa 'di :
nyon mongs sdig sgrib sbyang phyir 'bul :
'gro ba'i don du bzhes su gsol :
gu ru d+he ba d+hA ki nI badzra puSh+pe d+hU pe A lo ke gan+d+he ni bid+ya shab+da pU dza ho :
dgu pa nang mchod ni /
hU~M:
gu ru drag po'i lha tshogs la :
gus pa'i blo yis blangs nas ni :
sha lnga'i mchod pa 'bul lags na :
phung po lnga po dag par mdzod :
bdud rtsi lnga po 'bul lags na :
khams chen lnga po dag par mdzod :
dug lnga bde gsal mi rtog sogs :
oM AHhU~M hrIHswA hAr bsgyur :
nang gi mchod pa 'bul lags na :
dug lnga gnas su dag pa dang :
ye shes lnga po rtogs par mdzod :
bcu pa sman mchod ni /
hU~M:
gu ru drag po'i lha tshogs la :
bdud rtsi sman mchod 'bul ba ni :
rtsa ba dri chen sha sna brgya :
byang sems rak+ta dri chu brgya :
skyobs su shing tog rtsi bcud brgya :
shing sna sgog pa me tog brgya :
dri bzang rtsi zhun rtsa ba brgya :
chu sna mdog 'don brgya rtsa bcas :
rtsa brgyad stong sbyar mchod pa bzhes :
nad med tshe yi dngos grub stsol :
oM AHhU~M sarba pany+tsa a mr-ita la kha raM khA hi :
brgyud mchod ni /
snang ba mtha' yas spyan ras gzigs dbang phyug
/o rgyan yab yum lo chen rnam snang mdzad //
rdo rje gling pa bkra shis 'byung gnas la //
sman mchod 'bul lo mthu dbang dngos grub stsol //
chos nyid rang grol chos rje rnam pa gsum //
bsod nams rang grol bde gshegs mched gnyis dang //
'dzam gling pad+ma grags sogs brgyud 'dzin la //
sman mchod 'bul lo mthu dbang dngos grub stsol //
byang bdag thog rdugs sngags brgyud rnam pa bdun //
nye brgyud bka' babs o rgyan mchog gyur gling //
dngos brgyud srol 'dzin dpal ldan bla ma la //
sman mchod 'bul lo mthu dbang dngos grub stsol //
drag po thod phreng 'chi med tshe yi lha //
gu ru zhi ba sku gsung thugs kyi lha //
me dbal bya khyung bka' sdod bcas pa la //
sman mchod 'bul lo mthu dbang dngos grub stsol //
bdud rtsi'i lhag ma oM AHhU~M brjod la myang ngo //
bcu gcig pa rak+ta 'bul ba ni /
hU~M:
chags med yum gyi b+ha ga la :
'dod chags bsgral pa'i rak+ta phab :
bla ma yi dam mkha' 'gro rnams :
bde stong chen por bzhes su gsol :
oM AHhU~M ma hA rak+ta kha raM khA hi :
bcu gnyis pa gtor mchod ni /
hU~M hrIH
rje btsun pad+ma gshegs su gsol :
gdung pa drag pos gsol ba 'debs :
bla ma yi dam mkha' 'gro la :
'dod yon lnga yi mchod pa 'bul :
ba liM rgyan gyi mchod pa 'bul :
sman raka bdud rtsi'i mchod pa 'bul :
zhal zas tshogs kyi mchod pa 'bul :
ting 'dzin rtse gcig mchod pa 'bul :
bla ma rig 'dzin mchod pa bzhes :
yi dam lha tshogs mchod pa bzhes :
mkha' 'gro'i tshogs rnams mchod pa bzhes :
ging gi tshogs rnams mchod pa bzhes :
dpa' bo'i tshogs rnams mchod pa bzhes :
dpa' mo'i tshogs rnams mchod pa bzhes :
dam can tshogs rnams mchod pa bzhes :
srung ma'i tshogs rnams mchod pa bzhes :
rnal 'byor pho mo dam re gtsang :
mkha' 'gro'i tshogs rnams dang re spro :
dur khrod gnas mchog nyams re dga':
zhing chen bla re rgyan dang ldan :
sha sna snying sna bsam mi khyab :
spro dga' gnas kyi mchod pa 'bul :
hrI:
snang ba snod kyi 'jig rten gtor gzhong du :
srid pa bcud kyi sems can gtor mar sbyar :
dpal gyi gtor ma brjid ldan 'gying ba 'di :
ri rgyal lhun po bas kyang dpangs re mtho :
ma mo'i gtor ma pad+mas bskor ba 'di :
gling bzhi gling phran bas kyang bkod re legs :
dkar gyi thig btab dmar gyi gur phub pa :
gser gyi ri bdun bas kyang brjid re che :
bdud rtsi sman gyis gtor mar bran pa 'di :
lha yi zhal zas bas kyang ro re bda':
rak+ta dmar gyi ar+g+haM sbreng ba 'di :
rgya mtsho'i mching snam bas kyang rgya re che :
dkar rtsi dmar rtsi sha chen dri chen dang :
dri chu byug pa'i rdzas te rnam pa lnga :
seng ge glang chen rta dang ba lang dang :
mchog chen mi la sogs te rnam pa lnga :
ma hA mAM sa la sogs sha sna stong :
ma hA tsit+ta la sogs snying sna stong :
ma hA rak+ta la sogs khrag sna stong :
ba su ta dang nang khrol rnam pa lnga :
dbang po lnga dang go ro tsa na dang :
shing thog me tog 'bru sna sman sna dang :
zan dang khur ba thug pa'i bye brag dang :
mar thud phrum dang zho dang 'o ma dang :
rtsi dang tsA ru rtsi chen go snyod dang :
lga dang lan tshwa spod kyi bye brag dang :
ri sgog klung sgog shwa mo sna tshogs dang :
bza' dang bca' dang btung ba'i bye brag dang :
gzugs sgra dri ro reg bya chos la sogs :
'dod yon lnga yi mchod pa sna tshogs dang :
thogs med blo yis thams cad kun bsdus shing :
ting 'dzin dgongs brgyud dag pa'i byin rlabs kyis :
bdud rtsir gyur pa'i gtor ma chen po 'dis :
rdo rje slob dpon thugs dam bskang gyur cig :
yi dam lha tshogs thugs dam bskang gyur cig :
mkha' 'gro sde bzhi'i thugs dam bskang gyur cig :
dpa' bo ging bzhi'i thugs dam bskang gyur cig :
dam can srung ma'i thugs dam bskang gyur cig :
mchod par 'os pa'i thugs dam bskang gyur cig :
ma hA ba liM ta khA hi :
bcu gsum pa bstod pa ni /
hU~M:
bam ri thod mkhar 'bar ba'i dur khrod nas :
dbang chen gtum drag 'bar ba'i gzhal yas mchog :
dur khrod me ri smug nag 'jigs su rung :
rje btsun drag po bzhugs pa'i gnas la bstod :
ru dra sde brgyad dregs pa bsnol pa'i steng :
nyi zla pad+ma srin po bsgyel nas ni :
ru dra ma lus thams cad zil gyis gnon :
drag po khros pa'i gdan la phyag 'tshal bstod :
rje btsun pad+ma drag po thod phreng rtsal :
sku mdog dmar po me yi mdog 'dra ba :
bskal pa'i me dpung 'bar bas rab tu brjid :
zil gnon khro bo'i sku la phyag 'tshal bstod :
rin chen rus pa'i rgyan cha rab tu 'khrol :
dur khrod chas brgyad sku yi rgyan du mdzes :
rdo rje 'bar ba'i go khrab si li li :
drag po khros pa'i sku la phyag 'tshal bstod :
rdo rje phur pa sdig pa'i 'od zer 'phro :
sra ba'i go gon rno ba'i mtshon cha 'dzugs :
phyogs mtshams thams cad me phung 'u ru ru :
drag po khros pa'i sku la phyag 'tshal bstod :
dbu skra snum 'bol gyen du 'khyil ba las :
dmar nag me stag me yi tshwa tshwa 'khrugs :
thod skam lnga dang rgyal ba rigs lngas brgyan :
sbrul nag gdengs can sku la phyag 'tshal bstod :
spyan gsum zlum po sdang mig gyen la bgrad :
bar snang khams kyi gdon tshogs thal bar rlog :
smin ma glog 'khyugs bskal pa'i me ltar 'bar :
gu ru drag po'i sku la phyag 'tshal bstod :
zhal gdangs hU~M phaT sgra ni 'brug stong ldir :
sa steng sa 'og thams cad gul gul ldeg :
ljags 'dril mche gtsigs sma ra me ltar 'bar :
gu ru drag po'i sku la phyag 'tshal bstod :
phyag g.yas rdo rje rtse dgu bsnams pa la :
hU~M dgu phaT dgu raM dgus mtshan pa yis :
ri rab lhun po kun kyang thal bar rlog :
gu ru drag po'i sku la phyag 'tshal bstod :
phyag g.yon lcags sdig kha dgu bsnams pa yis :
rak+sha srin po mgo dgu 'dul bar byed :
dam nyams dgra bgegs kun gyi snying khrag 'jibs :
gu ru drag po'i sku la phyag 'tshal bstod :
dus gsum sangs rgyas 'dus pa'i thod phreng rtsal :
'gro ba mi rnams kun gyi mgon gcig po :
dregs pa 'dre srin kun gyi gshed du che :
zil gnon khro bo'i sku la phyag 'tshal bstod :
gsang ba'i bla ma rdo rje thod phreng rtsal :
yab yum gnyis med sku la phyag 'tshal bstod :
bla ma zhi ba mchog thun dngos grub brnyes :
pad+ma 'byung gnas sku la phyag 'tshal bstod :
rigs kyi bdag po snang ba mtha' yas sku :
mgon po tshe dpag med la phyag 'tshal bstod :
dug lnga 'joms mdzad rigs lnga'i rgyal ba dang :
tshe 'dzin lha mo rnams la phyag 'tshal bstod :
dus gsum sangs rgyas phrin las sprul pa ni :
dregs 'dul khyung chen rigs lngar phyag 'tshal bstod :
dus gsum sangs rgyas sku mchog 'dus pa'i lha :
'jam dpal gshin rje'i gshed la phyag 'tshal bstod :
dus gsum sangs rgyas gsung mchog 'dus pa'i lha :
dpa' bo rta mchog rgyal la phyag 'tshal bstod :
dus gsum sangs rgyas thugs mchog 'dus pa'i lha :
gsang bdag phyag rdor sku la phyag 'tshal bstod :
dus gsum sangs rgyas kun gyi phrin las pa :
yak+sha me dbal sku la phyag 'tshal bstod :
dus gsum sangs rgyas kun gyi las byed pa :
lcags sdig mgo dgu'i sku la phyag 'tshal bstod :
sgrub mchog bdag la mchog thun dngos grub stsol :
phrin las rnam bzhi 'grub pa'i las mdzod cig :
dngos gzhi'i skabs 'dir phrin las spyi ltar lha bskyed rjes gnas gsum byin brlabs nas ye shes pa spyan drangs /
mchod bstod rdzogs kyi bar byas la bzlas pa byas kyang chog la 'dir rtsa ba'i dgongs pa rang sor bzhag pa yin no //
gsum pa rjes kyi rim pa la'ang bcu gsum du yod pa las /
dang po tshogs kyi yo byad ci 'byor bshams la /
byin gyis brlab pa ni bdud rtsi 'thor te /
oM a mr-ita kuN+Da lI ha na ha na hU~M phaT kyis bsang /
swa b+hA bas sbyang /
hU~M:
rdo rje lta bu'i ting 'dzin gyis :
chos kun sgyu mar rig pa las :
rig pa'i ye shes raM yaM khaM:
raM las ye shes me byung ste :
mtshan ma'i bag chags thams cad bsregs :
yaM las ye shes rlung byung ste :
rtog tshogs dri ma gtor bar byas :
khaM las ye shes chu byung ste :
rtog tshogs dri ma chu yis bkrus :
raM yaM khaM s+pha ra Na phaT:
oM AHhU~M:
gsum /
oM ni sangs rgyas sku yi mchog :
gtor ma 'dod yon bsam mi khyab :
AHni sangs rgyas gsung gi mchog :
ma dag dri ma kun sbyangs te :
hU~M ni sangs rgyas thugs kyi mchog :
ro mchog brgyad ldan bcud dang bcas :
mang por ting nge 'dzin gyis bskyed :
so sor thob pa sngags kyis byas :
kun bzang mchod sprin chen por gyur :
gnyis pa spyan 'dren pa ni /
hU~M:
phyogs bcu dus gsum rgyal ba sras bcas rnams :
ye shes tshogs la spyan 'dren gshegs su gsol :
'dod yon lnga yi tshogs mchod 'bul :
tshogs mchod dam pa yar bzhes la :
tshe dang dbang gi dngos grub bstsal du gsol :
'chi med tshe dang thod phreng zhi ba'i lha //
'jam dpal rta mgrin gsang bdag me dbal dang /
khro tshogs bya khyung mkha' 'gro bka' sdod bcas /
ye shes tshogs la spyan 'dren gshegs su gsol :
'dod yon lnga yi tshogs mchod 'bul :
tshogs mchod dam pa yar bzhes la :
tshe dang dbang gi dngos grub bstsal du gsol :
gsum pa tshogs 'bul ba la mchod bshags bsgral gsum gyi dang po mchod par 'bul ba ni /
hU~M:
rngams pa rlung gi dkyil 'khor nas :
thams cad rdzu 'phrul rnam par 'phrul :
dpa' bo mkha' 'gro 'jigs par bcas :
rigs lnga'i don la yang dag sbyor :
'dod chags khrag gi rba klong chi li li :
gsung gi mchod pa bzhes su gsol :
zhe sdang rus pa'i phung po khro lo lo :
thugs kyi mchod pa bzhes su gsol :
gti mug sha yi lhu dum nyi li li :
sku yi mchod pa bzhes su gsol :
badzra yak+sha kro ta khA hi :
zhes tshogs phud gtor ma la 'bul /
bar pa skong bshags ni /
spro na rdor gling gis mdzad pa'i rtsa gsum spyi skong 'dir sbyar /
dkyus tsam du /
phyogs bcu dus gsum rgyal ba sras bcas rnams :
ye shes tshogs kyis bskang zhing bshags par bgyi :
gu ru drag po'i thugs dang ci 'gal ba :
ye shes tshogs kyis bskang zhing bshags par bgyi :
tshe dpag med dang pad 'byung zhi ba'i lha :
thod phreng gsang ba'i thugs dang ci 'gal ba :
ye shes tshogs kyis bskang zhing bshags par bgyi :
'jam dpal sku dang rta mgrin gsung gi lha :
thugs mchog phyag rdor thugs dang ci 'gal ba :
ye shes tshogs kyis bskang zhing bshags par bgyi :
me dbal khro bo bya khyung lcags sdig nag :
mkha' 'gro las byed thugs dang ci 'gal ba :
ye shes tshogs kyis bskang zhing bshags par bgyi :
zhes dang yig brgya brjod la tshogs phud dang gtor ma nam mkhar 'bul lo //
tha ma bsgral mchod ni /
dmigs rten mdun du bzhag la /
bden brjod 'gugs gzhug spyi ltar bya /
phur bu thogs la /
hU~M:
nga ni rdo rje thod phreng rtsal :
phyag g.yas rdo rje mkha' la phyar :
g.yon pa ri rab phur pas 'debs :
sprul pa mi bzad stong gsum 'gengs :
gnod byed thams cad bkug nas ni :
rdul du brlag par gdon mi za :
snying rjes bsgral ba'i dam tshig ni :
bsad cing mnan pa ma yin te :
phung po rdo rjer gtams byas nas :
rnam par shes pa rdo rjer bsgom :
snying gi dkyil du shar ba yis :
srog gi go ru bsgom par bya :
gnod byed dgra bgegs las ngan 'di'i :
lnga phung dkyil du sa ma ya :
nyon mongs 'khrul pa'i bag chags bcom :
rtsa sngags sham du /
nr-i tri shA trUM dgra bgegs 'byung po mA ra ya hU~M phaT:
hU~M hU~M phaT phaT:
phur bus gdab /
sgrol gris gtubs la zhal bstab ni /
hU~M:
bsgral ba'i zhing bcu tshang ba 'di :
dug lnga dug gsum rtsad bcad phyir :
gnam sa tsam gyi zhal phyes shig :
gangs ri tsam gyi mche ba gtsigs :
bar snang tsam gyi ljags kyang 'dril :
sha khrag rus klad rlung sems bcas :
nyon mongs mchod pa bla na med :
hU~M:
rdo rje drag sgrub zhal du bstab :
dpal chen rngams pa'i zhal du bstab :
gsod byed dpa' bo'i zhal du bstab :
za byed dpa' mo'i zhal du bstab :
mkha' 'gro las byed zhal du bstab :
bka' nyan las byed zhal du bstab :
dam can sde bzhi'i zhal du bstab :
ma hA mAM sa rak+ta go ro tsa na tsit+ta ba su ta kiM ni ri ti khA hi :
skabs 'dir sku gsung thugs kyi bshags pa bya bar gsungs pas yig brgya brjod pa'am ye shes sku mchog tsam bya /
de nas brda dang brda'i 'bul len spyi ltar byas te tshogs la rol /
bzhi pa lhag ma gtang ba ni /
yar gnas mar gnas bsre /
rak+ta bdud rtsi kha chu gsum gyis bran /
byin rlabs sogs spyi ltar byas la /
hU~M:
dpal gyi bka' nyan rol pa'i lhag sdud ma :
lha chen chung ma dbang phyug nyi shu brgyad :
DA ki'i tshogs dang skyes bu ging dang bcas :
lang ka dur khrod bdag po 'khor dang bcas :
'bar ma'i tshogs dang sring mo bzhi :
sa bdag mo dang pho nyar bcas pa dang :
'bum phrag yangs pa'i DA ki la sogs dang :
dam can srung ma'i tshogs dang bcas pa la :
'dod yon sna tshogs rgyan gyi mchod pa 'bul :
rmad byung lhag gtor 'di bzhes la :
nad kha chod la rims kha sgyur :
sarba DA ki nI ging+ka ra sarba ta pe ma su ma su sad tse kha kha khA hi khA hi :
zhes phyi rol du bskyal /
lnga pa bskul ba ni /
hU~M:
rje btsun pad+ma thod phreng rtsal :
zil gnon khro bo khro mo'i tshogs :
las byed bka' yi srung ma rnams :
ma g.yel ma g.yel thugs dam bskul :
'dir gshegs rgyan gyi gtor ma bzhes :
bcol ba'i phrin las sgrub par mdzod :
khro bo rol pa'i dur khrod chen po nas :
rdo rje drag sgrub lha tshogs sku bzhengs shig :
yab yum sras bcas dam can bka' srung bcas :
phrin las rnam bzhi bcol pa'i las rnams mdzod :
chos dbyings rol pa'i dur khrod chen po nas :
'chi med tshe yi lha tshogs thugs dam skul :
rab tu gtum pa'i dur khrod chen po nas :
'jigs byed khyung gi lha tshogs thugs dam skul :
ha ha rgod pa'i dur khrod chen po nas :
'jam dpal sku yi lha tshogs thugs dam skul :
pad+ma rol pa'i dur khrod chen po nas :
rta mgrin gsung gi lha tshogs thugs dam skul :
'thug po bkod pa'i dur khrod chen po nas :
thugs mchog phyag rdor lha tshogs thugs dam skul :
rab tu 'jigs pa'i dur khrod chen po nas :
yak+sha me dbal lha tshogs thugs dam skul :
rba klong 'khrugs pa'i dur khrod chen po nas :
lcags sdig nag po'i lha tshogs thugs dam skul :
'bar ba tshal gyi dur khrod chen po nas :
ma mo mkha' 'gro'i lha tshogs thugs dam skul :
keng rus bkram pa'i dur khrod chen po nas :
thod phreng rigs lnga yab yum thugs dam skul :
thod mkhar brtsegs pa'i dur khrod chen po nas :
zil gnon khro bo'i lha tshogs thugs dam skul :
bsil ba tshal gyi dur khrod chen po nas :
dam can bka' srung yab yum lha tshogs thugs dam skul :
phrin las rnam bzhi bcol pa'i las rnams mdzod :
ces bskul lo //
drug pa chad mdo ni /
hU~M:
sngon tshe 'das dus bskal pa'i dang po la :
'og min dga' ldan zhes bya'i gnas mchog tu :
bcom ldan dpal chen badzra he ru kas :
snang srid ma mo dam la btags pa'i tshe :
rdo rje rigs kyi srung ma'i tshogs rnams dang :
bdud rtsi sman gyi srung ma'i tshogs rnams dang :
srin mo chen mo nyi shu rtsa brgyad dang :
ging bdud la sogs ma mo gza' dang klu :
dbang phyug chen mo nyi shu rtsa brgyad dang :
shwa na sring mo re ti mched bzhi dang :
lha srin sde brgyad 'khor dang bcas pa rnams :
ma mo mkha' 'gro shugs 'gro la sogs kyis :
so so'i gzugs mchog dam pa bstan nas kyang :
rang rang srog gi snying po phul nas ni :
bka' yi gtor ma len par ma chad dam :
rnal 'byor tshe srog bsring bar ma chad dam :
so so'i gzugs bstan zhal bzhes ji bzhin du :
sngon tshe tha tshig dam las ma 'da' bar :
dam rdzas bka' yi gtor ma 'di bzhes la :
bdag gi las bcol myur du sgrub par mdzod :
sarba d+harma k+She tra pA la ba liM ta khA hi khA hi :
bdun pa brtan ma bskyang ba ni /
hU~M:
dus gsum mkhyen pa'i pad+ma thod phreng rtsal :
ye shes rtsal gyis khams gsum dbang du sdud :
rdzu 'phrul mthu yis lha srin gcud la bor :
mi mngon dbyings nas bdag la byin gyis rlobs :
phrin las dgra bgegs sgrol ba'i dus la bab :
hU~M:
sngon gyi bskal pa'i dang po la :
slob dpon pad+ma 'byung gnas kyis :
bal yul bye ma rab kha der :
lha srin thams cad dam la btags :
gtsang gi nag pa chu mig tu :
dge bsnyen thams cad dam la btags :
gnubs kyi ru stod brag dmar du :
dri za thams cad dam la btags :
g.yu mtsho phyug mo'i nang du ni :
lha 'dre pho rgyud dam la btags :
byang 'brog na dmar dge gong du :
lha btsan pho mo dam la btags :
ma dros gzugs kyi rgya mtsho ru :
klu rigs rgyal po dam la btags :
ru dam lung pa nag po der :
lha srin pho mo dam la btags :
rdo ro lung pa khra mo der :
ma mo thams cad dam la btags :
bsam yas cing gi gangs dkar der :
sman dang lha sman dam la btags :
kha rag gangs kyi lho brag tu :
brtan ma bcu gnyis dam la btags :
gtsang gi kha la g.yag mig tu :
'brog mo bcu gnyis dam la btags :
bsam yas dbu rtse rigs gsum du :
rgyal po thams cad dam la btags :
khams kyi gla ba rkang gcig tu :
the'u rang thams cad dam la btags :
nga slob dpon de yi bka' brgyud yin :
khyod lha 'dre de yi rigs rgyud yin :
sngon tshe slob dpon pad+ma'i bka' ma bcag :
da lta rig 'dzin nga yi dam ma bkral :
rgyan gyi gtor ma 'di bzhes la :
bka' dang dam las ma 'da' zhig :
ces gtor ma gtsang sar 'bul /
brgyad pa bro brdung ba ni /
gtor gzhong sbubs pa'i 'og tu dmigs bya bkug la /
hU~M hrI:
nga ni dpal chen dbang gi sku :
'gro drug dbyings su bsgral bya'i phyir :
sgrub pa las kyi bro gcig brdung :
spyi gtsug bla ma yab yum gyis :
byang chub sems kyi bro brdungs pas :
dbang bzhi yongs su rdzogs par gyur :
sdang ba'i dgra yang dbang du sdus :
gnod pa'i bgegs kyang rdul du rlog :
shAn+tiM ku ru ye swA hA:
rta mgrin dbang gis bro brdungs pas :
stong pa'i ngang du rig pa shar :
rdo rje phag mos bro gcig brdung :
rig stong gnyis su med pa'i bro :
dgra ni dum bur gtubs pa'i bro :
ru dra thal bar rlog pa'i bro :
oM badzra kro d+ha ha ya grI ba hU~M:
dgu pa dngos grub blang ba ni /
gtang rag mchod bstod mdor bsdus byas la /
e ma ho :
rje btsun o rgyan pad+ma la :
rnal 'byor bdag kyang mos gus byed :
gsol ba snying gi dkyil nas 'debs :
byin rlabs thugs kyi klong nas zhu :
rnam dag sku yi sgo phyes la :
rnal 'byor bdag la zhal bstan 'tshal :
sku mtshan dang dpe byad byin rlabs kyis :
bdag cag lus kyi sgrib pa byang :
nad med bde ba 'bar ba dang :
'chi med tshe yi dngos grub zhu :
dri med gsung gi sgo phyes la :
rnal 'byor bdag la gsung sgrogs 'tshal :
gsung snying po lung gi byin rlabs kyis :
bdag cag ngag gi sgrib pa byang :
'gag med nus pa che ba dang :
tshangs pa gsung gi dngos grub zhu :
zab mo thugs kyi sgo phyes la :
rnal 'byor bdag la ting 'dzin 'tshal :
thugs ye shes lnga yi byin rlabs kyis :
bdag cag yid kyi sgrib pa byang :
rnam rtog dag nas rtogs pa 'char :
chos nyid zab mo'i dngos grub zhu :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
sarba sid+d+hi hrI:
zhes sgrub gtor sogs yod na gnas gsum du gtugs shing bdud rtsi myang ngo //
bcu pa kha skong nongs bshags ni /
dbyangs gsal yig brgya rten snying lan gsum brjod la /
cho ga lhag chad gyur pa dang //
ma 'byor pa dang nyams pa sogs //
nongs par gyur pa gang lags pa //
de rnams khyed kyis bzod par gsol //
bcu gcig pa bsdu rim ni /
mdun bskyed dam tshogs zhing rnams rten yod na brtan bzhugs bya ba'am /
spyi tsam du /
ting 'dzin dkyil 'khor rang la bsdu :
rang nyid mkha' la sprin dengs ltar :
skye med rang grol chen por bzhag :
hU~M:
skye med chos sku'i ngang nyid las :
'gag med rang gsal sku gsum shar :
phrin las rnam bzhi mthar phyin nas :
slar yang skye med klong du bsdu :
oM AHhU~M:
badzra mu :
zhes lha rnams gtso bo la bsdu /
de thugs srog hU~M la bsdu /
de'ang gyen rim nA da'i bar bsdu /
de stong nyid skye med spros bral gyi klong la bstims nas mnyam par bzhag
/slar bla ma drag po'i skur gyur pa'i gnas gsum rdo rje gsum gyis bsrung bar gyur par mos /
bcu gnyis pa bsngo smon ni /
e ma ho :
bdag gis 'gro ba kun don du :
bskal pa dpag med tshun chad nas :
tha ma da ltar thug gi bar :
bdag gi lus ngag yid gsum gyis :
bla ma skyes mchog yi dam lha :
sangs rgyas byang sems d+hA ki'i tshogs :
sgom sgrub mchod cing bstod pa dang :
'bri klog bcangs shing kun chub bgyis :
lta sgom la sogs dge byas pa'i :
'bras bu dus 'dir smin gyur nas :
kun mkhyen ye shes mchog thob shog :
gzhan yang phyogs bcu dus gsum gyi :
bla ma'i thugs dgongs rab rdzogs nas :
dus gsum pha mas sna drangs nas :
'gro drug sems can ma lus kun :
bla ma mchog gis rjes bzung nas :
yang dag rdo rje'i don rtogs shog :
ces dang /
na mo :
bdag sogs mkha' mnyam sems can thams cad kyis :
bsod nams tshogs gnyis dge ba ci bsags pa :
rnam pa thams cad mkhyen pa'i sa ru bsngo :
bdag gzhan don gnyis 'khor ba dong sprugs shog :
bcu gsum pa shis brjod ni /
e ma ho :
shes bya'i don la ma rmongs pa'i :
bla ma dam pa'i bkra shis shog :
dngos grub rnam gnyis stsol mdzad pa'i :
yi dam lha yi bkra shis shog :
gzhan don rtsol med 'grub gyur pa'i :
mkha' 'gro rnams kyi bkra shis shog :
gang la bsam pa'i don kun 'grub :
don grub mchog gi bkra shis shog :
sku gsung thugs kyi b+ha ga la :
phyag rgya chen po'i bkra shis shog :
ces brjod cing me tog 'thor /
rol mo rgya cher bya'o //
'di'i las byang gter chen nyid kyis mdzad pa'i rgyun thob kyang cung zad mang ba dang bla ma zhi ba nas kha skong dgos mang bas dbang bskur sogs kyi dus nyer mkhor gyur pas khyer bde don gsal du bsgrigs pa la 'gal 'khrul nongs pa gang mchis rtsa gsum gyi spyan sngar snying nas bshags na rang gzhan la don mchog mi bslu bar byin gyis brlab tu gsol //
gter byon drag po rgyas 'bring bsdus gsum gyi //
bcud dril stag tshang snyan brgyud phrin las byang //
spel 'dis 'brel bcas lam gyi bar chad zhi //
drag po rtsal gyi gsang ba gsum brnyes shog
/gter ston rgyal po lnga'i nang nas ngo mtshar phul du byung ba gang gi gter chos deng sang mtshan tsam 'dzin pa'ang gangs can tsam du dkon par mthong nas 'bad pas btsal pa'i snying po phra mo tsam 'di dag nub par phangs nas rin po che'i gter gyi mdzod du /
pad+ma gar dbang 'chi med g.yung drung gling pa rtsal gyis bsdebs pa dge legs 'phel //

//
