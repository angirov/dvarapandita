@#//
yi dam spyi yi byang chog shi shog gson shog gang byed kyang 'brel tshad don ldan bde chen zhing gi lam bzang bzhugs so //
na mo bud+d+haya /
'od dpag med kyi cho ga rgyas bsdus sam //
sman bla'i mdo chog la brten shi gson gyi //
ming byang bzhu 'am ro chog bya ba'i thabs //
bdag mdun bum gsum spyi dang mtshungs pa ste /
khyad par sman bla'i phyag rabs tshar ba'i rjes //
mdun bskyed sku las 'od zer 'phros pa yis //
bdag nyid sman bla gtso rkyang skur gyur bsam //
de yang dam tshig ye shes dbyer med bsgom //
bum pa'i nang du mdun bskyed 'od zer las //
grub pa'i sman bla mched brgyad sems dpa'i tshogs //
me long nang gi gzugs brnyan lta bu gsal //
sku las bdud rtsi'i rgyun bab bum pa gang //
gzungs ring gzungs thung ci nus bzlas pa'i mthar //
'od zhu bum chu nyid dang dbyer med bsam //
gnas chog la yang de dang mtshungs pa 'o //
gzugs dang nr-i yig ming byang bcas pa 'am //
bsdu na sa bon tsam gyis chog par bsam /
oM a mr-ite hU~M phaT/
oM swa b+hA was sbyang /
stong pa'i ngang las nr-i yig las ming du bris pa'i dmigs yul phung khams skye mched cha lugs yongs su rdzogs pa mngon sum lta bur gsal bar gyur /
rang gi thugs nas 'od zer dmar po lcags kyu lta bur phyogs bcur 'phros pas /
bar do'i rnam shes aHyig dmar po 'od dang bcas pa bkugs te spyi bo nas snying khar zhugs pa'am /
lus blangs tshar ba'am /
gson po yin na /
'od des bkug nas ming byang la dbyer med par bsgom zhing rdo rje nang bsdam mdzub mo gnyis cung zad bkug mthe'u chung gnyis gshib ste brkyangs nas ro'am byang bu'i mgor bzhag ste /
na mo /
drin chen rtsa ba dang brgyud par bcas pa'i bla ma rnams kyi bden pa dang /
dkon mchog gsum gyi bden pa dang /
yi dam rgyud sde bzhi yi lha tshogs rnams kyi bden pa dang /
chos nyid rnam par dag pa'i bden pa dang /
rgyu 'bras bslu ba med pa'i bden pa dang /
khyad par du bcom ldan 'das che ge'i lha tshogs 'khor dang bcas pa'i bden pa dang /
bden pa chen po'i mthus /
gcig yin na tshe 'das che ge'i ming ngam /
dmigs yul ming du bris pa 'di rnams srid pa gsum rigs drug bar ma do gang du gnas kyang skad cig nyid la 'dir mchis par gyur cig
/oM badzra satwa hU~M/
oM badzra ang+ku sha dzaH
dzaHhU~M baM hoH
khu tshur gnyis kyi hU~M gnyis bcings nas gyen du 'greng ba ltung ba slong ba'i phyag rgya /
oM sho d+ha ni sho d+ha ni sarba a pA ya a pA ya hU~M/
bsdams pa las oM trAM AHgsum brkyangs te phan tshun 'dud pa sdig pa 'joms pa'i phyag rgya /
oM sarba bita sarba pA paM bi sho d+ha ne hU~M/
rgya de lan gsum phral nas /
oM sarba bita traT/
de nas lcog rdog bran la /
oM a kA ro sogs /
gtor ma so so'i yid dang mthun pa'i longs spyod rgya chen po 'di /
gson po rnams kyi tshe srog la gnod cing /
'chi kha dbugs sdud cing phung po bdag tu bzung bas /
tshe 'das kyi gzugs su sprul nas nye 'brel la gnod pa /
mdza' bshes su sprul nas 'bod cing /
tshe 'das thar pa thob tu mi 'jug pa /
gshed mar sprul nas ngan song gi lam ston cing gshin rje'i yul du 'khrid par byed pa'i bdud bgegs gnod sbyin sha za dang 'byung po'i rigs dang /
gshin rje'i chad pa zhes bya ba'i yi dwags dang /
dri za 'chi kha ma yi sems la nye bar 'jug pa dang /
dri za khyab byed dang /
dri za pi sha tsi na rnams kyi rigs dang /
gnod sbyin phra ma smra 'dod dang /
gnod sbyin wa ra hi ste kun tu rtog 'dod ces bya ba'i rigs su gtogs pa dpag tu med pa bsam gyis mi khyab pa thug pa med pa /
bar snang khams na gnas pa thams cad la bsngo 'o //
sbyin no //
mgu zhing tshims nas dmigs yul ming du bris pa 'di rnams la gnod cing 'tshe ba spongs la rang rang so sor song zhig
/oM sarba big+h+nAn na maHsarba ta thA ga te b+h+yo sogs /
g.yas g.yon du lan gsum bskor ro //
ting lo changs bu yang de bzhin du bskor zhing /
oM sum+b+ha ni sogs /
rang gi thugs ka'i 'od zer gyis khro bo'i tshogs dpag tu med pa spyan drangs /
oM badzra kro ta sa ma ya dzaH
hU~M/
bden pa'i bka' la mi nyan pa'i //
bgegs dang log 'dren 'byung po rnams /
khro bo brtson 'grus mtha' yas kyis //
rdo rje phur pas dam du thobs //
gtsug tor 'khor los sgyur rgyal gyis //
bgegs kyi rdzu 'phrul med par gyis /
khro bo 'dod pa'i rgyal po yis //
de yi brtson 'grus nyams par gyis //
dbyug sngon can gyis dbyug thos rdungs //
gnod mdzes kyis ni rengs par gyis //
mi g.yo mgon pos dam du chings //
ye shes me yi 'od kyis sregs //
oM sum+b+ha ni sogs /
yungs dkar ram med na nas thun gyis brab /
g.yas su mar me'am me /
g.yon du chu snod /
dbus su til bzhag
/stong pa'i ngang las zhi ba'i thab khung ni //
mtshan nyid yongs rdzogs me dpung 'bar ba'i nang //
pad nyir 'jigs dus gdan la hU~M yig las //
za byed rdo rje mkha' 'gro sku mdog mthing //
zhal gcig spyan gsum mche gtsigs gar dgu'i nyams //
phyag rgya drug ldan rdor dril thugs kar bsnol //
zhal gdangs zhabs gnyis g.yas brkyang stabs kyis 'gyings //
gnas gsum 'bru gsum 'od kyis ye shes pa //
spyan drangs bstim zhing dbang lhas dbang bskur gyur //
dbang rtags mi bskyod pa yis dbu brgyan gyur //
ar+g+haM sogs /
dmigs yul rnams kyi snying khar paM nag po //
de la lus ngag yid gsum sdig sgrib thim //
rkang mthil gnyis su yaM las rlung 'phros pas //
lte bar gtum mo ye shes me 'bar bas //
paM yig de rnams sna bug g.yas pa nas //
sdig pa rwa can gzugs su til la thim //
rdo rje mkha' 'gro'i zhal du phul bar bsam //
lag pa g.yas g.yon gyis til blangs la lan dgu bskor zhing 'bul /
oM badzra DA ki kha kha khA hi khA hi sarba pA paM da ha na b+hasmin ku ru swA hA/
mi bskyod rdo rje ye shes che //
rdo rje dbyings kyi mkha' chen po //
rdo rje gsum mchog dkyil 'khor gsum //
rdo rje mkha' 'gror phyag 'tshal bstod //
dmigs yul rnams kyi sdig sgrib dang //
nyams chag nad gdon bar chad kun //
zhi zhing byang bar mdzad du gsol /

/rdo rje mkha' 'gro dbyings su gshegs //
badzra muH
bye ma la lha gang yin gyi gzungs dang /
spyan ras gzigs sogs lha gzhan la so so'i snying po dang yig brgyas brab /
sngags gtso bo ni /
oM pad+mo uSh+Ni Sha bi ma le hU~M phaT/
oM da ha da ha sarba na raka ga te he tun hU~M phaT/
oM pa tsa pa tsa sarba pre ta ka ga te he tun hU~M phaT/
oM ma tha ma tha sarba tir+Ya ka ga te he tun hU~M phaT/
de nas lha khrus ni /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis khrus gsol lo //
'di ni khrus mchog dpal dang ldan //
thugs rje'i chu ni bla na med //
byin rlabs ye shes chu yin te //
ci 'dod dngos grub bstsal du gsol //
rgyal ba'i sku gsung thugs la nyon mongs mi mnga' yang //
sems can lus ngag yid gsum sgrib pa sbyang slad du //
rgyal ba'i sku gsung thugs la khrus chab 'di gsol bas //
sems can lus ngag yid gsum sgrib pa dag gyur cig
/oM na maHsarba ta thA ga ta a b+hi sogs /
de dag sku la mtshungs pa med pa'i gos //
gtsang la dri bral ldan pas sku phyi 'o //
de nas de la kha dog legs bsgyur ba'i //
na bza' shin tu dri zhim dam pa 'bul //
gos bzang srab la 'jam pa sna tshogs dang //
rgyan mchog brgya phrag de dang de dag 'bul //
oM badzra wasatraM AHhU~M/
de nas khrus chu bum pa gzhan du blugs la /
'di ni pha rol phyin drug chu //
dri ma rnams ni sbyong mdzad pa //
phar phyin drug la legs 'god chu /

khrus legs mdzad la phyag 'tshal lo /[ \u0f8e ]/chu bo drug gis khrus byas pas //
bag chags rnam drug sbyangs nas ni //
gang la nyes pa mi mnga' ba'i /
khrus legs mdzad la phyag 'tshal lo /[ \u0f8e ]/dri chu drug gis khrus byas nas //
dri ma rnam drug sbyong mdzad cing //
rgya chen yon tan drug ldan pa /
khrus legs mdzad la nyes mi mnga'/[ \u0f8e ]/dri ma rnam drug dag pa yis //
yon tan thams cad dang ldan pa //
sangs rgyas thams cad mchod don du //
dad pas bdag gis khrus bgyid do //
gtsug dgu'i rgyud brtag pa phyogs gcig las /
sngags kyi chu mchog gis kyang bkru bar bya /
zhes gsungs pas 'od dpag med dang /
sman bla gang yin gyi gzungs sam snying po'i mtshan sngags te /
oM b+hai Sha dz+ye\u0f8e
oM a mi te'i mjug tu /
dmigs yul gyi sdig pa dang sgrib pa thams cad shAn+tiM ku ru ye swA hA/
zhes sho lo ka re'i mtshams su sbyar zhing mjug tu /
dmigs yul gyi sdig pa dang sgrib pa thams cad dang phar phyin drug gi mi mthun pa'i phyogs thams cad dag nas /
phyin drug yongs su rdzogs par gyur cig
/'dod chags zhe sdang gti mug gsum //
'di dag 'jig rten dug gsum ste //
dkon mchog gsum po dug mi mnga'//
dkon mchog bden pas dug bcom mo //
gzungs sam sngags dang /
dmigs yul gyi dug lnga dug gsum gyi sgrib pa thams cad shAn+tiM ku ru ye swA hA/
sa chu me rlung 'byung ba bzhi //
'byung bzhi dug gi pha yin te //
'byung bzhi dug gi ma yang yin //
bden pa'i bden tshig 'di dag gis //
sems can dug ni dug med shog
/gzungs sam sngags dang /
dmigs yul gyi 'byung ba dang 'byung ba las gyur pa'i dug thams cad shAn+tiM ku ru ye swA hA/
sangs rgyas bsod nams mthu dag dang //
lha rnams kun gyis bsam pa yis /
khyod kyi 'dod don gang yin pa //
don de de ring 'grub gyur cig
/rkang gnyis khyed cag bde legs shog
/rkang bzhi khyed cag bde legs shog
khyed cag lam 'gro bde legs shog
/phyir 'ong rnams kyang bde legs shog
/nyin mo bde legs mtshan bde legs //
nyi ma'i gung la bde legs shing //
nyin mtshan rtag tu bde legs shog
/khyod la sdig par ma gyur cig
/dmigs yul mi mthun pa'i phyogs thams cad las rgyal bar gyur cig
/de nyid bsdus pa'i rgyud las gsungs pa 'di khong rnams kyis zer bar dmigs shing /
bcom ldan 'das bdag cag sdug bsngal gyis gzir ba 'di dag la skyob tu gsol /
bdag cag rnams sangs rgyas dang /
chos dang dge 'dun dang khyed rnams la yang skyabs su mchi 'o //
bsdus pa des chog gsungs /
spro na gtso rgyal ma bya'o /
!
/maN+Dal phul /
byang chub rdo rjes sangs rgyas la //
mchog chen ji ltar bstsal pa ltar //
bdag cag skyob pa'i don gyi phyir //
nam mkha'i rdo rje deng bdag stsol //
gsum mam gcig
/'gro rnams bsgral 'dod bsam pa yis //
sangs rgyas chos dang dge 'dun la //
rtag par bdag ni skyabs su mchi //
shes rab snying brtser bcas pa yis //
brtson pas sems can don du bdag
/sangs rgyas mdun du gnas byas nas //
rdzogs pa'i byang chub sems bskyed bgyi //
oM a mr-ita sogs /
oM swa b+hA wa sogs /
stong pa'i ngang las dmigs yul rnams /
bcom ldan 'das che ge'i sku mtshan bzang po sum cu rtsa gnyis dang /
dpe byad bzang po brgyad cus spras pa /
'od dang 'od zer 'phro ba /
de'i gnas gsum du oM AHhU~M gsum /
thugs ka'i stod du sa bon de las 'od zer 'phros /
phyogs bcu'i zhing khams thams cad nas /
che ge'i sku grangs med pa nyi zer gyi rdul 'khrugs pa ltar byon nas khyed rang la thim pas gnyis su med par gyur /
oM badzra pra we sha ya a AH
rol mo dang /
rdo rje spyi bor bzhag par bsam la /
tiSh+Tha badzra /
rang gi thugs ka nas 'od zer 'phros pas dbang lha rigs lnga spyan drangs badzra sa ma ya dzaH
'di rnams la dbang bskur bar mdzad du gsol /
dbang bskur rdo rje chen po ni /
khams gsum pa yis phyag byas pa //
sangs rgyas kun gyi gsang gsum gyi //
gnas las byung ba sbyin par bya /
oM sarba ta thA ga ta a b+hi She ka te sa ma ya shrI ye hU~M/
bum pa'i chus lus kyi gnas bzhi gang /
sgrib bzhi dag
/dbang bzhi thob /
chu yi lhag ma gyen du lud pa las /
rigs kyi bdag pos dbu brgyan par gyur /
gtso bos ji ltar bka' bstsal pa //
sogs /
oM las lha rdzas 'dod yon nam mkha' gang bar gyur /
oM sam+b+ha ra sogs /
hU~M/
snang srid 'gro ba rigs drug dang //
tshe 'das rigs kyi bu khyod kyang //
rang gi tshe rabs yun gyi rgyags //
longs spyod tshe yi rgyags 'di longs //
zas kyi tha ma 'di yin te //
de phyir khyod kyis zas 'di longs //
zas kyi tha ma 'di yin pas //
skye ba gtan gyi longs spyod zas //
mi zad nam mkha'i mdzod la sogs //
sbyin pa'i phar phyin yongs rdzogs pa'i //
zas gtad 'di ni dga' bas longs //
gson yang gshin la mi 'phreng ngo //
gshin yang gson la ma chags par //
bde chen dag pa'i zhing du gshegs //
'khor ba 'di ni sdug bsngal che //
byas pas mi zin las yod pas //
'khor ba 'di ru ma gnas par //
rang gi chos nyid 'di rig la //
bde ba can gyi zhing khams na //
stong pa chen po yun re ring //
'khor ba rigs drug gcong rong che //
pad+ma bkod pa'i zhing khams su //
chos nyid 'od gsal lhun re 'thug
/sems dpa' sems ma grogs re bzang //
de bas tshe 'das che ge khyod //
zas 'di longs la bde bar gshegs //
'dod yon nam mkha'i mdzod bzhin du //
longs spyod zad pa med pa dang //
rtsod pa med cing 'tshe med pa //
rang dbang du ni spyod par shog
/'dod pa'i yon tan lnga la sogs pa dag cing 'byor pa 'di dag thams cad /
yun gyi zas skal dang /
mi zad pa'i longs spyod dang /
dge ba'i rtsa bar bsngo ba'i zas gtad 'di longs la /
'khor ba 'dir ma zhen par /
sems stong pa skye 'chi med pa'i don ltos la /
bde chen dag pa'i zhing du bzhud cig
/oM AHhU~M swA hA/
lam b+ha ta /
b+ha tu ya ya /
a li /
u li /
ta li pa ta li ar+g+haM pra tI dza hoH
gson shog rkyang pa la zas bsngo lam bstan gnyis mi bya'o //
gzhan khyad par med do //
me sbar 'di thun mong gi yin khyad par med /
zla ba'i dkyil 'khor steng du ni //
bsgrub bya lha yi skur gnas pa'i //
lte 'og a thung ye shes me //
'bar bas sdig sgrib sdug bsngal dang //
rnam smin lus dang yid lus kyi //
sgrib pa'i bar chad thams cad bsregs //
dag pa bcom ldan che ge yi //
sku ru mngon sum nyid du gyur //
'od phung 'khrigs pa'i dbus na bzhugs //
bdag gi thugs ka'i 'od zer gyis //
rdor sems la sogs bcom ldan 'das //
dkar po spyan drangs grangs med bstim //
sdig sgrib nad gdon thams cad zhi //
'jam dbyangs la sogs sems dpa'i tshogs //
ser po dpag med spyan drangs bstim //
bsod nams ye shes mkhyen pa rgyas //
phag mo la sogs DA ki'i tshogs //
dmar mo grangs med spyan drangs bstim //
rlung sems rang dbang thob par gyur //
he ru ka sogs khro bo'i tshogs //
mthing nag dpag med spyan drangs bstim //
bdud bzhi nyon mongs zad par byas //
dmigs yul rgyud kyi ma dag pa'i //
phung po khams dang skye mched rnams //
sku lnga ye shes lnga yi mes //
bsregs pas byang zhing dag par gyur //
bla ma'i mtshan nas rgyang 'bod dang /
gzugs med sgra med nas chos med bar /
lha gang yin gyi gzungs sam kaM ka brjod cing bsreg
/'pho ba dus ltar tshe 'das rnam shes spyi bo nas aHyig gi rnam par bton te 'phen par bshad kyang /
rang lugs la de mi 'dug pas /
tshe 'das kyi rnam shes dang ye shes sems dpa' dbyer med par zla ba'i dkyil 'khor la gnas pa de nam mkhar btegs te /
hoH
tshe las 'das pa khyod nyon dang //
'di nas nub phyogs bde chen na //
mgon po spyan ras gzigs dbang dang //
sangs rgyas snang ba mtha' yas bzhugs //
byang chub sems dpa'i 'khor dang bcas //
srid pa'i sdug bsngal kun las grol //
zhing de'i yon tan brjod las 'das //
su zhig de yi mtshan 'dzin pa //
mos shing gus pa'i mchog bskyed na //
zhing mchog der ni skye bar gsungs //
de phyir khyod kyis gus chen skyed //
nga ni che ge mo ste /
khyod kyi lam mchog 'dren pa yin //
'di dang zhing de'i bar lam du /
khyod kyi pha ma nga yin zer /
khyod kyi zla grogs nga yin zer //
'o dod lhang lhang 'bod pa la //
de la skad lan ma sbyin cig
/de la phyi mig ma blta zhig
/nye 'khor yul la ma chags shig
/sdug bsngal sems la ma 'phreng zhig
/bde ba can gyi zhing du bzhud //
kye /
tshe 'das che ge khyod nyon cig
/'di nas nges par nub phyogs 'jig rten gyi khams /
bde ba can zhes bya ba na /
bcom ldan 'das snang ba mtha' yas zhes bya ba byang chub sems dpa'i tshogs dang /
'phags pa'i dge 'dun dpag tu med pas bskor nas rtag tu chos kyi 'khor lo bskor ba der /
rigs kyi bu khyod seng ge'i 'gros stangs kyis song zhig
/glang chen gyi lta stangs kyis ltos shig
/zhing khams de yid la dung dung ba'i ngang nas /
rig pa ma 'khrul bar skad cig la mda' 'phangs pa ltar bzhud cig
/rtse gcig tu bzhud cig
/bde chen gtan gyi zhing khams dam pa de yid la zungs shig
/oM pad+me pad+me pad+ma sam b+ha we ma hA su kha ba ti gats+tshan+tu swA hA/
bde ba can gyi 'od dpag med gtso 'khor gsum la mos gus dung dung byas pa tsam gyis /
sku gsung thugs las thugs rje'i 'od zer 'ja' snam gyi shar bu brkyang ba ltar nar gyis byung ba'i sna la tshe 'das kyis 'jus pa dang /
yar tsen gyis blangs nas mdun gyi pad+ma'i sbubs su thim pas /
rdzus skyes kyi sprul pa'i sku thob par gyur cig
/phaT phaT phaT/
gson shog rkyang pa la /
sbyin bdag lhar gsal ba /
kho rang gang du gnas pa dbyer med du gyur pa'i /
dpral bar oM dkar po /
mgrin par AHdmar po /
thugs kar hU~M sngon po /
lte bar swA ser po /
gsang bar haM ljang gu /
gtsug tor du k+Sha dud khas mtshan pas lus la rdo rje'i go khrab zhu lubs su gyon par gyur /
oM hrI maM na maHkA ya wA ka tsit+ta rak+Sha rak+Sha swA hA/
bsod nams ri bo\u0f8e
lo brgya thub cing sogs /
zhes gnyer pa chos 'phel 'chi la khad kyi don la dmigs te /
rnam grol sgo chen dang kun rig chen mo gnyis /
rje mi bskyod zhabs dang chos kyi dbang phyug gis mdzad pa'i mi 'khrugs rgyas bsdus gnyis /
mkhas pa bu ston pas mdzad pa dus kyi 'khor lo'i gshin po rjes 'dzin rgyas pa dang /
thugs rje chen po gsang 'dus kyi gshin don bdun tshigs ma bu gsum /
rgyal tshab grags pa mchog dbyangs kyis mdzad pa'i gson shog rnams kyi don bsdus te /
yi dam gang la yang sbyar rung ba'i shi byang gson byang /
kher zhus dang /
spom zhus gang byed kyang rung bar gsungs /
rA ga a s+yas bsgrig cing dge slong pad+ma thabs mkhas kyis yi ger bkod pa /
'gal 'khrul mchis na lha la bshags shing dge bas sems can dpag tu med pa bde ba can du skye bar gyur cig //
/
!
gzugs mas me long 'dzin pa 'di //
tshe 'das spyan la mchod pa 'bul //
spyan gyi mchod pa bzhes su gsol //
sgra mas pi waM 'dzin pa 'di //
tshe 'das snyan la mchod pa 'bul //
snyan gyi mchod pa bzhes su gsol //
dri mas dung chos 'dzin pa 'di //
tshe 'das shangs la mchod pa 'bul //
shangs kyi mchod pa bzhes su gsol //
ro mas zhal zas 'dzin pa 'di //
tshe 'das ljags la mchod pa 'bul //
ljags kyi mchod pa bzhes su gsol //
reg mas na bza' 'dzin pa 'di //
tshe 'das sku la mchod pa 'bul //
sku yi mchod pa bzhes su gsol //
chos mas chos 'byung 'dzin pa 'di //
tshe 'das thugs la mchod pa 'bul //
thugs kyi mchod pa bzhes su gsol //
'jig rten pha rol song ba'i tshe 'das la //
shul du mchis pa'i nye drung brtse ba yis /
khyod la gtad pa'i zas skom 'di bsngos pas //
zas kyi mchog ni 'bras dkar sA lu yin //
skom gyi mchog ni shangs dkar rtse mo yin //
tshe 'das khyod la mi zad gter du bsngo //
tshe 'das mi zad gter la longs spyod shog
/oM badzra satwa hU~M/
na mo /
'jig rten 'di nas pha rol tu tshe las 'das pa 'di nyid kyi /
mig gi yul du gzugs mdzes par gyur cig
/rna ba'i yul du sgra snyan par gyur cig
/sna yi yul du dri zhim par gyur cig
/lce yi yul du ro mngar bar gyur cig
/lus kyi yul du reg bya 'jam par gyur cig
/yid kyi yul du bza' ba dang btung ba la sogs pa'i 'dod pa'i yon tan lnga phun sum tshogs pa'i sgo nas rten dkon mchog gsum mchod pa'i skal ba dam pa la longs spyod par gyur cig
/bcom ldan 'das mgon po mi 'khrugs pa la phyag 'tshal lo //
mi 'khrugs pa'i snying po sogs brjod do ///
/
