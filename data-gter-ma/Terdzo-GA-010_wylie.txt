@#//
dpal rdo rje sems dpa' thugs kyi sgrub pa'i bsnyen yig mdor dril ba ye shes rang gsal zhes bya ba bzhugs so //
na mo gu ru badzra satwA ya /
stong nyid rdo rjes gnyis 'dzin bcom //
dmigs med snying rje'i sems rab dpa'//
zung 'jug bde chen phyag rgya che //
dwangs ma'i thig ler 'bral med bsti //
de'ang 'khor ba dang ngan song du 'khyams pa'i rgyu rkyen gzung 'dzin 'khrul pa'i rtog pa sgrib gnyis bag chags dang bcas pa las rnam par grol zhing myur du sangs rgyas sku gsum gyi mchog dngos don du gnyer ba'i gang zag gsang sngags zab mo'i sgor zhugs pa rnams kyis bsgrub par bya ba'i lha mchog gcig pu pa ni dpal rdo rje sems dpa' nyid yin la /
de nyid sgrub thabs bka' srol rgyas bsdus mtha' yas pa rnams kyi nang nas rtsa ba'i gzhi dang snying po'i yang zhun du gyur pa /
grub pa'i slob dpon chen po rnam pa gsum gyi thugs bcud gcig dril bka' gter chu bo bzhi 'dus kyi gdams zab 'di'i lugs kyi sgrib sbyong bsnyen pa'i man ngag nyams su len pa la /
dbang gis rgyud legs par smin cing spyi dang khyad par gyi dam tshig la gnas pa'i sgrub pa pos /
dben zhing bar chad med pa la yid dang mthun pa'i gnas su /
bar gcod sel zhing dngos grub 'grub pa'i bsod nams kyi dpung bskyed dang sngon 'gro'i rim pa ji tsam 'grub pas bsnyen sgrub kyi rgyab skyor dang rgyud rnam par dag par byas nas /
nya'am brgyad la sogs pa'i dus tshes bzang por thog mar dkar gtor dang gser skyems bsham /
rang nyid skad cig gis rdo rje sems dpa'i skur gsal bas byin gyis brlabs te bsngo ba'i tshig brjod la sa bdag gnas bdag mchod cing bar gcod sel ba dang mthun rkyen sgrub pa'i phrin las bcol /
rgyas par spro na gtor ma cha gsum yang btang /
sgo drung du tho dkar po la rgyal chen gyi sku'am sngags byang gzug
/mchod gtor bshams la rgyal po sde bzhi bskyed bstim phrin bcol brtan bzhugs bya /
sgrub khang gi phug logs su dam tshig gi bris sku yod na dmigs pa gsal ba'i rten dang phyogs 'thus su bkram /
de mdun stegs bu khebs ldan gyi steng du bla gtor zlum po pad 'dab can rgyan ldan /
g.yas g.yon du sman raka gi snod rdzas ldan /
chu gnyis nyer spyod breng tshar du bsham /
khrus bum /
bsang chu'i snod ku sha bcas /
gtor gsos mtheb kyu dang mchod 'bru sogs nye bar mkho ba rnams tshogs par bya'o //
de dang zhal sprod du sgrub pa po'i gdan bting pa la 'khod de /
bum par rdor sems dang rnam 'joms sme brtsegs gang rung bskyed bzlas 'od zhu byas pa'i chus khrus dang kha gshal la khong du btang /
gdan gos yo byad sgrub khang kun la 'thor zhing dam grib mi gtsang ba'i nyes skyon bsal /
rjes su nangs re bzhin bskyed bzlas khyug tsam byas la khrus bshal dang bca' ga khyer len la'ang 'thor /
de nas bsnyen pa'i dbu phyi thun nas tshugs pa'i dbang du byas te /
thog mar tshig bdun sogs gsol 'debs dang brgyud 'debs btang la snying khungs rus pa'i gting nas mos gus drag tu bskyed la rim gnyis kyi rnal 'byor mthar phyin par gsol ba gdab /
rang nyid rdo rje he ru ka'i skur gsal bas sngags rgya ting 'dzin dang ldan pas bsang chu byin gyis brlabs te /
gnas dang mchod rdzas la 'thor zhing bgegs dang dri ma'i tshogs bsang gtor bya /
bgegs gtor byin rlabs sngar bzhin byas la sngags kyis bsngo /
bka' bsgos te drag sngags yungs thun gyis bskrad /
gu gul dud pas khyab par bdug
/thugs ka'i 'od zer las sprul pa'i rdo rje mtshon cha me ri'i gur khang sra zhing brtan par bsgoms la stong nyid snying rje dbyer med don dam srung 'khor cis kyang mi shigs pas rgyas gdab /
bsnyen sgrub grol gyi bar du mi bsdu bar thun 'go rnams su gsal 'debs bskyar ma re bya /
bsgrub pa'i gzhi rang byung kun khyab kyi rig pa rdo rje sems dpa'i rang bzhin du gdod nas bzhugs pa nyid mngon du 'gyur ba'i sgrub byed kyi thabs khyad par can nges 'byung dang byang chub sems kyi kun slong bcos ma ma yin pas gzhi bting ste /
nyams len dngos la sngon 'gro dngos gzhi rjes gsum las /
dang po sngon 'gro rgyud sbyong ba ni /
rang gi mdun gyi nam mkhar rtsa ba'i bla ma dpal rdo rje sems dpa'i rnam pa can gtso bor gyur pa'i brgyud pa gsum gyi bla ma rig 'dzin mchog gsum rgyal ba zhi khro mkha' 'gro chos skyong srung ma'i tshogs rnams skad cig gis sprin ldang ba ltar sad nas thugs rjes rtse gcig tu dgongs par bsam /
de'i spyan sngar bdag gzhan sems can thams cad sgo gsum gus pa chen pos lus zhing gi rdul snyed du sprul nas phyag 'tshal /
'jig rten khams rab 'byams rgya mtsho na yod pa dang dngos bshams yid sprul gyi mchod sprin dpag tu med pas mchod /
sngar byas kyi sdig pa la snying thag pa nas 'gyod pas bshags shing phyin chad mi byed par bsdam /
zag bcas zag med kyi dge ba gang mchis pa la snying nas dga' bas rjes su yi rangs /
'gro khams dang 'tshams pa'i chos sgo spyi dang khyad par gsang chen bla na med pa'i chos 'khor dus rtag tu bskor bar bskul /
sems can thams cad sangs rgyas kyi sa la ma 'khod kyi bar du mya ngan las nam yang mi 'da' bar bzhugs par gsol /
des mtshon pa'i dus gsum gyi dge rtsa mtha' dag rang gzhan nam mkha' dang mnyam pa'i 'gro kun bla na med pa'i byang chub dpal rdo rje sems dpa'i go 'phang myur du thob pa'i phyir bsngo ba ste /
bsags sbyong spel gsum gyi gnad 'dus pa'i bdun rnam dag lan gsum tshig tsam du ma song bar byas la rdo rje bsdu rgya dang lhan cig tshogs zhing rnams 'od du zhu ste rang la thim pas rgyud rnam par dag par byin gyis brlabs par mos la 'khor gsum mi rtog pa'i dbyings su mnyam par bzhag
/de nas gnas dang yo byad rnams byin gyis rlob pa'i bsgom don gzhung gsal ltar la /
mchog gi ma da na bdud rtsi rlung me thod sgyed la gnas ka pA lar sha lnga bdud rtsi lnga yig 'bru lngas mtshan pa /
rlung mes bskol pas nyes skyon sbyangs /
nyi ma 'char ka'i mdangs lta bur zhu bas dam tshig gi bdud rtsir rtogs /
'bru gsum 'od kyis ye shes kyi bdud rtsi bkug nas 'dres pas gnyis med du sbar /
ru d+hi ra rak+ta'i snod b+han+d+ha lcang lo can du khams gsum gyi chags pa'i bcud bsdus pa'i khrag mtsho rba rlabs 'khrugs pa la gIrti dmar mo'i mkha' gsang nas babs pa'i bde rgyun gcig tu 'dres pa dang /
bza' bca' ldag myong gi gtor ma bdud rtsi ltar la 'dod yon rnam lnga'i mchod sprin zad med du 'phro bar bsams la so so'i sngags lan gsum re brjod pa dang /
badzra s+pha ra Na khaM gi sngags rgyas mchod pa de thams cad mkha' khyab 'dzad pa med pa'i gter du byin gyis brlab bo //
gnyis pa dngos gzhi la rnal 'byor gsum gyi sgo nas nyams su blang ste /
sku bskyed pa'i rnal 'byor /
gsung bzlas pa'i rnal 'byor /
thugs 'od gsal 'jug ldang gi rnal 'byor ro //
dang po la gsum /
dam tshig pa bskyed pa /
ye shes pa gzhug pa /
yan lag rdzogs par byed pa'o //
de'i dang po la gnyis /
rgyu ting nge 'dzin gsum gyis khog dbub /
'bras bu rten dang brten pa'i dkyil 'khor bskyed pa'o //
dang po la de ting ni /
'di ltar rang gzhan snang grags kyi chos 'di thams cad nam mkha' la 'ja' yal ba ltar yal nas sems snang med la cung zad bzhag rjes /
shUn+ya tA'i sngags brjod cing /
chos thams cad kyi gnas lugs gdod nas ma skyes pa stong pa nyid spros bral rang byung gi ye shes bde bar gshegs pa'i snying po nga'o snyam pa'i nga rgyal bsgom /
kun snang ni /
nam mkha' la 'ja' tshon shar ba ltar /
de ting dbyings spros bral gyi ngang las /
de ltar ma rtogs pa'i 'gro ba 'di kun snang yang bden pas stong pa sgyu ma lta bu'i yul la 'dzin med sgyu ma lta bu'i snying rje chen po khyab par snang bas /
byang chub mchog gi go 'phang la 'god par bya'o snyam du bsgom /
rgyu ting ni /
stong pa nyid dang snying rje chen po zung du 'jug pa'i rang rig hU~M yig dkar po bde gsal stong pa nyid kyi rang bzhin du bsgom zhing de la sems bzung ngo //
gnyis pa 'bras bu rten dang brten pa'i dkyil 'khor bskyed pa ni /
rgyu'i hU~M yig las 'od zer 'phros pas gzhom med rdo rje'i sa gzhi rwa gur mtho zhing yangs pa'i nang du rdo rje'i bla bre dang /
phyir rdo rje'i drwa ba 'phyang zhing /
rdo rje'i phreng bas bcings pa rtse mor rdo rje phyed pa'i tog gis mtshan pa /
de dag las ye shes kyi me dpung mtha' med du 'bar bas cis kyang mi shigs par gyur pa'i nang du rgyu'i hU~M yig las e /
yaM/
raM/
baM/
laM/
suM rnams 'og tu 'chad pa las /
nam mkha' rlung me chu sa'i dkyil 'khor ri rab dang bcas pa /
de'i steng du rdo rje'i sa rdul chags pas rdo rje'i ra ba'i nang tshun chad kyi 'og gzhi thams cad khod snyoms par brdal ba'i dbus su rin po che'i rang bzhin can gyi pad+ma 'dab ma gyes pa'i lte bar zlum po leb chags kyi steng du nyi ma'i dkyil 'khor ge sar gyi rgya dang mnyam pa /
de'i dbus su sna tshogs rdo rje rwa bcu gnyis pa'i lte ba gru bzhi pa'i steng du /
rgyu'i hU~M las b+h+rU~M yig chad pa yongs su gyur pa las gzhal yas khang gru bzhi sgo bzhi pa /
rgyu dang 'bras bu'i rta babs brgyad brgyad dang /
dbus phyur bu'i rtse mor rdo rje rin po che'i tog gis brgyan pa sogs mtshan nyid thams cad rdzogs pa'i lte bar pad+ma 'dab ma brgyad pa'i dbus su seng ge chen po brgyad kyis btegs pa'i rin po che'i khri bkod pa phul du byung ba'i steng sna tshogs pad+ma dang zla ba'i dkyil 'khor /
de'i steng du cho ga gsum gyis lha bskyed pa ste /
de'ang rgyu'i hU~M yig gdan steng babs pa gsung yig 'bru'i cho ga
/de rigs kyi phyag mtshan rdo rje dkar po rtse lnga pa hU~M gis mtshan par bsgom pa thugs phyag mtshan gyi cho ga
/de las 'od zer spro bsdus don gnyis byas te /
'od kyi gong bur gyur pa las rdo rje sems dpa'i skur gyur pa ni sku yongs su rdzogs pa'i cho ga ste /
de'ang sku mdog ston ka'i zla ba ltar dkar gsal 'tsher ba sgeg cing 'dzum pa'i lang tsho can g.yas rdo rje rtse lnga pa thugs kar 'dzin cing /
g.yon dril bu dkur brten pas yum la 'khyud pa /
zhabs rdo rje'i skyil krung dbu skra ral pa'i thor tshugs can /
yum snyems ma dkar mo gri thod 'dzin pas mgul nas 'khyud cing mnyam par sbyor ba /
gnyis ka'ang dar gyi chas gos lnga dang rin po che'i rgyan gyis spras pa /
'od zer mtha' yas mu med par spro bar gsal ba'i spyi bor oM dkar po /
mgrin par AHdmar po //
thugs kar hU~M sngon po rnams sangs rgyas thams cad kyi rdo rje gsum gyi rang bzhin gsal gdab bo //
gnyis pa rang bzhin ye shes kyi dkyil 'khor bstim pa ni /
snying ga'i 'od kyis bskul bas sangs rgyas thams cad chos sku 'gyur ba med pa las gzugs sku rdo rje sems dpa'i dkyil 'khor gyi rnam par bzhengs pa nyid tshigs bcad dang sngags brjod pas mdun gyi nam mkhar spyan drangs /
rgya bzhis chu la chu bzhag pa ltar dam tshig pa la gnyis med du bstims nas dam ye la mchog dman du 'dzin pa'i zhen rtog spang ngo //
gsum pa rdzogs byed kyi yan lag dbang bskur zhing rigs bdag gi rgyas gdab /
sprul pa'i lha mos thun mong khyad par gyi mchod bstod phul nas mchod lha rang la bsdu ba bcas gzhung tshig ltar gsal gdab /
de'ang rtsa gzhung du bsnyen pa la mchod bstod ma bshad pas /
dbang bskur rgyas gdab 'phros su bzlas pa la 'jug kyang chog go
/'dir ting nge 'dzin la goms pa chung na bskyed pa'i gsal snang cung zad ma thob bar bzlas pa la 'jug kyang don med pas /
thog mar lha'i snang zhen la bslab ste rnam pa spyi gdan khri nas gtsug tor gyi bar du sku yongs su rdzogs pa lam gyis gsal btab cing /
de yang me long nang gi gzugs brnyan gyi dpe gsal la der 'dzin med pa'i lha sku gsal stong de la rtse gcig tu bzhag ste /
lha sku rags pa'i gsal snang las rnam rtog 'phrog tu med pa ma byung gi bar du bsgom /
de nas spyan sogs sku'i cha shas dang /
dbu rgyan sogs rgyan cha rnams so sor rnam pa phra zhing phra ba'i bar re re nas gsal btab pas tha mal gyi snang ba ldog
/rgyal ba kun gyi spyi gzugs dpal rdo rje sems dpa' de nyid nga'o snyam pa'i nga rgyal bzung zhing /
lha sku rang gi rig rtsal las gzhan du ma grub pa'i nges shes khyad par can ma skyes kyi bar du bsgom ste /
de'ang nga rgyal gyi rgyun lhang nge ba de la 'dzin med kyi rtsis btab nas gnyug mar khyer shes na yang dag pa'i nye lam du 'gro zhing tha mal gyi zhen pa ldog
/de nyid yang dag pa'i ye shes su bsgyur ba'i phyir dag pa dran te /
don sangs rgyas chos kyi sku la zhal phyag sogs mtshan 'dzin gyis ma gos kyang /
'gro ba 'dul ba'i phyir de dang mthun pa'i dbyibs kha dog sogs kyis phyag rgyar bstan te nyes pa'i skyon gyis ma gos pa'i brdar sku mdog dkar po /
thig le nyag gcig mtshon pa'i dbu gcig
/dbyings dang ye shes mtshon pa'i phyag gnyis /
thabs shes rab kyi sgo nas 'gro don mdzad pa'i brdar phyag mtshan rdor dril /
srid zhi'i mtha' la mi gnas pa'i brdar zhabs rdo rje'i skyil krung bcings pa /
'dod yon ma spangs ye shes kyi rgyan du rol pa'i brdar dar dang rin po che'i rgyan gyis brgyan pa sogs rten brten pa thams cad la dag dran ji ltar nus pa sbyar te bsgom /
mdor dril na /
gnyug ma chos nyid kyi steng na sangs rgyas kyi yon tan rnams rang bzhin lhun grub tu bzhugs pa las /
yon tan gang dang gang zhig rten dang brten pa'i dkyil 'khor de dang de'i ngo bor gdod nas dag pa der ting nge 'dzin sgom pa'i rten dang brten pa'ang rnam par dag par mos dgos pa yin no //
der ma zad yab yum rjes chags kyis zhu bde drangs te /
lus sems bde bar shar ba'i tshe /
de'i ngang las lha sku'i rnam pa gsal lam pa dang nga rgyal lam me ba de la 'dzin med sgyu ma lta bu'i rtsis btab nas bsgoms pas /
dkyil 'khor thams cad bde gsal stong pa nyid kyi ye shes chos kyi sku'i rol par 'char ba'i ting nge 'dzin la gnas par 'gyur ro //
gnyis pa gsung bzlas pa'i rnal 'byor ni /
rang rdo rje sems dpar gsal ba'i thugs 'od lngar 'khyil ba'i klong du zla ba la gnas pa'i rang 'dra'i ye shes sems dpa'/
de'i thugs kar rdo rje dkar po rtse lnga pa gyen langs kyi lte bar hU~M yig dkar po gsal la 'bar ba /
de'i mthar bzla bya'i sngags phreng dkar gsal g.yas bskor du gnas par bsams la sngags zlos pa'i tshe sngags phreng rnams las 'od zer mkha' khyab tu 'phros /
rgyal ba sras bcas mchod /
byin rlabs dang dngos grub thams cad 'od zer gyi rnam par bsdus nas rang la thim par bsams pa ni bdag don byin rlabs bsdu ba'i dmigs pa'o //
yang thugs ka'i 'od kyis sems can thams cad la phog pas sdig sgrib sbyangs /
rdo rje sems dpa'i go 'phang mchog tu mi 'gyur ba'i bde ba chen po la bkod /
'od zer tshur 'dus nas snying ga'i sngags phreng la thim par mos pa ni gzhan don 'phrin las kyi bzlas pa ste /
dmigs pa de gnyis phrugs gcig gam /
mi lcogs na res mos kyis gsal btab la /
snang grags 'gyu gsum lha sngags 'od gsal gyi khyer so dang ma bral ba'i ngang nas /
thun gyi dngos gzhi yi ge drug pa dang /
thun mthar yig brgya ci 'grub bzla /
thun 'jog pa'i tshe thal mo sbyar la thugs dam skul ba'i tshigs bcad brjod la gsol ba gdab /
dbyangs gsal dang yig brgyas kha bskang zhing ye d+har gyis byin rlabs brtan par bya'o //
gsum pa thugs 'od gsal 'jug ldang gi rnal 'byor ni /
dam ye dbyer med kyi bsdu bya'i dkyil 'khor gsal btab nas /
rang gi snying ga'i 'od kyis phog pas nang bcud lhar dag pa thams cad sbyangs nas srung 'khor la thim /
de gzhal yas khang la thim /
de bdag nyid dam tshig rdo rje sems dpa' la thim /
de ye shes sems dpa' la /
de rdo rje la /
de hU~M la /
de'ang gyen rdzogs mi dmigs pa'i dbyings su thim pa'i rang ngo la cher bltas pas snang rig ngos bzung dang bral ba'i rjen ne ba de kha'i ngang la so khad de mnyam par bzhag
/de'i ngang las snying po brjod pa'i rkyen gyis zung 'jug gnyug ma'i rdo rje sems dpa'i skur ldang la gnas gsum rdo rje gsum gyi yi ges bsrung /
go cha'i sngags rgya bcings te lus la rdo rje'i go bgo
/snang grags rtog tshogs rdo rje gsum gyi khyer so dang ma bral bar bya /
gsum pa rjes kyi rim pa ni /
bsngo smon dang shis pa brjod /
srod thun la 'jug pa na gtor mchod rnams kha gsos la /
sngon 'gro rgyud sbyang zhing mchod pa byin rlabs pa nas mjug gi bsngo smon shis brjod kyi bar sngar ltar byas pas 'grub cing /
nub dang po dang dus bzang rnams la tshogs mchod re grub na gal che bas /
de ltar na bzlas pa gsol gdab grub pa dang /
tshogs rdzas bsham /
byin rlabs nas lhag ma'i bar btang la lhag ma btson du 'dzin /
gtor skyong mtshams grol kha ma gtogs mi dgos kyang gter bdag sngags srung ma'i gtor 'bul re ci nas gal che bas /
dgong srod nam bder btang /
gtang rag mchod bstod nongs pa bshags /
tshogs mgron rnams rten la brtan bzhugs bya /
de nas bsdu ldang la 'jug
/nyal ba'i tshe /
lha sku mi dmigs pa'i ngang la bsdus nas bsam med kyi ngang nas gnyid du 'gro bar bya zhing /
gnyid ma byung na'ang bskyar bas chog
/nangs par ldang ba'i tshe nam mkhar bzhugs pa'i lha rnams kyis sngags sgras gnyid sad par mos te lhar lam gyis langs nas /
khrus dang bsgom bzlas kyi rnal 'byor la 'jug go
/phyir nyin thor thun /
snga thun /
dgongs thun /
srod thun bcas bzhi'am /
gsum dang gnyis lta bu gang byed kyang de'i 'gres sbyor bas chog cing /
thun thog ma la brgyud 'debs lhag par sbyar /
thun mtshams su khrus dmigs dang sbyar ba'i rdor sems sgom bzlas kyang grub na legs so //
de lta bu'i tshul gyis yi ge drug pa 'bru 'bum ste 'bum phrag drug
/de lan bzhir bldab pa 'bum phrag nyer bzhi /
yig brgya de'i drug cha ste 'bum phrag gcig gam bzhi kha skong dang bcas pa bzla ba ni grangs bsnyen yin la /
dus bsnyen ni zla ba gsum nas drug gi bar dang /
mtshan ma'i bsnyen pa la drod rtags spyi dang mtshungs shing dus grangs mtha' gcig tu ma nges te las 'phro dang ting 'dzin brtan mi brtan gyi khyad par ltar 'gyur ba'i phyir ro //
bzlas sgom cung zad byas pas kyang phan yon tshad med par gsar rnying rgyud gzhung man ngag kun las rgya cher gsungs shing /
gzhung 'di nyid las kyang /
de ltar bzlas pa'i yon tan gyis :
mtshams med lnga yi sgrib byang zhing :
sangs rgyas kun gyis sras su dgongs :
zhes 'byung ngo //
de ltar bsnyen pa'i rim pa legs par grub pa'i rjes su /
dkyil 'khor bum thod me long shel rdo sogs rten dang mchod pa'i yo byad ci 'byor rgyas par bshams la /
tshogs gsag sgrub pa'i rnal 'byor ltar rab bdun gsum /
'bring bdun gnyis /
tha ma bdun phrag gcig tsam du thun snga ma ltar bcad pa'am /
mi lcogs na snga dro brgyud 'debs sngon gtor btang ba nas brtsam bdag mdun bum bzlas /
yan lag lhag ma dam bca'i bar du btang /
phyi dro rgyud sbyang yan lag bdun pa nas bzung cho ga bskyar te btang la bzlas pa ci 'grub dang bshags pa phyin skong chen tshogs mchod sogs rjes kyi rim pa cha tshang bya /
'di skabs bdag bskyed bsnyen pa khyug tsam dang bzlas pa'i gtso bo mdun bskyed la bya zhing bum bzlas kyang longs skabs dang bstun /
sgrub pa grub pa'i snga dro skong ba'i rjes su bdag 'jug blangs pas dngos grub len chog gi dgos don 'grub cing /
tshogs mchod mthar lhag ma snga phyi thams cad phyi rol du phul la gtor skyong sogs mtha' rgyas su bya /
kha skong zhi ba'i sbyin sreg bsnyen pa'i bcu cha 'gro nges rjes thog der grub par byas la /
tho 'grol gnas srung rnams dang mtshams kyi spang blang gzhan thams cad kyang bsnyen sgrub spyi'i lag len gyi rgyun ltar bya'o //
thog med sgrib pa'i mun khang brtol //
ye shes snang ba mkha' khyab brdal //
sems dpa' rdo rje'i gsang gsum dang //
gcig gyur 'khor ba dong sprugs shog
/ces khrid gzhung nyams su mi lon pa'i bsnyen rkyang tsam byed pa'i blo dman la phan par mthong nas klong yangs kyi rnal 'byor pa pad+ma gar dbang phrin las 'gro 'dul rtsal gyis rdzong shod bder gshegs 'dus pa'i sgrub gnas chen po'i snying po rdo rje thugs kyi rdzong du bgyis pa dge legs 'phel //

//
