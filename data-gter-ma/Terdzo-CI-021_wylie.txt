@#//
rtsa gsum rig 'dzin srog sgrub las /
gtum mo bde chen pad+ma'i gru gzings kyi smin byed me dbang bcas pa bde chen pad+ma'i myu gu zhes bya ba bzhugs so //
bla ma dang rdo rje rnal 'byor ma la phyag 'tshal lo //
bde chen ye shes dwangs ma'i tsaN+Da lIs //
'khor lo bzhi yi snyigs ma 'od gsal du //
sbyangs pa'i mi shigs thig le lhan skyes sku
/zung 'jug phyag rgyar snang des byin rlabs stsol //
yab yum gnyis ka'i rdzogs rim gyi //
smin byed yum bka'i dkyil 'khor dang //
'brel ba'i rdo rje'i gsang lam ni //
grub pa bye ba'i 'jug ngogs so //
rig 'dzin rtsa ba'i dkyil 'khor du dbang dang dam tshig legs par bzung zhing bskyed bzlas kyi rnal 'byor sngon du song bas gtum mo dang gcod khrid la bslab par 'dod pas /
de dag gi smin byed byin rlabs kyi sgo 'byed dus kyi bka' rgya bkrol pa ye shes mkha' 'gro'i dkyil 'khor du dbang bzhi cha lag bcas nod par bya dgos pas /
de la gsum /
sngon dngos rjes so //
dang po sngon du bya ba dur khrod sogs dben pa'i gnas su /
dus yar mar gyi tshes bcu lta bur /
dbang stegs 'jam zhing khod snyoms par chang dang bdud rtsi lngas chag chag btab la dkyil 'khor chos 'byung dmar po bsnol ma /
mtha' skor 'od lnga'i mu khyud dang /
thod ra /
rdor phreng /
me ri rnams kyis rim pa ltar bskor ba'i dbus su dga' 'khyil dang zla nyi'i gdan la rdo rje gri gug hrIHyig gis mtshan pa /
de'i dbus su lding khri'i khar bum pa mgul chings dmar po bcud kyis bltams pa /
kha rgyan ku sha dang rma bya'i sgro mdongs shel rdo sogs bkod pa'i 'og tu mar me sbar zhing /
de dag gi mdun nam ji ltar bde bar thod pa bcud kyis bkang ba dar dmar gyi khebs can /
steng du me long la sin+d+hu ra'i dkyil 'khor chos 'byung bsnol ma dbus su pad+ma 'dab bzhi lte bar dga' 'khyil hrIHsa mtshan pa /
'dab bzhir ha ri ni sa bris pa bzhag la dar dmar gyi gur phub /
me long g.ya' dag dang rig ma'i tsaka li /
dpal 'bar mtho gang las mi thung ba lnga /
bam gzugs bdud rtsi lnga dang bcas pa /
byug rdzas ro sol /
thod rnga rkang gling rnams bkod /
mtha' skor du phyi nang gsang ba'i mchod rdzas tshogs kyi 'khor lo dang bcas pa ma tshang ba med pa dang /
las bum sogs mkho ba'i yo byad rnams bkod legs par bya'o //
gnyis pa dngos gzhi la thog mar dkyil 'khor sgrub pa ni /
slob dpon sgom thag ang rag ras gos bzhes shing /
slob ma rnams kyang de ltar mdzad pa 'bras ljongs rdzogs chen pa'i phyag bzhes yin par snang yang dkyus 'gre tsam la ji ltar 'os pas 'khod nas /
rig 'dzin yab bka'i bdag bskyed rgyas bsdus ji ltar rigs pa sngon du 'gro bas /
phag mo'i las gzhung tshogs kyi mthar thug pa bdag mdun bum gsum dbyer med ngo bo gcig ma'i dgongs pa las mi 'da' ba'i ngang nas bya zhing /
las bum rtsa dbang ltar bsgrub /
de nas bka' srung gi skong gso dang /
bdag 'jug rgyas bsdus ji ltar rigs pa yang dbang chog spyi'i 'gros ltar blang bar bya'o //
gnyis pa dbang bskur ba'i rim pa dngos ni /
slob ma rnams ras rkyang ma 'grub na rten 'brel mtshon byed stod g.yogs ras dkar sogs bgos /
phyi rol du khrus dang /
bgegs bskrad srung 'khor las byang ltar byas la /
sems bskyed gsal gdab /
spro na chos bshad spyi ltar byas la /
'dir ye shes mkha' 'gro pad+ma mdangs gsal dang kun mkhyen klong chen rab 'byams bzang po'i ye shes sgyu 'phrul drwa ba'i rang gzugs /
rig 'dzin grub pa yongs kyi 'khor los sgyur ba'i he ru ka chen po /
lha btsun chos kyi rgyal po nam mkha' 'jigs med kyi dag pa'i gzigs snang du shar ba'i zab lam rig 'dzin srog sgrub ces rig 'dzin DA ki'i bla rdo do zla dang bral ba de nyid la yab bka' rig 'dzin sde lnga'i dkyil 'khor la brten pa'i bskyed rdzogs dang /
yum bka' rdo rje phag mo'i bskyed rdzogs kyi skor so sor bzhugs pa las /
'dir ni gnyis ka'i rdzogs rim zab pa'i mthar thug rmad du byung ba gtum mo bde chen pad+ma'i gru gzings zhes grags pa de nyid kyi smin byed me dbang dang 'brel ba rdo rje rnal 'byor ma'i dkyil 'khor la brten nas bsgrub par bgyi ba la sogs kyis mtshams sbyar nas maN+Dal 'bul du gzhug
/de nas thog mar smin grol gyi snod rung du bsgrub pa'i chos rgyud dag par byed pa la /
khyed rang rnams kyi mdun gyi nam mkha'i gnas su bcom ldan 'das ma rdo rje phag mo la srid pa gsum gyi dpa' bo rnal 'byor ma dang rtsa brgyud kyi bla ma dam pa rnams sprin phung gtibs pa ltar gsal btab ste /
tshe rabs kyi sdig sgrib spyi dang khyad par du dbang nod pa la sgrib byed kyi 'gal rkyen du gyur pa'i dam tshig nyams chag thams cad mthol lo bshags so byang zhing dag par mdzad du gsol snyam du bsam la /
bshags pa'i tshig 'di rnams kyi rjes zlos mdzod /
ces byas la bshags rgyud las 'byung ba'i ye shes mkha' 'gro'i bshags le'am /
dgongs 'dus dang 'ja' tshon zab gter las 'byung ba lta bu'i mkha' 'gro'i smre bshags kyi rim pa gang 'grub byar gzhug
/de nas bla ma dang dkyil 'khor gyi gtso bo tha mi dad pa la gsol ba 'debs pa 'di'i rjes zlos mdzod /
rtsa gsum rgyal kun 'dus pa skyabs kyi mchog
/'gro kun thar pa'i lam ston rin po che //
mgon med bdag la thugs rje'i lcags kyus zungs //
lus ngag yid la gtum mo'i dbang bzhi skur //
ces lan gsum bya /
slar yang skyabs yul rnams lam gyis gsal ba'i spyan sngar dad gdung chen pos sdom pa thob 'dod dang bslab bya la bslab 'dod kyi bsam pa zhe thag pa nas byas te skyabs su 'gro ba dang byang chub mchog tu sems bskyed pa thun mong du bya ba 'di'i rjes zlos mdzod /
oM AHhU~M:
srid zhi'i dwangs bcud chos dbyings thig le'i ngang :
rgyal kun dgongs gsang 'od gsal snying po'i bcud :
rdo rje phag mo dbyings kyi yum chen la :
skyabs su mchi 'o smon 'jug mchog sems bskyed :
lan gsum /
de nas dbang gi sngon 'gro dang dngos gzhi'i skabs su thob pa dang 'thob 'gyur gyi sdom pa thams cad skad cig tsam yang mi nyams par bsrung bar bgyid /
brtse ba chen pos rjes su 'dzin par mdzad du gsol snyam pas sdom pa gzung ba 'di'i rjes zlos mdzod /
yang dag sdom dang dam tshig tshul bzhin bsrung //
dwangs ma 'ja' lus me yi dbang mchog de //
bdag gi rgyud la da lta bskur du gsol //
lan gsum /
de ltar khas blangs pa'i rjes thob tu yang dam tshig gi gal mdo bsgrag pa yin pas dam sdom gyi rim pa rnams srog la bab kyang mi nyams par bsrung dgos shing /
dam las 'das na dam tshig gi mna' chu lce la blud pa 'di nyid snying dbus su brtan par byas pa lcags kyi sdig pa mgo dgu par gyur te khyed rang rnams kyi snying khrag rngub cing na rag gi gnas su 'tshed par gdon mi za la /
ma nyams par tshul bzhin du bsrungs par gyur na ni yon tan thams cad lhun gyis grub pas nges par mdzod /
ces dam chu blud cing rdo rje snying gar gtugs la /
nga ni deng nas khyod kyi rigs bdag che //
dkyil 'khor dam pa'i dbang bzhi bskur bar bya //
phyi nang gsang ba dkyil 'khor bla med kyi //
dam tshig sdom pa srog la bab kyang srungs //
gal te nyams na mnar med skye 'gyur zhing //
thar pa'i sa bon rtsa ba rul bar 'gyur //
de phyir khyod kyis ma nyams yon tan mchog
/bsam gyis mi khyab srog gi chu 'di thungs //
sa ma ya /
i dan na ra kan /
zhes brjod /
de nas dbang gi gzhi sgrub pa la khyed rang rnams lus gnad gcun cing rlung ro bsal la dmigs pa 'di ltar du sgoms shig
/las bum chus bsang /
swa b+hA bas sbyang /
chos thams cad ka dag de bzhin nyid spros bral nam mkha' lta bu'i ngang las /
sa phyogs 'di nyid dag pa ye shes kyi rang rtsal dur khrod rab 'jigs kyi bkod pa yongs su rdzogs pa'i dbus su chos 'byung bsnol ma phyi dkar la nang dmar ba de'i khongs su dga' ba 'khyil ba pad+ma zla nyi bam ro dang bcas pa'i gdan la rang gi rig pa'i ngo bo yi ge hrIHdmar po /
de nyid yongs su gyur pa las /
khyed rang bcom ldan 'das ma rdo rje phag mo sku mdog pad+ma rA ga'i lhun po ltar dmar 'od 'tsher ba /
gcer bu nu ma dang b+ha ga'i 'khor lo rab tu rgyas pa /
zhal gcig phyag gnyis spyan gsum pa /
zhabs g.yas bskum pa'i rting pa gsang gnas su gtad pa /
g.yon brkyang pas bam ro'i snying gar brdzis pa /
phyag g.yas gri gug nam mkhar phyar zhing g.yon thod khrag thugs kar bsnams pa /
dbu skra kham ser gtsug tu bcings pa'i lhag ma thur du grol ba /
spyi ltag g.yas nas phag zhal nag mo ngur sgra 'byin pa /
mchan khung g.yon du yab dpa' bo rta mgrin sbas pa'i tshul gyis kha T+wAM ga bsgreng pa /
rin po che dang rus pa'i phyag rgya dar dpyang dril g.yer sogs kyis brgyan pa /
ye shes kyi me dpung 'bar ba'i klong na bzhugs pa'i spyi bor rdo rje mkha' 'gro dkar mo /
mgrin par rin chen mkha' 'gro ser mo /
snying gar sangs rgyas mkha' 'gro mthing ga
/lte bar pad+ma mkha' 'gro dmar mo /
gsang bar las kyi mkha' 'gro ljang gu rnams cha lugs gtso mo dang mtshungs pa /
de rnams kyi gnas gsum du oM dkar AHdmar hU~M mthing gis mtshan pa las 'od zer gyi tshogs dpag tu med pa 'phros /
phyogs bcu'i zhing khams rnams dang /
khyad par du yang nub phyogs o rgyan sprul pa'i pho brang la sogs par bzhugs pa'i sangs rgyas byang sems bla ma rig 'dzin dpa' bo rnal 'byor ma bsam gyis mi khyab pa rnams kyi thugs bde ba chen po'i ye shes bskul ba las gsang ba gsum gyi byin rlabs thams cad /
rdo rje phag mo'i sku dang yig 'bru phyag mtshan la sogs pa'i rnam par byon nas khyed rang rnams la sib sib thim pas zab gsal bde ba chen po'i ye shes stsol med du skyes pa'i mos pa ma yengs par mdzod /
ces ye shes dbab pa'i rdzas dang dri zhim po'i spos btul zhing rol mo'i 'gyur ba dang bcas sngon bskal ma dang /
hrI:
dam tshig de ltar gsal ba'i gnas lnga nas :
sogs las gzhung gi spyan 'dren dang rtsa sngags kyi gsham du /
dz+nyA na A be sha ya a AH
zhes drag tu brjod pas byin phab /
de ltar ye shes pheb pa de nyid khyed rang rnams kyi thugs rgyud la brtan par byas byung snyam pa'i mos pa mdzod byas la rdo rje spyi bor bzhag cing /
tiSh+Tha badzra zhes brjod /
de nas dbang dngos gzhi gsan pa'i slad du zhing khams 'bul bar zhu zhes maN+Dal 'bul /
bum dbang ni /
bum pa btegs la /
bum pa 'di phyi bum pa'i rnam pa la nang thar pa chen po'i gzhal yas khang rgya khyon mtha' las 'das pa dur khrod rab 'jigs kyi bkod pa yongs su rdzogs pa'i dbus su chos 'byung bsnol ma'i dkyil 'khor la /
bcom ldan 'das ma rdo rje phag mo la gnas gsum gyi dpa' bo mkha' 'gro til gyi phung po kha bye ba lta bus bskor ba mngon sum du bzhugs pa rnams kyi spyi bor oM dkar po las 'od zer dkar po'i rgyun skya nar gyis byung /
khyed rang gi lus kyi nang du zhugs dkar mer gyis gang /
bcom ldan 'das ma'i lha tshogs dpag tu med pa mar me gcig las gnyis mched kyi tshul du byung ba yang rang lus dang dbyer med du gyur snyam pa'i mos pa mdzod /
ces byas la bum pa spyi bor bzhag cing /
hrIH
chos dbyings gzhon nu bum pa'i 'ja' gur klong //
'od zer drwa ba 'khrigs pa'i dur khrod nas //
nyer bzhi'i rigs lnga DA ki 'bum phrag gtso //
kun bzang rdo rje btsun mo'i dbang bskur ro //
oM badzra bai ro tsa ni ha ri ni sa kA ya a b+hi Shiny+tsa hU~M/
zhes bum chu blud do //
des lus kyi sgrib pa sbyangs /
bum pa'i dbang thob /
lam bskyed rim bsgom pa la dbang /
'bras bu sprul sku 'grub pa'i skal pa can du gyur snyam pa'i mos pa mdzod /
ces brda sprad la shis pa brjod /
gsang dbang ni /
thod pa btegs la /
rang byung gi ka pA la mtshan nyid dang ldan pa 'di nyid kyi nang du bcom ldan 'das ma'i gsung gsang mgul gyi bum pa las AHyig pad+ma rA ga'i mdangs dang ldan pa zhig 'phros /
de'i 'od zer gyis sangs rgyas sras bcas phyi nang snod bcud 'byung lnga'i dwangs bcud thams cad 'ub kyis bsdus pa /
A li kA li dang dpa' bo DA ki'i srog yig gi rnam par ltem mer gyis gyur pa 'od du zhu ba'i bdud rtsi 'di nyid khyed rang rnams kyi lce thog tu bzhag pas rdo rje'i phung khams thams cad 'od zer dmar pos ltem gyis gang /
gsung gsang 'gag pa med pa'i sgra dbyangs dang ldan par gyur snyam pa mdzod /
ces mgrin par gtad /
hrIH
thod pa mtshan ldan chos dbyings yangs pa'i klong //
zag med bdud rtsi pad+ma rA ga'i mdog
/grags stong rdo rje rgyal kun gsung gsang ba'i //
don la dbang sgyur longs skur sangs rgyas shog
/oM badzra bai ro tsa ni ha ri ni sa wA ka sid+d+hi pha la a b+hi Shiny+tsa hU~M/
zhes bdud rtsi blud /
des ngag gi sgrib pa sbyangs /
gsang ba'i dbang thob /
lam rlung sngags rdo rje'i bzlas pa la dbang /
'bras bu longs sku 'grub pa'i skal ldan du gyur snyam pa mdzod /
ces dang shis pa brjod /
sher dbang ni /
rig ma'i tsakli thogs la /
khyed rang rnams skad cig gis dpa' bo rta mgrin gyi skur gnas gyur pa la phyag rgya pad+ma can mtshan nyid dang ldan pa 'dod pa'i sgyu thabs la mkhas pa zhig phul bas /
'du shes gsum ldan gyis snyoms par zhugs te yas babs dang mas brtan gyi dga' ba bzhi'i mthar thug lhan cig skyes pa gnyug ma chen po thabs shes gnyis su med pa'i don rtogs par gyur pa'i mos pa mdzod /
ces lag g.yon du gtad la /
hrIH
'di ni de bzhin gshegs pa yi //
bdag med stong pa'i yum chen mchog
/rigs lnga DA ki mtshan ldan ma //
bde chen yum du dbang bskur ro //
oM badzra bai ro tsa ni ha ri ni sa ma ma sid+d+hi tsit+ta a b+hi Shiny+tsa hU~M/
zhes dar gcig dbang don bsgom bcug go
/des yid kyi sgrib pa sbyangs /
shes rab ye shes kyi dbang thob /
lam bde stong dga' bzhi'i nyams len bsgom pa la dbang /
'bras bu chos sku 'grub pa'i skal pa can du gyur snyam pa mdzod /
ces shis pa brjod /
tshig dbang ni /
de yang khyed rang rnams lus rnam snang chos bdun dang ldan pa'i ngang rlung rtsol med du bzhag
/yid snga phyi'i 'gyu 'phro thams cad dang bral ba'i da ltar gyi shes pa bzo bcos med pa ston gnam g.ya' dag pa lta bu'i ngang du hrig ge ma yengs par mnyam par zhog mdzod /
byas la shel rdo dang me long rma bya'i mdongs rnams phyar te /
hrIH
chos sku man shel dag pa la //
longs sku 'gag med me long gzugs //
sprul sku rma bya'i mdongs 'od ltar //
gnyis med dwangs pa'i rnam rol kun //
chos dbyings gzhon nu bum sku'i dpe //
nam mkha'i klong du ro gcig pas //
snang srid dbyings rig dwangs ma'i ngang //
skye 'gag bral ba'i dbang bskur ro //
ngo sprod pa ni /
de'ang rang byung gi shel dri ma med pa 'od lnga gting gsal du snang ba 'di chos thams cad kyi 'byung gnas chos sku dri ma med pa mtshon byed yin no //
me long g.ya' dang bral ba ni rang bzhin gsal ba longs spyod rdzogs pa'i sku dang /
rma bya'i mdongs ni gsal stong dbyer med kyi rang rtsal thugs rje sprul pa'i sku mtshon pa ste /
de yang gud na yod pa ma yin te /
da lta mnyam par bzhag pa'i rang dus na sems kyi ngo bo stong sang nge ba spros pa thams cad dang bral ba 'di ngo bo stong pa zhes bya /
de'i mdangs ma 'gags par gsal lhag ger 'dug pa rang bzhin gsal ba dang /
de las rang byung gi rig mdangs ma 'gags pa'i mkhyen cha la thugs rje kun khyab ste sku gsum rang chas lhun grub tu tshang ba 'di yin no //
yang mnyam bzhag de'i ngang las khyed rang rnams kyi mig dang sems gnyis ka 'jug pa mtshungs par shar lho nub byang steng phyogs bzhi'i nam mkha' la rim pa bzhin du ma yengs par ltos shig
/ces byas la phyogs bzhir sdigs mdzub gtod pa dang lhan tu phaTa?Hdrag tu brjod cing /
de ltar phyogs bzhir gtod par sems sa dang gtod sa gtod mkhan thams cad don du rang gi sems kho na yin te /
sems nyid rang shar rang grol rtog pa dgag sgrub med pa'i tha mal shes pa so yag ge ba 'di rang byung gi rig pa yin par shes par gyis la brjod bral gyi rang ngo la mnyam par 'jog par zhu /
zhes dar gcig mnyam par 'jog bcug go
/des sgo gsum cha mnyam gyi sgrib pa sbyangs /
tshig dbang rin po che thob /
lam blo 'das rdzogs pa chen po bsgom pa la dbang /
'bras bu ngo bo nyid sku 'grub pa'i skal ldan du gyur snyam pa mdzod byas la shis pa brjod /
des rtsa ba'i dbang bzhi legs par grub nas /
yan lag gtum mo'i me dbang gsan pa'i slad du zhing khams 'bul bar zhu /
khyed rang rnams lus gnad me thab drug bcings kyi 'dug stangs dang ldan pas gzhi lus 'di nyid rdo rje phag mo sngar smros pa'i mtshan nyid can du gsal ba'i smin mtshams su g.yung drung dmar po gcig g.yon du sga ra ra 'khor bar bsams te /
bdag slob dpon dang dkyil 'khor gtso bo gnyis su med pa la mos gus dung dung ba zhig mdzad pa'i rkyen gyis de rnams kyi thugs ka nas 'od zer gyi tshogs mu mtha' med pa mkha' khyab tu 'phros pas /
bla ma yi dam dpa' bo mkha' 'gro'i tshogs dang bcas pa rnams kyi thugs rgyud bskul te gsang ba gsum gyi byin rlabs ma lus pa 'od dang 'od zer dpa' bo rnal 'byor ma'i rnal par char bzhin babs pa lus kyi gnas rnams su sib sib thim pas /
lus la bde drod /
ngag la nus pa /
sems la nyams rtogs sogs rtsol med du skyes pa'i mos pa mdzod /
sbyar spos rol mo dbyangs bcas /
oM badzra gu ru bai ro tsa ni yai sarba na moH
dwangs ma'i chos dbyings pha mtha' srid pa'i khams :
kun bzang snang ba mtha' yas 'od dpag med :
rig 'dzin dpa' bo DA ki sde lnga'i tshogs :
gcig char byin rlabs 'od phung chi li li :
dgongs brda snyan brgyud phyogs dus rgyal ba dang :
bka' gter man ngag chu bo'i mgo 'dzin pa'i :
rtsa brgyud bla ma yi dam DA ki rnams :
byin rlabs snang srid 'od skur tho lo lo :
'od lnga 'khrugs pa'i dbyings kun sku dang gsung :
thugs mchog 'od zer 'bar ba'i phyag mtshan dkyil :
dpa' bo'i hU~M sgra dpa' mo'i bshug glu dang :
khro rgyal pho mo'i gad rgyangs ya la la :
mthu ldan chos srung 'bum phrag d+hA ki 'khrigs :
spos sprin 'ja' zer dwangs ma'i rang 'od dang :
srid zhi'i khams kun snyan pa'i rol mor bcas :
rdo rje phag mos dbyings nas byin phob cig :
phung khams kha dog lnga yi 'od zer gyis :
dwangs mar sbyangs pa'i 'ja' lus rdo rje'i sku :
dbang bzhi'i bcud kyis mkha' 'gro sde lngar grol :
bde chen zag med chos nyid zad sar a :
oM badzra bai ro tsa ni yai hU~M hU~M phaT:
oM badzra dz+nyA na dz+wa la raM raM su pra tiSh+Tha badzra ye swA hAH
zhes brjod /
des byin rlabs 'beb pa sngon du song nas /
dngos gzhi la spyan dmigs 'di bzhin du mdzad 'tshal /
swa b+hA bas sbyang /
stong pa'i ngang las /
dkyil 'khor dbus kyi mar me 'di nyid phag mo'i lha tshogs su gsal ba'i lte ba'i a shad las me 'bar te sku'i gnas thams cad ye shes kyi me dpung kha dog lnga ldan gyis ltem mer gyis yongs su gang bar gyur pa'i spyi bo las me'i dwangs ma oM dkar po /
mgrin pa nas me'i dwangs ma AHdmar po /
thugs ka nas me'i dwangs ma hU~M sngon po /
lte ba nas me'i dwangs ma raM ser po /
gsang gnas nas me'i dwangs ma sa ljang gu rnams byung ba khyed rang rnams kyi lus kyi gnas lnga so sor thim pa'i mos pa mdzod /
byas la rol mo bya /
de nas dpal 'bar la bsang chu 'thor la me sbar ba bzung ste /
dpal 'bar gyi me ye shes lnga ldan gyi mtshon byed byas pa 'di gdengs shing bskor ba'i tshe /
dkyil 'khor gyi gtso mo nyid dang /
gzhan yang snang srid thams cad dpa' bo mkha' 'gro'i rang bzhin du gyur pa rnams kyi gnas lnga las ye shes kyi me dpung kha dog lnga ldan gyi 'ja' phung drwa bar 'khrigs pas ma dag pa'i dngos 'dzin sgrib gsum phra rags dang bcas pa thams cad gzhob thul gyis bsregs te /
me dpung rnams khyed rang gi lte ba'i a shad la phog pas /
bde drod kyi me dpung ches cher du 'bar te ngo bo bcom ldan 'das ma la rnam pa snang srid thams cad me dpung kha dog lnga ldan du gyur pa'i mos pa mdzod /
ces dpal 'bar gdengs bskor bya zhing /
oM badzra dz+nyA na dz+wa la raM raM su pra tiSh+Tha badzra ye swA hA/
zhes dang /
hrIH
me dpung 'od snang dur khrod gzhal yas nas //
bde stong rdo rje gtso mo rigs lnga'i gtso //
dpa' bo DA ki gnas lnga'i 'od zer gyis //
skal ldan rnams la dbang skur byin phob cig
/ces brjod /
des bde stong gtum mo'i me dbang grub pa yin zhing /
'di'i dam tshig tu ras rkyang lo gsum gyi dam bca' dang rtag tu grang ba yid la mi bya zhing gtum mo bde chen gyi nyams len la ltem rkyang med par mdzad dgos pa lags /
de'i mtha' rten du spyod pa'i chas dbang bskur ba'i dam rdzas bdud rtsi dang bam chen byug rdzas rkang gling thod rnga thogs la /
brtul zhugs spyod pa'i rdzas 'di dag khyed rang rnams kyi phyag tu phul zhing longs spyod pa'i gnas skabs na /
dpa' bo dang rnal 'byor gyi dbang phyug chen por mnga' gsol zhing dbugs dbyung bar mdzad byung snyam pa'i mos pa mdzod /
dpa' bo khyod kyis 'di zungs la //
ma tshogs dbang du bsdu ba dang //
zag med bde chen rol pa'i phyir //
dbang phyug brtul zhugs mchog brten nas //
zag med rdo rje'i srog lam las //
'pho med 'od skur la zlos shig
/'bar ba'i bde drod 'ja' gur 'khyil pa yis //
snang srid thams cad chu zla sprul pa dang //
zag med sgyu 'phrul mkha' spyod rdo rje'i zhing //
dpa' bo'i dbang phyug chen por dbugs dbyung ngo //
zhes brjod cing bam dang bdud rtsi bzar gzhug
/ro sol byug
/rkang gling sogs lag tu gtad do //
des spyod pa'i dbang bskur thob pas dam tshig tu rnal 'byor pa'i chas gos spyi bye brag rnams mi 'bral bar bcang ba dang /
gong du bstan pa'i bskyed rdzogs rnams la rim gyis nyams myong gis drod rtags thon par byas te /
dbang bsgyur gyi spyod pas dur khrod dang yul gru ma nges pa du mar dpa' bo rnal 'byor ma rnams dang spyod yul mnyam par rgyu zhing gang la'ang 'jigs pa med pas srid pa zil gyis gnon pa'i brtul zhugs la bslab dgos pa lags /
zhes dang shis pa brjod /
smin slob tu byed na bum dbang gi thog mar byin 'beb skabs su gtum mo pad+ma'i gru gzings nas gsungs pa'i dmigs pa tshang ba 'bogs pa nas /
skabs 'dir phag mo'i bskyed rdzogs kyi zab khrid rnams skabs ji ltar rigs par sbrel bar bya'o //
de dag rnams kyis gtum mo bde chen pad+ma'i gru gzings kyi smin byed legs par phul grub pa lags pas sogs kyis mtshams sbyar nas /
dam tshig khas blang man chad spyi ltar bya'o //
gsum pa rjes kyi las rim tshogs la rol zhing lhag ma gtang ba dang /
chad tho brtan skyong sogs phag mo'i las byang gi dkyus ltar bya zhing /
'grub na skong bshags tshogs mchod sogs ldab 'phar du bya bar bshad do //
mchog gi gtum mo lhan skyes mes //
phung khams dwangs ma'i 'od skur sbyangs //
srid gsum 'ja' 'od thig ler dwangs //
lhun grub sbubs su brtan thob shog
/ces rang 'dra'i blo dman 'dod can pa rnams kyi nyams la phan pa'i ched du /
pad+ma gar dbang blo gros mtha' yas kyis lam srol 'di 'dzin pa'i mkhas pa dag gi gsung ngag bcud du dril te /
shrI de bI ko Ti tsa 'dra rin chen brag gi sgrub gnas lhan skyes rdo rje btsun mo'i gsang ba dgyes par 'du byas pa dge legs 'phel ///
/
