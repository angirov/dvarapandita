snyan brgyud ma mo'i bskang ba mngon rdzogs dgyes glu bzhugs so //
hU~M b+h+yo /
gsang mchog dgyes pa rdo rje btsun mo'i dbyings //
mchog tu mi 'gyur bde chen srog gi dpyid //
snang srid mkha' klong sdud pa'i mu kha le //
mngon rdzogs he ru ka dpal dbyings nas bzhengs //
chos kun bde chen ye shes gcig gi mdangs //
dag pa rab 'byams sgyu 'phrul rdo rje'i dbyings //
kun bzang zag pa med pa 'khor lo'i sprin //
'gag med rol pa cir yang 'char ba las //
snod bcud bkod pa tshad med rten 'brel rdzas //
mi zad 'dod dgu'i longs spyod nam mkha' mdzod //
sngags dang phyag rgya ting 'dzin thabs shes kyis //
'dod dgu lhun gyis grub pas thugs dam bskang //
rnam bkra'i me tog dri zhim spos kyis 'khyud //
snang byed 'od 'gyed dri chab zegs ma 'thor //
bda' dgu'i zas bkram snyan brjid rol mo'i dbyangs //
snang cha'i gzung kun lha rdzas phyi'i mchod sprin //
stong nyid dbyings las ma 'gags cir yang shar //
'dzad med dpal gyi 'byor pas thugs dam bskang //
dgra snying dron mo dbang lnga 'dar zhing 'phrig
/tshil gsur dud sprin zhun me'i glog phreng khyug
/khrag mkhris rba rlabs 'khrugs klong mi rta'i bam //
sha rus gcal bkram bshugs glu rkang gling sogs //
phyed snang rlung lnga dbyings 'khyil drag po'i rdzas //
gshin rje'i 'dun sa lta bus thugs dam bskang /
khams drug dwangs ma'i dpyid khu a mr-i ta //
nyi zla dbyings su zos pa'i rak+ta'i bcud //
tshogs drug ye shes dag pa'i gtor ma che //
rnam med yid dag gsang ba'i dam tshig rdzas //
'pho med bde gsal rnam par mi rtog pa'i //
ye shes gsang ba'i mchod pas thugs dam bskang //
bcu drug dga' ba'i gar bsgyur lha mo'i tshogs //
drug cu rtsa bzhi'i sgyu rtsal dgyes dgur g.yo //
snying rje'i yus kyis stong gsum ru tra'i dpung //
mthar byed shugs sgrol rdo rje'i mtshon chen sogs //
gnyis med dag mnyam chen po'i gnas lugs gshis //
'khor gsum zhen rtog bral bas thugs dam bskang //
chos kun ka nas dag pa yum gyi mkhar //
'khor 'das lhun grub bde chen 'bar ba'i klong /
khams gsum mi phyed rdo rje'i gsang gsum dbyings //
rang byung rang shar mngon rdzogs ma mo'i dal //
srid pa bde 'gro'i lha sngags chos kyi sku'i //
snang cha 'gag med gtso dang 'khor gyi tshul //
ye shes las dang 'jig rten rnam pa can //
rab 'byams dkyil 'khor 'khor lo'i sprin chen po //
'bum phrag yangs pa'i lha tshogs thugs dam bskang //
dgongs klong khyab brdal byin rlabs sprin du 'khrigs //
rig 'dzin rtsa brgyud bla ma'i thugs dam bskang //
sgyu 'phrul ma 'dres dngos grub 'dod dgu'i gter //
rab 'byams yi dam zhi khro'i thugs dam bskang //
phrin las thogs med bde stong gar gyis rtsen //
gnas yul dpa' bo mkha' 'gro'i thugs dam bskang //
mthu stobs rtsal che las kun sgrub la myur //
rdo rje'i chos srung yongs kyi thugs dam bskang /
khyad par snang srid ma mo'i dkyil 'khor gtso //
dpal chen mngon rdzogs rgyal po'i thugs dam bskang //
sku gsung thugs yon gsang ba mi zad rgyan //
che mchog khrag 'thung rigs lnga'i thugs dam bskang /
khams lnga dbyings su dag pa'i yum chen mo //
rtag pa'i rgyal mo lnga yi thugs dam bskang //
'khor 'das rnam pa kun gyi mchog dang ldan //
ye shes rje mo bcu bzhi'i thugs dam bskang //
'gag med sgyu ma'i rol pa cir yang ston //
dman mo lnga bcu rtsa brgyad thugs dam bskang //
kun bzang mu kha le yi bde stong gzugs //
snang srid ma mor rdzogs pas thugs dam bskang //
chos nyid dbyings su bde stong 'du 'bral med //
skye 'gag gnas pa kun bral ye shes dbyings //
nam yang 'pho med rdo rje sdom pa che //
dkyil 'khor lha tshogs bskangs shing mnyes pa'i mthus //
nyams chag nongs pa'i 'khrul rtogs dbyings su zhi //
ma mo mkha' 'gro 'khrugs dang 'khon pa bshags //
nyams pa sor chud dgyes pa'i mdangs phyung nas //
'gal 'khrugs dag cing tshangs pa bstsal du gsol //
dbyings kyi ma mo khro dang 'khrugs med pa'i //
ye shes chen po gcig tu mnyam brdal kyang //
las dang 'jig rten mkha' 'gro ma sring rnams //
legs nyes stangs 'dzin dam tshig rjes su gcod //
mngon shes rdzu 'phrul thogs pa med pa yis //
rnal 'byor drod nyul rtag tu rjes skyong na //
bdag sogs snyigs mas gdung ba'i skye 'gro kun //
rtag tu nyes spyod khrel dang dam tshig nongs //
mna' dang chad 'gal sdom gsum zhig cing ral //
ngan spyod sna dgus bstan la ya ga sgrog
/dge sdig 'chol nyog spyod pas lha srin 'khon //
ma sring mkha' 'gro 'khrugs cing mnol ba'i mthus //
nad mtshon mu ge'i bskal ngan ldang ba'i las //
'gyod gnong drag pos snying nas mthol zhing bshags //
sku gsung thugs la mnyes mchod dam tshig rdzas //
phyi nang gsang ba bla med mchod pas bskang //
bde chen dgyes pa'i thugs kyis bdag cag kun //
ma yis bu bzhin skyongs la sdongs grogs mdzod //
zhi bas rgud sol rgyas pas 'dod dgu sgrubs //
dbang gis yid sgyur drag pos 'gal byed choms /
khyad par rdo rje'i sa lam dbu mar rdzogs //
'pho med bde chen dgyes mas rtsen gyur cig
/khams gsum rnam dag rdo rje'i sku gsung thugs //
zhing sngags lhan skyes pho nya'i 'du bar spyod //
he ru ka dpal mchog dang gnyis med pas //
phyi snod 'byung bzhi'i sad ser btsa' than zhi //
nang bcud rtsa rlung thig le'i g.yo 'khrugs snyom //
nges don 'khrul rtog rang gzugs nad gdon bgegs //
lha srin ma mo'i sun kha tshe 'phrang zlog
/bkra shis tshe dpal klung rta phrin las rgyas //
'bar ba gsum gyis lhan skyes ye shes 'phel //
'du ba gsum gyis don gnyis yongs rdzogs te //
bar chad 'phrang gsum 'jigs pa'i bdud bzhi choms //
gsang ba'i dgra gsum yongs sgrol mthu stobs kyis //
phyogs las rnam par rgyal ba'i mthu thob mdzod //
ces pa'ang tshul 'di'i mdos skong gi las rim bgyis skabs nyer mkho'i dbang gis pad+ma dbang chen dgyes pa rtsal (dil mkhyen rin po che )gyis bris pa'o //
mang+ga laM//
dge'o ///
/
