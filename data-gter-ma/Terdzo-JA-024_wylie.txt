@#//
thugs sgrub yang snying 'dus pa'i dmar khrid rigs lnga las rat+na thod phreng mnyam nyid phyag rgya chen po'i khrid kyi zur rgyan bltas gsal bzhugs so //
thams cad mnyam nyid chos sku mkha' ltar dag
/rang byung rang gsal bla ma pad+ma 'byung //
mi g.yo mnyam nyid rat+na thod phreng rtsal //
gang 'dul der snang bla ma mchog la 'dud //
mnyam nyid phyag rgya chen po'i khrid /
sgom pa'i gnad rnams ma 'chug par bla ma la zhu zhing nyams su blangs pas rdzogs rim khregs chod phyag rgya chen po bsgom pa la /
thog mar bla mas kyang pha rol gyi shes rgyud dang bstun nas /
las dang po pa rim gyis khrid tshul dang /
dbang po 'bring la gang shar lhan skyes su ngo sprod pa dang /
rab la gcig car du ngo sprod pa'o //
de ltar bla mas kyang ston mkhas pa blo tshod dang 'tsham par rim gyis khrid tshul ni /
gnas dben par slob dpon gyi mdun du /
slob ma lus gnad chos bdun dang ldan par bsdad la /
sems kyi byung gnas 'gro gsum rtsad bcad pa ni /
rang gi sems sna tshogs dran mkhan 'di /
dang po gang nas 'ong dang /
da lta ji ltar 'dug
/phyis gang du 'gro brtags pas /
'di nas 'ong /
'di ltar 'dug
/'dir 'gro sogs med par gsal stong du 'dug na rang snang stong par ngo sprod /
dang po zhi gnas rten can du bsgom pa ni /
mdun du shing bu'am rde'u sogs dmigs rten gang yang rung ba bzhag la /
mig mi 'gul bar sems kyi 'gyu byed rtsad bcad de sa le ba la bzhag
/der gnas shing gzhan du mi 'phro bar gsal stong du bzhag
/rna ba'i sgra sogs gzhan du 'gyu na yang 'gyu mkhan rtsad bcad la de thog tu bzhag la gong bzhin sbyangs pas gang shar ba'i thog tu lus kyang yod du mi tshor bar snang med du khrig ger 'dug pa de la /
bla ma dang slob ma gnyis kas lhan du phaTaHdrag po brjod cing gnas nyams zhen 'dzin can de bshigs la gang shar du btang bas gsal stong rjen ne 'dug na yun thung la grangs mang bar bsgom /
de nas rang gi snying khar 'od kyi thig le me long chung ba tsam /
de yi dkyil na thig le sran ma tsam 'od 'phro ba la sems gtad do //
zhag bdun phrag tsam la rtse gcig tu bsgom /
de nas gtad med du bzung ba ni /
rten gang yang med par gang shar gyi steng du ci yang mi sems par snyam byed kyi blo dang bral ba'i ngang nas rang sa zang tha ler bzhag go
/de tshe rnam rtog phra'us 'og 'gyu 'gro ba dang /
yin min snyam pa med pa sogs gsal stong gi nyams la zhen 'dzin gyis ma bcing par lta stangs mdun gyi nam mkhar gtad de dbyings rig bsres la rig pa ka dag gi ngang la khrig ger bzhag la bsgom mo //
de ltar gtan la phab pas rang babs su 'dug ste rnam rtog 'gyu dran thams cad rang babs su zhi nas sems gsal stong brjod med lhan ne gnas pa zhig 'ong ba de /
sems kyi gnas cha yin pas sgom gyi dngos gzhi yin /
de thog nas lhag mthong ngo sprad pa ni /
'khyag chur zhu ba lta bu dang /
mtsho la rlabs byung ba bzhin gang shar gyi thog tu bzhag pas gsal stong lhag ger brjod med du 'dug pa /
gter gzhung rdo rje'i gsung las /
gang shar stong nyid du sa le ba :
rang bzhin gsal dwangs su hrig ger brjod med :
de nas 'gyu rtog la sogs ji ltar snang yang brtag dpyad mi bya :
'gog kyang mi 'gog rang ngo rang gis gsal tsam pa'i ngang du sa le hrig ge rjen ne zang thal le bsgom mo :
de tshe 'dzin med du sa le ba'i ngang nas mdangs ma 'gag par yul med du rjen ne lhag ge ba 'byung ngo :
de la lhag mthong gi ngo bo zer te :
de ltar gsungs pa bzhin bsgom zhing bsgom bya sgom byed med pa gsal stong 'dzin med 'di zhes brjod du med pa /
gsal rig rjen ne ba'i gnas lugs de dran pa'i rtsis bzung ste stong nyid had po stong pa 'di yin snyam du mi gtong ngo //
sgom 'di yin gyi 'dzin pa mi bya ste /
de yi rang ngo rang gis rig tsam du 'dzin med du rang babs su bzhag go
/thog ma rig pa skad cig ma'i steng du bzhag pas gang shar ba thams cad gsal stong 'dzin med du 'dug pa ni /
zhi lhag zung 'jug tu gsungs /
de ltar gnas lugs ngo 'phrod nas gegs sel bogs 'don rgyas pa zhal gdams gnad kyi phreng ba gegs sel bka' rgya ma rnams su gsal /
de ltar gang shar 'dzin med spros pa'i mtha' thams cad bral bar skyong ngo //
bde gsal mi rtog pa'i nyams gang shar la sgom byed kyi snyems pa med pas rtag par 'dzin pa'i dngos 'dzin gol sa chod /
rang gi rig pa stong gsal mtha' dbus dang bral ba zhen 'dzin bral ba rtogs pas chad pa'i mtha' bsal /
don gyi gnas lugs ngo bo stong pa /
rang bzhin gsal ba /
'dzin rtog dang bral ba /
mtha' bral gyi ngo bo ma bcos lhug par bzhag pas ngo bo rang sar mthong bas gnyis ka'i gol sa chod pa yin gsungs /
gter gzhung rdo rje'i gsung las /
de lta bu'i bsgom pa ni sangs rgyas kyi dgongs pa skyon med yin la :
de ltar gsungs pa sogs ni gol sa gcod pa /
gnas lugs kyi skyong tshul /
sa lam gyi bgrod tshul sogs /
gter gzhung phyag rgya chen po'i khrid gzhung du rgyas par spros bzhin dang /
gol sa gcod pa ni /
bde ba'i nyams drod kha can de la 'di yin gyis bcings te /
de la chags na 'dod khams su gol /
gsal ba la de bzhin chags nas 'dzin na gzugs khams su gol /
des na bde ba /
stong pa /
gsal ba /
mi rtog pa gang shar yang mi chags /
mi 'dzin par rang babs su blo 'das spros med du bzhag
/de yi dus su mnyam gzhag gi dus gsal rig rjen pa blo 'das ka dag brjod med du khrig ger 'dug
/rjes thob kyi skabs gang shar ba de rig thog nas khrig ger 'dzin med du rjen par gang snang ba ngo 'dzin med du khrig ger 'dug pa /
gang shar ba thams cad snang yang 'dzin med du gsal stong rjen ne 'dug pa la rtog ldan gyi rnal 'byor zhes de la bya'o //
gzhung du gsungs /
de nas gol 'chug med pa'i rnal 'byor pa la lam lnga yi bgrod tshul ni /
gnas lugs kyi rtogs pa mngon du gyur pas 'di ltar ma rtogs pa la snying rje sgyu ma tsam du skyes te /
rgyu 'bras las yid ches pas /
ting nge 'dzin la drod thob pa ni tshogs lam yin zhes /
gzhung du gsungs /
de ltar nyams su blangs pas sems yul med mtha' bral blo 'das su shes shing ngo bo mthong ba ni de yang sbyor lam yin zhes gzhung du bshad /
de nas snang srid stong gsum yul med du gsal /
nyon mongs pa'i sgrib pa dag ste /
gang shar thams cad rang snang stong par shar te /
chu dang rlabs /
nam mkha' la rlung rgyu ba ltar gang shar ba 'dzin med blo 'das su grol nas rgyu 'bras stong par rtogs pa de la mthong lam zhes gzhung du gsungs /
de nas snang sems 'dres te /
yul snang tha mi dad par rang sems mngon du gyur te stong pa rgyu 'bras su shar te /
rten cing 'brel bar 'byung ba'i chos thams cad dbyer med ro gcig tu gyur rten 'brel mngon du gyur /
de nas mnyam nyid bzhag pas yul dang bral te /
rten cing 'brel bar 'byung ba'i chos thams cad rang sems stong par me long gzugs brnyan shar ba ltar gnyis med rang sar grol ba /
rjes thob la yul snang sgyu ma ltar phra mo tsam yod pa sgom lam yin zhes gzhung las gsungs /
de nas brtson 'grus bskyed rgyun bsring nyams su blangs pas 'khor 'das skye 'gag gnyis med rtogs brjod kyi mtha' zad /
bsgom bya sgom byed med par rang sems mngon du gyur pas shes bya'i sgrib pa dag
/chos rnams thams cad rang sems su shar te thog ma'i rig pa skad cig ma mngon du gyur pa de mthar phyin pa'i lam yin zhes gzhung las gsungs /
de ltar nyams su blangs pas lta ba gong ma rnams la /
'phro rgod du 'dug na bsgrim /
byings sam rmug na bsring /
'byams sam 'thas na rig pa drung phyung ngo //
rjes su 'khrul pa 'byams klas pa'am /
gong ma de rnams la zhen 'dzin gyis bcings sam /
sems kyi rnyog ma ldangs te blta mi 'dod pa bskyur snying 'dod pa sogs gegs byung na phaTaHdrag po brjod la de rjes gnyug ma'i rang ngo blta zhing dbyings rig bsre
/de ltar gegs nam byung la phaTaHbrjod la gong bzhin sbyang /
bogs 'don yang gang shar gyi steng du rig pa drung phyung la khregs chod 'dzin med du zang thal le bzhag
/snod ldan gyi slob ma tshe 'di'i snang shas chung ba /
bla ma la sangs rgyas kyi 'du shes rnyed pa brtson 'grus che zhing shes rab ldan pa /
sngon gyi las 'phro bzang bas rdzogs pa chen po khregs chod kyi lta ba la mos shing /
stong nyid blo ru shong ba /
blo che zhing gzhi brtan pa rnams la rdzogs pa chen po gzhi khregs chod ka dag phyag rgya chen po btsan thabs su ngo sprod pa dbang thams cad kyi rtsa ba rig pa'i rtsal dbang zhes kyang bya ba /
bla mas slob ma la thugs rgyud byin rlabs 'pho ba'i dbang bskur zhes kyang bya ba /
de ngo sprod pa la /
dben gnas mi med nyams dga' ba /
rgyal ba gong mas byin gyis brlabs pa'i gnas ri'am /
bla mas byin gyis brlabs pa'i gnas mtho zhing gsal la snang ba dwangs pa ser bu 'tshub mas mi gos par nam mkha' mtho la rgya cher mthong ba'i sar /
nam mkha' sprin bral g.ya' dag pa'i dus su /
bla slob gnyis kas chos bdun dang ldan pas lta stangs nam mkhar gtad la /
bla mas phaTaHdrag po brjod pa'i lhan du slob mas kyang lhan cig tu phaTaHbrjod la gang shar thog tu nam mkhar dbyings rig bsres la bzhag pas de ma thag par 'di zhes brjod du med pa /
blo 'das ka dag tu ngo sprod pa'o //
de ngo 'phrod nas rtog par gang shar ba thams cad de lta bu'i ngang la ma yengs par skyong zhing phaTaHbrjod la dbyings rig bsre zhing gong bzhin sbyang /
de ltar nyon mongs dug lnga'i rtog pa sogs rkyen drag po shar tshe phaTaHdrag po brjod la rang babs su bzhag la nyams su blangs pas dang po g.yo zhing skyong dka' bar 'dug na brtson 'grus bskyed /
rig pa hur phyung la phaTaHbrjod cing dbyings rig bsres pas sel /
de nas gang shar thams cad rang rig gi klong du snang zhing der 'dzin dang bral ba blo 'das ka dag tu bzhag
/de nas rtsol ba med par gang shar thams cad blo 'das phyag rgya chen po'i rol par shar nas nyin mtshan med par sgom 'khor yug tu ma gyur bar brtson 'grus bskyed la nyams su blang /
de ltar gong bzhin nyams su blangs pas /
rkyen gang gis kyang mi 'jigs pa /
bsgom bya sgom byed med pas 'khor 'das dbyer med du rtogs nas yar sangs rgyas la mi re /
mar ngan song la mi skrag pa /
'di don ma rtogs pa'i sems can rnams la snying rje bzod med du shar ba /
rtag chad gnyis kyi mtha' dang bral nas /
de lta bu'i rig rtsal ma 'gag pa'i klong du gzhi lam gyi yon tan thams cad gcig car du rdzogs nas /
tshe gcig tu sangs rgyas pa'i man ngag 'di ni thun mong ma yin par bka' drin sum ldan bla ma'i zhal nas thob /
de ltar nyams su blangs pas phan yon kyang /
gter gzhung phyag rgya chen po'i khrid las /
de ltar snang srid phyag rgya chen por rol pas :
gnyis 'dzin gyi 'khrul pa rang sar grol nas sangs rgyas kyi dgongs pa la spyod de :
tshe gcig gis mgon po rdo rje 'chang gi go 'phang thob par byed pa'i gdams pa'o :
zhes gsungs pa ltar /
'di nyid la brtson 'grus bskyed cing nyams su blangs na mchog tu 'gyur bas de ltar mdzod /
sprang po bdag gis tshe gcig nyams blangs nas //
yid ches khungs btsun pha nor snying thig 'di //
snying 'dra'i bu slob dam ldan rnams la gtad //
snying la chongs shig snod ldan rnams la ston //
ces gsang khrid rigs lnga'i phyag rgya chen po'i khrid kyi zur rgyan cung zad spros pa 'di yang /
rang slob dam ldan chu gsol rtogs ldan gyis ngag khrid ltar khrid gzhung gi zur rgyan bltas chog dgos zhes yang yang bskul bas zhal ngo ma ldog par /
gter gzhung sor bzhag bla ma'i man ngag gis brgyan te /
gtad med gu yangs gang shar spyod pa'i mi smyon /
gA Na'i ming gis gang dran smras pa la //
'gal ba mchis na o rgyan rje la bshags //
dge bas 'gro kun rang sems mngon gyur nas //
kun bzang pad 'byung go 'phang thob par shog
/yi ge pa ni bskul ba po yis bgyis //
dge'o //

//
