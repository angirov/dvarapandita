'jam dpal nA ga rak+sha'i rgyun khyer bzhugs so //
bla ma mchog gsum rig pa'i rgyal po la //
gus pas skyabs mchi mkha' mnyam 'gro ba rnams //
gti mug gdug pa klu yi nad gdon las //
skyob phyir 'jam dpal dpa' bo bsgrub par bgyi //
oM swa b+hA ba shud+d+haHsarba d+harmaHswa b+hA ba shud+d+ho\u0f85 haM/
stong pa'i ngang las rang sems yi ge phe //
nag po 'bar ba'i 'od zer 'phro bar gyur //
phe rak+Sha ku ru b+h+rU~M/
'khor 'das so mtshams rgya mtsho chen po'i klong //
me tog nor bu gcal du bkram pa'i dbus //
rin chen pho brang klu brgyad ka ba can //
steng 'og phyogs mtshams sbrul gyis dkris pa'i nang //
klu gnyan sa bdag 'bum sde'i gdan steng du //
rig pa'i rgyal po nA ga rak+sha pa //
stang zil mdog can rtsa zhal srin po'i gdong //
rab khros sbrul mgo dgu yi gdengs ka 'phyo //
dbus dmar prog zhu mi bskyod cod pan can //
bcu drug phyag gi g.yas brgyad gri gug dang //
g.yon brgyad sbrul zhags dang po thugs kar bsnol //
lhag ma rab gdengs rngam brjid bzod dka'i sku
/ri rab la brten mjug ma rgya mtshor 'khyil //
zhal nas ig sha'i sgra sgrog mche ba gtsigs //
gru gsum spyan bgrad sbrul nag ral pa las //
sdom sdig me yi tshwa tshwa phyogs bcur 'phro //
sbrul rigs lnga dang rat+na du mas brgyan //
dregs pa thams cad dngangs shing skrag pa'i gzugs //
ye shes me dpung 'bar ba'i klong na brjid //
thugs kar ye shes sems dpa' sbrul dkar po //
g.yas 'khyil mgo bo gyen gdengs snying gar phe //
mdog nag yi ge bzhi pas g.yas su bskor //
'od 'phros ye shes sems dpa' sa mA dzaH
dzaHhU~M baM hoHgnyis su med par gyur //
phe las 'bar ba'i 'od zer lnga ldan 'phros //
lus kyi nad gdon thams cad ba spu dang //
dbang po'i sgo nas phyi rol 'thon par gyur //
oM phe laM hU~M/
nag po ti pa tsa ya nA ga rak+sha oM phe laM hU~M/
phyi nang snod bcud 'od zhu rang la thim //
rang nyid phe dang phe yang stong par gyur //
dge ba 'di yis bdag dang 'gro ba kun //
gdug pa klu yi nad gdon las thar zhing //
bla na med pa'i bde dga' rgya mtsho yis //
kun mkhyen ye shes go 'phang myur thob shog
/ces pa'ang don gnyer can du mas bskul ba las 'gyur med rdo rjes smras pa'o ///
/
