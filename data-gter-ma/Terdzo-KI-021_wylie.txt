@#//
rdo rje phur pa yang gsang spu gri'i dbang bskur bklag chog tu bkod pa bai DUr+ya'i bum bzang zhes bya ba bzhugs so //
na mo gu ru shrI badzra ku mA ra ya /
bde stong ye shes rnam pa thams cad pa //
'khor 'das kun gyi srog tu thal bar 'byin //
gdug can snying rjes bsgral ba'i dam tshig ni //
ngang nyid rdo rjer sgrub pa des skyongs shig
/o rgyan bla ma'i gsung rabs las //
rig mchog 'bum sde'i bcud kyi thigs //
shing rta'i lam 'dren gyur pa gang //
chos sgo 'byed pa'i phyag len bri //
de la chos dbang rin po che'i zab gter yang gsang spu gri 'bar ba'i dkyil 'khor du mtshan nyid dang ldan pa'i slob dpon gyis skal pa dang ldan pa'i slob ma gzhug pa na /
sbyor ba yo byad kyi gshom ni /
ras bris sam maN+Dal la tshom bu /
gtso bo /
khro bcu /
sras mchog nyer gcig
/sgo ma bzhi bcas che chung gtso 'khor 'gros sbyar du bkod pa'i khar phur sgrom yod na ras bris la lha gnas so sor e khrom gyi khar bkod /
tshom bu la lcags snod 'bru nag gis bkang bar go rim ltar btsugs nas dkyil 'khor gyi steng 'phrul stegs la bkod /
phur khrom tshang ba med na'ang gtso phur tshad ldan dar nag gi cod pan can bzhugs /
khro bcu dang sras nyer gcig dam can bcu drug so so phyogs bsdams tsaka li gsum /
las bzhi so sor bcas phur pa'i tsaka li bdun de mnyam bzhag
/yang gtso bo khro bcu sras nyer gcig rnams kyi lha tsaka yod na bum pa'i kha rgyan gseb bam gtso phur mdun du bkod la de'i tshe khro bcu dang sras phur rnams mi dgos so //
gang ltar de'i khar lding khri la bum pa chas ldan rdzas so lnga dang dri'i chus bkang ba gzungs rdor dang bcas pa /
rgyab tu dbang gtor dpal gyi gtor chen gyi g.yas g.yon du rgyud dam sgrub thabs kyi glegs bam dang /
gsang dbang thod pa'i bdud rtsi chos sman mngar gsum sbyar ba /
rdor sems kyi sku tsaka sngags byang dang bcas pa /
dkyil 'khor gyi g.yas su dbu rgyan dang /
thod skam lnga'i cod pan /
g.yon du tshe gtor bum gzugs dang dngos grub kyi rdzas /
mdun du sman raka gtor gsum /
mtha' skor du phyi mchod g.yas skor du bsham /
gzhan gar bder thal raka zhag gsum thod sbrul gyi rgyan gnyis glang ko zhing lpags stag sham me phung rnams kyi tsaka li so so ba dang /
gdab phur tho ba /
phur srung gtor 'bul /
mchod gtor tshogs kyi yo byad /
mig dar me tog sogs dgos pa'i yo byad rnams tshogs par bya'o //
de nas sgrub cing mchod pa ni /
brgyud 'debs nas brtsam sngon 'gro rnams las byang gi dkyus bzhin dang /
dngos gzhi'i skabs sgrub gzhi bdag dang mdun du bkod pa'i dkyil 'khor sgrub rdzas dang bcas pa thams cad /
de bzhin nyid kyi ting 'dzin stong nyid kyi rang bzhin kun snang snying rje chen po'i ngang las dkyil 'khor rnam gsum rten dang brten par bcas pa bdag mdun tha mi dad pa'i tshul du gyer tshig gcig gis bsgoms nas /
dgongs gsol nas bzung dzapa? bzlas kyi bar dang /
khyad par /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar mos nas /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
babs pas bum chur dbyer med ro gcig gyur //
ces gzungs thag bzung la bum bzlas bya /
las bum nang du pad nyi gnod sbyin steng //
bdud rtsi ljang nag g.yas ser g.yon dud kha //
phyag drug dang pos rdo rje b+han dmar dkrugs //
bar pa'i phyag gnyis rgya gram dbyug tos sdigs //
tha ma gnyis kyis drag po'i phur bu 'dril //
rlung 'byin ljang nag g.yon nas 'khril ba'i yum //
g.yas pa dril 'khyud g.yon pa dung dmar stob //
dur khrod chas ldan me dpung klong du gsal //
zhes mos la /
oM badzra kro d+ha a mr-ita kuN+Da lI hU~M/
ts+tshin+d+ha ts+tshin+d+ha hU~M phaT/
ces bzlas la mthar /
lha rnams chags pa chen pos 'od du zhu nas byang chub kyi sems su ro gcig tu gyur pa'i khar sa bon 'bru lngas mtshan par gyur /
gtso bo'i snying po brjod la dung zhal gyis dri chab bum pa rnams su 'bul lo //
thod pa gzhal yas khang du lha rnams rang rang gi shes rab ma dang snyoms par zhugs pa'i byang sems ye shes kyi bdud rtsis gang bar gyur /
rtsa sngags la /
oM bo d+hi tsit+ta ma hA su kha A be sha ya a AHdang /
oM AHhU~M sarba pany+tsa a mr-ita hU~M hrIHThAHzhes sngags kyis byin brlab /
chos skyong spyi dang phur srung gi gtor 'bul /
tshogs mchod rnams byas la /
bla ma dang dkyil 'khor gyi gtso bo tha mi dad pa dbang len pa'i yul dang /
dbang gi bya ba rnams gtso bo las phye ba'i las kyi he ru kas mdzad cing /
bdag nyid rnam 'gyur glo bur ba'i rang bzhin dbang zhu ba por byas te rgyas par 'chad 'gyur bzhin dbang rnams rdzogs par blang ba'am /
bsdu na /
oM badzra kro d+ha sa ma ya hU~M/
zhes rig pa'i me tog dor nas /
rang bzhin gyi dkyil 'khor dang ting nge 'dzin gyi dkyil 'khor gnyis kyi sku gsung thugs yon tan phrin las rnams rang bzhin dbyer med du rtogs par byas la /
oM/
khro la khros pas zhi mdzad pa //
thugs rje khro dpal rngam pa'i tshogs //
'bar ba'i byin rlabs rmad po che //
de nyid du ni bdag la stsol //
oM badzra kro d+ha sa ma ya satwaM/
oM badzra kro d+ha sa ma ya phaT/
oM badzra kro d+ha sa ma ya hoH
zhes pa tsam gyis bdag nyid zhugs nas /
slob ma 'jug par gsol ba bdab pa ni /
rdor dril 'dzin pas /
de bzhin gshegs pa kun gyi gnas //
rdo rje gzhon nu'i grong khyer mchog
/gsang ba'i dkyil 'khor chen po 'dir //
bdag gis slob ma gzhug par bgyi //
zhes gsol bas gnang ba byin par bsam mo //
de nas slob ma dkyil 'khor du gzhug pa 'jug pa'i chos /
dbang gi dngos gzhi /
rjes kyi bya ba gsum yod pa las dang po ni /
dkyil 'khor yol bas bcad /
slob ma khrus dang phyag byas nas gral du 'khod pa la /
sngon gtor a mr-itas bsang /
swa b+hA bas sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M gis brlab /
oM sarba b+hU ta A kar+Sha ya dzaHsa mgron dgug
/oM sarba big+h+nAM sogs kyis bsngos la /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi\u0f8e
chos kyi\u0f8e
dge 'dun gyi\u0f8e
gsang sngags dang rig sngags dang gzungs sngags dang snying po phyag rgya ting nge 'dzin rnams kyi bden pa dang /
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par bcom ldan 'das rdo rje gzhon nu khro bcu khra phyag sgo ma bka' sdod dang bcas pa rnams kyi bden pa dang /
bden pa chen po'i byin gyi rlabs kyis deng 'dir rdo rje slob ma rnams dkyil 'khor du 'jug cing dbang bskur zab mo sgrub pa la bar du gcod pa'i bgegs tshogs thams cad gtor ma 'dis tshims par gyis la dpag tshad dang rgyang grags su ma gnas par phyir dengs shig
/gal te mi 'gro na khro bo ye shes kyi rdo rje me rab tu 'bar ba 'dis khyod rnams kyi mgo bo tshal pa brgyar 'gas par gyur ta re /
sum+b+ha ni sogs drag sngags yungs thun rol mo dang bcas pas bskrad /
oM badzra rak+Sha rak+Sha hU~M/
zhes brjod pas /
steng 'og phyogs mtshams thams cad rdo rje srung ba'i rwa ba drwa ba gur bla bre /
ye shes kyi me dpung 'bar ba dang bcas pas mtshams bcad de cis kyang mi shigs par gyur par mos la srung 'khor bsgom /
de nas chos bshad pa ni /
'o /
nam mkha' dang mnyam pa'i sems can thams cad kyi don du bla na med pa yang dag par rdzogs pa'i sangs rgyas mi slob pa'i zung 'jug gi ngo bo /
sku bzhi ye shes lnga yi bdag nyid chen po gang gi go 'phang tshe 'di nyid la mngon du bsgrub par bya /
de'i ched du gsang sngags rdo rje theg pa'i lam gyi 'jug sgo dang po smin byed dbang gi rim pa rnams legs par nod nas /
lam zab mo bskyed rdzogs kyi rim pa gnyis la tshul bzhin du bslab par bgyi'o snyam pas byang chub mchog tu sems bskyed pa sngon du 'gro bas /
chos nyan pa'i kun tu spyod pa rnams kyang blang dor ma 'dzol bar bgyis te /
legs par gsan 'tshal /
de la gang zhig gsan par bya ba'i chos kyi rnam grangs kyang spyir bdag cag gi ston pa thabs la mkhas shing thugs rje chen po dang ldan pa de nyid kyis gdul bya'i sems can rnams kyi khams dang dbang po dang /
bsam pa'i rjes su 'gro ba'i chos kyi 'khor lo dpag tu med pa zhig bskor bar mdzad pa yin kyang /
re zhig spang gnyen gyi sgo nas bsdu na /
gdul bya'i rgyud kyi nyon mongs pa'i bye brag brgyad khri bzhi stong gi gnyen por chos kyi phung po'ang de snyed cig tu grangs nges pa yin la /
de'ang gzhung dang man ngag tsam gyi sgo nas bsdu na /
gzhung mtshan nyid phar phyin gyi theg pa dang /
man ngag gsang chen rdo rje'i theg pa gnyis su 'du ba las 'dir skabs su babs pa ni /
phar phyin gyi theg pa las khyad chos bzhi'i sgo nas khyad par du 'phags pa gsang sngags rdo rje theg pa nyid yin cing /
de yang shes byed rgyud sde'i rnam grangs bsam gyis mi khyab pa zhig yod kyang lta spyod tsam gyi sgo nas bsdu na /
spyod pa gtso bor ston pa bya ba'i rgyud dang /
lta ba gtso bor ston pa rnal 'byor gyi rgyud de gnyis su gsang sngags kyi rgyud sde mtha' dag 'du ba las /
'dir phyi ma ste /
de la yang rnal 'byor gyi rgyud tsam dang /
rnal 'byor bla na med pa'i rgyud gnyis su yod pa las /
'di ni rnal 'byor bla na med pa la nang gses bskyed rdzogs rdzogs chen gsum ston pa'i gzhung rgyud lung man ngag gsum yod pa'i dang po rgyud ma hA yo ga
/de la'ang rgyud sde dang sgrub sde gnyis las 'dir sgrub sde /
de la ye shes lha'i sgrub pa lnga dang /
'jig rten pa'i gsum ste brgyad las /
'dir ni gdug pa can 'dul ba'i thabs gtso bor ston pa phrin las phur pa'i sgrub sde ste /
de yang ji skad du /
bal yul yang le shod kyi brag phug tu :
yang dag bde chen snying po bsgrubs pa'i tshe :
bar chad bgegs rnams rdo rje phur pas bsgral :
phyag rgya chen po'i dngos grub gnas der thob :
ces gsungs pa ltar /
slob dpon chen po mtsho skyes rdo rjes rgya bal mtshams /
dgun dus kyang me tog rnam par bkra zhing /
bkra shis byin chags pa'i gnas yang le shod kyi brag phug tu /
dpal yang dag lha dgu'i dkyil 'khor la brten nas mchog gi rig 'dzin sgrub pa na mi bsrun nag po'i phyogs kyis slob dpon chen po'i dgongs par tho 'tshams ma thub kyang /
rgya bal bod gsum du sad ser mu ge yams nad btang ba la /
bar chad 'dul ba'i chos rgya gar gyi slob dpon rnams las len pa'i ched du pho nya mngags pas slob dpon pra b+ha hastis bi d+yot+ta ma la 'bum sde nas dgra bgegs 'dul ba'i phrin las mi khur gnyis brdzangs /
glegs bam phebs pa tsam gyis bdud sde'i ru mtshon dus gcig tu snyol ba'i mthu rtsal can gyi rdo rje phur pa 'di nyid la bka' ma rgyal po lugs /
jo mo lugs /
lcam lugs la sogs pa du ma dang /
gter ma gter kha so so nas byon pa'i chos tshan che chung mtha' yas par bzhugs pa las /
'di ni gter byon phur pa thams cad kyi phyi mo'am rtsa ba lta bur gyur pa ste /
de'ang mnga' bdag gsung gi sprul pa gu ru chos kyi dbang phyug gis zab mo'i gter kha bsam gyis mi khyab pa spyan drangs shing /
khyad par lho brag gnam skas brag nas khro chu las grub pa'i klu bdud kyi gzugs mgo dgu rwa can rdo rje'i gtsug rgyan ldan pa khru gang ba zhig gi sku stod nas dam chos bdud rtsi'i skor /
sku sked nas khyad 'phags sgrub thabs kyi skor /
sku smad nas phan gnod phrin las kyi skor /
dbu'i nang nas yang gter gyi nges don sgrub skor las tshogs rnams byon pa'i nang tshan /
bka' rtsis las /
thugs kyi phur gcig yang gsang 'dus pa'i tog :
mchog dang thun mong dngos grub myur 'grub cing :
bar gcod kun 'joms nga yi snying la gdams :
yid la brnag cing mchu sgor dbyung mi rung :
gsang ba'i yang snying skal ldan bu la gtad :
ces gsungs pa ltar o rgyan chen po'i thugs dam skor gsum gyi nang tshan thugs kyi phur gcig yang gsang spu gri 'bar ba'i skor te 'di nyid kyi dkyil 'khor du smin byed dbang bskur ba'i rim pa sgrub par byed pa la /
rdo rje slob dpon gyi bya ba dang slob ma'i bya ba gnyis las /
slob dpon gyis bgyid 'os rnams bla ma dam pa'i phyag bzhes las ji ltar 'byung ba ltar chad lhag med par sngon du song grub /
da khyed rang gi ngo skal du gyur pa yin pas bla ma dang dkyil 'khor gyi gtso bo tha mi dad pa la 'jug pa'i chos rnams zhu ba'i yon du maN+Dal phul mdzod /
ces brda sbyar la maN+Dal 'bul du gzhug
/de nas chas su 'jug pa ni /
sngon chad gnyis 'dzin gyi zhen rtog 'thug pos mig ldongs pas dkyil 'khor gyi lha tshogs ma mjal ba'am mjal na'ang dkyil 'khor so ma 'di nyid ma mjal ba mtshon byed du spyan dar dmar po res gdong g.yogs pa'i mos pa mdzod /
oM tsak+Shu b+han+d+ha wa ra ma Na ye swA hA:
zhes mig dar bcing /
dkyil 'khor gyi lha dang mjal ba'i tshe phyag stong du mjal mi rung bas phyag tu u dum+bA ra'i me tog gi phreng ba kha dog lnga pa re bzung ba'i mos pa mdzod /
A khaM bI ra hU~M:
zhes me tog gi phreng ba gtad /
de nas gsol ba gdab pa'i slad du dmigs pa 'di bzhin du mdzod /
gnas kyi khang pa 'di nyid tha mal gyi gnas khang ma yin par dag pa rab 'byams rgyal ba'i dkyil 'khor chen por gyur pa la /
gang las dbang nod pa'i slob dpon nyid kyang bcom ldan 'das rdo rje gzhon nu'i rnam par bzhugs pa la snyim pa me tog dang bcas te gsol ba gdab pa 'di'i rjes zlos mdzod /
ho :
bdag cag 'dir 'tshogs rnal 'byor rnams :
rdo rje slob dpon gsung sgrub cing :
dkyil 'khor gnyan por 'jug 'tshal na :
thugs rjes brtser dgongs gnang bar zhu :
zhes lan gsum zhu /
de nas spro ba dri ba ni /
slob dpon gyis /
ho :
rigs kyi bu khyod rnams dgongs shig :
gsang ba'i dkyil 'khor chen por 'jug pa ni shin tu dka' na 'dir 'jug pa ni tshe rabs du ma nas rgyud sbyangs pa las 'phro dang ldan pa sdom pa dam tshig gis bcings shing rang rgyud phun sum tshogs pa :
dbang thob pa :
blo che ba :
shes rab gsal ba :
rin chen gser snod lta bu dgos la de ltar yin na dkyil 'khor du 'jug cing gdams pa yang sbyin no :
gal te de ltar ma yin par dug sbrul lta bur rgyud rtsub cing ngan pas slob dpon bka' gcog mched la mi gdung :
dam tshig la rgyab kyis phyogs par byed srid na rdo rje dmyal ba'i dong khar ltung srid pas phyir dengs shig :
ces dris pa'i lan du 'di'i rjes zlos mdzod /
bdag cag rnams skye ba sngon rol nas theg mchog chos la blo sbyangs shing dam tshig sdom pa gtso bor 'dzin :
dbang thob cing bla ma yi dam lha mched lcam dral srog gi phyir yang mi 'dor ba'i las dang skal ba can lags pas thugs rjes dgongs nas gnang bar zhu'o :
zhes zhus nas slob dpon gyis gnang ba sbyin pa ni /
de bzhin gyur na legs 'ongs pas :
tshur shog lha la me tog dor :
de nas khyod rang rnams dkyil 'khor gyi lha la dmigs te phyag gsum re 'tshol cig
/ces phyag byed du gzhug
/sngar byin pa'i me tog gi phreng ba thal mo'i bar du bzung bzhin pas /
rang gi rigs kyi lhag pa'i lha la 'bul ba'i 'dun pas 'di'i rjes zlos dang bcas te dkyil 'khor du ltos pa med par dor mdzod /
ho :
bla ma yi dam lha tshogs dgongs :
sngon 'das skye ba grangs med nas :
las dang thugs rjer rab 'brel bas :
bsnyen cing bsgrub pa'i lha gang yin :
de ltar me tog 'bab par shog :
pra tIts+tsha badzra ho :
zhes dor la gang du bab pa'i ming /
dbus su bab na rdo rje drag po rtsal /
shar du bud+d+ha /
lhor rat+na /
nub tu pad+ma /
byang du karma drag po rtsal zhes gsang mtshan gdags /
de nas las kyi rdo rjes khrid nas dkyil 'khor la bskor ba lan gsum du byed du 'jug pa'am byas par mos la /
las rdor gyis phyag dang bcas /
ho :
las dang skal ldan snying gi bu :
byang chub rdo rje'i lam la drangs :
rdo rje slob dpon mchog gis zungs :
nam mkha'i rdo rje 'di la stsol :
ces slob dpon la gtad /
de nas mig dar dbye ba ni /
ma rig pa'i ling thog mig dar dang lhan cig tu bsal ba'i mos pa mdzod /
hU~M:
sngon tshe mig mkhan mig 'byed ltar :
nga yis khyod kyi ma rig bsal :
shes rab gsum skyed dkyil 'khor ltos :
lam mchog rnyed do spro ba skyed :
oM badzra tsak+ShuHpra be sha ya phaT:
ces gser thur gyis mig dar bkrol la yol ba bsal /
de ltar khyod rang rnams kyi mi shes pa'i rab rib dag pas ye shes kyi mig thob ste thar pa chen po'i dkyil 'khor gyi nang du zhugs pa'ang yin pas /
dpal chen po rdo rje gzhon nu'i dkyil 'khor gyi lha tshogs thams cad kyi zhal mngon sum du mthong bar gyur snyam du dga' ba dang spro ba yang dag par bskyed par zhu /
zhes brjod /
de nas dam tshig 'bogs pa ni /
dam chu lce thog tu bzhag cing dam bsgrags te /
hU~M:
gnyis med rdo rje dam tshig chu :
bu khyod la ni bdag gis sbyin :
khyod kyi snying gi dkyil du babs :
ye shes sems dpa' tshon gang bar :
'di gyur bsam pa rdzogs gyur cig :
dam tshig 'di las khyod 'das na :
yak+sha sdig mgo dgu par 'gyur :
snying khrag 'thung zhing dmyal bar sreg :
de phyir dam tshig srog bzhin srungs :
sa ma ya rak+Shan+tu :
zhes brjod la /
bdud rtsi de nyid lce la bzhag kyang snying nang du song ste hU~M mthing nag gi rnam par gnas pa las /
dam tshig bsrungs na ye shes sems dpa'i ngo bor gyur nas byin gyis rlob cing /
nyams na rdo rje gnod sbyin zhes lcags sdig mgo dgu pa'i rnam par gyur nas gshed ma byed par 'gyur ro //
de bas deng phyin chad dam tshig tshul bzhin du bsrung bar bgyi'o snyam pas rdo rje'i bro bor ba 'di'i rjes zlos /
sa ma ya i dan na ra kan :
zhes bro bskyal lo //
de ltar dkyil 'khor du 'jug pa'i bya ba 'khor dang bcas pa song nas zhugs pa la mngon par dbang bskur zhu ba'i yon du maN+Dal phul /
gnyis pa dngos gzhi dbang bskur ba la thog mar bla ma dang dkyil 'khor gyi gtso bo tha mi dad pa'i bdag nyid du bzhugs pa la mi phyed pa'i gdung shugs drag pos gsol ba 'debs pa 'di'i rjes zlos mdzod /
thabs kyi spyod pas 'gro don du //
byams dang snying rjes gang 'dul ba //
sangs rgyas phrin las rdzogs mdzad nas //
dbang dang byin rlabs bdag stsol cig
/ces lan gsum gyis gsol ba gdab tu gzhug
/dngos gzhi la don tshan bcu dgur gsungs kyang me tog dor ba dang gsol gdab sngon du song bas 'dir bcu bdun te /
dang po slob bu snod sbyong ba ni /
slob dpon gyi thugs ka'i hU~M las 'od zer 'phros /
khyed rang rnams la phog
/'od kyi gong bur gyur pa slob dpon gyi zhal du zhugs /
hU~M du gyur /
hU~M/
zhes shangs nas mdun du hU~M gi gzugs su phyung /
slar ljags la bzhag ste /
oM badzra kI li kI la ya hU~M phaT/
ces brjod cing rang gral du bzhag pas /
sras mchog phur bu'i skur gyur pa ni /
sku mdog mthing nag mthing dkar dmar ba'i dbu gsum phyag drug zhabs bzhi pa /
phyag dang po gnyis rdo rje rtse dgu dang me dpung /
bar pa gnyis rtse lnga dang kha T+wAM ga
/tha ma gnyis ri rab kyi phur bu bsgril pa /
zhabs bzhi g.yas bskum g.yon brkyang ba'i stabs can /
yum 'khor lo rgyas 'debs ma ut+pal dang thod khrag 'dzin pa dang mnyam par sbyor ba /
dur khrod rol pa'i chas brgyad dang dpal gyi chas bcu yongs su rdzogs pa'i bdag nyid can pad zla nyi ma lha chen pho mo bsnol ba'i gdan la bzhugs pa zhig tu gsal thob cig
/slob dpon gyi thugs ka'i hU~M las 'od zer 'phros pas dbang gi lha tshogs nam mkha' gang bar sad nas bzhugs pa la mchod pa'i bye brag rnams kyis mchod par gyur /
oM badzra puSh+pe nas /
shab+da pra tIts+tsha swA hA/
de bzhin gshegs pa thams cad kyis 'di la mngon par dbang bskur ba bstsal du gsol /
zhes gsol bas /
nam mkhar bzhugs pa'i dbang lha rnams dang dkyil 'khor pa dbyer ma mchis pas dbu rgyan la sogs pa'i dbang rnams rim par bskur ba'i mos pa mdzod cig
/gnyis pa dbu rgyan gyi dbang ni /
rigs lnga'i dbu rgyan bkon la /
hU~M:
srid pa gsum la dbang sgyur zhing :
byang chub sems ni mngon du bstan :
khams gsum ye shes bskyed pa'i phyir :
dbu la rigs lngas dbang bskur ro :
oM badzra kI li kI la ya hU~M phaT:
pany+tsa dz+nyA na ku mA ra a b+hi Shiny+tsa oM AHhU~M swA hA:
ho :
skal ldan khyod la dbu rgyan gyi dbang bskur pas :
'og min rdo rje chos kyi gtso bo dang bsod nams ye shes skal pa mnyam par gyur te :
chos kyi rgyal srid nyams pa med pa'i gter ldan mngon du thob nas rigs lnga ye shes lnga'i dbang dam pa thob par gyur cig :
gsum pa cod pan gyi dbang ni /
thod skam lnga'i cod pan bkon la /
hU~M:
'khor 'das ma lus zil gnon cing :
bcom ldan 'das dang skal pa mnyam :
rnam par rtog pa kun 'joms phyir :
gtsug tu cod pan dbang bskur ro :
oM badzra kI li kI la ya d+harma kA ya hU~M A:
ho :
skal ldan khyod la cod pan gyi dbang bskur pas :
chos kyi rgyal srid thob nas kun gyi gtsug tu bskur ba'i dbang dam pa thob par gyur cig :
bzhi pa nyan bshad kyi dbang ni /
rgyud kyi glegs bam gtad la /
hU~M:
chos nyid bdud rtsi chos kyi char :
skal ldan 'di la dbab pa'i phyir :
mthun par gsang smra chos kyi dbang :
de ring khyod la bskur bar bya :
oM badzra kI li kI la ya A li dz+nyA na a b+hi Shiny+tsa hU~M:
ho :
skal ldan khyod la nyan cing 'chad pa'i dbang bskur pas :
gsang sngags 'bras bu'i theg pa mchog nyan cing bsam pa dang ston pa'i dbang dam pa thob par gyur cig :
lnga pa bum pa'i dbang ni /
rnam bum spyi bor bzhag cing bum chu blud de /
hU~M:
bum pa'i ngo bo chos kyi sku :
bum pa'i rang bzhin longs spyod rdzogs :
bum pa'i thugs rje sprul pa'i sku :
sku gsum yongs rdzogs dbang bskur ro :
oM badzra kI li kI la ya a b+hi Shiny+tsa hU~M a A:
ho :
skal ldan khyod la bum pa'i dbang bskur pas :
gsang sngags klong du gyur cing longs spyod pa'i dbang dam pa thob par gyur cig :
de dag gis rgyal bu rgyal rigs kyi spyi bo nas khrus byas shing cod pan bcings te bka' rtags kyi phyag rgya gtad pas 'khor los sgyur ba'i rgyal srid chen po la mnga' dbang sgyur ba ltar /
khyed rang rnams gsang mchog rnal 'byor chen po'i dam pa chos kyi rgyal thabs la mnga' dbang sgyur ba'i nus pa mthu can du byas pa yin no :
drug pa dkyil 'khor rnam pa gsum gyi dbang la /
bdag rtsa ba'i lha phur ram sku tsaka spyi bor bzhag ste /
bdag nyid rtsa ba /
phyogs bcu khro bo /
phur pa rdzas kyi dkyil 'khor rnams las rang 'dra ba'i sku 'phros te khyed rang rnams kyi gnas so sor thim pas dbyer med du byin gyis brlabs par mos shig
/hU~M:
mthing nag gru gsum 'bar ba'i dkyil 'khor nas :
dus gsum sangs rgyas phrin las rdzogs mdzad phyir :
dpal chen rdo rje gzhon nu yab yum gyi :
sku gsung thugs kyi bdag tu dbang bskur ro :
oM badzra kI li kI la ya hU~M phaT:
a b+hi Shiny+tsa oM AHhU~M:
ho :
skal ldan khyod la dpal rdo rje gzhon nu yab yum rtsa ba'i dkyil 'khor gyi dbang bskur pas :
sku gsung thugs yon tan phrin las thams cad rtsol ba med par lhun gyis grub pa'i dbang dam pa thob par gyur cig :
de nas phyogs bcu'i khro bo'i lha phur ram sku spyi bor bzhag ste /
hU~M:
bskal pa me ltar 'bar ba'i dkyil 'khor nas :
'jigs byed chen po khro rgyal yab yum bcu :
sprul pa'i mgo brnyan phra men tshogs bcas kyi :
sku gsung thugs kyi bdag tu dbang bskur ro :
oM badzra kI li kI la ya badzra ma hA kro d+ha sarba a b+hi Shiny+tsa oM AHhU~M:
ho :
skal ldan khyod la phyogs bcu khro bo'i dkyil 'khor du dbang bskur pas :
sku gsung thugs yon tan phrin las thams cad rtsol ba med par lhun gyis grub pa'i dbang dam pa thob par gyur cig :
de nas sras mchog nyer gcig gi lha phur ram sku tsaka spyi bor bzhag ste /
hU~M:
zla gam dmar nag e yi dkyil 'khor du :
khams gsum ma lus ye shes bskyed pa'i phyir :
sku gsung thugs kyi sras mchog gdug pa sgrol :
sku gsung thugs kyi bdag tu dbang bskur ro :
oM badzra ki li kI la ya ka bA tsi a b+hi Shiny+tsa oM AHhU~M:
ho :
skal ldan khyod la phur pa rdzas kyi dkyil 'khor du dbang bskur pas :
sku gsung thugs yon tan phrin las thams cad rtsol ba med par lhun gyis grub pa'i dbang dam pa thob par gyur cig :
bdun pa gsang ba byang chub sems kyi dbang bskur ba ni /
bla ma dpal rdo rje gzhon nu yab yum snyoms par zhugs pa'i dga' ba'i sgra dang 'od zer gyis de bzhin gshegs pa thams cad spyan drangs /
spyi bo nas zhugs pa 'dod chags chen po'i mes 'khor ba'i chos thams cad dbyings su bsgral pa byang chub kyi sems su zhu ba /
mkha' gsang las phyungs te thod pa'i dza gad dang lhan cig pa khyed rang rnams kyi lce thog tu bzhag pa'i mos pa mdzod /
e ma ho :
nga ni rang byung rdo rje ste :
dpal chen rdo rje gzhon nu'i sku :
'khor ba dbyings su sgrol ba'i phyir :
byang chub sems kyi dbang bskur ro :
oM badzra kI li kI la ya bo d+hi tsit+ta oM:
zhes byin pa myang /
ho :
skal ldan khyod la byang chub sems kyi dbang bskur pas :
thabs dang shes rab gnyis su med pa'i dbang thob nas 'khor ba thams cad mya ngan las 'das te rdo rje gzhon nu yab yum gyi sku gsung thugs kyi dngos grub dam pa myur du thob par gyur cig :
brgyad pa sku gsung thugs yon tan phrin las yongs su rdzogs pa'i dbang ni /
slob dpon dpal chen po rdo rje gzhon nur gsal bzhin pa'i phyag mthil g.yas su zla ba'i dkyil 'khor as mtshan pa'i dbus su rdo rje gzhon nu /
phyag mthil g.yon du nyi ma'i dkyil 'khor mas mtshan pa'i dbus su 'khor lo rgyas 'debs ma /
g.yas kyi sor mo lnga la zla ba sran zlum tsam lnga la khrag 'thung yab lnga /
g.yon gyi sor mo lnga la nyi ma sran zlum tsam lnga la kro d+hI yum lnga gsal bar gyur /
thal mo'i bar phur bu thams cad sbams te bzung la /
oM badzra kI li kI la ya hU~M phaT:
ces brgya rtsa'am cung zad bzlas te /
rdo rje gzhon nu yab yum dang rigs lnga khrag 'thung sbyor ba mdzad pa'i sbyor mtshams nas sras mchog phur pa'i lha tshogs 'khrungs te /
ye shes kyi phur pa zhal gsum phyag drug mtshon cha sna tshogs 'dzin pa /
sku smad lcags phur zur gsum 'od dang tshwa tshwa 'phro ba dang /
phrin las bzhi'i phur pa la bde bar gshegs pa thams cad kyi phrin las bzhi'i nus stobs thim par gyur /
sbams phur bsgril zhing slob ma'i dpral bar bzhag ste /
hU~M:
sangs rgyas kun gyi ye shes sku :
ngang nyid rdo rje chos dbyings las :
'bar ba'i khro bo mi bzad pa :
sku yi dbyig tu dbang bskur ro :
oM badzra kI li kI la ya badzra satwa rA dzA ya hU~M phaT:
kA ya a b+hi Shiny+tsa oM:
skal ldan khyod la rdo rje phur bu'i dbang bskur pas :
skus srid pa ma lus pa mya ngan las 'das pa'i skur sgrol nus pa'i dbang dam pa thob par gyur cig :
ces brjod /
dbang rtags su dpral bar oM dkar pos mtshan par bsam :
yang sbams phur mgrin par bzhag
/hU~M:
sangs rgyas kun gyi ye shes sku :
ngang nyid rdo rje chos dbyings las :
'bar ba'i khro bo mi bzad pa :
gsung gi dbyig tu dbang bskur ro :
oM badzra kI li kI la ya ma hA wA ka badzra hU~M phaT:
a b+hi Shiny+tsa AM:
skal ldan khyod la rdo rje phur bu'i gsung gi dbang bskur pas :
gsung gis srid pa ma lus pa mya ngan las 'das pa'i dbyings su sgrol ba'i dbang dam pa thob par gyur cig :
dbang rtags su mgrin par AHdmar pos mtshan par bsam :
yang sbams phur snying khar bzhag la /
hU~M:
sangs rgyas kun gyi ye shes sku :
ngang nyid rdo rje chos dbyings las :
'bar ba'i khro bo mi bzad pa :
thugs kyi dbyig tu dbang bskur ro :
oM badzra kI li kI la ya tsit+ta hr-i da badzra kI la ya hU~M phaT:
a b+hi Shiny+tsa hU~M:
skal ldan khyod la rdo rje phur bu'i thugs kyi dbang bskur pas :
thugs kyis srid pa ma lus pa mya ngan las 'das pa'i klong du sgrol nus pa'i dbang dam pa thob par gyur cig :
dbang rtags su thugs kar hU~M sngon pos mtshan par bsam mo :
dgu pa phrin las rnam bzhi'i dbang ni /
thog mar las bzhi spyi la dmigs te /
gru chad kyi phur bu bzhi sbams la gtad de /
hU~M:
dpal chen sku yi phyag rgya yis :
sangs rgyas phrin las rdzogs mdzad pa'i :
las rnams rdzogs par dbang bskur ro :
oM AHhU~M swA hA:
karma a b+hi Shiny+tsa hU~M:
de nas rim par gtad de /
hU~M:
byang sems sku yi khyad par las :
dngul gyi phur bu zlum po yis :
thams cad zhi bar dbang bskur ro :
oM badzra kI li kI la ya b+hin+d+ha ya bing bing a b+hi Shiny+tsa hU~M:
hU~M:
byang sems yon tan khyad par las :
gser gyi phur bu gru bzhi yis :
thams cad rgyas par dbang bskur ro :
oM rat+na kI li kI la ya na maHsa man+ta hr-i da ya hrIM hrIM a b+hi Shiny+tsa hU~M:
hU~M:
byang sems gsung gi khyad par las :
zangs kyi phur bu zla gam gyis :
thams cad dbang sdud dbang bskur ro :
oM pad+ma kI li kI la ya su ru su ru pra su ru pra su ru a b+hi Shiny+tsa hU~M:
hU~M:
byang sems phrin las khyad par las :
lcags kyi phur bu zur gsum gyis :
thams cad sgrol bar dbang bskur ro :
oM karma kI li kI la ya mA ra ya mA ra ya a b+hi Shiny+tsa hU~M phaT:
ho :
skal ldan khyod la dpal chen rdo rje gzhon nu'i dkyil 'khor rnam pa gsum gyi sku gsung thugs yon tan phrin las bzhi yongs su rdzogs pa'i dbang bskur pas :
de de bzhin du yongs su rdzogs pa'i ngo bor dbang dam pa thob par gyur cig :
bcu pa sgom zhing sgrub pa'i dbang ni /
sgrub phur chen mo phyag tu gtad pas snang srid rdo rje gzhon nu'i dkyil 'khor du rtogs nas thal 'byin rnam pa bzhi'i dgongs pa la mnga' brnyes par mos shig
/hU~M:
sangs rgyas kun dang mnyam sbyor phyir :
srid gsum phur bu'i rang bzhin du :
sgom zhing sgrub par dbang bskur bas :
sbyangs dang bskyed pa brtan par shog :
oM badzra kI li kI la ya b+ha ga wAn sA d+ha ka a b+hi Shiny+tsa hU~M A:
ho :
skal ldan khyod la mngags phur chen po 'di lag tu byin te dbang bskur pas :
srid gsum phur bu'i rang bzhin du rtogs nas dpal rdo rje gzhon nu'i sku gsung thugs dang dbyer med par gyur cig :
bcu gcig pa dzapa? bzla ba'i dbang ni /
dkyil 'khor gtso bo'i thugs srog ye shes sems dpa' sa bon sngags phreng dang bcas pa las sprul pa'i snang brnyan gnyis pa 'phros te khyed rang rnams kyi snying gar 'khod pas srog ye shes su byin gyis brlabs /
gsung rig sngags kyi nus mthu brtan par byas par mos shig
/rdo rje sems dpa'i sku dang sngags byang gtad de /
hU~M:
sgrub pa'i ye shes tshon gang ba :
gsang ba sngags kyis bskyed pa'i phyir :
rgyun dang dus su bzla dgos pas :
dzapa? sngags 'di yis dbang bskur ro :
oM badzra kI li kI la ya sarba big+h+nAM baM hU~M phaT:
dzaHhU~M A:
ho :
skal ldan khyod la man ngag gi snying po 'di byin te dbang bskur pas :
de ring phan chad bde bar gshegs pa'i gsung gi dbang dam pa thob par gyur cig :
bcu gnyis pa phur pa byin gyis rlob pa'i dbang la gnyis las /
dang po ni /
dur khrod kyi chas chen brgyad dang sras mchog phur bus mnga' gsol bas he ru ka 'bar ba chen po'i brda don rtags kyi phyag rgya yongs su rdzogs te /
'khor 'das kun zil gyis gnon cing gdug can thal bar 'byin pa'i mthu thob par mos shig
/de la dang po byugs pa'i rdzas gsum las rak+ta'i thig le ni /
gdug pa 'dul ba'i ma hA rak+ta dang :
rten 'brel bcu gnyis mU la rak+ta dang :
mkha' dbyings rnam dag pad+ma rak+ta ste :
dug gsum dbang sdud rak+ta'i thig le 'di :
dur khrod gsang ba mchog gi rgyan gyi phyir :
skal ldan rigs kyi bu la dbang bskur ro :
zhes dpral kos mkhur tshos bzhir gdab /
zhag gi zo ris ni /
dug gsum gtan nas stong par bsgral ba'i phyir :
bsod nams tshogs mchod bsgral ba'i sprin chen po :
rgyud drug 'khor ba kun gyi bcud blangs te :
bdud rtsi bcud mchog zhag gi zo ris 'di :
dur khrod gsang ba mchog gi rgyan gyi phyir :
skal ldan rigs kyi bu la dbang bskur ro :
zhes brang la gdab /
thal chen gyi tshom bu ni /
hU~M:
dug lnga 'khor ba'i rtsa ba kun bsgral te :
zhe sdang chen pos gdug pa btul nas ni :
skye shi rtsad nas bcad pa'i thal chen 'di :
dur khrod gsang ba mchog gi rgyan gyi phyir :
skal ldan rigs kyi bu la dbang bskur ro :
zhes smin mtshams su tshom bu gdab /
gdags pa'i rgyan gnyis las /
thod pa tshar gsum gyi phreng ba /
hU~M:
don dam spros med rgyu ma'i khong seng can :
dbang po sna lnga ye shes lnga dang ldan :
sha khrag brlan zhing thugs rje chags pa'i ngang :
lcang lo mang po 'gro don mdzad pa'i rtags :
nga rgyal ma spangs thod pa'i phreng ba 'di :
dur khrod gsang ba mchog gi rgyan gyi phyir :
skal ldan rigs kyi bu la dbang bskur ro :
zhes sbyin /
sbrul chun /
hU~M:
thugs rje chen pos rgyud drug 'dren pa'i phyir :
snying rje thabs kyis zhe sdang gdug pa sgrol :
mnyen lcugs 'khril bas yum gyi tshul ston cing :
rtsub la gdug pas phyin ci log bzhi 'dul :
zhe sdang ma spangs sbrul gyi chun po 'di :
dur khrod gsang ba mchog gi rgyan gyi phyir :
skal ldan rigs kyi bu la dbang bskur ro :
zhes gdags /
bgo ba'i gos gsum las /
zhing chen gyi g.yang gzhi ni /
hU~M:
phrin las rnam bzhis 'gro ba'i don mdzad phyir :
srid pa gsum gyi sdug bsngal kun bsgral nas :
tshad med bzhi la ma lus kun btsud de :
ye shes chen po bzhi dang ldan pa'i rtags :
phrag dog ma spangs zhing chen g.yang gzhi 'di :
dur khrod gsang ba mchog gi rgyan gyi phyir :
skal ldan rigs kyi bu la dbang bskur ro :
zhes bskon /
glang chen gyi ko rlon /
hU~M:
don dam spros med chos kyi dbyings rnams las :
ye shes chen pos 'gro ba'i don mdzad phyir :
cir yang 'gyur ba'i thugs rje ko rlon 'dra :
thugs rje can gyis 'gro ba sgrol ba'i rtags :
gti mug ma spangs glang chen ko rlon 'di :
dur khrod gsang ba mchog gi rgyan gyi phyir :
skal ldan rigs kyi bu la dbang bskur ro :
zhes bskon /
stag sham /
hU~M:
thugs rje chags pas 'khor ba smin mdzad phyir :
so sor 'dzin pa'i rtog pa gzhom slad du :
khro gtum chen pos 'dod chags gnas su sbyong :
khams gsum bsgral ba'i dpa' mtshan chen po dang :
'dod chags ma spang stag gi sham thabs 'di :
dur khrod gsang ba mchog gi rgyan gyi phyir :
skal ldan rigs kyi bu la dbang bskur ro :
zhes sbyin /
de ltar chas brgyad dang ldan pa la me ri /
hU~M:
'khor ba'i bud shing ma lus sreg pa'i phyir :
ye shes chen po me dpung 'bar ba yis :
rnam par rtog pa'i bag chags kun bsregs nas :
ma rig ldongs pa'i mun tshogs sel mdzad pa'i :
bskal pa'i me yi chas mchog dam pa 'di :
dur khrod gsang ba mchog gi rgyan gyi phyir :
skal ldan rigs kyi bu la dbang bskur ro :
zhes lus la bskon tshul bya /
de nas sras mchog gi phur pa gtad de /
hU~M:
rdo rje 'bar ba'i kI la ya :
yab yum phyag rgyas byin brlabs nas :
khyod kyi lag tu 'di byin pas :
byin gyis rlob phyir dbang bskur ro :
oM badzra kI li kI la ya hU~M phaT:
a d+hiSh+ThA na te a b+hi Shiny+tsa hU~M:
ho :
skal ldan khyod la gdab phur gtad de dbang bskur pas :
rdzas kyi phur pa ye shes khro bo'i rang bzhin du byin gyis brlabs pa'i dbang dam pa thob par gyur cig :
bcu gsum pa gdab las kyi dbang ni /
brub khung ling+ga mdun du bkod la /
rdo rje phur bu'i phrin las kyi 'debs kha gtso bor gyur pa gdab pa'i las kyi dbang bskur ba la dmigs 'dun mi g.yel bar mdzod cig
/e yaM dz+wa la raM/
brub khung yangs pa'i nang du nr-i tri las skyes pa'i dgra bgegs dam sri dngos su gsal bar gyur /
na mo /
dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
zhi khro sgyu 'phrul rnam par rol pa'i lha tshogs rnams kyi bden pa dang /
sprul pa yang sprul phyag brnyan dang bcas pa rnams kyi bden pa dang /
bden pa chen po'i mthu la brten nas ma rungs pa'i sems can bsgral ba'i zhing du gyur pa thams cad mtshan ma rdzas kyi rten 'di la mchis par gyur cig
/nr-i tri badzra A kar+Sha ya dzaH
dzaHhU~M baM hoH
pra be sha ya phaT/
A be sha ya AH
de ltar bkug cing bstims pas ling+ga gnod byed /
khyed rang rnams dpal chen po /
phyag gi phur bu sras mchog yak+sha kro d+ha dngos su gyur pa ste /
gsal ba gsum dang tshe khrus kyi dgongs par ldan pas las kyi phur bu 'dril zhing dmigs pa'i rten la 'debs par mdzod cig
/hU~M:
bdag dang lag pa'i mchog rnams kyis :
rab tu 'dril te gsor byas nas :
dug gsum rtsa ba rtsad gcad phyir :
'dril zhing 'debs pa'i dbang bskur ro :
oM badzra kI li kI la ya a b+hi Shiny+tsa A:
ho :
skal ldan khyod la phur bu 'dril zhing 'debs pa'i dbang bskur pas :
dug gsum gyis bskyed pa'i dgra bgegs thams cad tshar gcod sgrol zhing rdul du rlog pa'i mthu stobs dang ldan pa'i dbang dam pa thob par gyur cig :
bcu bzhi pa rdul du rlog pa'i dbang ni /
rdo rje'i tho ba gtad de /
hU~M:
khro mo 'bar ba'i gtun khung du :
khro bo 'bar ba'i tho tshogs kyis :
khams gsum gdug pa bsgral ba'i phyir :
phur bu tho ba'i dbang bskur bas :
thams cad sgrol ba'i dbang thob shog :
oM badzra kI li kI la ya mu ti baM g+h+ri na A ko Ta ya a b+hi Shiny+tsa hU~M:
ho :
skal ldan khyod la phur bu tho ba'i dbang bskur pas :
khams gsum gyi dgra bgegs thams cad bsgral zhing tshar bcad :
rnam par shes pa mi gnas mya ngan las 'das nas kun bzang mkha' dbyings su sgrol ba'i dbang dam pa thob par gyur cig :
bco lnga pa dam can bran bkol gyi dbang ni /
dam can gyi phur bu yongs rdzogs sam med na gcig la bsdus pa gtad de /
khyed rang dpal chen po'i snyems pa shin tu brtan pa la phur srung dam can rgya mtsho'i tshogs rnams ci bgyi'i 'bangs dang g.yog tu gtad par mos shig
/hU~M:
bran dang bka' nyan pho nya'i tshogs :
khyod kyi dam tshig dus la bab :
sngon chad ji ltar dam bcas pa'i :
mngon spyod phrin las myur 'grub mdzod :
oM badzra kI li kI la ya dzaHhU~M baM ho :
he he he he b+h+yo b+h+yo b+h+yo b+h+yo :
mo ha g+hA ta ya shI g+h+raM karma ka ra ye a b+hi Shiny+tsa hU~M:
ho :
skal ldan khyod la bka' sdod dam can gyi dbang bskur pas :
phrin las thogs med du 'grub cing mi nub pa'i rgyal mtshan gyi dbang dam pa thob par gyur cig :
bcu drug pa gtor ma'i dbang ni /
dpal gtor chen po gtsug tu bzhag ste /
gtor snod dur khrod rab 'jigs 'bar ba'i zhing khams chen por yongs su grub pa'i nang na /
gtor ma 'di nyid bcom ldan 'das dpal chen po rdo rje gzhon nu'i dkyil 'khor 'khor lo'i lha tshogs kyi rnam par bzhugs pa'i gnas gsum nas 'od zer dkar dmar mthing gsum 'phros /
khyed rang rnams kyi gnas gsum du thim /
lus ngag yid gsum gyi sgo nas bsags pa'i nad gdon sdig sgrib 'gal rkyen mi mthun pa'i phyogs thams cad sbyangs /
lus ngag yid gsum sku gsung thugs rdo rje gsum du byin gyis rlob pa'i mos pa mdzod /
hU~M:
rdo rje gzhon nu'i rig 'dzin rnams :
srid pa rdo rjer grub mdzod cig :
srid pa rdo rje phur bu'i lha :
ye shes khro bo grub par mdzod :
oM badzra kI li kI la ya ma hA ba liM ta a b+hi Shiny+tsa hU~M:
mthar gtor ma'i lha 'od du zhu nas khyed rang rnams la thim par gyur /
ho :
skal ldan khyod la gtor chen ye shes phyag rgyas dbang bskur pas :
bde gshegs kun gyi thugs dam bskangs te bar gcod thams cad zhi ba'i dbang dam pa thob par gyur cig :
bcu bdun pa tshe dang zhal zas dngos grub kyi dbang ni /
b+h+rU~M las bum pa gzhal yas khang rdo rje'i gur can gyi nang du bla ma dpal chen po'i sku las 'od zer 'phros pas 'khor 'das kyi tshe bcud bdud rtsi'i rnam par bsdus nas bskyil ba dang /
dkyil 'khor gyi lha tshogs rnams kyi sku gsung thugs kyi byin rlabs thams cad 'od zer gyi rnam par mtsho la sbrang char babs pa ltar dngos grub kyi zhal zas zla gam la thim pas /
dngos grub kyi rdzas khyad par can du gyur par mos shig
/tshe bum zhal zas dngos grub kyi rdzas rnams spyi bor bzhag ste /
hU~M:
srid pa'i phur bu sgrub pa dang :
dbang dang dngos grub blang ba'i phyir :
ye shes khro bo gshegs su gsol :
ye shes khro bo gshegs nas kyang :
rtags dang mtshan ma bstan pa dang :
kI la ya yi dngos grub stsol :
oM badzra kI li kI la ya sarba big+h+nAn baM hU~M phaT:
badzra A yu She sid+d+hi hU~M:
kA ya badzra sid+d+hi hU~M:
wA ka badzra sid+d+hi hU~M:
tsit+ta badzra sid+d+hi hU~M:
gu Na badzra sid+d+hi hU~M:
karma badzra sid+d+hi hU~M:
shAn+tiM sid+d+hi hU~M:
puSh+TiM sid+d+hi hU~M:
wa shaM sid+d+hi hU~M:
karma sid+d+hi hU~M:
a b+hi Shiny+tsa hU~M A:
ho :
skal ldan khyod la tshe dbang dngos grub zhal zas longs spyod sna tshogs kyis dbang bskur pas :
bde bar gshegs pa'i sku tshe dang lang tsho la mnga' brnyes shing mchog thun phun sum tshogs pa'i dngos grub kyi dbang dam pa thob par gyur cig :
ces dbang so so'i mthar bkra shis kyi me tog 'thor zhing rol mo bsgrag pa rnams bya'o //
gsum pa dbang gi rjes rim ni /
de ltar na khyed rang rnams kyis bcom ldan 'das dpal chen rdo rje gzhon nu yang gsang spu gri'i dkyil 'khor chen por zhugs nas dbang bskur ba legs par thob pas /
rig pa 'dzin pa'i go 'phang la mnga' dbang 'byor pa'i phyir spyi dang bye brag gi dam tshig rnams tshul bzhin bsrung dgos pas /
dam tshig gi gnas rnams la nan tan du bsgrub par bgyi snyam pa'i dam tshig bsrung sems kyi 'dun pa drag pos 'di'i rjes zlos mdzod /
gtso bos ji ltar sogs lan gsum gyis khas blang /
gtang rag gi maN+Dal /
lus longs spyod 'bul ba /
dge bsngo spyi ltar byas nas /
tshogs la rol pa dang lhag ma gtong ba sogs rjes chog rnams las gzhung ltar shes par bya'o //
grub pa'i slob dpon chen po'i mgul khug ma //
gnam skas thugs kyi gter las phyung pa'i dbang //
gong ma'i gsung bzang dpang por bkod nas kyang //
lag len rnam gsal bklag chog nyid du bsdebs //
phrin las dbang sgyur dpal chen po'i //
snying po thugs kyi dkyil 'khor du //
ye shes stobs kyis legs zhugs nas //
srid pa rdo rjer sgrub byed shog
/ces pa'i tshul 'dir rgyal sras rin chen rnam rgyal gyi chog khrigs lung rgyun ma bzhugs pas /
kha skong phran bus brgyan te bltas chog nyid du pad+ma'i rjes 'jug rtags tsam 'dzin pa pad+ma gar dbang blo gros mtha' yas kyis dpal spungs yang khrod de bI ko Ti'i snying po dpal chen thugs kyi pho brang du sbyar ba dge legs 'phel ///
/
