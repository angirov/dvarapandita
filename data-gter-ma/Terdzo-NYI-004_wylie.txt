@#//
dpal mgon zhal bzhi pa'i gtor dbang mtshams sbyor gyis brgyan pa phrin las stobs skyed ces bya ba bzhugs so //
na mo gu ru ma hA kA la ya /
he ru ka dpal srin po'i gzugs //
bdud 'dul nag po cher bzhengs pa //
gang la btud nas gtor dbang gi
/mtshams sbyor dgod la gnang ba stsol //
zhing skyong dbang po stobs 'phrog zhal bzhi pa'i gtor dbang bgyi ba'i skabs su babs pa na /
sbyor ba ni /
gong du rig 'dzin thugs thig gam bdag bskyed yi dam gang la brten pa'i mchod gtor bsham /
de mdun stegs gtsang mar maN+Dal la 'bru nag khrag chang gis gsher ba'i tshom bu lnga bkod /
de steng thod pa'am zangs lcags kyi snod du dmar gtor zur gsum snying gzugs ma la /
'khor mdun nas brtsam ste gru gsum sbrul dkris /
gru gsum dmar nag
/gru gsum g.yas gcus gza' mig can /
gru gsum rkyang pa rnams phyogs bzhir bzhag
/mtheb kyu mang pos bskor /
me ri'i rgyan dang sku tsaka btsugs /
dar nag gi gdugs phub pa bzhag
/de mdun mchod gtor zur gsum gtso 'khor lnga pa dang sman raka
/drag po'i nyer spyod rnams bsham /
lcags hom du zan ling dang bsgral phur gyis mtshon mkho ba'i yo byad rnams tshogs par byas la /
bdag bskyed bzlas pa dang bcas pa bya /
gong du ma song na mchod pa byin rlabs /
las byang las bzhi rnam rol lam dngos rol ltar gtor ma byin rlabs nas mdun bskyed drang bstim mchod pa gtor 'bul bstod pa'i bar du song nas /
bzlas pas thugs rgyud bskul ba ni /
mgon po 'khor bcas kyi thugs kar nyi ma la gnas pa'i hU~M yig gi mthar sngags kyi phreng bas bskor ba la bdag gi thugs ka'i sa bon gyis bskul bas ci 'dod pa'i las rab 'byams thogs med du sgrub par bsam la gong non gyi bzlas pa ci rigs pa byas nas /
oM ma hA kA la bi kA la tri yaM dzaHhU~M hU~M phaT:
zhes ci 'grub bzla /
yum dang 'khor bzhi la /
oM kA li de bI hU~M b+h+yo hU~M phaT:
oM nA ga rak+sha hU~M phaT:
oM ya ma rA dza hU~M phaT:
oM rA hu la hU~M phaT:
oM rak+sha sa hU~M phaT:
ces pa rnams kyang bzla /
skong rdzas byin brlabs la skong bshags byas te slob ma gzhug par gnang ba nod pas dgyes bzhin bstsal bar mos /
de nas dngos gzhi slob ma las bum gyi chus khrus bya /
bgegs gtor btang la /
bden brjod bcas bskrad cing srung 'khor bsgom /
chos bshad khyad par /
de'ang rgyal ba'i bstan skyong nag po chen po bdud dgra'i stobs 'phrog dpal mgon zhal bzhi pa'i gdams skor zab rgyas 'ga' zhig gter ma'i phyogs las byon pa dang /
phyis 'gyur gsar ma'i lo paN gyis bsgyur cing dar rgyas su bzhugs pa las /
skabs su babs pa 'di ni /
sangs rgyas kun dngos gu ru pad+ma thod phreng rtsal dur khrod bsil ba'i tshal du bzhugs pa'i skabs shig
/rdo rje gdan du mu stegs pa shor te chos 'khor rnams bshigs shing gtor /
phyi pa'i bstan pa cher 'phel ba'i tshe bsil tshal rang byung mgon po'i rdo sku'i thugs ka nas 'od sngon po zhig 'phros pa'i rtse las mgon po 'di nyid 'khor dang bcas pa snang srid g.yo ba'i cho 'phrul chen pos byung ste /
nga ro'i sgras bdud 'dul gu ru rin po che'i thugs dam bskul te slar rdo sku'i thugs kar thim pa na /
gu ru nyid kyis sgrub thabs las sbyor gyi skor mang du mdzad de mgon po nyid rbad cing bskul pas mu stegs sde dpung bstan pa dang bcas thal bar brlags /
nang pa'i bstan pa sngar bzhin rgyas par gyur /
de'i tshe sgrub skor rnams rim pa gsum du phyes te bod du phebs pa'i skabs su phyi rabs kyi don du zab gter rnams kyi zla la sba bar mdzad pa las /
bsdus pa zab cing 'dril ba 'o ma'i nang gi rtsi mar lta bu 'di nyid lo chen bai ro tsa na la gdams te bla sgrub rig 'dzin thugs thig gi bka' srung du bzhag nas brag dmar g.ya' ma lung du gter rgyas btab pa /
phyis lo chen nyid kyi sku'i sgyu 'phrul snga 'gyur bstan pa'i nyi ma 'gro 'dul rig 'dzin 'gyur med rdo rjes spyan drangs pa'i bka' srung dregs pa lcam dral gyi srog dbang /
gtor ma la brten pa'i smin byed zab mo bsgrub pa la sogs kyis mtshams sbyar nas maN+Dal 'bul du gzhug
/slob dpon dpal he ru ka dngos su gsal ba la dad gus gdung bas gsol ba gdab pa 'di'i rjes zlos /
bde gshegs bla ma bdag la dgongs :
gdug pa 'dul zhing bstan srung phyir :
bka' srung dregs pa lcam dral gyi :
byin rlabs dbang bskur bstsal du gsol :
lan gsum zhus pa'i lan du bla mas /
gson cig dad ldan snying gi bu :
bstan pa rin chen bsrung ba dang :
dam chos sgrub pa'i bgegs zhi'i phyir :
sbyin par bya yi gzhan du min :
zhes gnang ba sbyin cing dam tshig gi gnad la bkar ba la ji ltar bsgos pa'i tha tshig las mi 'da' bar rjes su sgrub pa'i mos pas 'di'i rjes zlos /
khyod kyis ji ltar bka' bstsal las :
nam yang 'da' bar mi bgyi 'o :
zhes zhu /
dam tshig rdo rje'i chu snying gi dbus su dpang por rtag tu gnas pa shes par gyis shig
/sa ma ya a mr-ita hU~M:
zhes dam chu bdud rtsi sbyin /
slob dpon dkyil 'khor gyi gtso bo dang gnyis su med pa la rtsa gsum chos skyong srung ma'i tshogs kyis bskor te mngon sum bzhin du bzhugs pa'i spyan sngar /
rgyun bshags yan lag brgyad pas gsag sbyong spel gsum tshul bzhin bya ba'i 'dun pas 'di'i rjes zlos mdzod /
rdo rje slob dpon sangs rgyas dpal //
sogs /
de nas byin rlabs kyi gzhi dgod cing ye shes pa dbab pa yin pas gzhan du ma yengs par khyed rang dpal ldan nag po chen po'i sku 'di ltar du sgoms shig
/oM ma hA shUn+ya tA dz+nyA na d+harma d+hA tu sogs mngon rtogs ltar brjod pa las /
stong pa'i ngang las phyogs kun rab 'jigs kyi //
dur khrod chen po 'jigs shing skyi g.ya'i dbus :
b+h+rU~M las mthing nag gru gsum gzhal yas khang :
rgya khyon chos dbyings dang mnyam lte ba ru :
pad+ma nyi zla dregs pa bsnol ba'i steng :
mthing nag hU~M las skyes pa'i khro bo'i rgyal :
ma hA kA la dregs pa kun 'dul ni :
zhal bzhi phyag bzhi mi bzad rngam pa'i gzugs :
g.yas dkar g.yon dmar dbus mthing steng zhal ljang :
g.yas pa'i phyag gnyis gri gug ral gri gdengs :
g.yon gnyis thod khrag rdo rje'i dbyug pa bsnams :
dmar ser ral pa gyen brdzes khro chung spro :
g.yas g.yon rdo rje'i gshog pa rnam par gdengs :
dur khrod chas dang dpal gyi chas bcus spras :
zhabs gnyis dor stabs dregs pa'i snying gar brdzis :
gsang ba'i yum mchog re ti sngo skya'i mdog :
kha T+wAM nad rkyal 'dzin cing yab dang 'khril :
rab 'jigs me dpung 'bar ba'i klong du gsal :
zhes gtso bo yab yum du bskyed nas /
de'i dpral bar oM dkar po /
mgrin par AHdmar po /
thugs kar hU~M sngon pos mtshan pa dang /
slob dpon gyi thugs ka nas kyang 'od zer lcags kyu'i dbyibs can nam mkha' gang bar 'phros pas phyogs bcu'i zhing khams rab 'byams dang /
khyad par me ri 'bar ba dang bsil ba tshal sogs rang byung dur khrod chen po rnams nas ye shes pa dpag tu med pa spyan drangs te khyed rang la thim pas gnyis med du gyur par mos shig
/rol mo'i sgra drag po dang gu gul tshil chen gyi dud pa bcas spro na spyan 'dren brjod /
sngags mthar /
A we sha ya A we sha ya a A:
btags pa drag tu brjod la dbab /
rgya gram spyi bor bzhag la /
ye shes pa rab tu gnas par byas par mos shig tiSh+Tha badzra :
zhes bstim /
de dag gis smin byed kyi sngon du 'gro ba'i rim pa rnams grub nas /
gtor dbang dngos gzhi bgyi ba la dmigs 'dun 'di rnams rim par gsal thobs shig
/dbang gtor btegs la /
gtor snod gru gsum mthing nag 'bar ba'i gzhal yas khang chen por /
gtor ma dpal ldan nag po chen po zhal bzhi pa yab yum 'khor dregs pa'i sde dpon bzhi dang sprul pa yang sprul las byed dregs tshogs dpag tu med pas bskor te bzhugs pa'i /
mgon po'i dpral ba nas 'od zer me phung oM yig dkar po'i tshogs char babs pa ltar byung /
khyed rang gi dpral bar thim pas lus kyi sgo nas bsags pa'i sdig sgrib nad gdon bar chad thams cad skad cig gis bsal /
sku'i dbang dang byin rlabs dngos grub ma lus pa thob /
khrag 'thung rdo rje srin po'i sku mi zad pa rgyan gyi 'khor lo dang gnyis su med par gyur par mos shig
/gtor ma dpral bar bzhag la /
hU~M:
gzhan gyis mi thub dpa' bo che :
bdud sde 'joms mdzad mthu stobs can :
rgyal ba'i bstan pa'i srog shing che :
'khor los sgyur ba'i stobs po che :
dpal ldan rdo rje srin po che'i :
sku yi byin rlabs 'dir stsol cig :
oM shrI badzra ma hA kA la sarba sa ma ya badzra kA ya a b+hi Shiny+tsa oM:
mgon po'i mgrin pa nas 'od zer me phung AHyig dmar po'i tshogs /
sogs dang /
mgrin par thim pas ngag gi sgo nas sogs /
gsung gi dbang sogs bsgyur /
gtor ma mgrin par bzhag la /
hU~M:
bde gshegs kun gyi nus pa'i 'phrul :
khro rgyal yongs kyi dpal chen po :
bstan pa skyong mdzad mthu bo che :
dpal ldan rdo rje nag po che'i :
gsung gi nus stobs byin rlabs mchog :
'di la sbyin par mdzad du gsol :
oM shrI badzra ma hA kA la sarba sa ma ya badzra wA ka a b+hi Shiny+tsa A:
mgon po'i thugs ka nas 'od zer me phung hU~M yig sngon po'i tshogs sogs dang /
snying gar thim pas yid kyi sgo nas sogs /
thugs kyi dbang sogs bsgyur /
gtor ma snying gar bzhag la /
hU~M:
ye shes dbyings las ma g.yos kyang :
gdug pa bdud kyi sde 'dul bar :
sangs rgyas kun gyis dbang bskur ba'i :
mthu stobs drag po chen po yi :
thugs kyi byin rlabs nus pa kun :
'di la sbyin par mdzad du gsol :
oM shrI badzra ma hA kA la sarba sa ma ya badzra tsit+ta a b+hi Shiny+tsa hU~M:
mgon po'i lte ba nas 'od zer me phung swA yig ser po'i tshogs sogs dang /
lte bar thim pas nyon mongs pa las gyur pa'i sogs /
yon tan gyi dbang sogs bsgyur /
gtor ma lte bar bzhag la /
hU~M:
drag po chen po ma rungs shugs che ba :
srin po'i dbang po byad ma'i gshed chen po :
rnal 'byor dpal mgon chen po'i yon tan gyis :
byin rlabs nus pa 'di la sbyin par mdzod :
oM shrI badzra ma hA kA la sarba sa ma ya badzra gu Na a b+hi Shiny+tsa swA:
mgon po'i gsang ba nas 'od zer me phung hA yig ljang gu'i tshogs sogs dang /
gsang bar thim pas shes bya las gyur pa'i sogs dang /
phrin las kyi dbang sogs bsgyur /
gtor ma gsang gnas su bzhag la /
hU~M:
rgyal bstan chos 'khor yongs kyi mgon :
dur khrod kun gyi bdag po che'i :
drag rtsal mi bzad phrin las kyi :
stobs nus 'di la sbyin par mdzod :
oM shrI badzra ma hA kA la sarba sa ma ya badzra karma a b+hi Shiny+tsa hA:
slar yang gtor ma dpal ldan nag po chen po 'khor dang bcas pa dngos su gsal ba khyed rang la gtad cing bka' bsgos pas /
sngon gyi thugs dam gnyan po dran te mgon skyabs dpung gnyen g.yel med du mdzad cing phrin las thogs med du sgrub pa'i bran du zhal gyis bzhes te dam tshig gi srog gcig tu 'dres par mos shig
/gtor ma lag tu gtad la /
hU~M:
sngon tshe rgyal ba'i spyan snga ru :
ji ltar khas blangs dam bcas bzhin :
rgyal ba'i bstan pa skyong ba dang :
dam ldan rdo rje'i bu 'di yi :
mgon dang dpung gnyen bran dang grogs :
mdzad cing dam tshig gcig par mdzod :
oM shrI badzra ma hA kA la ya sA na rA dza sarba sa ma ya rak+Shan+tu :
gtor ma rang gnas su bzhag
/mdun du hom ling gdab phur rnams bkod la /
mtha' rten mngon spyod drag po'i phrin las kyi rjes su gnang ba sbyin pa yin pas /
khyed rang rdo rje nag po chen po'i gsal snang dang nga rgyal brtan po'i ngang /
thugs ka nas las byed pho nya bsam gyis mi khyab pa spros te gnod byed dgra bgegs thams cad dbang med du bkug ste mdun gyi rten la thim par mos shig
/e yaM dz+wa la raM/
brub khung yangs shing gting zab pa'i nang du gnod byed dgra bgegs 'byung po dngos su gsal bar gyur /
na mo /
rig 'dzin rtsa brgyud sogs bden stobs lan gsum brjod la bkug
/phur bu gtad la /
de ltar bsgral bya'i zhing mngon du gyur pa la rdzong 'phrang srog gi gnad dang /
gsal ba gsum gyi ting nge 'dzin dang ldan pas gdab pa'i las la 'jug 'tshal /
ling ga la phur pa gdab tu gzhug ste /
oM ma hA kA la bi kA la tri yaM dza :
kA li de bI hU~M b+h+yo hU~M:
nA ga rak+sha ya ma rA dzaHrA hu la rak+Sha sa trig nan :
e hur thums dza :
gnod byed byad ma mA ra ya rbad :
srog la dza :
snying la rbad :
rtsa la breng shag :
dzaHkhram ya phaT:
ces drag tu brjod /
slar hom sogs lag tu gtad la /
b+h+yo :
dus gsum sangs rgyas thams cad kyi :
phrin las gcig tu bsdus pa yi :
drag pos sgrol byed mthu dbang 'di :
khyod la sbyin bya blang bar gyis :
oM shrI badzra ma hA kA la ya sarba sa ma ya gnod byed byad ma mA ra ya rbad :
deng nas brtsam ste rang 'dod kyi 'khris med par sangs rgyas kyi bstan pa srung ba'i slad du mngon spyod drag po'i phrin las zab mos dgra dang bgegs kyi g.yul las rnam par rgyal bar gyis shig
/ces gdams la shis brjod bya /
des rgyal ba'i bstan skyong chen po ma hA kA la zhal bzhi pa'i srog dbang gtor ma'i byin rlabs legs par grub pa yin pas /
rdo rje theg pa'i dam tshig gi rim pa spyi dang khyad par dpal ldan nag po chen po'i dam tshig rgyud dang man ngag las ji ltar 'byung ba thams cad tshul bzhin bsrung snyam pas 'di'i rjes zlos /
gtso bos ji ltar sogs dam tshig khas len /
gtang rag maN+Dal phyin dbang rjes rnams spyi mthun bya /
rjes kyi bya ba slar yang gtor mchod kha gsos la skong bshags dang /
gtang rag mchod bstod /
nongs pa bshags shing yig brgya brjod /
rten yod na ye shes pa brtan bzhugs bya /
med na gshegs /
dam tshig pa rang la bsdu /
bdag bskyed rjes rim gang 'os skabs bstun byas la dge bsngo shis pa brjod pas mtha' rgyas su bya'o //
ma rungs bdud sde'i dpung gi stobs //
ye shes rdo rje'i shugs kyis 'phrog
/phyogs las rnam rgyal 'khor 'das kyi //
dbang phyug chen por bdag gyur cig
/'di'ang rin po che gter gyi mdzod chen po legs par sdud pa'i skabs su nye bar mkho ba'i cha rkyen du gyur pas /
pad+ma gar dbang phrin las 'gro 'dul rtsal gyis rdzong shod bde gshegs 'dus pa'i sgrub gnas chen por bgyis pa dge legs 'phel ///
/
