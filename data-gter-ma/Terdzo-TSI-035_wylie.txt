rnal 'byor rang gi grib srung ba dang sel ba'i gdams ngag grib sel gser gyi pha wang zhes bya ba bzhugs so //
na mo gu ru u tsuSh+ma kro d+hA ya /
'chol ba'i khro rgyal de la phyag 'tshal lo //
sdom gsum ldan pa'i rnal 'byor sgrub pa pos //
zas grib gos grib ro dang btsog gi grib //
dam tshig nyams dang grib can 'grogs pa'i grib /
khams mi bde zhing bying rmugs shes pa 'thibs //
nad kyis btab dang tshe yi bar chad sdig
/de dag ma byung gong nas srung ba 'am //
byung na sngags dang dmigs pas sel ba'i thabs //
bka' gter gsar rnying man ngag rgya mtsho'i bcud //
dmigs pa sngags gnyis kho nas chog pa yin //
rang gi snying gar hU~M yig ljang gu las //
me 'bar rang gi lus dang grib kun bsregs //
stongs par gyur rjes skad cig dran rdzogs su //
rang nyid khro bo sme brtsegs ljang gu ni //
ljang dkar sngo ba'i zhal gsum phyag drug pa //
dang po'i phyag gnyis thugs kar sdigs mdzub bsnol //
bar pas gser gyi rdo rje dril bu gdengs //
tha mas lcags kyu dang ni zhags pa bsnams //
dbu skra dmar ser gyen du brdzes pa la //
sbrul sngon lto ba ser khra can gyis dkris //
stag lpags la sogs dur khrod chas brgyad gsol //
bgegs dang gza' gdon nyi zla pad steng bzhugs //
sku las ye shes me ri smug nag 'bar //
de rgyab phyi rol khro bo'i gur khang ni //
rdo rje gnod sbyin nag po sku che ba //
rdo rjes gtams pa'i phag rgod mche ba 'dzin //
lto ba che zhing yan lag rags pa'i gur //
de rgyab bdud rtsi 'khyil pa ljang gu ni //
rgya gram dbyug pa sdigs mdzub mdzad pa'i gur //
de rgyab phyogs mtshams steng 'og bcu po ru //
dme brtsegs dbu dgu mdung thabs sku mdog nag
/phyag bzhi 'byung ba bzhi yi 'khor lo 'dzin //
zhabs bzhi 'byung ba bzhi brdzis me dpung 'bar //
de rgyab rlung nag 'tshubs ma'i gur khang dang //
de rgyab rgya mtsho rba klong 'khrugs pa'i gur //
de rgyab gser gyi pha wang ser po'i gur //
pha wang re la lcags sdig re res mtshan //
lcags sdig rwa rtser srid pa'i bya khyung lding //
rang gi spyi bor rigs kyi yum chen lnga //
phyag na rin chen bum pa bdud rtsis bkang //
kun gyi gnas gsum yig 'bru gsum po las //
'od 'phros ye shes pa rnams spyan drangs bstim /

/rang gi thugs kar nyi steng hU~M ljang mthar //
sngags phreng g.yas su 'khor las 'od zer 'phros /
khro bo'i gur la thim pas khro bo rnams //
thugs las 'od 'phros bdag la phog pa yis //
lus ngag yid gsum grib rnams dag par gyur //
spyi bo'i lha mo lnga yi bum pa nas //
bdud rtsi'i rgyun babs rang gi spyi bor zhugs //
dam tshig chag nyams grib dang mi gtsang ba //
thams cad dud khu sol khu'i rnam pa ru //
rkang mthil 'og sgo ba spu'i bu gar thon //
phyi rol khro bo rnams kyis lhag med gsol //
oM b+hur khung ma hA pra ma Na ye b+hur tsi b+hur ki b+hi ma le u tsuSh+ma ma hA kro d+ha hU~M phaT/
ces pa brgya'am nyi shu rtsa gcig gi mthar /
oM e ho shud+d+he shud+d+he /
yaM ho shud+d+he shud+d+he /
raM ho shud+d+he shud+d+he /
baM ho shud+d+he shud+d+he /
laM ho shud+d+he shud+d+he /
e yaM raM baM laM shud+d+he shud+d+he tsit+ta raM shud+d+he a a swA hA/
de nas mi dmigs stong pa'i ngang la bzhag
/rgyun du byas na grib kyis mi tshugs shing //
grib kha byung dus bsgom bzlas byas pas sel //
'di ni gsar rnying rgyud sde du ma'i bcud /
khyad par gar gyi dbang phyug rol pa rtsal //
rig 'dzin chen po'i zhal gyi bdud rtsi lags //
de skad rta lo tha skar zla ba yi //
gung thun rA ga a s+yas smras pa ste //
'brong rigs dge bshes pad+ma thabs mkhas kyis //
phyi rabs 'gro la phan phyir 'phral du bris //
nyes 'gal mchis na ye shes lha la bshags //
dge bas 'gro kun skyon dang bral gyur cig
/dge'o ///
/
