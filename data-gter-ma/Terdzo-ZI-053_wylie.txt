@#//
rtsa gsum tshe'i zab pa las /
pad+ma mkha' 'gro'i phyi nang gsang sgrub ji ltar bya ba'i tshul pad+ma rA ga'i chun po zhes bya ba bzhugs so //
na mo gu ru pad+ma DA ki nI yai /
zag med dga' ba'i lang tsho can //
lhan skyes mdzes ma la btud de //
de nyid rnal 'byor bya ba'i tshul //
nam mkha' mdzod las byung de 'chad //
shin tu zab pa'i man ngag bstan pa la phan pa'i phyir du rgyun ma chad pa gal che bar dgongs te bka' drin mtshungs med gter chen bla ma nyid kyis thugs brtse ba chen po'i rang bzhin du bstsal pa gang yin pa de don yod par bya ba'i phyir /
gab rgya can gyi man ngag ma gtogs pa dngos shugs kyis bstan pa rnams lag len ji ltar bya ba'i tshul go gsal du 'god pa la bzhi /
sngon 'gro nyer bsdog
/dngos gzhi bsnyen sgrub /
rno 'don bka' srung /
mtha' rgyas las tshogs kyi rnam grangs bshad pa'o //
dang po la gsum /
sgrub pa po /
sgrub pa'i tshul /
bsgrub rdzas kyi nyer bsdog dngos so //
dang po sgrub pa'i gang zag ni /
spyir rtsa ba gsum dang bye brag 'di nyid kyi dbang dang byin rlabs thun mong dang thun mong ma yin pa nos shing dam tshig la gnas pa /
rtsa gsum gyi bsnyen sgrub sngon du song ba'o //
de la 'di sgrub pa'i dam tshig ni dge bsnyen yan chad kyi sdom pa dang ldan pa /
khyad par srog gcod spangs shing dge ba la brtson pa /
bsdu dngos bzhi dang sbyin pa rnam bzhi dngos sam yid kyis sbyin pa /
bud med thams cad la yid kyis gus shing khyad par sgrol ma'i ming can grogs 'khor du mi bkol ba /
kha dog dmar po'i rigs kyi me tog mi 'gongs shing sgrol ma bzhugs pa'i gnas rnams su phyag mchod bstod pa la brtson dgos pa sogs rtog pa las gsungs shing /
gnad kyi dam tshig ni 'di sgrub pa sus kyang mi shes shing bsgrub rdzas bca' gzhi las sbyor rdzas sogs sus kyang ma mthong ba /
sngags pa yin na sgrub pa'i skabs su bud med mi bsten cing /
thun dang smra gcad kyi rim pa nges can du bya ba dang chags sred kyi dbang du ma shor ba cis kyang gal che bar bshad do //
gnyis pa sgrub pa'i tshul la lnga /
sems bskyed /
dus /
gnas /
grogs /
spyod lam mo //
dang po ni /
rang 'dod dang de'ang don chung nyi tshe ba la dmigs te dbang gi phrin las bsgrubs kyang rang sems snang ba'i dbang du phar shor ba'i gnad kyis las mi 'grub cing ltar snang phra mo tsam 'grub tu srid kyang /
ye shes kyi lha sngags bsgrubs pa'i 'bras bu don chung ngu la zad pas tsan+dan sol bar bsgyur pa dang mtshungs pa go bar byas te /
las 'grub mi 'grub la rtsis gdab med par byang chub bsgrub pa'i bsam pa kho nas bsnyen cing /
bsgrubs pa'i drod rtags la brtan pa ma thob bar du las sbyor la brkam chags kyis mi rngams pa dang /
las sbyor gyi dus la babs pa'i tshe na'ang bla ma'am bstan pa'i don las rang 'dod kyi 'khris med pa byas na gang brtsams pa de myur du 'grub cing /
bya ba de dag kyang byang chub thob pa'i tshogs su 'gyur bas rang don zhar la 'ongs pa yin kyang /
deng sang dus dbang gis nor sgrub /
dbang sdud /
mthu gtad sogs rna snyan gyis khyer te de rigs thos tshad snying gi nor bur bcang zhing dge sbyor gyi mthil du byed pa mang yang /
rang gzhan gnyis don lta ci /
de dag la brten nas lto rgyab kyang bde blags su 'byor dka' ba kho nar mthong bas /
ltar snang gi dge sbyor gyis sgo gsum chud ma zos par bya ba gnad rnams kyi thog ma yin no //
gnyis pa dus ni /
khyad par gyi dus tshes dpyid zla 'bring po'i tshes brgyad dam /
tshes brgyad rgyal 'dzom /
gzhan yang rgyal phur 'dzom pa ni mchog yin la /
ra ba bzhi gtso bor gyur pa'i tshes brgyad byung ngo cog kyang gnad kyi dus su gsungs pas de dag la thog mar bsgrub pa'i dbu brtsam par bya'o //
gsum pa gnas ni /
sa mdog dmar zhing ri brag rtse mo rno ba dang /
rtog pa las mya ngan med pa'i shing gi drung du 'dug par gsungs pa dngos su ma grub kyang yid kyis a sho ka'i ljon shing rab tu rgyas pa'i rtsa bar 'dug pa thog mar mos pa bya dgos shing /
gsang ba'i gnas ni zhal las shes so //
bzhi pa grogs ni /
spyir yid dang mthun zhing dbang gi mtshan dang ldan la gsang thub pa bsten la /
khyad par ba ni zhal las blang ngo //
lnga pa spyod lam ni /
zhwa gos gdan sogs dmar po dang /
rgya skyegs kyi nying khus dpral bar thig le zla gam bya /
myos byed kyi 'bras bu po so char grags pa khar 'cha' zhing kha nub tu phyogs pas pad+ma'i skyil krung gis 'khod pa rnams rgya gzhung nas bshad cing /
gnad kyi spyod lam zhal las shes par bya'o //
gsum pa sgrub rdzas nye bar bsdog pa dngos la /
thog mar dam tshig gi bris sku rgyud dang man ngag las bshad pa ltar 'grub na shin tu gal che zhing phyi nang gsang gsum kar rtsa ba'i rten yin pas mdun nas shar du zhal phyogs par bkram pa'i mdun du /

stegs bu dmar po zla gam gyi steng du dkyil 'khor sgo rdzogs rta babs rnam bzhi ma pad+ma rdo rje me ris bskor ba'i nang du /
pad+ma dmar po 'dab ma brgyad pa'i dbus dang phyogs mtshams rnams su ut+pal dmar po'i lcags kyus mtshan pa re re /
gzhung nas dngos su ma gsungs kyang sgo bzhir yang lha mtshan lcags kyu dang zhags pa re re don gyis thob pas de ltar tshad ldan du bris pa'i dkyil 'khor rdul tshon nam ras bris gang rung bkod pa'i dbus /
rkang gsum gyi khar zangs bum mgul chings dmar po chang dang nyer lnga dbang gi rdzas gsum gyis bkang zhing se ba dang rma bya'i mdongs me tog dmar pos kha brgyan pa bzhag
/'dir 'byor pa dman pas dkyil 'khor ma 'dzom na zangs la sogs pa'i maN+Dal la me tog dmar po'i tshom bu lha grangs bkod kyang rung /
rgyab phyogs su stegs dmar po cung mtho ba'i dbus su rtsa gsum gtor ma rin chen 'bar ba dar gdugs dmar po bcas spyi ltar bkod pa'i /
g.yas su zangs snod zla gam dmar po'i nang 'bru sna'i phye ma chang dang mngar gsum gyis sbrus pa la dbang bshos zla gam dmar po 'khor rang 'dra brgyad /
phyi rol du phyogs bzhir mtheb kyu gnyis gnyis kyis bskor ba /
mdzes ma'i lag nas blangs pa'i mar las me tog dmar po'i lcags kyus spras pa'i gzugs byas pa sogs rgyan spros mdzes pas brgyan cing dar gdugs dmar po phub /
'byor pa dman rung dar gdugs bcas khru gang las mi dma' zhing mi chung ba la zas sna dang spod kyi rigs byed shing tog me tog dmar po sogs kyis gtams /
de'i g.yas nas g.yas su dam can spyi gtor dang bka' srung lha chen la zangs gzhong du gtor ma 'bras snye'am shing tog bilbA'i dbyibs dmar po /
g.yon du rang 'dra gcig
/'khor dbang bshos bzhis bskor ba rgyan spros dar gdugs dmar po can /
sman thod /
g.yon nas g.yon du legs ldan la /
gtor ma dpung rong gcig
/g.yon du gtor ma cung zad chung ba /
'khor rang 'dra bzhis bskor ba /
dar gdugs sngon po can /
kun 'khyil mched gsum la pad+ma'i kong bu yas phyir lta ba'i steng 'brang rgyas nor gzugs mas mtshan pa /
de 'dra sum bsgrigs la dar gdugs /
rak+ta'i snod bcas bsham /
bsdu na dbus rtsa gsum /
g.yas dbang gi lha mo /
g.yon dam can spyi gtor sman raka tsam gyis 'thus par bya chog go
/dkyil 'khor mtha' skor du mdun nas g.yon skor gyis zangs snod la sogs par gur gum 'bras yos me tog dmar po bcug pa'i mchod yon /
chu gtsang gi zhabs bsil /
glang sna sogs me tog dmar po'i rigs /
gur gum rgya skyegs spos dkar sih+la gtso bor sbyar ba'i spos /
til mar gyi mar me /
gur gum gi wang tsan+dan dmar po btab pa'i dri chab /
zas sna chang dang mngar gsum gyis sbrus pa'i zhal zas /
mtshams 'dzin me tog bcas bsham /
skyu ru ra se 'bru rgun 'brum sogs shing tog dmar po'i rigs /
na bza' le brgan /
'byor du rung na rtags brgyad rdzas brgyad sna bdun sogs kyi gzugs brnyan yang ci bder bkram /
de mdun rgyun du kha gso rgyu'i mchod pa rnam lnga breng tshar /
gzhan yang sngon gtor dkar bgegs /
zas dang tshogs kyi yo byad /
bka' srung 'bul gtor chad brtan /
yungs gul me tog sbyar spos sogs nyer mkho'i yo byad rnams tshags su tshud par bya'o ///
/rtsa ba'i gnyis pa dngos gzhi bsnyen sgrub kyi lag len 'chad pa la gsum /
phyi sgrub kyis bsnyen pa /
nang sgrub kyis nye bar bsnyen pa /
gsang sgrub kyis sgrub pa chen po la sbyar ba'o //
dang po ni /
gong du smros pa'i gnad rnams dang ldan pas dgong mo dbang gi dus su mgo brtsam ste khrus dang dam tshig gso ba sogs bsnyen sgrub spyi'i gnad dang ldan pas /
tshig bdun dang gsol 'debs rgyas bsdus /
rang nyid rta mchog he ru ka'i nga rgyal dang ldan pas /
sgrub khog spyi chings ltar dkar gtor phul /
rang gzhung skyabs sems nan tan mtshams /
bgegs gtor bsngo zhing sngon 'gro spyi chings ltar bka' bsgo zhing bgegs bskrad la srung 'khor brtan por bsgom /
sgrub pa nam grol gyi bar du srung 'khor mi bsdu bar thun mgo rnams su gsal 'debs bskyar la bya /
brda sgo dbye ba nas byin 'beb 'phros mchod rlabs rnams grub mtshams /
rtsa gsum las byang ting 'dzin gsum nas gtang /
dzapa? rnams khyug tsam gtang /
de nas pad+ma mkha' 'gro'i rang gzhung ltar gsang sgrub kyi mchod pa byin rlabs /
phyi sgrub kyi mngon rtogs nas bstod pa'i bar btang zhing dkyil 'khor sgrub rdzas la dmigs te mdun bskyed bya /
bzlas dmigs gzhung gsal ltar thugs srog mthar sngags phreng g.yon skor du 'khor mi dgos /
thog mar nan tan du bskyed cing gsal /
bsgrub bya byang chub kyi lam la 'god pa dang rang nyid byang chub sgrub pa'i sems bskyed yang yang gsal 'debs shing thams cad la ma chags ma zhen par rang rig gi ngo bo bskyang ba la nan tan bya /
gsal thebs nas bdag bskyed thugs ka'i 'od kyis mdun bskyed bskul bas dbang sdud kyi spro bsdu gzhung ltar bya /
thun mthar kha skong stong tshigs phul /
gtor ma mtheb kyu sogs kyis kha gsos te bdud rtsis bran la gtor 'bul dang phrin bcol mthar /
oM pad+ma DA ki nI sid+d+hi hU~M:
bdun tsam brjod cing mdun bskyed mi bsdu bar /
'dir ni rten dang sogs kyis brtan bzhugs bya /
bdag bskyed bsdu ldang bsngo smon dang bkra shis brjod /
thun phyi ma rnams su /
gsol 'debs /
skyabs sems /
srung 'khor /
spro na brda sgo man chad sngar bzhin la 'don bya mang po mi nus tshe /
srung 'khor ni yid kyis gsal 'debs pas chog phyir /
skyabs sems 'phros su rtsa gsum las byang la 'jug cing de man chad sngar ltar ro //
dgong thun mthar dam can spyi gtor /
lha chen las byang gtor 'bul bcas /
rtsa gsum spyi'i cha lag yin pas nus na kun 'khyil mched gsum gtor 'bul /
gter gzhi man chad /
rgyun du lcogs na legs shing ma lcogs na dang po dang /
dus bzang rnams su tshogs kyi mchod pa'ang bya /
de lta bu'i tshul gyis thun gsum mam bzhi la sogs par bsnyen grangs gzhung gsal 'bum phrag gcig gam bzhi /
dmigs phug na bzhi bzhi 'gyur 'bum phrag bcu gnyis bzlas pas 'bru 'bum yang de nang du 'dus pas legs shing gang ltar bsnyen pa grub pa'i nangs mor mchod tshogs gsar du bsham zhing rgyas par bya /
dngos grub len chog skabs bum chu 'thung /
rjes snod bcud bsdu rim rang gzhung las gsal ba ltar la /
mdun bskyed gtso mo'i thugs srog 'od zer dmar pos snod bcud thams cad la khyab /
thams cad kyang 'od dmar po'i rnam par zhu nas mdun bskyed la thim /
de dag 'od zhu sogs bsgom pa gnad yin /
don bsdu rim mjug tu oM pad+ma DA ki nI sid+d+hi hU~M:stong rtsa tsam bzla /
bdag bskyed bsdu ldang dge bsngo sogs bya /
spro zhing nus na kha skong sbyin sreg bzlas pa'i bcu cha'ang bya'o ///
/gnyis pa nang sgrub ni /
sgrub rdzas dkyil 'khor gong ltar la /
khyad par rang gzhung nas bshad pa'i sku tsaka dar dmar gyis dril ba bum pa'i kha rgyan gseb tu bzhag pa'am /
bum pa'i mal du sku gzugs bzhugs su gsol yang chog
/'di nyid rtsa gsum gyi cha lag yin pa'i phyir snga thun mgo lta bur rtsa gsum tshar re gtang na'ang chog
/bdag bskyed mi dgos pa'i phyir cis kyang gtang dgos pa'i nges pa med /
gang ltar sngon 'gro'i bya ba snga thun gcad lugs /
'don pa'i khrigs sogs phyi sgrub ji lta ba la /
spyi chings sbyar na byin 'beb 'phros su gsang sgrub mchod pa byin rlabs /
las byang phyi sgrub ltar 'don skabs bdag nyid pad+ma mkha' 'gro'i rten brten par bskyed /
dzapa? la sleb pa dang snying po la phaT dzaHbtags pas /
mdun dkyil sgrub rdzas kyi go sar skad cig gis dbye gzhi'i dkyil 'khor gsal bar rang las mar me gcig las gnyis mched tshul gyi dkyil 'khor spros te de dang gnyis su med par mos te thugs srog sngags phreng sngar ltar gsal gdab la /
spro na rigs mthun gyi dzapa? skul yang bya /
thog mar ting nge 'dzin la brtan pa thob pa'am nang rtags ma byung bar lha sngags dkyil 'khor gsal yang yang gdab ste don gnyis sgrub cing byin rlabs bsdu ba'i spro bsdu gsang ba spyi ltar bya /
mthar bdag gi thugs srog 'od zer dmar pos mdun bskyed bskul /
de'i thugs ka'i hrIHlas hrIH'phros /
bsgrub bya'i snying gar zhugs pas de'i sgo gsum dang dbyer med du gyur par mos /
slar yang spro bsdu sogs gzhung gsal ltar bya zhing /
thun mtshams kyi bya ba gtor 'bul tshogs skong bsnyen tshad rnams kyang sngar ltar ro //
grol nyin dngos grub len chog skabs bris sku gnas gsum du gtugs /
dzapa? khang dbye ba'i rigs rnams bsnyen pa'i skabs thun mtshams stong tshigs tshar skabs bdag nyid dang dbyer med du bya ba yin zhing /
sgrub pa chen po la ni nam grol dus bar tshur la mi bsdu bar spro gzhi gsal btab nas dbye skyor re re bya ba yin pa'ang shes dgos so //
'dir kha skong sbyin sreg sger pa grub na'ang grangs gong smros ltar ro ///
/gsum pa gsang sgrub ni /
dkyil 'khor sgrub rdzas gong ltar la /
khyad par ni dkyil 'khor dbus su 'phrul stegs la dbang gi mtshan dang ldan pa'i thod pa skyon med par chang dang mngar gsum sbyar bas bkang ba bzhag pa'i khar /
me long la sin+d+hu ra brdal bar zangs kyi smyu gus hriM yig snying pos g.yon du bskor ba bris pas bkab cing dar dmar gyi gur phub /
me tog dmar po gcal du bkram /
nang sgrub kyi 'phros su byed na mchod gtor rnams kyang brje ba'am kha gsos la bag dro bar bya /
'don bya sogs nang sgrub ltar la khyad par lha bskyed gsang sgrub dang gzhung ltar bdag mdun dbyer med bskyed cing /
spyan 'dren sogs las byang gi khog dbub /
bzlas pa'i skabs spro bsdu'i gzhi nang sgrub ltar bya /
mthar las sbyor dmigs pa gsang sgrub gzhung gsal ltas mthong bar du brtson zhing /
sgrub pa tshar nas dngos grub len skabs thod pa'i rdzas la rol zhing me long gi sin+d+hu ras dpral bar thig le bya /
rdzas kyi lhag ma dngos grub kyi rten dang las la sbyor ba'i rdzas su bcang /
gong du sbyin sreg so sor grub na 'dir kha skong gi sreg blug bya zhing /
gong ma gnyis la ma grub na skabs 'dir nges par sbyin sreg la phyi nang gsang sdom bsnyen pa ji tsam song ba'i bcu cha 'grub dgos so ///
/gsum pa rno 'don bka' srung ni /
pad+ma mkha' 'gro'i phyi nang gsang gsum gyi bsnyen sgrub sngon du song ba'i sgrub pa pos dbang gi las kyi rno 'don du bka' srung lha chen yab yum gyi bsnyen sgrub rkang tshugs bya bar spro na /
thog mar 'di nyid kyi srog gtad man ngag gi gnad bcas bla ma las thob par bya zhing /
bca' gzhi gzhung gsal 'dzom nas /
bdag bskyed mkha' 'gro'i las byang thog mtha' bcas tshang bar gtang /
mdun bskyed lha chen gtso 'khor las byang sger pa'i khog tu phyi nang gsang sgrub so so'i bzlas pa dang ting nge 'dzin gyi gnad 'phrul te bcug nas grub pa'i mthar dbang gi sbyin sreg kyang nus na las shin tu myur zhing stobs dang ldan par 'gyur ro ///
/bzhi pa las sbyor ni /
bsnyen sgrub la drod tshad thob pa'i rnal 'byor pas /
bla ma dang bstan pa'i zhabs 'degs /
pha rol po chos la gzhug pa'am 'byor pa dge phyogs su bsgyur ba sogs rang 'dod ma yin pa'i don chen po dang ldan par mthong na /
gang zag re re'i yid sdud pa rdzas kyi ril bu /
yul khams spyi sdud pa sAts+tsha dmar po /
spyi dang bye brag gnyis kar las myur zhing stobs dang ldan pa me dang rlung gi sbyor ba brtsam par bya zhing /
khyad par me yi mchod pa ni dus dang dgos pa'i skabs su yang yang bya ba nyid lag tu len bde zhing dbang gi phrin las tsam du ma zad las spyi la gces pa yin /
de dag las me mchod yi ge logs su gsal ba las shes par bya zhing /
gzhan rnams ni gter gzhung nyid du gsal bar bzhugs pa las rtogs par bya ba kho na'o //
dbang sdud las tshogs mtha' yas kyang //
mchog thun gcig char sgrub pa'i thabs //
tshan che rno myur bka' gter gyi /
khungs ldan lhag pa'i lha 'di mchog
/sngags 'di sgrub cing lam 'di las //
dmu rgod snyigs ma'i skye bo kun /
kha lo thar par sgyur nus pa'i //
mchog rnams snying gi bcud du shog
/ces pa'ang sgrub brgyud rin po che'i bstan pa 'dzin pa'i skyes chen gtso bor gyur pa'i gzhan phan lhag bsam can rnams kyi phrin las rgyas pa'i zhabs 'degs su dmigs nas /
man ngag 'di'i gnad gsang thun mong dang thun mong ma yin pa mang du thos pa'i spong ba pa sngags rig 'chang ba pad+ma gar gyi dbang phyug rtsal gyis tsa 'dra rin chen brag gi mgul lhan cig skyes ma'i pho brang dang nye ba'i nags khrod du bgyis pa dge legs 'phel /
snod min las dpe tsam yang mi mthong bar bka' srung lha chen lcam dral la gnyer du gtad do //
sa ma ya /
sbas rgya ///
/
