@#//
pad+ma'i zhal gdams rtsa gsum mthong ba rang grol las /
bla sgrub gdung ba zhi byed kyi phrin las khrigs su bsdebs pa ye shes snying po zhes bya ba bzhugs so //
zab mo bla ma'i sgrub thabs gdung ba zhi byed kyi phrin las khrigs su bsdebs pa ye shes snying po zhes bya ba /
bde gshegs kun 'dus pad+ma 'byung gnas la phyag 'tshal lo //
mkha' khyab rgyal ba sras bcas thams cad kyi //
sku dang ye shes rgya mtsho'i bdag nyid che //
kun tu bzang po pad+ma saM b+ha bar //
btud nas lam zab snying po'i phrin las dbye //
'di la gsum /
sbyor ba /
dngos gzhi /
rjes so //
dang po ni /
yid dang mthun pa'i gnas su dus khyad par can gyi tshe /
dam tshig dang ldan pa'i sgrub pa pos gung du rtsa gsum gyi snang brnyan sogs rten khyad par can dgram pa'i spyan sngar /
bla gtor pad+ma 'dab brgyad ze'u 'bru dang bcas pa'i steng du nor bu bzhi sgrom me ri dang bcas pa'i mthar pad chung brgyad kyis bskor ba rgyan spros gang mdzes kyi g.yas g.yon du sman raka dang /
mdun du nyer spyod sogs bkod mdzes su bstar /
cho ga'i sbyor ba dngos la /
tshogs gsag sngon gtor srung 'khor bsgom //
byin dbab mchod pa byin gyis brlab //
ces lnga las /
dang po ni /
skyabs yul nam mkha' gang bar sad pa'i spyan sngar /
hU~M:
bla ma yi dam DA ki kun gyi mchog :
sku gsung thugs ni dkon mchog gsum gyi dpal :
sgo gsum dad pas 'di bzung byang chub bar :
bdag sogs 'gro kun gus pas skyabs su mchi :
lan gsum gyis skyabs su 'gro
/hU~M:
bla ma rtsa gsum skyabs kyi mchog tu 'dzin :
'gro ba'i don du smon 'jug sems bskyed de :
sku gsung thugs dang mnyam sbyor gsang sngags kyi :
dam tshig sdom pa rtag tu bskyang bar bgyi :
lan gsum gyis sems bskyed :
hU~M:
rnam dag mnyam pa'i ngang nyid las :
bla ma rtsa gsum lha tshogs gshegs :
nyi zla pad+ma'i gdan la bzhugs :
phyag 'tshal mchod 'bul sdig pa bshags :
dge la yi rang chos 'khor bskul :
bzhugs gsol 'debs so dge rtsa bsngo :
'gyur med rdo rje'i don rtogs shog :
ces yan lag bcu pas rgyud sbyang ngo //
gnyis pa ni /
rang nyid skad cig gis bla ma drag po dregs pa zil gyis gnon pa'i skur gyur /
sngon gtor /
raM yaM khaM gis bsang sbyang /
oM AHhU~M gis brlab /
hU~M:
yul phyogs 'di dag kun la gnas pa yi :
lha klu gnod sbyin srin po 'byung po dang :
yi dwags sha za brjed byed smyo byed dang :
mkha' 'gro ma mo 'khor dang bcas pa rnams :
mchod sbyin gtor ma bzang po 'di nyid bzhes :
bar du gcod pa'i bsam sbyor kun spongs la :
zhi dang phan pa'i sems kyis gnas par gyis :
ma hA pany+tsa ba liM ta khA hi khA hi :
zhes bsngo /
hU~M:
ye+e shes rol pa dpal gyi skur gsal ba'i :
sku gsung thugs las sprul pa'i khro tshogs kyis :
bgegs rigs ma lus rgya mtsho'i mthar bskrad bgyi :
oM sum+b+ha ni sum+b+ha hU~M:
gr-ih+Na gr-ih+Na hU~M:
gr-ih+Na pa ya gr-ih+Na pa ya hU~M:
A na ya ho :
b+ha ga bAn bid+yA rA dzA ya hU~M phaT:
ces bskrad /
gsum pa ni /
hU~M:
ye shes rol pa dpal gyi thugs las byung :
rdo rje 'khor lo ral gri rgya gram dang :
mda' mtshon phur bu me phung phyogs mtshams gtams :
bskal pa'i rlung yang gnas 'dir ldang mi 'gyur :
oM badzra tsakra tIk+Sh+Na karma kI la ya dz+wa la raM hU~M phaT:
bzhi pa ni /
hU~M:
bla ma yi dam DA ki'i sku gsung thugs :
rang rtsal 'gag med nam mkha'i mtha' dang mnyam :
dzaHhU~M baM hoHsa chos dbyings gnas nas gshegs :
gnyis med brtan bzhugs byin dbang bskur du gsol :
oM AHhU~M hrIHbadzra gu ru pad+ma thod phreng rtsal badzra sa ma ya dzaHdza :
A be sha ya a A:
lnga pa ni /
hU~M:
bla ma rtsa gsum snang srid dag pa la :
rang rtsal ma 'gag mchod pa'i cho 'phrul gyis :
kun bzang mchod sprin rgya mtshor byin brlabs nas :
ye shes lnga rdzogs sku gsung thugs su brlabs :
oM AHhU~M sarba pU dza me g+ha AHhU~M:
oM AHhU~M sarba pany+tsa a mr-ita ma hA ba liM ta ma hA rak+ta hU~M hrIHThA:
ma hA badzra hU~M:
badzra gaN+De aH
gnyis pa dngos gzhi la /
gzhung gi dgongs pa dngos bstan thog mar ye shes pa spyan drangs /
de nyid mdun bskyed kyi tshul du gsal gdab cing mchod bstod bzlas pas thugs rgyud bskul ba yin na'ang /
brgyud pa'i phyag bzhes su /
bdag mdun dbyer med du bskyed cing spyan drangs pa sogs gsang ba spyi'i 'gros ltar mdzad pas /
lha bskyed spyan drangs dbyer med bstim //
mchod cing bzlas pas bsnyen sgrub bya //
zhes pa ltar lnga las /
dang po ni /
hU~M:
chos rnams ye nas brdal ba chen po'i ngang :
'gyur med ri rab mdzes shing lhun chags dbus :
rin chen sna lnga las grub gzhal med khang :
mu tig tshogs 'bar zla shel ba gam can :
rin chen tog dang drwa phyed pu shus spras :
'dod snam mchod pa'i lha mo mdzes mas gang :
sgo bzhir rta babs rigs bzhi'i ging dang bcas :
phyogs bzhi mtshams brgyad gdung sel rdzing bus bskor :
dpag bsam bum bzang me tog sna tshogs ldan :
bar mtshams rig 'dzin dpa' bo mang pos gtams :
de dbus pad sdong 'dab rgyas yangs pa'i steng :
seng khri pad+ma nyi ma'i gdan khri la :
yid 'phrog 'ja' tshon sna lnga'i gur khyim dbus :
rang rig bde chen skur bzhengs pad+ma 'byung :
za 'og phod dang chos gos smug ber gsol :
snyan zhu 'jam mnyen rab mdzes dar snas spras :
g.yas g.yon phyag gnyis rdo rje bum thod bsnams :
zhabs gnyis phyed skyil rgyal po rol stabs pang :
don dam 'od gsal 'gyur med mtsho rgyal yum :
gcer bu gri thod sku smad rgyan cha 'khrol :
snang la ma grub bde stong lha skur bzhugs :
gnas gsum rdo rje gsum gyi yi ges mtshan :
de las 'od 'phros rang bzhin gnas mchog dang :
khyad par pad+ma 'od kyi pho brang nas :
ye shes lha tshogs badzra sa mA dza :
gnyis pa ni /
hU~M:
chos rnams ye nas brdal ba chen po'i ngang :
lhun grub bde ba chen po'i pho brang nas :
dus gsum bde gshegs kun 'dus pad+ma 'byung :
rig 'dzin dpa' bo mkha' 'gro'i tshogs dang bcas :
thogs med thugs rje'i dbang gis gshegs su gsol :
oM AHhU~M badzra gu ru d+he wa d+hA ki nI sarba sid+d+hi pha la hU~M A:
gsum pa ni /
hU~M:
gdod nas gnyis med mnyam pa'i ngang nyid las :
blo sbyang phyir du dam tshig ye shes sems :
chu la chu bzhag sgyu ma ji bzhin du :
du mar snang yang ro gcig brtan par bya :
dzaHhU~M baM ho :
kA ya wA ka tsit+ta tiSh+Tha badzra lhan :
bzhi pa la /
thog mar phyag 'tshal ba ni /
hU~M:
bde gshegs kun 'dus rig 'dzin bla ma'i tshogs :
rang shes 'khrul bral brda dang gar gyi phyag :
rnam dag ye shes chen po rtogs bya'i phyir :
sri zhu gus pas 'phrul dga'i tshul phyag 'tshal :
na mo pu ru sha ya hoH
a ti pU ho :
pra tIts+tsha ho :
phyi nang gsang ba'i mchod sprin rab 'byams su spros te /
oM AHhU~M:
phyi yi mchod pa sa dang bar snang khengs :
nang gi mchod pa zag med bdud rtsi'i tshogs :
gsang ba bde chen smra bsam brjod las 'das :
'gro ba'i don du dgyes bzhin bzhes su gsol :
oM badzra puSh+pe nas /
shab+da pany+tsa kA ma gu Na ma hA a mr-ita ba liM ta rak+ta ma hA su kha pU dza AHhU~M:
bstod pa'i mchod pa ni /
rang bzhin chos kyi dbyings las ma g.yos kyang :
thugs rje'i phrin las brtan g.yo kun sprul nas :
sna tshogs thabs ldan 'gro ba 'dul mdzad pa'i :
bde gshegs kun 'dus pad+ma 'byung la 'dud :
lnga pa ni /
bdag nyid slob dpon chen po'i thugs ka ru :
chags bral pad+ma thabs shes nyi zla'i dbus :
gcig tu 'dzin pa'i kha dog dang bral ba'i :
'od lnga ye shes lnga ldan hU~M gi mthar :
sngags phreng 'khor ba'i zer gyis rgyal ba mchod :
byin rlabs dngos grub tshur 'dus rang la thim :
slar 'phros khams gsum 'gro ba'i las nyon sbyangs :
snang srid lha sngags bde stong 'khor lor gyur :
ces dgongs pa'i srog tu bzung la /
oM AHhU~M badzra gu ru d+he wa DA ki nI sarba sid+d+hi pha la hU~M A:
zhes gtso bor bsnyen sngags dang /
oM AHhU~M badzra gu ru pad+ma kA ya wA ka tsit+ta sarba sid+d+hi pha la hU~M:
zhes sgrub sngags kyang ci rigs par bzla /
'khor 'das dbyer med bde ba chen po'i dbyings su mnyam par gzhag
/thun las ldang ba na mchod bstod dang /
ye nas rang rig bla ma pad+ma 'byung :
bde chen 'gyur med ye shes mtsho rgyal yum :
skyon bral dri med kun mkhyen pad+ma 'byung :
rtag par ngag tu khyod kyi 'dzab bzlas pas :
skad cig tsam yang khyed sku brjed ma gyur :
tshe rabs kun tu thugs rjes bzung du gsol :
tshul bzhin bsgrubs kyang khyod sku mi ston na :
'gro don mdzad pa'i sku mchog med dam ci :
bum bzang yid bzhin dpag bsam re skong na :
khyod kyi thugs bskyed gzhan don gang du thal :
mgon khyod thos sam skad cig dran pas kyang :
gnyis su 'dzin pa'i kun rtog gzhom 'gyur na :
bdag cag gnyis 'dzin zad tshe ci zhig dgos :
kun bzang mngon gyur khyed la gsol ci 'tshal :
'khrul med thugs rje'i zhags pas drang du gsol :
zhes gsol ba gdab /
de yang ji skad du gzhung rdo rje'i tshig rkang las /
ma 'ongs dug lnga'i kha 'chal 'dul dka' bas :
'bod pa'i gdung shugs gsol ba ma btab na :
nga yi thugs rje cung zad 'jug par dka':
kha tsam ma yin snying nas gsol ba thob :
dngos sam yid la dag snang dpag med 'byung :
gdung bas gsol btab chos dbyings chen por bzhag :
ces 'byung ba ltar rang rig gnyug ma'i ye shes chos dbyings ka dag gi dgongs pa las ma g.yos bzhin du /
rtsal mos gus su dung nge ba'i ngang nas gdung ba'i shugs drag tu bskyed par bya'o //
gsum pa rjes la /
tshogs mchod bya zhing dngos grub bskul //
nyer bsdu bsngo smon bkra shis brjod //
ces pa ltar lnga las /
dang po tshogs kyi mchod pa rjes 'brel dang bcas pa la'ang bcu gcig gi
/dang po byin gyis brlab pa ni /
nang mchod 'thor zhing /
hU~M:
ru sbal khog pa'i snod yangs su :
sha lnga bdud rtsi rnam lnga dang :
dbang po lnga dang go ro tsa :
ba su ta dang nang khrol lnga :
bza' dang btung ba 'bras bur bcas :
tshogs rdzas yul gyi 'dod yon rnams :
'bru gsum 'od kyis byin brlabs shing :
mi gtsang rtog sgrib sbyangs spel nas :
oM AHhU~M dang ha ho hrIHsa :
byin brlabs bdud rtsi'i rgya mtshor gyur :
gnyis pa tshogs zhing spyan 'dren pa ni /
hU~M:
bla ma yi dam mkha' 'gro dang :
dam can rgya mtsho'i tshogs bcas rnams :
tshogs gtor mgron du spyan 'dren no :
gnas mchog dam pa nyams re dga':
bde ldan pad+ma 'od kyi zhing :
tshogs dang gtor ma mdangs dang ldan :
dpal ldan mdzes pa'i pho brang yin :
'dir tshogs rnal 'byor dam re gtsang :
'dod yon re skong lhun gyis grub :
'og min gnas dang pad+ma brtsegs :
dur khrod brgyad dang gnas yul dang :
o rgyan gnas nas gshegs su gsol :
gu ru d+he ba DA ki nI d+harma pA la badzra sa ma ya dza :
gsum pa bzhugs su gsol ba ni /
hU~M:
pho brang yid 'ong mdzes pa 'dir :
bla ma yi dam mkha' 'gro rnams :
bdag dang 'gro la zhal bstan phyir :
pad+ma nyi zla'i gdan la bzhugs :
pad+ma tsan+d+ra sUr+Ya satwaM:
bzhi pa tshogs phud 'bul ba ni /
hU~M:
snod kyi 'jig rten yangs pa ru :
bcud sogs 'dod yon drug ldan 'di :
ting 'dzin sngags kyis byin brlabs pa'i :
tshogs mchod gtor mas thugs dam bskang :
dpag bsam shing chen re skong zhing :
yid bzhin nor bu dgos 'dod char :
kun bzang mchod sprin mkha' khyab kyis :
rigs kyi bla ma 'gro ba'i mgon :
khyab bdag yi dam mkha' 'gro'i tshogs :
bka' srung gnyer gtad dam can rnams :
thugs dam gnyan po des bskangs la :
tshangs pa'i dngos grub bstsal du gsol :
ga Na tsakra pU dza khA hi :
bar pa bshags pa ni /
ho :
ye shes spyan ldan thugs rje'i tshogs :
yud tsam bdag la nyer dgongs la :
mtshams med lnga dang nye ba lnga :
lci ba bzhi dang log pa brgyad :
kha na ma tho sdig pa'i las :
gnong 'gyod dbang gis mthol lo bshags :
yi ge brgya pa brjod /
drug pa tshogs tha ma la /
snang srid ye sgrol gyi dgongs pas bsgral ba ni /
hU~M:
snang srid ye nas dag pa la :
ye shes rtsal la dgrar 'dzin mkhan :
rang rang las la gzhan du snang :
thams cad ro mnyam mtshon chas sgrol :
mA ra ya rbad :
bsgral mthar ye sbyor gyi dgongs pas bstab pa ni /
bdag tu 'dzin pa rang gi sems :
snang ba ye shes klong du bstab :
'khrul rtog las kyi tshogs brgyad rnams :
skye med rtogs pa'i mtshon gyis gtubs :
bstab bo kun bzang klong du bstab :
mAM sa rak+ta kiM ni ri ti ga Na tsakra khA hi :
bdun pa tshogs la rol pa ni /
brda dang brda'i 'bul len spyi ltar byas la phung khams skye mched gdan gsum tshang ba'i dkyil 'khor du shes pas bza' ba'i dam tshig nang gi bsreg blugs kyi cho gar bstar nas tshim pa drug ldan du rol /
brgyad pa lhag ma'i cho ga ni tshogs lhag rnams gsog 'jog med par bsdus /
shis par bya ba'i phyir gtsang lhag steng du bsnan /
rtog pa dag pa'i rnal 'byor pa yin na lce rta mgrin yab yum rol pa mdzad pa'i byang sems /
bdud rtsi'i kha phru dang ro gcig pa he ru ka'i dam rgyas dbab pa'am go 'phang dman na g.yon pa'i mtheb srin sbyar ba reg cing nang mchod bran nas /
oM AHhU~M sarba pany+tsa a mr-ita hU~M ha ho hrI:
hU~M:
ye shes rol pa lha yi tshogs rnams dang :
las las grub pa'i mkha' 'gro dbang phyug ging :
ma bdun sring bzhi 'dir gshegs mchod pa bzhes :
'bar ma dang ni spor ma pho nya'i tshogs :
lha srin sde brgyad bka' yi srung mar bcas :
ma lus 'dir spyon zag med bdud rtsi la :
rngams shing dgyes pa'i tshul gyis rol du gsol :
ma ma shA trUM a mu kaM:
khroM yak+sha badzra bi dza ya kha kha khA hi khA hi :
zhes phyi rol gom pa bdun cu'i sar srin mo'i za lam du dor /
dgu pa chad tho bya ba ni /
gtor gzhong bsgul te sman raka bran la /
hU~M:
srid gsum zhing 'khod dam can dregs pa'i tshogs :
'dod yon zag med bdud rtsi'i gtor ma longs :
bde gshegs rtsa gsum rgyal ba'i spyan snga ru :
ji ltar khas blangs dam bcas dran mdzod la :
mdo sngags bshad sgrub bstan pa srung ba dang :
de 'dzin skyong zhing log 'dren dbyings su sgrol :
khams gsum 'gro kun bde skyid spel ba dang :
gang bcol phrin las myur du 'grub par mdzod :
bcu pa brtan ma skyong ba ni /

bshal chus bran la /
hU~M:
dgung sngon steng dang gangs ri g.ya' rtse dang :
sman ljongs skyed mos tshal dang nags 'dabs dang :
phyogs mtshams steng 'og gang na gnas pa yi :
bod khams skyong ba'i brtan ma bcu gnyis tshogs :
slob dpon pad+ma'i spyan sngar khas blangs bzhin :
rang rang pho brang gnas nas 'dir byon la :
phud lhag bshal ba'i gtor ma 'di bzhes la :
bcol pa'i phrin las ma lus sgrub par mdzod :
ces gtor ma gnyis mkhar gyi yang steng du zhal nang bstan gyis 'bul /
bcu gcig pa rta bro ni /
sgo drung du gtor gzhong kha sbub pa'i 'og tu bgegs rnams tshud pa ri rab kyis mnan par dmigs la /
hU~M:
rnam pa ri rab sum brtsegs la :
don du sku gsung thugs su gsal :
dong gting log lta'i dpung rnams ni :
ma lus lus pa med par bskyur :
steng du dpal chen lha tshogs kyis :
bro brdung zhi rgyas dbang drag rdzogs :
oM AHhU~M satwaM b+ha ya nan :
drag shul gyi las mtha' shis pas bsdu ba'i phyir gtor gzhong bsgyel ba sman 'brus bkang la /
rnal 'byor pa bdag cag 'khor dang bcas pa'i tshe bsod dpal 'byor thams cad puSh+TiM ku ru oM zhes brjod /
de rnams ni thun mtshams su bya ba tshogs kyi mchod pa rjes 'brel dang bcas pa ste /
tshogs mchod rkyang pa la lhag ma yan chad bgyis pas kyang don grub pa yin no //
gnyis pa dngos grub blang ba ni /
gtang rag gi slad du sngar bzhin mchod cing bstod la /
sgrub gtor lhar gsal ba spyi bor bteg ste /
hU~M:
bdag gzhan gnyis dag dkyil 'khor kun snang du :
rmad byung bla ma bde gshegs rigs 'dus tshogs :
dngos grub bstsal dang stsol bar mi dmigs kyang :
sku gsung thugs dang yon tan phrin las rnams :
da lta nyid du gsal zhing brtan par mdzod :
phrin las rnam bzhi myur du 'grub pa dang :
dgos 'dod re skong yid bzhin gter gyi mdzod :
mthong chos dbang dang thun mong yon tan brgyad :
mngon shes drug ldan dngos grub bdag la stsol :
sngags mthar /
kA ya sid+d+hi oM:
wA ka sid+d+hi A:
tsit+ta sid+d+hi hU~M:
sarba sid+d+hi hrI:
zhes brjod cing gnas bzhir reg la gtor rdzas cung zad dngos grub kyi tshul du rol /
yi ge brgya pa lan gsum brjod pas nongs pa bshags /
gsum pa nyer bsdu ni /
rten yod na brtan bzhugs dang /
snang cha gzugs brnyan gyi 'khor lo rtag mtha' bsal phyir /
hU~M:
rang rig thig le gcig tu gsal ba la :
spro dang bsdu bar bya ba mi dmigs kyang :
ma rtogs 'khrul pa'i rtag lta sbyang bya'i phyir :
thams cad thig le chen por bsdu bar bya :
badzra mu :
A li kA li dang yi ge brgya pa bzla /
chad mtha' bsal phyir /
hU~M:
rtag tu mi 'gyur thig le chen po'i ngang :
bskyed dang rdzogs pa'i mtha' gnyis bral ba la :
chad pa'i stong nyid med pa las grol phyir :
rdzogs rim lha sku bla ma rtsa gsum lha :
snang la ma grub 'ja' tshon lta bur shar :
bzhi pa dge ba bsngo zhing smon lam gdab pa ni /
hU~M:
dus gsum mi dmigs sgyu mar snang ba'i chos :
mig 'phrul ji bzhin dge tshogs byang chub tu :
yongs su bsngos pas rtsa gsum dkyil 'khor gyi :
go 'phang mchog la 'gro kun sbyor gyur cig :
lnga pa shis brjod bya ba ni /
rang bzhin chos dbyings ngang nyid las :
gzugs sku'i rnam rol dpag yas kyis :
rlabs chen phrin las skyong mdzad pa'i :
brgyud gsum bla ma'i bkra shis shog :
ma 'gag rang gsal 'od lnga'i klong :
rab 'byams dkyil 'khor rnam par mdzes :
mchog thun dngos grub stsol mdzad pa'i :
yi dam lha tshogs bkra shis shog :
phyogs bcu gnas yul sprul pa'i zhing :
phrin las rnam bzhi'i rol gar mkhan :
mkha' 'gro srung ma'i tshogs rnams kyis :
bkra shis bde legs bstsal du gsol :
zhes brjod cing dge legs kyi me tog char du bsnyil bar bya'o //
bsnyen pa byed na bsnyen sngags 'bum tsho bdun dang /
sgrub sngags 'bum phrag gcig bzlas pas dbang po rab la rtags mthong bar 'gyur zhing /
gzhan du las rung tsam yin /
smin par slob pa la ni tshad med do //
bde gshegs kun 'dus bla~X ma mtsho skyes rje //
bsnyen cing sgruba~X pas mtha' gnyis gdu~Xng ba'i~X tshogs //
zhi~X bye~Xd bdud rtsi'i cho gas yid can kun //
'chi med ye shes snying po'i skur smin shog
/ces pad+ma'i zhal gdams rtsa gsum mthong ba rang grol gyi chos sde bla sgrub gdung ba zhi byed kyi phrin las khrigs su bsdebs pa 'di'ang /
rang gzhan mang por byin rlabs kyi ye shes lhag par smin pa'i slad du /
mtsho skyes bla ma dgyes pa'i 'bangs mkhyen brtse'i dbang pos gter gzhung rdo rje'i tshig rkang kho na rgyas bsdus 'tsham par sbyar ba dge legs mchog tu gyur cig /

//
