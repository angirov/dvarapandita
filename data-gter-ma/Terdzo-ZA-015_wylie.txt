@#//
kun bzang thugs gter gyi chos sde thugs rje chen po 'gro 'dul lha drug pa'i sgrub thabs dbang chog dang bcas pa rin chen dbyig gi snying po zhes bya ba bzhugs so //
na mo gu ra be /
'gro la phan bde'i mchog stsol ba'i //
rnam rol cir yang ston mdzad pa //
bla ma spyan ras gzigs dbang la //
btud nas ngo mtshar phrin las dgod //
'di'i sgrub thabs dang 'brel ba'i phrin las kyi rim pa nyams su len pa la gsum /
sngon 'gro
/dngos gzhi /
rjes kyi bya ba'o //
dang po ni /
rten dang gtor mchod ji ltar 'os pa 'du byas la /
gzhi bgegs kyi gtor ma gtang na spyi 'gro bya /
skyabs sems tshogs gsag bka' bsgo srung 'khor byin 'beb mchod pa byin rlabs bcas 'di nyid kyi bla ma'i las byang gi dbur 'byung ba sogs sbyar bas chog kyang mdor bsdus la mos na skyabs sems ni /
thugs rje'i dbang gis 'gro don mdzad //
bla ma rnams la skyabs su mchi //
rang las ye shes shar ba'i sku
/yi dam lha la skyabs su mchi //
legs nyes stangs 'dzin bar chad sel //
mkha' 'gro'i tshogs la skyabs su mchi //
sngon nas bsags pa'i sdig sgrib bshags //
'gro kun sangs rgyas thob bya snyam //
smon pa'i byang chub sems bskyed cing //
sems can yongs su smin bya'i phyir //
gsang sngags spyod pa rlabs chen spyad //
don dam spros bral byang chub sems //
rang byung mtha' bral stong gsal bsgom //
lan gsum /
bka' bsgo ba ni /
hU~M/
bla ma rnams kyi byin rlabs sogs dang /
srung 'khor ni /
hU~M/
nga ni ye nas sogs brjod /
mchod pa byin brlab ni /
raM yaM khaM/
rnam dag chos dbyings ngang nyid las //
rang byung mchod pa'i phung po ni //
kun bzang mchod pa'i sprin lta bus //
dpag yas nam mkha' gang bar gyur //
oM badzra ar+g+haM nas /
shab+da pU dza sa ma ye AHhU~M/
zhes pa tsam gyis chog go
/gnyis pa dngos gzhi la bdun las dang po lha bskyed pa ni /
hrI:
stong gsal 'gyur med rnam dag spros dang bral :
rnam dag rang byung ma rtogs snying re rje :
skyon bral rang byung rig pa'i yi ge hrI:
thugs rje'i 'od kyis snod bcud dngos po sbyangs :
'jig rten rnam dag rang byung gzhal yas khang :
rgyal 'gro bcud kyi sems can rang gsal lha :
skyon bral thugs rje'i bdag nyid spyan ras gzigs :
log lta rtag 'dzin zil gnon rta mchog dpal :
chad lta skur 'debs 'joms byed dpa' mo yum :
sprul sku 'gro ba 'dul mdzad pad+ma'i sku :
yid bzhin dgos 'dod re skong dzam+b+hA la :
chos sku rigs bdag sangs rgyas 'od dpag med :
tshad med bzhi ldan rgyal chen sgo ba bzhi :
'gro 'dul gsang chen thugs rje'i lha tshogs gsal :
de yang dbus su spyan ras gzigs :
chos sku ye shes zhal gcig pa :
nyon mongs skyon bral sku mdog dkar :
tshad med bzhi ldan phyag bzhi ldan :
bden gnyis zung 'jug thal mo sbyar :
'khor ba'i rgyud 'dren phreng ba 'dzin :
ma chags skyon bral pad+ma bsnams :
thabs shes zhabs gnyis skyil krung bzhugs :
ma spangs rang grol rin chen brgyan :
snying rje'i kr-iSh+Na'i pags pa 'chang :
ma 'dres yongs rdzogs thor cog can :
rtag chad 'khor ba'i skyon bral ba'i :
pad+ma nyi zla'i gdan la bzhugs :
ye shes lnga ldan dbang bskur thob :
sku gsung thugs su lhun gyis grub :
spyi bor pad+ma nyi zla'i steng :
de bzhin gshegs pa 'od dpag med :
dmar po mnyam gzhag skyil krung bzhugs :
sprul sku'i cha lugs mtshan dper ldan :
g.yas su snying rje khros pa rta mgrin sku :
zil gnon dbang mdzad chags pa rA ga'i mdog :
'khor ba mi gtong brtson 'grus rta yi dbu :
dug lnga rtsad gcod rngam brjid khros pa'i zhal :
rang dgar ma chags ma rungs zhe gnon pa'i :
gdug pa tshar gcod pad+ma dbyug pa phyar :
thugs rjes 'dren mdzad sdigs mdzub zhags pa can :
gdug pa zil gnon sbrul dang thod phreng brgyan :
dpa' bo chen po dur khrod rgyan gyis mdzes :
klu dbang nyi steng me yi klong na brjid :
rta skad rab bzhad bdud 'dul dpa' bor bsgom :
g.yon du thugs rje'i dbyings nyid mkha' 'gro ma :
dmar mo mdangs ldan gar gyi stabs kyis 'gying :
skra grol gcer bu gri gug DA ru g.yas :
rus rgyan drug 'chang g.yon pa thod khrag gsol :
me yi klong na mkha' 'gro'i tshogs bcas bsgom :
mdun du pad+ma rgyal po dmar smug mdangs :
dar zab lhab lhub sha ba'i mnyen zhu gsol :
zhabs gnyis 'gying stabs kha T+wAM sku la brten :
phyag gnyis pho mo'i thod pa 'khor lo bskor :
rig 'dzin tshogs bcas bzhad cing gar mdzad pa :
mtsho skyes pad+ma'i steng na bzhugs par bsgom :
rgyab tu gter chen khri la dzam+b+ha la :
dmar la brjid chags zhabs gnyis bsgrad pa'i tshul :
rin chen rgyan spras g.yas pa nor bu 'dzin :
dgos 'dod char 'beb gter chen nai le g.yon :
nor lha'i tshogs bcas rin chen char 'beb gsal :
lha drug snang yang ngo bo spyan ras gzigs :
gdul bya'i don phyir rang rang gnyen por 'char :
tshad med bzhi ldan rgyal chen sgo ba bzhi :
kun gyi thugs kar yi ge hrIHre gsal :
gnyis pa spyan 'dren pa ni /
hrI:
thugs rje chen po spyan ras gzigs :
sku gsum lha yi dkyil 'khor rnams :
dbyings las bzhengs bzhugs mi mnga' yang :
'gro ba'i don du spyan 'dren gshegs :
oM badzra sa ma ya dza :
dzaHhU~M baM ho :
tiSh+Tha lhan :
gsum pa phyag 'tshal ba ni /
rang snang rnam dag 'gro 'dul lha :
rang rig byang chub sems las sprul :
rang byung rgyal ba'i dkyil 'khor la :
'du 'bral med pas phyag 'tshal lo :
na mo pU ru sha ya ho :
bzhi pa mchod pa 'bul ba ni /
phyi nang dngos 'byor yid las byung :
rab 'byams mchod sprin dpag tu med :
kun tu bzang po'i rnam 'phrul 'di :
rgyal ba rgya mtsho'i tshogs la 'bul :
oM badzra ar+g+haM nas shab+da pra tIts+tsha swA hA:
oM AHhU~M:
zhes nang mchod 'bul /
lnga pa bstod pa ni /
hrI:
ma bcos spros bral rgyal ba 'od dpag med :
mi 'gyur rdo rje ltar brtan rdo rje chos :
'dod chags rnam dag kun rtog ye shes sku :
gsung bdag tshe dang ye shes spel la 'dud :
thugs bskyed snying rje'i ngo bo spyan ras gzigs :
yal bar mi 'dor 'gro ba ma lus 'dren :
'khor ba'i skyon bral dri ma dag pa'i sku :
'gro mgon thugs rje can la phyag 'tshal 'dud :
dbang chen kun 'dul dbang gi rgyal po ste :
dbang gi mdog dmar bskal pa'i me ltar 'bar :
gdul dka' 'dul mdzad dur khrod rgyan gyis brgyan :
dbang chen khro rgyal dpal la phyag 'tshal 'dud :
chos dbyings rang bzhin stong nyid spros bral yum :
gsang ba'i rang bzhin ye shes skyed mdzad pa :
chos nyid mkhar spyod 'gro la dbang bsgyur ma :
gsang ba ye shes mkha' 'gro ma la 'dud :
zab yangs rgya mtshor ma gos pad+ma las :
rang byung skur ston ngo mtshar mchog gi sku :
sangs rgyas kun dngos 'gro ba kun gyi skyabs :
pad+ma 'byung gnas rgyal ba'i sku la 'dud :
'gro ba'i don phyir gnod sbyin skur ston cing :
yon tan dpag yas nam mkha' mdzod la dbang :
sbyin pas bsdus nas 'gro kun dge la 'god :
gter mdzod dbang phyug khyed la phyag 'tshal 'dud :
drug pa 'dzab dgongs ni /
oM AHhU~M hrI:
oM ma Ni pad+me hU~M hrI:
hrI:
snang ba thams cad lha yi sku :
ye shes lnga ldan 'gro don mdzad :
spros pas thams cad lha skur gsal :
bsdus pas rang gsal spros bral sku :
grags pa thams cad rang grol sngags :
rig sngags 'bru drug 'gro don mdzad :
spros pas rang byung ma Ni'i sgra :
bsdus pas grags stong bsam brjod bral :
sems nyid ye shes chos kyi sku :
rang gsal thig les 'gro don mdzad :
spros pas ma 'gags yul med gsal :
bsdus pas dbyer med bde ba che :
sku gsung thugs ldan spyan ras gzigs :
gang la gang 'dul 'gro don mdzad :
spros pas zhing khams bsam mi khyab :
bsdus pas spros bral chos kyi sku :
oM ni ye shes lnga dang ldan :
spros pas lha yi 'gro don mdzad :
nyon mongs nga rgyal gtan nas sbyong :
bsdus pas mnyam nyid ye shes ngang :
ma ni thugs rje byams pa nyid :
spros pas lha min 'gro don mdzad :
nyon mongs phrag dog gtan nas sbyong :
bsdus pas bya grub ye shes ngang :
Ni ni snying rje 'od gsal sku :
spros pas mi yi 'gro don mdzad :
nyon mongs 'dod chags gtan nas sbyong :
bsdus pas brjod bral ye shes ngang :
pad ni dga' bde spros bral te :
spros pas dud 'gro'i 'gro don mdzad :
nyon mongs gti mug gtan nas sbyong :
bsdus pas chos dbyings ye shes ngang :
me ni btang snyoms dri bral sku :
spros pas yi dwags 'gro don mdzad :
nyon mongs ser sna gtan nas sbyong :
bsdus pas kun rtog ma 'dres gsal :
hU~M ni bde chen lhun rdzogs sku :
spros pas dmyal ba'i 'gro don mdzad :
nyon mongs zhe sdang gtan nas sbyong :
bsdus pas me long ye shes ngang :
bdun pa bsnyen dmigs ni /
lha drug 'od 'phros rgyal 'gro thams cad bsdus :
log pa'i 'gro sbyangs rgyal ba'i dngos grub dag :
dbang du bya phyir thams cad hrIHru gyur :
lha drug thim pas 'od 'bar ye shes gsal :
ma yengs ngang nas sngags gsum rim par bzla :
sngags gsum las yig bcu ni /
oM AHhU~M hrIHoM ma ni pad+me hU~M:
yig drug ni /
oM ma Ni pad+me hU~M:
yi ge gcig ma ni /
hrI:
zhes pa rnams dang khyad par yig drug ci nus bzla'o //
spro na 'khor sngags ni /
oM A yur+dz+nyA na puN+ye puSh+TiM ku ru swA hA:
oM ha ya grI wa hrIHhrIHhrIHa tri nr-i hU~M dza :
oM d+hu ma g+ha ye na maHswA hA:
ha ri ni sa ra tsa hri ya hU~M dza :
oM AHhU~M badzra gu ru pad+ma sid+d+hi hU~M:
oM dzam+b+ha la dza len+d+ra d+ha na me d+hI hrIHswA hA:
zhes pa rnams cung zad re bzlas mthar dbyangs gsal yig brgya rten snying rnams lan gsum re dang mchod bstod dngos grub gsol ba bcas bya'o //
brgyad pa tshogs 'khor la byin gyis brlab pa ni /
raM yaM khaM:
oM AHhU~M ha ho hrI:
lan gsum gyis bdud rtsi 'dod yon gyi sprin 'phro bar brlabs /
tshogs zhing spyan 'dren ni /
hU~M:
dmigs med mkha' ltar dag cing khyab pa'i sku :
spyan 'dren gshegs su gsol ba mi dmigs kyang :
thugs rje ngang nyid chos skur dag pa las :
ye shes sgyu mar rol cing gshegs su gsol :
oM badzra sa mA dzaHdzaHhU~M baM ho :
tshogs phud 'bul ba ni /
hrI:
'gro mgon rang byung spyan ras gzigs :
khro bo khro mo rig 'dzin tshogs :
mkha' 'gro chos skyong sprul par bcas :
tshogs dang gtor ma bdud rtsi 'bul :
gzugs dang sgra dang dri dang ro :
reg bya la sogs 'dod yon lnga :
sbyor dang sgrol la dgos pa la :
longs spyod dpag med mchod pa 'bul :
thugs dam gnyan bskangs dngos grub stsol :
'dir rtsa gsum spyi skong rgyas bsdus gang rung gtang /
tshogs la longs spyad /
lhag ma ni /
oM AHhU~M:
lan gsum gyis bdud rtsir brlabs te /
hrI:
ma mo mkha' 'gro srung ma dam tshig can :
phyogs skyong dpal mgon ha ri pany+tsi ka :
'phrog ma bur bcas gnod sbyin mang po'i tshogs :
lhag ma dang ni phud la dbang ba rnams :
'dir gshegs mchod sbyin gtor ma 'di longs shig :
snying rje'i mgron gyur rigs drug sems can kun :
'phags pa'i thugs rjes 'dod zhen tshims gyur cig :
lan chags mgron gyur sde brgyad 'byung po'i tshogs :
sa dang gnas la dbang ba'i 'byung po dang :
'phral gyi rkyen bgegs gang stong byed pa rnams :
mchod sbyin 'di bzhes dge legs ldan par mdzod :
de nas chad brtan sogs ma byas kyang chog la spro na lugs 'di'i bla ma'i las byang sogs nas len /
gsum pa rjes kyi rim pa ni /
mchod bstod dngos grub len pa /
bzod gsol brtan bzhugs gshegs gsol gang 'os nyer bsdu lhar ldang bsngo smon shis brjod bcas pa'ang spyi 'gre sbyar bar bya'o //
!
//tshul 'di'i sgo nas dbang bskur bgyi ba la /
sbyor ba gshom gyi rim pa ni /
stegs bu'i steng zhi dkyil sgo rdzogs can dbus su pad+ma 'dab bzhi'i lte bar thig le dkar dang dmar po brtsegs pa /
'dab bzhi la thig le dmar po re /
sgo bzhir dkar mthing dmar ser bkod pa'i ras bris bkram /
ma 'byor na tshom bu lha grangs bkod pa'i steng khri'u'i khar bum pa bcud ldan mgul chings dkar po kha rgyan gyis spras pa dang /
gtso bo'i sku dang yig drug phyag mtshan bcas kyi tsakli /
g.yas su pad+ma'i gri gug dang pad dbyug
/g.yon du DA ma ru dang thod khrag
/mdun du rdo rje dang kha T+wAM thod pa /
dbang gtor sku tsaka gis brgyan pa /
rgyab tu gter bum bcas kyi mtha' phyi nang gi mchod pas bskor ba dang /
gzhan yang las bum /
gtor tshogs sogs nyer mkho'i yo byad rnams tshogs par bya'o //
dbang don sgrub mchod ni /
las byang ltar la bdag mdun dbyer med bsgom /
khyad par dbang rdzas rnams lha so sor gsal ba'i dmigs pa dang /
bum sgrub spyi mthun /
las bum du rta mgrin bskyed bzlas /
srung ma'i gtor 'bul /
tshogs mchod phul ba bcas grub nas rig pa'i me tog dor nas gnang ba nod /
de nas slob ma rnams la khrus bya /
bgegs bskrad /
srung 'khor bsgom /
chos bshad mdor bsdus dang /
khyad par /
de la 'dir o rgyan gyi slob dpon chen po pad+ma 'byung gnas la sngon dus las can rje 'bangs rnams kyis gsol ba btab pa'i ngo dang ma 'ongs snyigs ma'i 'gro la brtse ba chen pos dgongs te /
zab pa dang rgya che ba'i gdams ngag mang du gsungs nas phal cher rig 'dzin rje 'bangs nyer lnga dang lo tsA ba brgya rtsa brgyad sogs chos bdag so sor dbang dang gtad rgya rgya cher mdzad de ljongs lnga /
gling drug
/gangs nyi shur grags pa sogs bod yul gyi gnas chen rnams su gter du sbas pa rnams /
rim bzhin sprul pa'i gter ston so sos bzhes nas snyigs dus kyi nad mug mtshon 'khrug dang mtha' dmag bzlog pa sogs bstan 'gro'i don rgya cher sgrub pa'i nang tshan 'dir ni ji skad du /
blon po bka'i thang yig las /
'di nas nub kyi phyogs shed na :
g.yas ru'i chu klung 'bab pa'i lho :
mang yul rgyal po'i shar phyogs logs :
dpal mo thang gi dkyil stod na :
lha mtsho srin mtsho'i nub phyogs na :
slob dpon pad+ma'i dgongs pa'i bcud :
nam mkha'i snying po'i thugs gter yod :
lnga bcu kha ral snyigs ma'i dus :
rang gter blangs nas 'gro don byed :
gsang sngags dar la ma smin dus :
skal ldan kun gyi chos skal yin :
dran par gyis shig bod 'bangs kun :
zhes gsungs pa'i lung don ltar gnubs chen nam mkha'i snying po'i ye shes sgyu 'phrul drwa ba'i rol gar gter ston mang po ba byang chub gling pa dpal rgyal mtshan gyis mang yul dpal mo dpal thang gi stod lha mtsho srin mtsho'i nub phyogs kyi brag 'og nas /
slob dpon chen po'i phyag cha gnam lcags kyi rdo rje rtse dgu pa dang myang grol gyi dam rdzas bcas spyan drangs pa'i rdo rje'i lte skor dang rwa dbrag sogs nas /
kun bzang thugs gter du grags pa'i zab chos khyad par du 'phags pa'i shog dril skor tsho drug tu byon pa'i nang nas /
'gro 'dul phrin las kyi lha thugs rje chen po gtso 'khor drug pa'i dbang bskur ba bgyi ba la sogs kyis mtshams sbyar nas maN+Dal 'bul du gzhug
/thal mo me tog dang bcas te gsol ba 'debs pa 'di'i rjes zlos mdzod /
kun mkhyen ye shes phung po can //
srid pa'i 'khor lo rnam sbyong ba //
de ring bshad pa'i rin chen gter //
bcom ldan bdag la bka' drin stsol //
lan gsum /
bla ma dang thugs rje chen po 'gro ba 'dul ba'i lha tshogs rgyal ba sras dang bcas pa'i spyan sngar skyabs su 'gro zhing sdig pa bshags pa dang /
smon 'jug don dam gyi byang chub sems bskyed pa rnams rim par gsal thob la 'di'i rjes zlos /
thugs rje'i dbang gis sogs lan gsum /
de nas ye shes pa dbab pa'i slad du khyed rang rnams sgo gsum gyi gnad legs par gcun nas dmigs pa 'di ltar du sgoms shig
/bsang sbyang /
stong pa'i ngang las gnas khang 'og min stug po bkod pa'i zhing dang gzhal yas khang du gyur pa'i dbus su pad+ma dang nyi zla'i steng du khyed rang gi rig pa'i ngo bo yi ge hrIHdkar po /
de las 'od zer 'phros /
'phags pa mchod /
sems can gyi don byas tshur 'dus yongs su gyur pa las khyed rang thugs rje chen po spyan ras gzigs sku mdog dkar po zhal gcig phyag bzhi'i phyag dang po gnyis thal mo sbyor ba /
'og ma gnyis kyis shel phreng dang /
g.yon na pad dkar bsnams pa /
zhabs rdo rje'i skyil krung gis bzhugs pa /
dar dang rin po che'i rgyan can mtshan dpe'i gzi byin mchog tu 'bar ba'i skur gyur pa'i dpral bar oM dkar po /
mgrin par AHdmar po /
thugs kar hU~M sngon po /
thugs dbus su zla ba la gnas pa'i hrIHdkar po /
de dang bdag mdun gyi thugs ka nas 'od zer 'phros pas phyogs bcu'i sangs rgyas byang sems rtsa gsum chos skyong dang bcas pa'i thugs rgyud bskul bas /
de rnams kyi gnas gsum dang mdun bskyed kyi thugs ka nas 'phags pa thugs rje chen po'i dkyil 'khor gyi lha'i sku dang sngags phreng phyag mtshan gyi tshogs dpag tu med pa nyi zer gyi rdul 'khrigs pa ltar byon te khyed rang gi spyi bo'i gtsug
/dbang po'i sgo
/ba spu'i bu ga rnams nas sib sib thim pas rgyud byin gyis brlabs pa'i mos pa mdzod cig
/ces brjod la spos rol dang bcas te /
yig bcu'i mthar /
oM dz+nyA na A be sha ya a AH
btags pa mang du brjod la mthar me tog spyi bor bzhag la /
ye shes pa'i byin rlabs kyi rgyun brtan par byas pa'i mos pa mdzod /
oM su pra tiSh+Tha badzra ye swA hA/
zhes brjod /
slob dpon gyi thugs ka nas 'phros pa'i 'od zer gyis dbang gi lha nam mkha' gang ba spyan drangs pa rnams kyis /
bkra shis kyi rnam pa du ma dang ldan pas rin po che'i bum pa bdud rtsi'i chu rgyun gyis gang bas dbang bskur bar mos shig
/rnam bum thogs la /
hrI:
sngon gyi sangs rgyas thams cad kyis :
byang chub sras rnams dbang bskur ltar :
de bzhin bdag gis dbang bskur bas :
sngon bzhin dbang mchog thob par shog :
ka la sha a b+hi Shiny+tsa hU~M:
bum chu sbyin cing spyi bor 'thor /
lus ngag yid gsum dri ma dag :
bum chus lus gang bde chen skyes :
'od gsal bde chen rang byung rtags :
snang ba mtha' yas dbu la bzhugs :
gsung mchog bdag por khyod gyur to :
oM a mi ta b+ha hrI:
sku gsung thugs rten phyag mtshan rnams rim par tshig mthun ltar spyi bor bzhag la /
sku gzugs sngags phreng phyag mtshan bcas 'phags pa thugs rje chen por gsal ba las rang 'dra gnyis pa mched de khyed rang la thim pas byin gyis brlabs pa'i mos pa mdzod /
oM:
lus ni snang stong lha yi sku :
ngag ni yi ge drug pa'i sgra :
sems ni spros bral chos kyi sku :
sku gsum lhun grub dbang bskur ro :
oM AHhU~M a b+hi Shiny+tsa hU~M:
pad+ma'i gri gug dang pad dbyug rta mgrin du gsal ba las sogs gong ltar brjod /
hrI:
snying rjes khros pa dbang chen sku :
gdug pa kun 'dul rta mchog dpal :
phrin las rnam bzhi lhun grub phyir :
gdug pa 'dul mdzad dbang bskur ro :
hrIHhU~M a b+hi Shiny+tsa hU~M:
DA ma ru dang thod khrag mkha' 'gro gsang ba ye shes su gsal ba las sogs\u0f8e
hrI:
stong nyid snying rje'i ngang nyid las :
ma 'gags rang rtsal dpa' mo'i tshul :
shes rab 'gro ba'i don mdzad yum :
ye shes mkha' 'gros dbang bskur ro :
gu h+ya dz+nyA na DA ki nI a b+hi Shiny+tsa hU~M:
rdo rje dang kha T+wAM thod pa rnams bla ma pad+ma 'byung gnas su gsal ba las sogs\u0f8e
hrI:
rgyal ba kun 'dus o rgyan pad+ma 'byung :
nyon mongs skyon bral ye shes rang byung sku :
thabs mkhas thugs rjes 'gro ba 'dul mdzad cing :
'gro don dpag med nus pa'i dbang thob shog :
gu ru pad+ma rA dza a b+hi Shiny+tsa hU~M:
bkra shis gter gyi bum pa 'phags pa dzam b+ha lar gsal ba las rang 'dra gnyis pa mched de khyed rang la thim pas byin gyis brlabs pa'i mos pa mdzod /
hrI:
gnod sbyin tshul 'chang nor gyi lha :
dgos 'dod mi zad re 'dod skong :
'dod rgu lhun grub yid bzhin du :
ci 'dod 'byung bar dbang bskur ro :
rat+na dzam+b+ha la ma Ni a b+hi Shiny+tsa hU~M:
gtor snod gzhal yas khang chen po'i nang du gtor ma nyid thugs rje chen po 'gro ba 'dul ba'i lha tshogs rnams mngon sum bzhin du bzhugs pa'i sku gsung thugs las /
byin rlabs bdud rtsi'i rgyun dpag tu med pa byung ste khyed rang rnams kyi gnas gsum du thim pas gsang gsum yon tan phrin las dang bcas pa'i dbang dang byin rlabs dngos grub ma lus pa stan thog gcig tu thob par mos shig
/gtor ma thogs la /
hrI:
dus gsum sangs rgyas thams cad kyi :
sku gsung thugs su byin brlabs shing :
dngos grub rnam gnyis 'byung 'gyur ba'i :
gtor ma'i dbang bskur chen po sbyin :
oM AHhU~M hrIHoM ma Ni pad+me hU~M:
kA ya wA ka tsit+ta a b+hi Shiny+tsa hU~M:
zhes gnas gsum du bzhag
/dbang thob phyin chad rgyal ba'i sras :
sku gsung thugs kyi dam tshig zungs :
gzhan don snying brtses zin pa dang :
'gro ba'i don ni rgya cher mdzod :
ces brjod /
mjug tu shis brjod dam tshig khas len maN+Dal lus longs spyod 'bul ba bsngo smon rnams dang /
sgrub thabs kyi mjug chog rnams kyang spyi ltar bya'o //
tshul 'dis 'phral yun 'dod pa'i don //
bum bzang nor bu dpag bsam ltar //
bdag gzhan 'gro bas legs thob nas //
thar bde'i dpal 'byor rab rgyas shog
/'di'i gter gzhung du sgrub thabs tshan gnyis 'byung ba phyogs su bsdoms /
gsal byed 'thad 'os kyis brgyan te lag tu blang bde bar pad+ma gar dbang rtsal gyis rdzong shod bder 'dus kyi pho brang du bgyis pa dge legs 'phel ///
/
