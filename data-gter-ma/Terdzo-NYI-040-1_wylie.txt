@#//
'chi bdag las kyi gshin rje'i phrin las pho nya myur mgyogs zhes bya ba bzhugs so //
na mo gu ru many+dzu shrI badzra kro d+hA ya /
'jam dpal dpa' bo ma rungs gdul dka'i 'gror //
rjes chags dpal ldan khro rgyal dus kyi dgra'i //
bka' sdod 'chi bdag las kyi gshin rje yi //
dgyes skong phrin las pho nya myur mgyogs bri //
de yang 'joms byed rtsa ba'i dbang dang 'di'i rjes su gnang ba legs par nod pa'i sngags pas /
dur khrod la sogs pa'i gnas su dmar gyi gtor ma sha khrag gis brgyan pa sogs mthun pa'i dam rdzas rnams tshang bar bshams la /
rang nyid kha lhor phyogs pas 'dug ste dpal gshin rje'i gshed kyi rnal 'byor rdzogs par gsal /
mchod gtor rnams bsang sbyang /
stong pa'i ngang las gtor snod dmar gyi dung chen yangs shing rgya che ba'i nang du gtor rdzas dgra bgegs bsgral pa las byung ba'i sha'i ri bo /
khrag gi rgya mtsho /
rus pa'i phung po /
klad zhag gi wu phreng 'khrig pa /
dam tshig tu 'os pa'i 'dod yon gyi rnam pa ma tshang ba med pas nam mkha' dang mnyam par gang ba /
ngo bo zag pa med pa'i ye shes kyi bdud rtsi'i rang bzhin can bsam gyis mi khyab pas nam mkha'i khams gang bar gyur ces dang /
oM AHhU~M hoH
lan gsum gyis byin gyis brlab /
oM ma hA shUn+ya tA dz+nyA na badzra swa b+hA wa At+ma ko\u0f85 haM/
stong pa'i ngang las rang gi mdun du 'jigs su rung ba'i dur khrod chen po'i dbus su /
thod pa lcags kyi grong khyer bskal pa'i me rlung dmar nag 'bar zhing 'tshubs pas yongs su bskor ba'i nang du pad nyi dang dgra bgegs gdug pa can mtha' dag brdzis pa'i srin gyi ma he ser nag rab tu khros pa'i steng du /
ya las 'chi bdag las kyi gshin rje sku mdog smug nag bzod par dka' ba'i gzi brjid cher 'bar ba /
dmar la zlum pa'i spyan gsum dgra la gzir zhing /
mche ba drag tu btsigs pa'i zhal gdangs nas ngar skad phyogs bcur sgrog pa /
smin ma dang ag tshom mer 'bar zhing ral pa bsigs pa'i gseb nas gshin rje'i pho nya spro ba /
phyag g.yas thod dbyug mkha' la phyar zhing g.yon thod khrag 'dzin pa /
mi lpags rlon pas stod g.yogs shing stag gi pags pa'i sham thabs can /
mgo bo dang rus pa'i phreng ba sogs dur khrod kyi chas thams cad kyis brgyan te zhabs g.yon brkyang ba'i stabs kyis gnas pa /
de'i g.yon du yum gtum mo dug hrul ma nag mo mi lpags kyi gos can 'khor lo dang thun khrag 'dzin pa /
mtha' skor du ya ba ti /
mig dmar /
chos rgyal /
phya sang /
tel pa /
rmig pa /
a wa glang mgo
/ral pa tshar dgu ste gshin rje'i sde dpon chen po brgyad rang rang gi chung ma dang bcas pa'i yab rnams thod dbyug dang zhags pa /
yum rnams spu gri dang thod khrag thogs pa /
thams cad kyang gcer bu ral pa gzengs pa gtum drag 'jigs pa'i nyams du mar 'char ba /
lo zla zhag gshed sogs gshin rje'i dmag tshogs bsam gyis mi khyab pas bskor ba /
de thams cad kyi spyi bor oM/
mgrin par AH
snying gar hU~M/
hU~M las 'od zer rnon po lcags kyu lta bu 'phros pas /
lho phyogs rim pa bdun gyi sa 'og nas 'chi bdag gshin rje'i rgyal po 'khor dang bcas pa skad cig gis lhags par gyur par bsam zhing /
spyan drang ba ni /
dar nag gi g.yab mo dang sha chen gyi spos bsreg
/rkang gling dang bshugs pas drangs pa'i rol mo dbyangs dang bcas pas /
hU~M:
lho phyogs gshin rje'i 'jig rten gyi :
'jigs su rung ba mun pa'i klong :
dregs pa kun gyi bshan khang nas :
las byed gshin rje 'khor dang bcas :
bdag gis dad pas spyan 'dren na :
sngon gyi zhal bzhes dam bcas bzhin //
ma thogs rings pa'i tshul gyis ni //
dgra bgegs 'dul phyir gshegs su gsol :
e ya ma rA dza sa pa ri wA ra badzra sa mA dza :
dzaHhU~M baM ho :
zhes pas spyan drangs la /
dam bzhag ni rdo rje spyi bor bzhag dam chu ljags la byin par mos te /
hU~M:
sngon tshe 'jam dpal gshin rje yi :
spyan sngar zhal bzhes dam bcas ltar :
bcol ba'i las rnams sgrub par mdzod :
gal te dam las 'das pa na :
dus gsum rgyal ba'i bka'i chad pas :
khyod kyang nyams par gdon mi za :
oM ya ma rA dza sa ma ya rak+Sha hU~M:
zhes dam la bzhag
/mchod gtor 'bul ba ni /
hU~M:
las mdzad gshin rje 'khor bcas la :
gdug pa'i dgra bgegs bsgral pa yi :
dmar chen khrag dang dbang po lnga :
tshil chen gsur dud zhun chen me :
mkhris chen bdud rtsi sman gyi bcud :
sha khrag dmar gyi gtor ma sogs :
'dod yon longs spyod bsam mi khyab :
bdag cag dad pas 'bul lags na :
bstan pa bsrung phyir bzhes su gsol :
oM ya ma rA dza sa pa ri wA ra ar+g+haM nas /
shab+da'i bar dang /
ma hA pany+tsa a mr-ita khA hi /
ma hA rak+ta pU dza khA hi /
ma hA pU dza ba liM ta khA hi :
zhes 'bul /
bstod pa ni /
hU~M:
khrag 'thung gshin rje gshed po yi :
bka' nyan 'jigs byed ma rungs pa :
khams gsum skye 'gro'i srog gi bdag :
rdzu 'phrul che zhing mthu dang ldan :
bstan pa srung mdzad dam tshig can :
nyams pa sgrol ba'i gshed po che :
dge sdig shan 'byed dpang po mdzad :
rdo rje 'dzin pa'i pho nya ba :
las mdzad nag po khyod la bstod :
gtum drag bzod par dka' ba'i gzugs //
dbyug pa phyar zhing thod khrag 'dzin //
dur khrod 'jigs pa'i chas kyis brgyan //
drag shul chen po'i gar stabs kyis //
srin gyi ma he khros pa brdzis //
yum chen gtum mo dug hrul ma //
bka' nyan pho brgyad mo brgyad sogs //
las byed gshin rje'i tshogs kyis bskor //
sa gsum kun la mnga' mdzad pa'i //
drag shul chen po khyod la bstod //
ces bstod /
bzlas pa ni /
las gshin gyi thugs kar nyi ma la gnas pa'i ya yig gi mthar srog sngags kyi phreng bas bskor ba bdag gi thugs ka'i 'od kyis gdungs pas ci 'dod pa'i las rab 'byams thogs med du sgrub par bsam la /
oM ya ma rA dza sa ma ya hU~M phaT:
ces bzlas pa ci nus byas la /
drag por bskul ba ni /
a+yai /
'jam dpal bka' nyan dregs pa'i gtso //
'chi bdag nag po gshin rje'i gshed //
yum ni gtum mo 'jigs byed ma //
bka' nyan pho brgyad mo brgyad sogs //
snang srid dregs pa'i tshogs dang bcas //
dus la bab bo mthu rtsal skyed /
khyed kyi nus pa glog ltar 'khyug :
shugs ni nam mkha'i thog las che :
drag rtsal ri rab klad la bskor :
rdzu 'phrul sna tshogs cir yang bsgyur :
sha khrag gtor ma 'di bzhes la :
khyod kyi thugs dam dus la bab :
sdang ba'i dgra bo sod la shog :
bdun rgyud rtsad nas chod la shog :
legs pa'i bya ba bshol la shog :
nyes pa'i bya ba bskul la shog :
gnam gyi 'ju thag chod la shog :
sa yi rten phur phyungs la shog :
gdug pa'i dpung tshogs 'joms par mdzod :
ces bskul la gtor ma dgra phyogs su btang /
slar yang mngon par bstod nas nongs pa bzod par gsol /
dam tshig ye shes gnyis med rten yod na de la bstim /
med na ye shes gshegs shing dam tshig pa bdag la bsdu /
dge ba bsngo zhing shis pa brjod pas mtha' brgyan par bya ba rnams yin no //
'chi bdag las kyi gshin rje'i phrin las pho nya myur mgyogs zhes bya ba 'di ni srin po'i lo nag pa zla ba'i stong gi mtshan mo'i nying 'khrul gyi nges pa brtan po las mi ring ba'i dus de nyid du gshin rje'i gshed kyi rnal 'byor pa badzra ak+Sha ras yi ger btab pa'o ///
/
