@#//
zhi khro na raka dong sprugs kyi skong bshags thugs rje'i zla 'od ces bya ba bzhugs so //
zhi khro na raka dong sprugs kyi skong bshags thugs rje'i zla 'od ces bya ba /
rdo rje sems dpa' zhi khro'i lha la phyag 'tshal lo //
gang zhig srid pa'i gdung ba kun //
dran pa tsam gyis zhi mdzad pa'i //
bla ma rdo rje sems dpa' la //
btud de de yi zhal gyi lung //
ngan 'gro'i rgyu 'bras sbyong ba'i thabs //
thugs rje'i zla 'od rab bshad bya //
de yang glang chen rab 'bog gi kalpa dum bu'i rgyud kyi dgongs pa rig 'dzin rnams kyis bkral pa rnams dang khyad par gu ru pad+ma'i man ngag zab rgyas du ma'i snying po rnams /
zhi khro na raka dong sprugs kyi sgrub thabs kyi cha lag skong bshags kyi cho gar bshad pa la gnyis /
sngon 'gro spyi dang /
bye brag skong bshags dngos bya ba'o //
dang po ni /
na raka dong sprugs dkyil 'khor bzhengs /
sku gsung thugs rten bkram /
bum pa bcud ldan chas kyis spras pa /
rmad byung gtor ma /
bdud rtsi sman raka
/phyi nang gsang mchod gang 'byor /
tshogs kyi 'khor lo /
dkyil 'khor gyi mthar sman raka gtor ma mar me lha grangs /
gdugs 'phan yol ba sogs rgyan gyi bye brag 'byor tshad bsham /
gzhan yang dgos pa'i yo byad rnams 'du bya /
sgrub thabs sngon 'gro'i las drug
/dngos gzhi'i las rim bdun rdzogs nas /
skong bshags kyi cho ga brtsam par bya ste /
de yang stobs bzhi'i sgo nas bshags na mi 'dag pa'i sdig pa med pas /
mdun du rgyal ba zhi khro'i dkyil 'khor bsgom pa'i spyan sngar bshags pa rten gyi stobs /
nyes byas la 'gyod pa drag po sun 'byin pa'i stobs /
skong bshags cho ga la brten te tshig don yid la dran cing bsgom pa gnyen po kun tu spyod pa'i stobs /
phyin chad mi bya bar dam bca' ba chu lon gyi stobs te chu rags brtsegs pa dang 'dra bar gsungs pas de don khong du chud par byas nas bshags pa la 'jug par bya ba gal che'o //
gnyis pa bye brag skong bshags la bzhi /
gsal btab /
bshags pa dang /
dam bca'/
skong ba'o //
dang po bshags yul gsal btab pa ni /
dkyil 'khor pa las rang nyid logs su phye bas bdag gzhan sems can thams cad kyi sgo gsum 'jug pa gcig pas /
phyag sogs tshogs gsag gi las rim la 'jug par gyur par bsams la /
oM:
ye shes sku mchog rang bzhin dkyil 'khor ni :
zla rgyas bzhin du spros pa mi mnga' yang :
thugs rje nyi gsal 'od bzhin snyoms mdzad pas :
'dir gshegs bdag la dgongs shing bzhugs su gsol :
brjod med shes rab mi g.yo chos kyi sku :
bde chen longs spyod rdzogs sku rigs lnga'i gtso :
thugs rje thabs mkhas rgya che rol pa yi :
zhi khro sprul pa'i sku la phyag 'tshal lo :
dngos su 'byor dang yid kyis rnam sprul pa'i :
kun tu bzang po bla med mchod sprin gyis :
mkha' dbyings rnam dag rgya chen yongs bkod de :
phyi nang gsang ba'i mchod sprin rgya mtshos mchod :
kun tu bzang mo gsang ba'i b+ha ga la :
rgyal ba'i dkyil 'khor rab 'byams ma lus kun :
'du 'bral med pa'i ngang du ro gcig pa'i :
gnyis med byang chub sems kyis mnyes gyur cig :
sems kyi rang bzhin chos dbyings nam mkha' che :
chos rnams rnam dag ye nas 'od gsal zhing :
rnal 'byor nyid dbyings smra bsam las 'das pa :
mnyam nyid byang chub sems la rtag tu 'dud :
AH
kun bzang rdzogs chen ye nas brdal pa la :
phyi nang gsang ba bkod pa'i dkyil 'khor ni :
snang srid rnam dag lha dang lha mo'i dbyings :
'byung dang 'byung gyur yab yum lhun rdzogs rnams :
gsang chen rab dgyes gzugs can bdag nyid ma :
mkha' dbyings klong yangs pad+mo 'khyil pa la :
gnyis med thig le chen por 'od gsal zhing :
ma bcos spros med byang chub snying po'i sku :
cir yang snang ba bde chen g.yung drung lha :
'du 'bral med par gsang ba'i dkyil 'khor ni :
bdag nyid chen po rigs lnga yab yum dang :
byang chub lcam dral khro bo khro mo'i tshogs :
rdo rje lha mo tshogs rje tshogs kyi bdag :
rigs lnga dpal chen khro rgyal yab yum bcu :
gnas dang yul gyi phyag rgya sgo ma bzhi :
ye shes sprul pa'i lha tshogs mang po dang :
ma ltar byams shing sring ltar gdung la sogs :
legs nyes stangs 'dzin dam tshig rjes gcod cing :
phyi nang mkha' 'gro rnal 'byor ma yi tshogs :
dpang gyur rdo rje dam can dgongs su gsol :
hU~M:
thugs rje'i gdung 'tshob rnal 'byor bdag cag gis :
'gro ba'i don du byang chub sems bskyed de :
bla med byang chub go 'phang thob bya'i phyir :
bstan pa rgya mtsho so so'i 'dul khrims dang :
sku gsung thugs dang mnyam sbyor sdom pa'i mchog :
'da' dka' rdo rje dam tshig gtan gyi gnyer :
spyi dang khyad par lhag pa'i dam tshig rnams :
snga phyi mnos shing gnyer du smras so 'tshal :
yun du mi btang 'da' bar mi bgyid la :
don las gol zhing ldog sems ma mchis kyang :
gzod bya long yod snyam pa'i le lo yis :
klong du ma gyur rtsal shugs chung ba dang :
shes bzhin mi ldan bag med dbang gyur te :
sgom la mi brtson bsnyen sgrub g.yel la sogs :
rtsa ba sku gsung thugs kyi dam tshig la :
tshor dang ma tshor ma rig dbang gis ni :
ston pa'i bka' dang dam las 'gal gyur te :
rnal 'byor gang zhig dam tshig nyams pa dang :
skad cig tsam yang 'phrad par mi bya zhes :
bka' las byung ba de ltar ma rtogs te :
gsang sgo 'chol bas dbye bsal dka' ba dang :
mngon shes chung bas skyon can ma rtogs te :
nyams dang tshogs 'dres nyams pa bskang ba dang :
nyams dang snod min rnams la chos bshad dang :
nyams la ma 'dzem nyams pa'i skyon la sogs :
nyams dang 'grogs shing nyams pa de dag gi :
nyams grib skyon gyis gos par gyur to 'tshal :
tshe 'di'i rkyen dang yun gyi sgrib gyur rnams :
rab gnong 'gyod pa'i sems kyis mthol bshags na :
byams pa'i thugs rjes bdag la dgongs nas kyang :
gnyis med dbyings su mi 'gyur bdag bkod de :
mi dmigs btang snyoms ngang du bzhugs nas kyang :
gnyis med don gyi tshangs pa bstsal du gsol :
don dam dmigs med spros las 'das pa la :
rnam rtog gang yang dmigs par ma gyur te :
kun rdzob sgyu ma tsam gyis dbang gis na :
nongs pa mchis na rang gnong bzod par gsol :
gnyis pa bshags pa la bzhi /
lus /
ngag
/yid /
spyod pa'i dam nyams bshags pa'o //
dang po ni /
lus kyi sgo nas dam tshig nyams pa rgyal ba zhi khro'i mtshan brjod de phyag 'tshal ba'i sgo nas bshags pa bya ba ni /
yid kyis lus rdul snyed du sprul te /
e ma ho :
'khor 'das mnyam pa'i phyag rgya can :
kun tu bzang por phyag 'tshal lo :
kun khyab mnyam pa'i phyag rgya can :
kun tu bzang mor phyag 'tshal lo :
'pho 'gyur mi mnga' rdo rje can :
rdo rje sems dpar phyag 'tshal lo :
kun la dbang bsgyur 'khor lo can :
rnam snang mdzad la phyag 'tshal lo :
yon tan kun 'byung rin chen can :
rin chen 'byung ldan la phyag 'tshal :
ma chags mkhyen pa pad+ma can :
snang mtha' yas la phyag 'tshal lo :
phrin las mthar phyin rgya gram can :
don yod grub la phyag 'tshal lo :
rgyal ba thams cad 'byung ba'i gnas :
dbyings phyug ma la phyag 'tshal lo :
rgyal ba thams cad skyed pa'i yum :
sangs rgyas spyan mar phyag 'tshal lo :
yon tan kun gyi gter 'dzin ma :
mA ma ki la phyag 'tshal lo :
rgyal kun gsung gi mnga' bdag mo :
gos dkar mo la phyag 'tshal lo :
'gro ba sa bcur sgrol mdzad ma :
dam tshig sgrol mar phyag 'tshal lo :
bla med gnas bskyed myu gu 'dzin :
sa yi snying por phyag 'tshal lo :
nyon mongs rgyun gcod ral gri 'dzin :
nam mkha'i snying por phyag 'tshal lo :
skyon gyis ma gos pad+ma can :
spyan ras gzigs la phyag 'tshal lo :
nyon mongs gtan 'joms rdo rje can :
phyag na rdo rjer phyag 'tshal lo :
nyon mongs gdung sel klu shing can :
byams pa mgon por phyag 'tshal lo :
chos nyid mkhyen pa pusti can :
sgrib pa sel la phyag 'tshal lo :
dgos 'dod re skong rin chen can :
kun tu bzang por phyag 'tshal lo :
dri med mdzes pa'i ut+pal can :
'jam dpal dbyangs la phyag 'tshal lo :
sku la mnyes byed 'jo sgeg can :
rdo rje sgeg mor phyag 'tshal lo :
dri yis mnyes byed phreng ba can :
phreng ba ma la phyag 'tshal lo :
sgra yis mnyes byed pi waM 'dzin :
sgra dbyangs ma la phyag 'tshal lo :
phyag rgya gar gyis mnyes byed ma :
rdo rje gar mar phyag 'tshal lo :
spyan la mnyes byed me tog ma :
puSh+pe ma la phyag 'tshal lo :
shangs la mnyes byed bdug spos can :
d+hU pe ma la phyag 'tshal lo :
sku la mnyes byed snang gsal ma :
A lo ke la phyag 'tshal lo :
ljags la mnyes byed byug pa can :
gan+d+he ma la phyag 'tshal lo :
byams pas tshar gcod nr-i mgo gdeng :
stobs po che la phyag 'tshal lo :
snying rjes 'joms mdzad rtse lnga can :
gshin rje'i gshed la phyag 'tshal lo :
dga' bas mi btang dbyug dkris can :
rta yi mgrin la phyag 'tshal lo :
btang snyoms mthar phyin rgya gram can :
bdud rtsi 'khyil la phyag 'tshal lo :
thugs rjes 'dzin pa'i lcags kyu can :
lcags kyu ma la phyag 'tshal lo :
thugs rjes 'ching mdzad zhags pa can :
zhags pa ma la phyag 'tshal lo :
thugs rjes sdom byed lcags sgrog can :
lcags sgrog ma la phyag 'tshal lo :
thugs rjes brlag mdzad dril bu can :
dril bu ma la phyag 'tshal lo :
lha rnams 'dren pa'i pi waM can :
brgya byin mchog la phyag 'tshal lo :
lha min 'dren pa'i go cha can :
thag bzang ris la phyag 'tshal lo :
mi rnams 'dren pa'i gseg par can :
shAkya thub par phyag 'tshal lo :
byol song 'dren pa'i pusti can :
seng rab brtan la phyag 'tshal lo :
yi dwags 'dren pa'i sgrom bu can :
kha 'bar ma la phyag 'tshal lo :
dmyal ba 'dren pa'i me chu can :
chos kyi rgyal por phyag 'tshal lo :
rang bzhin sgyu 'phrul lha rnams la :
gang zhig gus pas phyag 'tshal na :
nyams chag kun kyang byang bar 'gyur :
dam tshig bskangs nas dngos grub thob :
ho :
khro bo kun gyi rje btsan rgyal :
phyag 'tshal dpal chen che mchog la :
zhe sdang thabs mkhas dregs pa 'dul :
phyag 'tshal rdo rje khrag 'thung la :
gti mug thabs mkhas dri za 'dul :
phyag 'tshal sangs rgyas khrag 'thung la :
nga rgyal thabs mkhas gshin rje 'dul :
phyag 'tshal rin chen khrag 'thung la :
'dod chags thabs mkhas klu dbang 'dul :
phyag 'tshal pad+ma khrag 'thung la :
phrag dog thabs mkhas gnod sbyin 'dul :
phyag 'tshal las kyi khro bo la :
sbyor ba'i thabs mkhas drang srong 'dul :
phyag 'tshal rak+sha khro bo la :
nyams skong thabs mkhas srin po 'dul :
phyag 'tshal sa nu khro bo la :
mtshan ma'i thabs mkhas rlung lha 'dul :
phyag 'tshal gu h+ya khro bo la :
sgrol ba'i thabs mkhas bgegs rnams 'dul :
phyag 'tshal yak+sha khro bo la :
hU~M:
sku gsung thugs ni rngam la 'bar :
phyag 'tshal gnam zhal dbyings phyug la :
chos dbyings phyag rgya rnam thar sku :
phyag 'tshal rdo rje dbyings phyug la :
mnyam nyid dbyings nas ye shes sku :
phyag 'tshal sangs rgyas dbyings phyug la :
byams mgon chos dbyings thugs rje'i sku :
phyag 'tshal rin chen dbyings phyug la :
chos dbyings skyon bral pad+ma'i sku :
phyag 'tshal pad+ma dbyings phyug la :
las rab dbyings nas don grub sku :
phyag 'tshal las kyi dbyings phyug la :
drod las skye ba 'joms pa'i sku :
phyag 'tshal rak+sha dbyings phyug la :
mngal las skye ba 'joms pa'i sku :
phyag 'tshal sa nu dbyings phyug la :
brdzus nas skye ba 'joms pa'i sku :
phyag 'tshal gu h+ya dbyings phyug la :
sgo nga las skyes 'joms pa'i sku :
phyag 'tshal yak+sha dbyings phyug la :
ha :
khro mo sngon mo bam dbyug 'dzin :
kau rI ma la phyag 'tshal lo :
khro mo ser mo mda' gzhu 'dzin :
tsau rI ma la phyag 'tshal lo :
khro mo dmar mo chu srin 'dzin :
pra mo hA la phyag 'tshal lo :
khro mo mthing nag rdo rje 'dzin :
bai tA lI la phyag 'tshal lo :
khro mo dmar ser byis rgyu 'dren :
puk+ka sI la phyag 'tshal lo :
khro mo ljang gu dung khrag 'thung :
g+hasma rI la phyag 'tshal lo :
khro mo nag mo byis snying za :
sme sha nI la phyag 'tshal lo :
khro mo ser skya mgo lus phral :
tsaN+Da lI la phyag 'tshal lo :
he :
siM ha kha ro bsnol ser seng :
seng ge'i dbu la phyag 'tshal lo :
byA b+h+ri mnan lta bsnol dmar stag :
stag gi dbu la phyag 'tshal lo :
sr-i la nag mo byis ldag wa :
wa yi dbu la phyag 'tshal lo :
shwa na 'dral lta mthing nag spyang :
spyang ki'i dbu la phyag 'tshal lo :
gr-i D+ha 'dren dmar rgyu 'dren rgod :
bya rgod mgo la phyag 'tshal lo :
kang ka zhing phrag snar mgo ring :
dur bya'i dbu la phyag 'tshal lo :
khA kha khar ro b+han gri nag :
bya rog dbu la phyag 'tshal lo :
U lu rdor kyu mthing tshogs 'ug :
'ug pa'i dbu la phyag 'tshal lo :
sgo ma sngon mo lcags kyu 'dzin :
rta yi dbu la phyag 'tshal lo :
sgo ma nag mo zhags pa 'dzin :
phag gi dbu la phyag 'tshal lo :
sgo ma dmar mo lcags sgrog sdom :
seng ge'i dbu la phyag 'tshal lo :
sgo ma ljang gu dril bu 'dzin :
spyang ki'i dbu la phyag 'tshal lo :
b+h+yo :
rnal 'byor dmar nag tri shUl 'dzin :
g.yag mgo can la phyag 'tshal lo :
rnal 'byor dmar ser rtse lnga 'dzin :
sbrul mgo can la phyag 'tshal lo :
rnal 'byor ser nag dbyug sdig 'dzin :
gzig mgo can la phyag 'tshal lo :
rnal 'byor dkar dmar dung dmar 'dzin :
sre mo'i mgo la phyag 'tshal lo :
rnal 'byor ser mo 'khor lo 'dzin :
pha waM mgo la phyag 'tshal lo :
rnal 'byor dmar skya bam dbyug 'dzin :
dred mgo can la phyag 'tshal lo :
rnal 'byor dmar mo rgyu zhags 'dzin :
dom mgo can la phyag 'tshal lo :
rnal 'byor sngon mo bum pa 'dzin :
chu srin mgo la phyag 'tshal lo :
rnal 'byor sngo skya puN+Da 'dzin :
sdig pa'i mgo la phyag 'tshal lo :
rnal 'byor nag mo thod rlon 'chang :
khra mgo can la phyag 'tshal lo :
rnal 'byor dmar nag rgyu zhags 'dzin :
wa mgo can la phyag 'tshal lo :
rnal 'byor nag mo bam chen 'dzin :
stag mgo can la phyag 'tshal lo :
rnal 'byor dmar mo khog chen 'dzin :
rgod mgo can la phyag 'tshal lo :
rnal 'byor dmar nag rdor dbyug 'dzin :
rta mgo can la phyag 'tshal lo :
rnal 'byor dkar dmar b+han+d+ha 'dzin :
khyung mgo can la phyag 'tshal lo :
rnal 'byor dmar ser byis bam 'dzin :
khyi mgo can la phyag 'tshal lo :
rnal 'byor dkar dmar pad+ma 'dzin :
pu shud mgo la phyag 'tshal lo :
rnal 'byor dmar skya b+han+d+ha 'dzin :
sha ba'i mgo la phyag 'tshal lo :
rnal 'byor ljang nag rnge'u chung 'dzin :
spyang ki'i mgo la phyag 'tshal lo :
rnal 'byor dmar ser me sgron 'dzin :
skyin mgo can la phyag 'tshal lo :
rnal 'byor ljang ser mche ba 'dzin :
phag mgo can la phyag 'tshal lo :
rnal 'byor ljang sngon dung khrag 'dzin :
khwa mgo can la phyag 'tshal lo :
rnal 'byor dmar ljang bam chen 'dzin :
ba glang mgo la phyag 'tshal lo :
rnal 'byor ljang nag bdud rtsi 'thung :
sbrul mgo can la phyag 'tshal lo :
rnal 'byor nag mo lcags kyu 'dzin :
khu byug mgo la phyag 'tshal lo :
rnal 'byor sngon mo zhags pa 'dzin :
ra mgo can la phyag 'tshal lo :
rnal 'byor dmar mo lcags sgrog sdom :
seng mgo can la phyag 'tshal lo :
rnal 'byor ljang nag dril bu 'dzin :
skya ga'i mgo la phyag 'tshal lo :
dmigs med chos kyi sku la phyag 'tshal lo :
longs spyod rdzogs pa'i sku la phyag 'tshal lo :
cir yang sprul pa'i sku la phyag 'tshal lo :
mi 'gyur rdo rje'i sku la phyag 'tshal lo :
mngon par byang chub sku la phyag 'tshal lo :
dus gsum rgyal ba kun gyis bsgrubs pa'i gnas :
tshogs gnyis rdzogs nas yon tan mthar phyin pa :
sku dang ye shes tshogs la phyag 'tshal lo :
'byung ba chen po lnga las skur bzhengs pa :
rtag pa'i rgyal mo lnga la phyag 'tshal lo :
rang bzhin gdod ma'i dbyings nas grub pa mo :
dbyings kyi yum chen lnga la phyag 'tshal lo :
rgyu 'bras byang chub sems ma'i sprul pa ste :
mkha' 'gro sum cu gnyis la phyag 'tshal lo :
ga Na pa ti'i sprul pa ste :
ging pho rnams la phyag 'tshal lo :
lha mo dpal mo'i sprul pa ste :
ging mo rnams la phyag 'tshal lo :
'jig rten khams la dbang mdzad ma :
'jigs byed dpal 'bar ral pa can :
'dod pa'i ro la chags pa mo :
ma mo mkha' 'gro'i tshogs la phyag 'tshal lo :
legs nyes stangs 'dzin dam tshig rjes gcod cing :
bka' bzhin rjes su sgrub pa'i grogs mdzad ma :
dam can rgya mtsho'i tshogs la phyag 'tshal lo :
de ni lus kyi bshags pa'o //
gnyis pa ngag gi bshags pa ni /
ye shes sems dpa' rdo rje sems :
thugs srog tha mar yi ge brgya :
'khor ba'i 'od zer rab 'phros pas :
bdag dang mtha' yas sems can gyi :
nyams chag rtog sgrib thams cad sbyang :
na raka gnas nas dong sprugs te :
rig 'dzin rgyal ba'i zhing du gyur :
de ltar bsgoms nas sngags 'di bzlas :
oM badzra satwa sa ma ya :
sogs nas /
satwa AHhU~M phaT:
zhes bzlas ru dra'i smre bshags ni /
oM:
thugs rje chen po bcom ldan rdo rje sems :
dri med dung mdog mchog tu gzugs bzang ba :
rnam dag 'od gsal nyi ma 'bum brdal zhing :
dpa' bo'i 'od zer stong khams lam me ba :
srid pa gsum gyi sa mkhan ston par grags :
khams gsum 'gro ba kun gyi gnyen gcig po :
byams mgon thugs rje'i lha khyod dgongs su gsol :
bdag ni thog ma med pa'i dus dag nas :
lam log lam stor srid pa'i 'khor lor 'khyams :
sngon tshe las log sdig pa byas pas nongs :
sdig pa'i las rnams ci spyad rab gnong 'gyod :
dar cing drag po'i las de dbang btsan nas :
'khor ba'i sdug bsngal rgya mtshor bdag byings te :
zhe sdang 'bar ba'i mes ni rang rgyud bsregs :
gti mug mun 'thibs bdag gi shes rab ldong :
'dod chags rgya mtsho'i 'gram du rnam shes byings :
nga rgyal drag po'i ri bos ngan 'gror mnan :
phrag dog rlung dmar 'tshubs pas 'khor bar g.yeng :
bdag tu lta ba'i mdud pa dam pos bcings :
'dod pa me mdag dong 'dra'i 'obs su lhung :
sdug bsngal drag po mi bzad char ltar 'babs :
'di 'dra'i sdug bsngal bdag gis bzod dka' zhing :
sdig pa'i las dbang drag po me 'bar bas :
rnam shes dbang po'i myu gu gdung gyur te :
phung po sgyu ma'i lus kyis mi bzod na :
byams mgon thugs rje can gyis bzod lags sam :
bdag ni blun rmongs las ngan sdig po che :
las kyi dbang gis 'dod khams ru drar skyes :
skyes pas 'gyod do log lam yi re chad :
yi chad 'gyod kyang las la bcos su med :
las kyi shugs ni chu bo'i gzhung dang 'dra :
las dbang chu klung 'phral du ga la zlog :
rnam smin thams cad rang gi las las byung :
bka' la zhugs kyang bka' bzhin rngo ma thogs :
lus ngag yid gsum sdig pa'i dbang du song :
las kyi rlung dmar drag po des bdas pas :
bdag ni de sngon bskal pa grangs med du :
'khor ba'i btson ra mun par 'khyams pa la :
nyer gnas khyed kyi thugs rje'i byin rlabs kyis :
las dang nyon mongs sgrib pa gnas sbyangs nas :
ma ltar byams pa'i zhabs drung da ltar 'khod :
nyi ltar 'od 'bar zla ltar mdangs gsal ba'i :
thugs rje'i zhal nyid blta bas mi ngoms pa :
thog ma med nas ma rig ling tog gis :
ldongs pa'i chu bur mig gis ma mthong na :
'gro ba'i mgon khyod da lta gang na bzhugs :
las dbang drag po shin tu mi bzad pas :
shin tu skrag cing skyi g.ya' rab 'jigs nas :
dung dung gdung ba'i smre sngags 'di 'don cing :
nyam thag phongs pa'i nga ro 'don lags pa :
byams mgon thugs rjes dus 'dir ma dgongs na :
nam zhig 'chi 'pho lus sems 'bral ba'i tshe :
dge bshes grogs dang bral nas gshin rjes khrid :
de tshe 'jig rten nye dus mi stongs te :
las kyi dbang gis bdag nyid gcig pur khrid :
dus der bdag la mgon skyabs ma mchis kyi :
gang gis phyi bshol dus las ma g.yel bar :
da lta nyid du btud de mngon spyod mdzod :
las kyis mnar pa'i skye bo bdag 'dra ba :
thog ma med pa'i dus nas log brtags pas :
khams gsum 'khor ba'i gnas nas ma thar te :
bskal pa grangs med skye ba ji snyed du :
gdos bcas lus blangs grangs med zhig gyur te :
sha rus bsags na 'jig rten gtos dang mnyam :
rnag khrag bsags na rgya mtsho chen po tsam :
las 'phro bsags na bsam 'das brjod mi lang :
khams gsum bgrangs shing skye shi'i kha brgyud kyang :
byas pa'i las rnams don med chud re zos :
skye ba grangs med ji snyed de tsam las :
skye ba tshe gcig kho na tsam gyi las :
bla med byang chub don du rab spyad na :
de tsam byas pa'i las la don yod pas :
don gyi yong ye mya ngan 'das zin na :
las kyi dbang btsan nyon mongs stobs che bas :
sha khrag drwa ba'i lus blangs 'khor bar 'khyams :
sdug bsngal bzod dka' srid pa'i btson rar tshud :
mi bzad drag po'i sdug bsngal 'di lta bu :
nyes byas thams cad rang gi las las byung :
thugs rje chen pos las ngan rgyun bcad de :
nyon mongs las kyi rlung 'di bzlog tu gsol :
ma rig log pa'i las de dbang btsan nas :
mi shes mun pa'i nang du gtan 'khyams na :
ye shes sgron me'i zer gyis mi stongs sam :
nyes byas las kyi rnam smin mi bzod na :
thugs rje chen pos phrin las mi mdzad dam :
phyin ci log gi g.yang sar lhung lags na :
thugs rjes myur mgyogs phyag gis mi 'dzin nam :
dug gsum bzod dka'i nad kyis gdung lags na :
thabs mkhas thugs rje'i sman gyis mi gso 'am :
las kyi rnam smin sdug bsngal me 'bar na :
thugs rje bsil ba'i char rgyun mi 'bebs sam :
sdug bsngal 'khor ba'i 'dam du byings gyur na :
thabs mkhas thugs rje'i lcags kyus mi 'dren nam :
khams gsum 'khor ba'i gnas su sbyang sbyang nas :
nam zhig rang rig 'bras bu thob pa'i tshe :
'phags pa'i thugs rjes ci 'tshal don ma mchis :
bdag nyid las 'phro'i dbang gis bzhag na lta :
thugs rje che zhes su la ci zhig bgyi :
dpa' bo khyod la thugs rje'i stobs mnga' zhing :
sngon byung 'brel ba'i las kyi 'phro btsan na :
yal yol btang snyoms le lo ma mdzad par :
snying nas da gzigs thugs rje rgyal ba'i lha :
'khor ba'i 'dam nas drangs te sku gsum gyi :
go 'phang mchog la myur du drang du gsol :
de ni ngag gi bshags pa'o //
gsum pa yid kyi bshags pa ni /
nyams dang ma nyams rtog pa rnams :
mnyam yangs ka dag ngang du bshags :
a :
chos kyi dbyings nyid spros pa med pa la :
bzang ngan gnyis su lta ba yong re gol :
dngos po mtshan mar 'dzin pa nyon re mongs :
spros med bde chen klong du bshags par bgyi :
kun tu bzang po bzang ngan med pa la :
bzang ngan gnyis su lta ba thang re chad :
gtsang dang sme bar 'dzin pa snying re rje :
bzang ngan med pa'i klong du bshags par bgyi :
byang chub sems la skye shi med pa la :
'di dang phyi mar lta ba thang re chad :
skye shi gnyis su 'dzin pa nyon re mongs :
'chi med g.yung drung klong du bshags par bgyi :
thig le chen po grwa zur med pa la :
gzugs dang rdzas su lta ba yong re gol :
grwa zur gnyis su 'dzin pa nyon re mongs :
kun nas zlum pa thig le chen por bshags :
dus gsum 'gyur ba med pa'i ngang nyid las :
thog ma tha mar lta ba yong re gol :
'pho 'gyur gnyis su 'dzin pa nyon re mongs :
'gyur ba med pa'i thig le chen por bshags :
rang byung ye shes btsal du med pa la :
rgyu 'bras gnyis su lta ba thang re chad :
rtsol sgrub gnyis su 'dzin pa nyon re mongs :
btsal ba med pa'i rang byung klong du bshags :
rig pa ye shes rtag chad med pa la :
rtag chad gnyis su lta ba thang re chad :
yod dang med par lta ba nyon re mongs :
rtag chad med pa'i ye shes klong du bshags :
chos dbyings rnam dag mtha' dbus med pa la :
phyogs ris mtha' dbus spro bsdu thang re chad :
mtha' dbus gnyis su 'dzin pa nyon re mongs :
chos dbyings rnam dag mtha' dbus med par bshags :
gzhal yas khang la phyi nang med pa la :
phyi dang nang du lta ba thang re chad :
yangs dog gnyis su 'dzin pa nyon re mongs :
yangs dog phyi nang med pa'i klong du bshags :
yum gyi mkha' nyid mtho dman med pa la :
steng 'og gnyis su lta ba thang re chad :
mtho dman gnyis su 'dzin pa nyon re mongs :
b+ha ga yangs dog med pa'i klong du bshags :
chos kyi sku la dbye ba med pa la :
yul dang sems su lta ba thang re chad :
snod bcud gnyis su 'dzin pa nyon re mongs :
gnyis su med pa'i ye shes klong du bshags :
ci mdzad ci spyod yab kyi rol pa las :
rnam rtog so sor lta ba thang re chad :
ming gi log par 'dzin pa nyon re mongs :
rol pa 'dzin rtog med pa'i klong du bshags :
rig pa'i ye shes nang nas ma shar bas :
ma rig rmongs pa'i blo ni snying re rje :
gzugs med chos la dngos po mtshan mar 'dzin :
ye shes rang bzhin klong du mthol lo bshags :
skye ba med pa'i don de ma rtogs na :
gang zag 'khrul pa'i blo 'di yong re sdug :
skye med chos la nga dang bdag tu bzung :
bde chen skye med klong du mthol lo bshags :
chos nyid don de blo la ma gsal bas :
snang srid sgyu ma yin par ma shes te :
zang zing nor la chags pa'i sems ni skyes :
chos nyid skye med chags pa med par bshags :
'khor ba rang bzhin med par ma shes te :
dngos po mtshan ma'i chos la rtag par 'dzin :
mi dge'i las kyis mtshan mar 'dzin par byed :
byang chub skyon bral klong du mthol lo bshags :
mnyam pa'i don la mnyam par ma rtogs pas :
gnyen bshes 'khrul pa'i grogs la rtag par 'dzin :
mi shes skye bo'i sems 'di yong re gol :
mnyam nyid chos kyi klong du mthol lo bshags :
chos nyid bden pa'i don dang ma 'phrad na :
bden pa'i don bor mi dge'i las la brtson :
ston pa'i bka' bor mi chos g.yeng bas bslus :
chos nyid bde chen klong du bshags par bgyi :
rig pa'i ye shes rang sar ma grol bas :
rang rig don bor g.yeng ba'i las la brtson :
'di 'dra'i don med sems can snying re rje :
bsnyen bsring med pa'i klong du bshags par bgyi :
ye shes lha dang srung ma dam tshig can :
dam tshig gzhung bzhin sgrub pa'i rnal 'byor la :
ma rtogs lta ba'i gol sgrib byung gyur na :
rang gnong 'gyod pa'i sems kyis mthol lo bshags :
de ni yid kyi bshags pa'o //
bzhi pa spyod pa'i dam nyams na :
nyi shu rtsa brgyad bshags pa bya :
hU~M:
ston pa rdor sems zhal nas gsungs pa yi :
lung dang tan+t+ra mang po mdor bsdus shing :
gsang sngags ma hA yo ga'i sgor zhugs pa'i :
mi 'da' rdo rje dam tshig gtan gyi gnyer :
dam la gnas shing tshul bzhin bsrung ngo zhes :
bka' gsang rgyud las de skad byung bzhin du :
ma rig le lo sgyid snyom rkyen dbang gis :
bka' las 'das shing dam las g.yel gyur pa :
rang gnong 'gyod pa'i sems kyis mthol bshags na :
mi dmigs btang snyom ngang du bzod par bzhes :
rtsa ba sku gsung thugs kyi dam tshig la :
sri zhu dwangs pa'i rtsal shugs chung ba yis :
rdo rje slob dpon thugs dang 'gal ba dang :
brtse gdung khrel 'dzem chung ba'i rang shugs kyis :
mched dang lcam dral thugs dang 'gal ba dang :
sngags dang phyag rgya le los rgyun bcad de :
gsung gi dam las 'gal bar gyur pa dang :
spyi gsang bzhi dang bar gsang brgyad la sogs :
gsang bar 'os dang gsang bar gnyer gtad dang :
gsang sgo yal bar btang ba la sogs pa :
rtsa ba'i dam las 'gal ba ci mchis pa :
rang gnong 'gyod pa'i sems kyis mthol bshags na :
mkha' ltar khyab pa'i thugs rjes bdag bzung nas :
nyes pa'i skyon rnams bshags nas 'byongs pa dang :
sku gsung thugs kyi dngos grub bstsal du gsol :
mi spang ba yi dam tshig lnga po la :
'dod chags zhe sdang gti mug nga rgyal dang :
phrag dog la sogs nyon mongs lnga po ni :
gsang sngags bla med spyod yul yin pa la :
kun tu bzang po rol pa che ba'i rgyan :
rigs lnga ye shes lnga yi rang bzhin la :
ye nas yin pa de ltar ma rtogs te :
log rtog dbang gis spangs pa bzod par gsol :
dang du blang ba'i dam tshig lnga po la :
mAM sa bshang gci khu ba rak+ta rnams :
ye nas bdud rtsi lnga yi rang bzhin te :
dus gsum sangs rgyas rnams kyi sgrub pa'i rdzas :
rgyal ba rgya mtsho rnams kyi gshegs pa'i shul :
ye nas rnam par dag pa'i rang bzhin la :
gtsang sme rnam rtog brtul zhugs chung ba yis :
chos nyid mnyam pa'i ngang du ma rtogs te :
dam rdzas dang du ma blangs bzod par gsol :
spyad par bya ba'i dam tshig lnga po la :
skye shi med par rtogs pa'i lta ba dang :
gnas dang dus dang ting 'dzin gsal ba dang :
khams gsum ma lus gnas nas bsgral ba dang :
dus gsum 'du 'bral med pa'i lta ba dang :
sngags dang phyag rgya ting 'dzin gsal ba dang :
thabs dang shes rab mngon spyod sbyor ba dang :
ser sna 'jur gegs can gyi zas dang nor :
thabs mkhas 'od zer tshul du ma byin blangs :
sems can don du 'phags pa mchod pa dang :
gsang sngags lta spyod gzhan gyis ma rig cing :
gting dpag dka' phyir rdzun du smra ba dang :
zhing bcu zhe gcod drag shul spyod pa'i sngags :
bka' dang gzhung las de ltar byung bzhin du :
spyad cing nyams su ma blangs bzod par gsol :
shes par bya ba'i dam tshig lnga po la :
phung po lnga dang rnam shes dbang po lnga :
'byung ba lnga dang 'dod pa'i yon tan lnga :
kha dog lnga dang sman lnga la sogs rnams :
rigs lnga ye shes lnga yi rang bzhin las :
rigs kyi yum lngar shes par bya'o zhes :
rgyal ba'i bka' las de ltar byung bzhin du :
shes rab zhan pas de nyid ma rtogs te :
bka' dang gzhung las 'gal ba bzod par gsol :
bsgrub par bya ba'i dam tshig lnga po la :
phyi nang snod bcud snang srid ma lus kun :
ye nas sangs rgyas lnga yi rang bzhin la :
bdag gi dbyings las gzhan na mi bzhugs kyang :
go rtogs rig pa'i rtsal shugs chung ba dang :
rtogs pa klong du ma gyur bzod par gsol :
tshogs kyi mchod pa lo zlar 'das pa dang :
tshogs dang zhal zas 'byor tshogs chung ba dang :
rdo rje slob dpon thugs dang 'gal ba dang :
dam skong mkha' 'gro'i dam las 'gal ba dang :
lung dang bka' las 'das pa mthol lo bshags :
lta ba 'phang ma chod par gyur pa dang :
spyod pa la ma dor bar gyur pa dang :
dam tshig nyams na chad pa mi bzod pas :
rdo rje srin pos snying khrag 'thung ba dang :
tshe thung nad mang nor yal dgras 'jigs dang :
mnar med dmyal ba shin tu skyi g.ya' bar :
sdug bsngal mi bzad nyams su myong ba rnams :
bdag gis dam tshig nyams na bshags pa yis :
nyams shing chag pa thams cad sor chud de :
go 'phang chen po'i 'bras bu thob par shog :
dus gsum rgyal bas bdag la byin gyis rlobs :
dam tshig bskang zhing mkha' 'gros bdag srungs shig :
gnyis med gsang ba'i dbyings nas 'od shar te :
mkha' ltar dag cing rnam rtog mi mnga' yang :
sngon gyi thugs dam dbang gis bdag bzung ste :
yid bzhin sku mchog bdag la bstan du gsol :
rig 'dzin dngos grub dbyings nas bdag la stsol :
lha dang lha min phyogs bcu'i rnal 'byor rnams :
mi 'da' rdo rje dam tshig gtan gyi gnyer :
rtsa ba gsum dang yan lag nyi shu lnga :
tshor dang ma tshor ma rig dam nyams pa :
nyams pa'i skyon gyis gos par gyur to 'tshal :
bdag ni nyams na gdung ba'i bshags pa 'dis :
rnal 'byor dam tshig nyams pa bskangs gyur nas :
go 'phang chen po'i 'bras bu thob par shog :
khams gsum 'khor ba'i sems can ma lus rnams :
mnyam nyid rdo rje'i gral du 'khod par shog :
mkha' 'gro ma yi thugs rjes bdag bzung nas :
nyams pa'i skyon rnams gtan nas 'byong ba dang :
sku gsung thugs kyi dngos grub bstsal du gsol :
gsum pa dam bca' ba ni /
oM AHhU~M:
bde bar gshegs pa khyed ci 'dra :
de 'dra kho nar bdag gyur cig :
spyod pa rmad byung bsam yas pa :
'gro la phan phyir bdag gis spyad :
byang chub sems mchog dam pa dang :
sku gsung thugs kyi phyag rgya 'di :
srog gi phyir yang mi btang na :
rdo rje rgyal pos byin rlob mdzod :
dus ngan tha ma'i 'jig rten 'dir :
sangs rgyas mdzad dka' bdag gis bsgrub :
byang chub spyod dka' bdag gis spyad :
rdo rje rnal 'byor dkyil 'khor 'dir :
bdag cag bsam pa 'grub gyur cig :
bzhi pa bskang ba la bdun /
skong chen lnga dag gyur gnyis dang bcas pa'o //
dang po rtogs pas bskang ba ni /
hU~M:
bskang ngo bskal pas thugs dam bskang :
dngos po chos nyid klong du bskang :
snang ba ye shes klong du bskang :
gsal ba shes rab klong du bskang :
sdug bsngal chos nyid klong du bskang :
skye ba med pa'i klong du bskang :
'gag pa med pa'i klong du bskang :
skye 'gag gnyis med klong du bskang :
nyams chag bskang zhing rtog sgrib dag :
dbang dang dngos grub bstsal du gsol :
gnyis pa bdud rtsis bskang ba ni /
hU~M:
bskang ngo bdud rtsis thugs dam bskang :
kun gzhi klong yangs b+han+d+ha ru :
byang chub sems kyi bdud rtsis bkang :
'di yang rang byung bdud rtsi ste :
dmigs med chos sku'i thugs dam bskang :
gdangs gsal 'bar ba'i b+han+d+ha ru :
ye shes sgrib med bdud rtsis bkang :
'di yang rang byung bdud rtsi ste :
longs spyod rdzogs sku'i thugs dam bskang :
mchog gi 'od gsal b+han+d+ha ru :
thig le 'bar ba'i bdud rtsis bkang :
'di yang rang byung bdud rtsi ste :
rgyal ba sprul sku'i thugs dam bskang :
ye shes rtsa lnga'i b+han+d+ha ru :
skye med a dkar bdud rtsis bkang :
'di yang rang byung bdud rtsi ste :
zhi ba'i lha tshogs thugs dam bskang :
dpa' bo 'bru lnga'i b+han+d+ha ru :
shes rab rang gsal bdud rtsis bkang :
'di yang rang byung bdud rtsi ste :
khro bo'i lha tshogs thugs dam bskang :
bdud rtsi sman gyi mchod pa 'dis :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
ma hA pany+tsa a mr-ita kha raM khA hi :
gsum pa gtor mas skong ba ni /
hU~M:
bskang ngo gtor mas thugs dam bskang :
b+han+d+ha 'bar ba'i gtor gzhong du :
shangs kyi rlung sgrom dpal bshos btsugs :
'khor lo 'bar ba'i mtheb kyus bskor :
sgron ma mig gi dza gad gsal :
dbang po lnga yi rak+tas brgyan :
'di yang rang byung gtor ma ste :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
nyi zla kha sbyor gtor gzhong du :
tsit+ta 'bar ba'i dpal bshos btsugs :
pad+ma 'dab brgyad mtheb kyus bskor :
nam shes tshogs brgyad dza gad gsal :
rtsa chen bzhi yi rak+tas brgyan :
'di yang rang byung gtor ma ste :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
khyab gdal pags pa'i gtor gzhong du :
rig pa rang gsal dpal bshos btsugs :
rang snang sha yi mtheb kyus bskor :
bkrag dang mdangs kyi dza gad gsal :
khrag dang chu ser rak+tas brgyan :
'di yang rang byung gtor ma ste :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
khog pa stong pa'i gtor gzhong du :
mchin pa rang gsal dpal bshos btsugs :
glo mtsher mkhal ma'i mtheb kyus bskor :
gu h+ya nang rol dza gad gsal :
rang snang mkhris pa'i rak+tas brgyan :
'di yang rang byung gtor ma ste :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
ma hA ba liM ta kha raM khA hi :
bzhi pa rak+tas bskang ba ni /
hU~M:
bskang ngo rak+tas thugs dam bskang :
spyi bo bde chen b+han+d+ha ru :
sdug bsngal rnam rtog rak+tas bkang :
'di yang rang byung rak+ta ste :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
mgrin pa longs spyod b+han+d+ha ru :
sna tshogs yid kyi rak+tas bkang :
'di yang rang byung rak+ta ste :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
snying ga chos dbyings b+han+d+ha ru :
bsam pa blo yi rak+tas bkang :
'di yang rang byung rak+ta ste :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
lte ba sprul pa'i b+han+d+ha ru :
nyon mongs stong rtsa'i rak+tas bkang :
'di yang rang byung rak+ta ste :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
gsang ba bde skyong b+han+d+ha ru :
bde ba thig le'i rak+tas bkang :
'di yang rang byung rak+ta ste :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
ma hA rak+ta kha raM khA hi :
lnga pa mar mes bskang ba ni /
hU~M:
bskang ngo mar mes thugs dam bskang :
gdal khyab pags pa'i kong bu ru :
khrag dang chu ser mar khus gtams :
sha dang rus pa'i sdong po la :
rang gsal bkrag mdangs sgron me sbar :
'di yang rang byung snang gsal te :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
dung chen 'bar ba'i kong bu ru :
go ro tsa na'i mar khus gtams :
gsal byed rtsa lnga'i sdong po la :
dbang po sgo lnga'i sgron me sbar :
'di yang rang byung snang gsal te :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
tsit+ta 'bar ba'i kong bu ru :
snying tshil dkar dmar mar khus gtams :
pad+ma 'dab brgyad sdong po la :
rnam shes tshogs brgyad sgron me sbar :
'di yang rang byung snang gsal te :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
a ba d+hU ti'i kong bu ru :
rang gsal 'od kyi mar khus gtams :
'khor lo bdun brtsegs sdong po la :
byang chub sems kyi sgron me sbar :
'di yang rang byung snang gsal te :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
mi shigs thig le'i kong bu ru :
skye med ye shes mar khus gtams :
rtsa phran bcu gnyis sdong po la :
rig pa rang gsal sgron me sbar :
'di yang rang byung snang gsal te :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
ye shes rtsa lnga'i kong bu ru :
a dkar rtsa gcig mar khus gtams :
ye shes 'od zer sdong po la :
shes rab 'bru lnga'i sgron me sbar :
'di yang rang byung snang gsal te :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
mchog gi 'od gsal kong bu ru :
mdangs gsal 'od kyi mar khus gtams :
thig le 'bar ba'i sdong po la :
ye shes lnga yi sgron me sbar :
'di yang rang byung snang gsal te :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
kun gzhi klong yangs kong bu ru :
chos kyi dbyings kyi mar khus gtams :
byang chub sems kyi sdong po la :
sku lnga lhun grub sgron me sbar :
'di yang rang byung snang gsal te :
bla ma rig 'dzin dkon mchog gsum :
zhi khro rab 'byams mkha' 'gro ma :
dam can rgya mtsho la sogs pa'i :
dkyil 'khor lha tshogs thugs dam bskang :
nyams chag bskang zhing rtog sgrib dag :
dbang dang dngos grub bstsal du gsol :
dI paM pra tIts+tsha swA hA:
oM e ho shud+d+he shud+d+he :
yaM ho shud+d+he shud+d+he :
baM ho shud+d+he shud+d+he :
laM ho shud+d+he shud+d+he :
raM ho shud+d+he shud+d+he :
a a swA hAH
nyams chag rtog sgrib thams cad shIn+taM ku ru swA hA:
zhes khrus bdun gyi rig pa lan bdun bya'o //
drug pa zhi ba gnas dag gi bskang ba ni /
oM:
yid kyi rnam shes gnas dag pa'i :
kun tu bzang po'i thugs dam bskang :
chos kyi ngo bo gnas dag pa'i :
kun tu bzang mo'i thugs dam bskang :
phung po lnga po gnas dag pa'i :
rgyal ba yab lnga'i thugs dam bskang :
'byung ba lnga po gnas dag pa'i :
rgyal ba yum lnga'i thugs dam bskang :
rnam shes tshogs brgyad gnas dag pa'i :
sems dpa' brgyad kyi thugs dam bskang :
rnam shes yul brgyad gnas dag pa'i :
sems ma brgyad kyi thugs dam bskang :
lus kyi chos bzhi gnas dag pa'i :
khro bo bzhi yi thugs dam bskang :
rtag chad mu bzhi gnas dag pa'i :
khro mo bzhi yi thugs dam bskang :
nyon mongs drug po gnas dag pa'i :
thub pa drug gi thugs dam bskang :
bdun pa khro bo gnas gyur gyi bskang ba ni /
hU~M:
kun gzhi yid chos gnas gyur pa :
dpal chen yab yum thugs dam bskang :
nyon mongs dug lnga gnas gyur pa :
khrag 'thung yab lnga'i thugs dam bskang :
'byung ba lus lnga gnas gyur pa :
khrag 'thung yum lnga'i thugs dam bskang :
rnam bzhi'i rtog pa gnas gyur pa :
he ru ka bzhi'i thugs dam bskang :
skye gnas bzhi po gnas gyur pa :
kro d+hI rigs bzhi'i thugs dam bskang :
rnam 'gyur tshogs brgyad gnas gyur pa :
khro mo brgyad kyi thugs dam bskang :
rnam 'gyur yul brgyad gnas gyur pa :
phra men brgyad kyi thugs dam bskang :
rtag chad mtha' bzhi gnas gyur pa :
sgo ma bzhi yi thugs dam bskang :
sna tshogs rtog pa gnas gyur pa :
dbang mo nyer brgyad thugs dam bskang :
mi shigs sku yi thugs dam bskang :
'gag med gsung gi thugs dam bskang :
'gyur med thugs kyi thugs dam bskang :
yon tan mi zad thugs dam bskang :
phrin las rgyan gyi thugs dam bskang :
ye shes 'khor lo'i thugs dam bskang :
nyams chag thams cad bskang gyur cig :
rtog sgrib thams cad dag gyur cig :
las ngan sdig sgrib dag gyur cig :
khams gsum 'khor ba stongs gyur cig :
'bras bu sku gsum thob gyur cig :
bskangs gyur dbang dang dngos grub stsol :
zhes pas phyi nang gsang ba'i 'dod pa'i yon tan thams cad 'khor gsum mi rtog pa'i ye shes kyi dbyings su ro mnyam par bskang ba'o //
kun bzang rdo rje sems dpa' yi //
thugs rje rol pa'i chu gter las //
ngan 'gro'i tsha gdung sel byed byung //
gu ru pad+ma 'byung gnas kyis //
brtse ba'i shing rta la drangs te //
ngan 'gro'i mun pa ma lus bsal //
slar yang skye 'gro'i mkha' la shar //
thar lam snang ba'i byed por shog
/ces pa rgyud kyi dgongs pa gu ru pad+ma'i gsung rdo rje'i tshig rkang rnams rtsa ba'i man ngag ltar mchog gyur gling pas 'gro ba rnams na raka duHkha las skyob phyir bris pa 'gro kun rdo rje sems dpa'i go 'phang thob pa'i rgyur gyur cig /

//
