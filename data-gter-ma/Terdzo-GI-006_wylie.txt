@#//
bka' gter zung 'jug mkha' 'gro seng gdong ma'i gtor dbang rmi lam ma bzhugs so //
DA ki siM ha mu khA ya na mo /
'di'i byin rlabs gtor dbang gi rim pa cung zad bkod na DA kis gnang bar gsol /
rdul tshon gyi chos 'byung nag po gnyis brtsegs kyi lte bar sna tshogs pad+ma nyi zla'i steng du hU~M mthing nag phyi rol du rgyas par dur khrod dam /
yang na thod ra rdo rje me ris bskor bar bri /
ma grub na 'bru'i tshom bu'i steng du many+dzil gyi khar thod pa'am /
zangs lcags kyi snod du gtor ma zur gsum sor bcu pa la /
tsaka li dang dar gdugs kyang btsugs rgyan bzang du bya /
mthar mchod pas bskor la bdag bskyed dang mdun bskyed dus gcig gtor ma'i stod cha mkha' 'gro ma /
smad mchod rdzas su bskyed la /
de'ang mngon rtogs gcig gis dus gcig bskyed pa rnying ma'i lugs te /
dkon mchog gsum la skyabs mchi zhing //
'gro ba'i don du byang chub bsgrub //
A+oM swa b+hA wa sogs /
rang sems hU~M gi 'phro 'du las //
steng 'og phyogs mtshams thams cad kun //
gnam lcags 'khor lo rtsibs stong dang //
rgya gram mkha' 'gro gri gug dang //
phur pa dgra satwa kha T+wAM dang //
ral gri me dpung 'bar ba'i gur //
bar mtshams las byed mkha' 'gros gang //
bar chad dgra bgegs thal bar rlog
/de dbus gnam lcags sgo med mkhar //
gru bzhi me dpung tshwa tshwa 'phro //
de nang gnam lcags mchod rten dbus //
gser gyi rdo rje'i lte ba ru //
nyi zla'i nang du 'od lnga'i gur //
de dbus chos 'byung pad nyi ro yi steng //
bdag dang mdun bskyed gtor ma'i rtser //
bum lha ye shes mkha' 'gro sku mdog mthing //
seng zhal dkar khro spyan gsum g.yu ral sngo //
gri thod kha T+wAM bsnams shing gar stabs 'gying //
rdor khrab dur khrod chas brgyad dar nag gsol //
phung khams skye mched ba spu mkha' 'gros gtams //
gnas gsum 'bru gsum hU~M las 'od 'phros pas //
ye shes pa dang dbang lha spyan drangs te //
dzaHhU~M baM hoHsa gnyis su med par gyur //
dbang lhas dbang bskur mi bskyod rgyas btab pa'i //
thugs kar nyi steng 'khor lo'i lte bar hU~M//
bcu bzhi'i rtsibs steng sngags phreng g.yon du 'khor //
aHkaHsaHmaHraHtsaHshaHdaHraHsaHmaHraHyaHphaTaH
ar+g+haM sogs /
oM AHhU~M ha ho hrIH
gsum /
oM shrI badzra d+hA ki nI sa pa ri wA ra i daM ba lin+ta kha kha khA hi khA hi /
dpal ldan rdo rje lha mo ni //
drag mo seng ge'i gdong pa can //
ye shes me yi 'od zer 'bar //
seng ge'i gdong can lha mor bstod //
ces bstod /
dbang sgrub bsdus pa des chog gi
/rgyas par na bdag mdun sogs gzhan nas 'byung ba ltar rgyas par grub na legs /
de nas slob ma khrus bya maN+Dal phul la /
'o na 'di yi lo rgyus ni /
dus gsum gyi sangs rgyas thams cad skyed par byed pa'i yum rdo rje phag mo de nyid nub phyogs o rgyan gyi dur khrod rab tu 'bar ba na bzhugs nas /
'khor ye shes dang dam tshig gi sha za'i mkha' 'gro thams cad la thugs zhi ba chen po'i sgo nas zil gyis gnon cing rjes su 'dzin par byed pa la /
snyigs ma lnga bdo bar gyur pa'i dus su 'khor ma mo mkha' 'gro sha za las mkhan gyi tshogs thams cad gsod la dga' zhing snying rje med pa /
sha khrag la rngams shing sems can thams cad la 'tshe bar byed cing zhi bas mi thul bar gyur nas dur khrod bsil ba'i tshal du byon nas tshogs kyi 'khor lo rgya chen po bskor te /
da ni kho mo seng ge'i gdong can du gyur nas gnam sa cha lang rdeb pa ri rab rgyang du 'phen pa nyi zla thang la 'beb pa rgya mtsho gnam du zlog pa sku ri rab bas sum 'gyur gyi che ba /
gsung gi nga ros stong gsum g.yo 'gul byed pa /
thugs kyi ye shes kyis snang srid dbang du sdud pa gcig tu gyur cig
/khyad par du seng ge'i nga ros gcan gzan thams cad zil gyis gnon pa ltar /
ma mo mkha' 'gro lha srin sde brgyad thams cad zil gyis gnon cing dbang du sdud pa dang tshar gcod rjes 'dzin las la 'gyed cing bka' nyan gsung sdod byed par gyur cig
/sku yi ba spu bye ba sa ya las kyang mkha' 'gro grangs med par sprul nas sems can gyi don dpag tu med pa 'grub par gyur cig
/ces smon lam btab ma thag tu rdo rje phag mo de nyid mkha' 'gro seng ge'i gdong can du gyur te sa rnam pa drug tu g.yos 'od dang sgra dang cho 'phrul dpag tu med pa byung ngo //
der lha srin sde brgyad ma mo mkha' 'gro thams cad rang dbang med par bsdus nas lha thams cad kyis srog snying aH
klus kaH
srin pos saH
ma mo thams cad kyis srog maH
gza' yis raH
btsan gyis tsaH
rgyal pos shaH
bdud kyis daH
gshin rjes yaHsogs rang rang gi srog snying phul ba rje btsun ma nyid kyi thugs chos nyid kyi ngang du sbas te dam la btags nas bka' yi srung ma bstan pa'i bya ra bar bskos so //
'di'i rgyud ni /
kye'i rdo rje'i rgyud 'bum phrag bdun pa dang /
dpal dus kyi 'khor lo'i rgyud shin tu rgyas pa stong phrag bcu gnyis pa rnams kyi nang nas seng gdong ma 'di gsungs yod de /
rgyud de dag o rgyan dang sham b+ha la na bzhugs so /
khyad par drag mo gnam lcags thog gi rgyud ces bya ba rdo rje phag mos gsang ba'i bdag po la gsungs te /
gsang ba'i bdag pos rgyud de byang chub shing gi mchod rten gyi bum par sbas /
de'i man ngag gsum du byas te rdo rje gdan gyi logs ka ba shing lo can /
byang du pha wang ser po dang /
shar du pha wang g.yag 'dra ba la sbas so //
de nas o rgyan chen pos dgung lo bdun brgya bzhes dus lang ka'i yul du mu stegs kyi rgyal po se nas /
mu stegs paN+Di ta lnga brgya bsdus te sangs rgyas kyi bstan pa nyams par byas dus o rgyan rin po che dang rtsod pa byas pas o rgyan dang /
rdzu 'phrul 'gran pas kyang o rgyan rgyal /
sdigs mdzub las me ri rab kyi rtse mo dang mnyam pa 'bar bas lha rnams kyis a la la'i sgra bsgrags te mu stegs pa pham nas phal cher nang pa la tshud kyang /
mu stegs gdug pa can rnams kyis khyod mthus phung bar byed zer tsher ma can gyi nags khrod du mu stegs kyi ston pa rnams kyis mthu bsgrubs so //
der mkha' 'gro ma las kyi dbang mo ches rdo rje gdan gyi byang phyogs pha bong ser po stag mo nyal 'dra'i 'og nas khro chu'i sgrom gcig bton nas o rgyan la phul ba'i nang nas /
zlog nag yi ge bcu bzhi pa 'di o rgyan rin po ches zhag bdun bzlas pas mu stegs kyi paN+Di ta lnga brgya lang ka'i rgyal po dang bcas pa thog gis bsgral /
'ga' zhig khrag skyugs nas shi ste mu stegs kyi ming mi grags par byas nas thams cad nang pa la tshud do //
o rgyan bod du byon nas brag gnam skas can sogs gter gnas mang po la gter kha mang du sbas /
bla ma ba ri lo tsA ba de mu stegs kyi ston pa skal ldan rgyal po dang chos rtsod byas pas mu stegs pham ba ri ba rgyal /
mu stegs pas khyod zhag bdun nas khrag skyugs nas 'chi bar byed zer bas /
ba ri ba skrags nas mu stegs pa la nga bab phul byas pas /
khyod rang dkon mchog gsum spongs la nga yi bstan pa la zhugs /
gser gyi sdud pas sna drangs pa'i dpe cha me la bsregs la thal ba nga la phul dang bab len zer bas /
ba ri bas /
tshe 'di mi rtag yud tsam yin /
nang pa'i lha spang ba bas shi na'ang rung zer nas so sor gyes te /
de'i lo rgyus paN+Di ta rdo rje gdan pa la zhus pas /
bu lo tsA ba mu stegs pa'i mthu la zhed mi dgos /
khyod rang do nub tshogs kyi 'khor lo chen po shoms la mkha' 'gro ma la gsol ba thobs dang lung bstan 'byung gsungs /
de ltar byas pas mkha' 'gro ma seng ge'i gdong can nam mkha' la byon nas rdo rje gdan gyi shar phyogs pha wang g.yag 'dra'i 'og nas mkha' 'gro ma bye ba 'bum gyi yang snying gser gyi 'bru tshugs su bkod pa yid la dran pas chog pa yod do //
de thon la gcig brgyud du spel cig gsungs /
phyi nang tshogs 'khor bshams /
gter srung la gtor ma byin nas brkos pas sol ba mang po byung /
de'i nang nas bse'i sgrom bu /
de'i nang nas zangs kyi sgrom bu /
de'i nang nas dngul gyi sgrom bu /
de'i nang nas baiDUr+Ya'i sgrom bu /
de'i nang nas pad+ma rA ga'i sgrom bu /
de'i nang nas rin po che sna lnga las grub pa'i sgrom bu 'od zer 'phro ba'i nang nas mthing shog la 'dzam bu'i chu gser gyi yi ge 'bur du dod pa man ngag dang bcas pa gdan drangs /
gter tshab gser gyi glegs bam gcig bcug ste sngar ltar rgyas gdab /
der rdo rje gdan pa'i drung du 'ongs nas rdo rje gdan pas bka' lung man ngag dang bcas pa mkha' 'gro'i gsung bzhin du byas /
lo tsA bas zhag bdun bsgrubs pa'i tho rangs DA ki ma dngos su byon nas lo tsA ba zhed mi dgos /
mu stegs pa khrag skyugs nas shi bar byas yod gsungs /
mu stegs skal ldan rgyal po khrag skyugs nas shi
/bla mas sngags de lus la yod pas chog
/btags pas chog
/mkha' 'gro'i bsam gtan nyal chog ma yin gsungs so //
da khyod kyis mu stegs bsad pas sdig che /
sdig pa ma dag bar nga can du ma 'ongs gsungs nas lo gsum du mjal kha ma gnang nas byang chub chen po la bskor ba 'bum ther dang /
gser gyi chos mang du bzhengs pa dang /
gsung rab mang du bklag bcug
/chos kyang ma spel cig gsungs nas /
mi la mi ster ba dang mtshams dang smra bcad mi byed re'i mna' bsgag
/dpal ldan lha mo la dmod btsugs nas gnang ngo //
ba ri lo tsA bas bod du gdan drangs nas byon /
de las rim par brgyud pa dang /
o rgyan pad+ma 'byung gnas kyis rtogs ldan sangs rgyas mgon po la dngos su gnang ba bo dong lugs dang /
rat+na gling pa /
'ja' tshon snying po sogs kyi gter ma dang /
bla ma bai ros gter du sbas pa dus mkhyen gyis bton pa dang /
gnam chos las byung ba sogs mang du thob pas byin rlabs kyi brgyud pa gcig tu 'dres pa yin la /
yang bdag rA ga a s+ya mtshams kyi bcad rgya dam du yod dus rmi lam du grong khyer chen po ngo mi shes pa gcig gi dbus su phyin pas lus med ye shes kyi mkha' 'gro ma gcig gis seng gdong ma'i gtor dbang shin tu gsal ba mngon sum lta bu gcig gnang ba'i snang ba dang /
yang rmi lam du rje zhwa dmar cod pan 'dzin pa drug pa'i drung nas kyang seng gdong ma'i dbang lung rnams thob nas dga' ba cher skyes te seng gdong ma 'di rang gi tshe rabs las kyi lha gcig red snyam pa'i snang ba yang byung ngo //
da lam dbang 'di gtso cher rmi lam du byung ba de yin /
'di yi phan yon dgos ched ni /
seng gdong ma nyid kyis ba ri ba la dngos su gsungs pa DA ki stong rtsa gnyis kyi yang snying /
mkha' 'gro thams cad kyi nor sgrub ces kyang bya /
tshe sgrub ces kyang bya /
tshe mthu nag po zhes kyang bya /
zlog pa yod chog ces kyang bya /
mtshon srung go khrab ces kyang bya /
bsam gtan nyal chog ces kyang bya /
srung ba rdo rje'i go khrab ces kyang bya /
tshe sgrub rdo rje phur pa zhes kyang bya /
ngan sngags btsan dug nag po zhes kyang bya /
bsad pa las kyi 'khor lo zhes kyang bya /
gtor ba rlung gi spu gri zhes kyang bya /
mkha' 'gro ma bye ba 'bum gyi yang snying /
lus la btags na srung ba mchog tu 'gyur /
blo la yod na phyogs ngan dang bdud gcod las thar /
lha 'dre kun gyis srung zhing grogs byed /
mthu dang ngan sngags byed mi thams cad khrag skyugs nas 'chi /
dug dang mtshon gyis mi tshugs /
sngags pa stong gis brub kyang mi lto /
nyal bas chog pa bkra shis don grub pa'i gdams pa /
zhes dang /
bla ma rdo rje gdan pa'i zhal nas /
srung ba gcig la 'di las zab pa med /
zor kha'i gnod pas mi tshugs /
zlog pa byas na mthu che bar 'dug
/rgya gar nas bod la 'ong ba'i sngags 'di las zab pa med gsungs /
o rgyan rin po che'i gsung las che ba'i yon tan 'di ltar ro //
'di yis yid bzhin 'grub pas nor bu yin //
byad mas byar med nam mkha' stong pa yin //
gar brgyab thogs med rdo rje pha lam yin //
gar bsnun rdo rje'i sgyogs dang 'dra //
lus btags rdo rje pha lam yin //
zlog pa kun gyi yang snying yin //
mthu byad 'jigs rten pa rnams dang //
ye shes pa yi yang zlog yin //
man ngag gang gis kyang mi tshugs //
'di 'og lan gcig 'dzul ba yis //
phra men ma yi ngan sngags zlog
/sde brgyad ma mo smros ci dgos //
phreng thogs stong dang 'gras kyang kho rang phung //
spyi bo mgul lam lus la ni //
yod na rdo rje pha lam 'dra //
zlog pa'i nang nas yang zlog yin //
mthu dang rbod gtong ngan sngags rigs //
gang gis kyang ni mi tshugs so //
zhes dang /
dug gri nag po'i gzhung las /
sngags nag stong gis rbod gtong byas kyang gang gis kyang mi tshugs pa rdo rje'i gur du 'gyur ro //
'di ni mkha' 'gro ma 'bum gyi srog gi spu gri'i 'khor lo dang 'dra ste /
nus pa gsang ba'i bdag po dang mtshungs so //
mkha' 'gro 'bum gyi srog thig go
/ces dang /
ba ri lugs kyi yig rnying las /
mthu gtad mnan gsum rbad kha gnod 'dre lha srin sde brgyad /
dme rmug mkhon gsum /
sa bdag klu gnyan gsum /
dus min 'chi ba'i 'jigs pa sogs 'gal rkyen thams cad 'dis sel /
tshe dang bsod nams 'dis ster /
bsod nams shin tu 'phel /
rgyun du bzlas na shes rab 'phel zhing sa bcu non /
ces dang /
'ja' tshon pa'i gter kha nas kyang /
mdor na srung zlog bsad gsum gyi mthar thug yin no //
zhes gsungs so //
byad kha thams cad bzlog pa dang //
zas nor longs spyod 'phel ba yin //
zlog pa gzhan las khyad par 'phags //
bdag 'dra o rgyan pad+ma la //
srung zlog khri dang stong yod kyang //
'di las zab pa yod ma yin //
bdag gi lus ngag bsrung ba dang //
dgra yi nus pa bshig pa dang //
sde brgyad las la 'gyed pa yin //
rang gshed gnad kyi man ngag go
/'di ni ban bon mchu chings te //
ces dang /
brgya yis bde bar gshegs pa stong gi nus pa zlog
/nyi shu rtsa gcig gis gang zag brgya yi nus pa zlog
/pha tha nus pa che na shin tu rno /
'di ni mkha' 'gro ma'i zlog pa dug gi spu gri bya ba yin /
zhes dang /
yang na zlog pa'i srog yig 'di //
gser gyis bris la lus la bcang /
zhag rer tshar bdun re bzlas na //
sngags bon stong gis rbad na yang //
nam mkha' bzhin du gnod mi srid //
zlog pa spu gri'i so dang 'dra //
nam mkha'i khams su 'byung ba dkon //
thugs kyi gsang gter a tham rgya //
zhes gsungs so //
des na 'di bka' rgya shin tu dam par bya ste /
mi sdig chen bstan pa la gnod pa la 'di'i dbang bskur na /
ban bon rnams kyi nus pa rdugs par 'gyur bas nyes pa shin tu che'o //
mkha' 'gro ma 'bum gyi srog snying yin pas rang gi tshe la yang gnod /
de ltar bka' rgya dog cing shin tu gnyan pas dam tshig srung zhing nyams su blangs na byad kha sogs bar chad gang gis kyang mi tshugs shing sa bcu non par gsungs pa'i dbang zab mo zhu ba'i phyir /
da khyed rang rnams bla ma dang lus med ye shes kyi DA ki seng ge'i gdong can dbyer med pa la gsol ba rtse gcig tu gdab pa'i rjes zlos mdzod /
lus med ye shes mkha' 'gro dang //
dpal ldan bla ma'i bka' drin gyis //
bdag la seng ge'i gdong can gyi //
dbang dang byin rlabs bstsal du gsol //
lan gsum /
da khyed rang rnams rgyud yongs su dag pa'i phyir rgyun bshags 'di'i rjes zlos mdzod /
dkon mchog gsum la bdag skyabs mchi //
sogs lan gsum /
da dbang gi gzhi bkod cing ye shes pa dbab pa'i ched du /
oM swa b+hA wa sogs /
khyed rang rnams skad cig gis hU~M mthing nag yongs su gyur pa las /
ye shes kyi mkha' 'gro ma seng ge'i gdong pa can sku mdog mthing nag dus kyi mun pa'i mdog can sku ri rab bas nyis 'gyur gyi che ba seng ge'i zhal zla ba ltar dkar ba g.yas su phyogs pa /
dmar la zlum pa'i spyan gsum sdang mig tu bgrad pa /
dgra bgegs thams cad 'dar zhing sngangs bar byed pa /
rno dbal dang ldan pa'i mche ba zla tshes lta bur gtsigs pa la khrag gis gos pa /
seng ge'i zhal gnam du gdangs pa'i kha nas dug gi rlangs pa 'phyur zhing seng ge'i nga ro 'brug ltar sgrog pa /
phyag g.yas rdo rje'i gri gug nam mkha' la 'phyar zhing g.yon bdud dgra'i snying khrag gis bkang ba'i thod pa thugs kar 'dzin pa /
gru mo na rdo rjes mtshan pa'i kha T+wAM ga gyen du bsgrengs pa la DA ma ru dang dar gyi cod pan 'phur ba /
thod pa skam po lnga yi dbu rgyan dang rlon pa khrag 'dzag pa lnga bcu'i do shal 'phyang ba /
sbrul dang rus pa rin po che'i rgyan dang stag lpags kyi sham thabs can /
zhing glang gi pags pa dang dar nag gi go zu gsol ba /
zhabs g.yas bskum zhing g.yon brkyang pa'i gar gyis u ma'i snying gar mnan cing pad nyi'i gdan la rol pa /
ye shes kyi me dpung rab tu 'bar ba'i dbus na bzhugs pa /
de'i g.yas su ye shes kyi mkha' 'gro ma stag gi gdong pa can /
g.yon du ye shes kyi mkha' 'gro ma dom gyi gdong pa can /
de'i shar du rdo rje mkha' 'gro ma dkar mo seng ge'i gdong pa can /
lhor rin chen mkha' 'gro ma ser mo seng ge'i gdong pa can /
nub tu pad+ma mkha' 'gro ma dmar mo seng ge'i gdong pa can /
byang du las kyi mkha' 'gro ma ljang mo seng ge'i gdong pa can /
'khor rang 'dra ba'i seng gdong ma 'bum 'bum gyis bskor ba'o //
de rnams kyi dpral bar oM/
mgrin par AH
thugs kar hU~M/
thugs ka'i hU~M las 'od zer 'phros nub phyogs o rgyan gyi yul rab tu 'bar ba 'khrigs pa'i dur khrod nas ma ye shes kyi mkha' 'gro ma'i sku che ba la ri rab tsam /
chung ba la yungs dkar gyi 'bru tsam kha ba bu yug ltar byon nas khyed rang rnams la mtsho la kha ba babs pa ltar sib sib thim par sgoms la sems ma yengs par zhog cig
/dbyangs rol mo dang bcas pas /
hU~M/
chos sku spros bral dag pa las //
longs sku sgyu ma'i skur ston ma //
mkha' 'gro'i tshogs bcas rnal 'byor ma //
phyag rgya chen po'i dbyings nas bzhengs //
sems can don la dgongs mdzod la //
skad cig tsam gyis gshegs su gsol //
dbang skur byin gyis brlab tu gsol //
oM shrI badzra DA ki nI siM ha mu kha badzra A we sha ya a A/
ces lan gsum mam bdun /
rdo rje mgor bzhag la /
tiSh+Tha badzra /
da dbang gang la zhu ba'i yul gsal gdab pa ni /
gtor ma 'di nyid ye shes kyi mkha' 'gro ma seng ge'i gdong pa can /
g.yas su stag gdong ma /
g.yon du dom gdong ma /
phyogs bzhir rigs bzhi'i mkha' 'gro seng ge'i gdong can bzhi dang rang rang gi 'khor dang bcas pa sngar smros ma thag pa'i mtshan nyid can de ltar gsal ba dang /
slob dpon yang sha khrag gi lus med par nam mkha'i lus can DA ki siM ha mu kha dngos yin snyam pas 'di'i rjes zlos mdzod /
lus med ye shes mkha' 'gro dang //
dpal ldan bla ma'i bka' drin gyis //
bdag la seng ge'i gdong can gyi //
sku yi dbang bskur bstsal du gsol //
lan gsum /
'o de ltar gsol ba btab pas /
mdun bskyed kyi dpral ba nas sku sangs rgyas rigs kyi DA ki sku mdog dkar mo seng ge'i gdong can dpag tu med pa byon nas khyed rang gi dpral bar thim pa'i mos pa mdzod /
gtor ma lag tu thogs la /
oM/
'gyur med sku yi dkyil 'khor nas //
sangs rgyas DA ki seng ge'i gdong //
'khor ni dkar mo 'bum dang bcas //
thugs rje'i dbang gis 'dir gshegs la //
skal ldan rigs kyi bu rnams la //
sku yi dbang mchog bskur du gsol //
lus la bde drod sbar du gsol //
'gyur med sku yi dngos grub stsol //
yi ge bcu bzhi dang /
kA ya a b+hi Shiny+tsa oM/
zhes lan gsum mam bdun brjod /
sku yi sprul pa'i DA ki nI//
dkar mo seng ge'i gdong pa can //
zhi ba'i las la dbang sgyur ma'i //
nad gdon zhi ba'i bkra shis shog
/ces me tog 'thor /
de ltar dbang bskur pa'i dbang rtags su khyed rang gi spyi bo bde chen gyi 'khor lo na chos 'byung dkar po zur drug gi dbus su 'khor lo dkar po oM gyis mtshan pa zhig gis rgyas btab par sgoms shig
/des sku yi dbang thob /
lus kyi sgrib pa dag
/sku yi byin rlabs zhugs /
lus sprul sku 'grub pa'i skal pa dang ldan pa yin no /

/lus med ye shes mkha' 'gro dang //
dpal ldan bla ma'i bka' drin gyis //
bdag la seng ge'i gdong can gyi //
gsung gi dbang bskur bstsal du gsol //
gsum /
'o de ltar gsol ba btab pas mdun bskyed kyi mgrin pa nas gsung pad+ma rigs kyi DA ki sku mdog dmar mo seng ge'i gdong pa can dpag tu med pa byon nas khyed rang rnams kyi mgrin par thim pa'i mos pa mdzod /
gtor ma thogs la /
AH
'gag med gsung gi dkyil 'khor nas //
pad+ma DA ki seng ge'i gdong //
'khor ni dmar mo 'bum dang bcas //
thugs rje'i dbang gis 'dir gshegs la //
skal ldan rigs kyi bu rnams la //
gsung gi dbang mchog bskur du gsol //
ngag la nus pa bskyed du gsol //
'gag med gsung gi dngos grub stsol //
yi ge bcu bzhi pa dang /
wA ka a b+hi Shiny+tsa AH
gsung gi sprul pa'i DA ki nI//
dmar mo seng ge'i gdong pa can //
dbang gi las la dbang sgyur ma'i //
snang srid dbang sdud bkra shis shog
/de ltar dbang bskur pas dbang rtags su khyod rang gi mgrin pa longs spyod kyi 'khor lo na chos 'byung dmar po zur drug gi dbus su pad+ma dmar po AHsa mtshan pa zhig gis rgyas btab par sgoms shig
/des gsung gi dbang thob /
ngag gi sgrib pa dag
/gsung gi byin rlabs zhugs /
ngag longs spyod rdzogs sku 'grub pa'i skal pa dang ldan pa yin no /

/lus med ye shes mkha' 'gro dang //
dpal ldan bla ma'i bka' drin gyis //
bdag la seng ge'i gdong can gyi //
thugs kyi dbang bskur bstsal du gsol //
'o de ltar gsol ba btab pas mdun bskyed kyi thugs ka nas rdo rje rigs kyi DA ki sku mdog sngon mo seng ge'i gdong pa can dpag tu med pa byon nas khyed rang gi snying gar thim pa'i mos pa mdzod /
hU~M/
'khrul med thugs kyi dkyil 'khor nas //
rdo rje DA ki seng ge'i gdong //
'khor ni sngon mo 'bum dang bcas //
thugs rje'i dbang gis 'dir gshegs la //
skal ldan rigs kyi bu rnams la //
thugs kyi dbang mchog bskur du gsol //
sems la rtogs pa bskyed du gsol //
'khrul med thugs kyi dngos grub stsol //
yi ge bcu bzhi pa dang /
tsit+ta a b+hi Shiny+tsa hU~M/
thugs kyi sprul pa'i DA ki nI//
sngon mo seng ge'i gdong pa can //
drag po'i las la dbang sgyur ma'i //
dgra bgegs tshar gcod bkra shis shog
/de ltar dbang bskur pas dbang rtags su khyed rang gi snying ga chos kyi 'khor lo na chos 'byung mthing nag zur drug gi dbus su rdo rje sngon po hU~M gis mtshan pa zhig gis rgyas btab par sgoms shig
/des thugs kyi dbang thob /
yid kyi sgrib pa dag
/thugs kyi byin rlabs zhugs /
sems chos sku 'grub pa'i skal pa dang ldan pa yin no /

/lus med ye shes mkha' 'gro dang //
dpal ldan bla ma'i bka' drin gyis //
bdag la seng ge'i gdong can gyi //
yon tan dbang mchog bskur du gsol //
gsum /
'o de ltar gsol ba btab pas mdun bskyed kyi lte ba nas rin chen rigs kyi DA ki sku mdog ser mo seng ge'i gdong pa can dpag tu med pa byon nas khyed rang gi lte bar thim pa'i mos pa mdzod /
swA/
yon tan re skong dkyil 'khor nas //
rin chen DA ki seng ge'i gdong //
'khor ni ser mo 'bum dang bcas //
thugs rje'i dbang gis 'dir gshegs la //
skal ldan rigs kyi bu rnams la //
yon tan dbang mchog bskur du gsol //
tshe dang bsod nams spel du gsol //
yon tan re skong dngos grub stsol //
yi ge bcu bzhi pa dang /
sarba a b+hi Shiny+tsa swA/
yon tan sprul pa'i DA ki nI//
ser mo seng ge'i gdong pa can //
rgyas pa'i las la dbang sgyur ma'i //
tshe bsod rgyas pa'i bkra shis shog
/de ltar dbang bskur pas dbang rtags su khyed rang gi lte ba sprul pa'i 'khor lo na chos 'byung ser po zur drug gi dbus su rin po che 'bar ba swAs mtshan pa zhig gis rgyas btab par sgoms shig
/des yon tan gyi dbang thob /
bsags pa cha snyoms kyi sgrib pa dag
/yon tan gyi byin rlabs zhugs /
ngo bo nyid sku 'grub pa'i skal pa dang ldan pa yin no /

/lus med ye shes mkha' 'gro dang //
dpal ldan bla ma'i bka' drin gyis //
bdag la seng ge'i gdong can gyi //
phrin las dbang bskur bstsal du gsol //
gsum /
de ltar gsol ba btab pas mdun bskyed kyi gsang ba nas las kyi DA ki sku mdog ljang mo seng ge'i gdong pa can dpag tu med pa byon nas khyed rang gi gsang bar thim pa'i mos pa mdzod /
ho /
phrin las 'gro 'dul dkyil 'khor nas //
karma DA ki seng ge'i gdong //
'khor ni ljang mo 'bum dang bcas //
thugs rje'i dbang gis 'dir gshegs la //
skal ldan rigs kyi bu rnams la //
phrin las dbang mchog bskur du gsol //
phrin las rnam bzhi bsgrub tu gsol //
phrin las 'gro 'dul dngos grub stsol //
yi ge bcu bzhi pa dang /
karma a b+hi Shiny+tsa hA/
phrin las sprul pa'i DA ki nI//
ljang mo seng ge'i gdong pa can //
sna tshogs las la dbang sgyur ma'i //
las bzhi 'grub pa'i bkra shis shog
/de ltar dbang bskur bas dbang rtags su khyed rang gi gsang gnas bde skyong 'khor lo na chos 'byung ljang gu zur drug gi dbus su sna tshogs rdo rje hAs mtshan pa zhig gis rgyas btab par sgoms shig
/des phrin las kyi dbang thob /
las nyon gyi sgrib pa dag
/phrin las kyi byin rlabs zhugs /
bde ba chen po'i sku 'grub pa'i skal pa dang ldan pa yin no //
gtor ma lag tu thogs la /
da gtor ma 'di nyid bcom ldan 'das rje btsun seng ge'i gdong can ma mkha' 'gro bye ba 'bum gyis bskor zhing /
steng gi cha la bka' bab brgyud pa'i bla ma dang bcas pa sprin 'khrigs pa ltar khyed rang gi spyi bor byon nas byin gyis rlob par sgoms shig
/bcom ldan 'das rdo rje 'chang chen po /
yum rdo rje rnal 'byor ma /
dpal mgon 'phags pa klu sgrub /
bram ze Ar+Ya de wa /
gu ru pad+ma 'byung gnas /
bla ma rdo rje gdan pa la sogs pa ring brgyud kyi bla ma rnams dang /
ye shes kyi mkha' 'gro ma /
paN chen rdo rje gdan pa /
ba ri lo tsA/
sa chen kun snying /
rje btsun rtse mo /
sa skya paN+Di ta la sogs pa nye brgyud kyi bla ma rnams dang /
ye shes kyi mkha' 'gro ma /
bla ma bai ro /
rje dus gsum mkhyen pa la sogs pa kaM tshang brgyud pa'i bla ma rnams dang /
chos sku kun bzang yab yum /
mkha' 'gro seng ge'i gdong can /
o rgyan pad+ma 'byung gnas /
rtogs ldan sangs rgyas mgon po /
'khrul zhig ras chen kun dga' dar po la sogs pa zhal gzigs brgyud pa rnams dang /
mkha' 'gro ye shes mtsho rgyal /
gter ston rat+na gling pa /
sngags 'chang hU~M nag me 'bar /
rig 'dzin mi 'gyur rdo rje la sogs pa gter ma brgyud pa rnams dang /
ma ye shes kyi mkha' 'gro ma seng ge'i gdong can /
stag gi gdong can /
dom gyi gdong can /
rigs bzhi mkha' 'gro seng ge'i gdong can /
phra men seng gdong bcu bzhi /
'khor ri rab sum cu so gnyis kyi rdul gyi grangs dang mnyam pa'i mkha' 'gro ma rnams kyi byin gyis brlab pa dang dbang bskur bar mdzad du gsol /
rgyal bsen dam sri sde brgyad kyi gnod pas mi tshugs par srungs shig
/gag lhog gzer gsum yams nad rims kyi nad rigs la sogs nad rigs bzhi brgya rtsa bzhi'i gnod pa zhi zhing mi 'byung bar byin gyis rlobs shig
/tshe dang bsod nams dbang thang klung rta thams cad dar zhing rgyas par byin gyis rlobs shig
/rlung sems snang srid thams cad dbang du 'du bar mdzod cig
/byad kha phur kha gtor kha zor kha ban byad bon byad dmod byad rlung 'khor phra men sbyin sreg ngag mnan bskrad 'khor sel nag gtad mnan /
bsam ngan sbyor rtsub thams cad phyir zlog pa'i phrin las mdzod cig
/dus 'di nas bzung ste ji srid sangs ma rgyas kyi bar du rjes su gzung du gsol /
srung ba dang skyob par mdzad du gsol /
oM shrI badzra DA ki nI siM ha mu kha hU~M hU~M phaT/
aHkaHsaHmaHraHtsaHshaHdaHraHsaHmaHraHyaHphaTaH
badzra rak+Sha rak+Sha ye swA hA/
rgyal ba kun gyi thugs kyi rdo rje dngos //
brtan dang g.yo ba'i bdag nyid khyab bdag sku
/nam mkha'i mdog can DA ki bye ba'i gtso //
dpal ldan rdo rje mkha' 'gro'i bkra shis shog
/de ltar dbang bskur nas dbang lha ye shes pa de khyed rang la sib kyis thim pas khyed rang gi snying pad+ma 'dab brgyad gyen du phyogs pa'i nang du /
gnam lcags las grub pa'i chos 'byung mthing nag rtse mo rno ba steng 'og tu phyogs pa kha sbyor bsnol ma drug ldan gyi dbus su rdo rje sngon po rtse lnga gyen du lang ba'i lte bar /
khyed rang gi sems nyid kyi ngo bo DA ki seng gdong tshon gang ba'i thugs kar nyi ma'i steng du hU~M yig nas 'bras tsam gyi mthar sngags phreng spus bris pa tsam gyis bskor ba /
snying gi pad+ma zlum po sngags kyi phreng bas bkyigs te byang chub ma thob kyi bar du yi dam gyi lha de dang 'bral ba med pa'i mos pa mdzod la /
sems gnyug ma 'od gsal gyi ngang la dar gcig bzhag 'tshal /
zhes cung zad bzhag
/de nas dbang lha dam tshig pa bdud rtsir zhu nas gtor ma dngos grub thams cad 'byung ba'i nor bu bsam 'phel dbang gi rgyal po dgos 'dod thams cad 'byung bar gyur cig
/rtsa sngags dang /
oM dz+nyA na DA ki sarba sid+d+hi pha la hoH
ye d+harma tshar gcig brjod /
dngos grub kyi mtshan ma brtag pa'i phyir bzang ngan gyi bsam blo ma btang bar the tshom med par slob mar len bcug pa'am /
slob dpon gyi mig btsum nas gtor ma nas dngos grub blangs la slob ma la byin te /
de nas /
gtor ma'i rtse mo nas sor bzhi yan thob na mchog gi dngos grub thob /
de bzhin g.yas zur thob na gsung rdo rje /
g.yon zur thob na sku rdo rje /
rgyab zur thob na thugs rdo rje /
tshang ma thob na ye shes rdo rje thob par lung bstan no //
de 'og sor bzhi'i shar nas zhi ba /
lho nas rgyas pa /
nub nas dbang /
byang nas drag po /
tshang ma thob na las thams cad 'grub bo //
de 'og sor bzhi'i shar nas rigs rgyud /
lho nas tshe dang 'byor pa /
nub nas zas nor /
byang nas 'khor slob /
tshang mas yul khams kun la dbang sgyur ba dang /
snyan grags nyi zla lta bur 'byung ngo //
de 'og gtor ma'i rtsa ba shar nas skyes pa 'du zhing dri zas las sgrub cing yang yang mngon shes 'char /
lho nas bud med 'du zhing gshin rjes las sgrub mthu rtsal che /
nub nas nor phyugs 'phel zhing klu dbang gis las sgrub de'i las la dbang ngo //
byang nas sngags btsun dang mi rigs thams cad 'du zhing the'u rang sde brgyad spyi yis las sgrub cing las kyi stobs che'o //
ma thob par kha stong dang /
kha la rma dang khrag 'byung ba kha nas zag pa dang /
rdo dang bsnun shing dang /
mda' mgo dang mi shis pa'i rdzas dang bcas khar byung na /
tshe 'di la mi dge ba sna tshogs dang phyi ma ngan song du 'gro ba dang /
byad kha dang gtad mnan sogs mi mthun pa'i bar chad 'gal rkyen 'byung ngam 'byung bzhin par ngo sprad do //
da khyed rang rnams kyis DA ki seng gdong ma'i gtor ma'i dbang bskur byin rlabs kyi rim pa legs par thob nas /
de'i dam tshig tu 'di nyid yi dam du 'dzin cing dam tshig tshul bzhin du bsrung bsam pas rjes zlos mdzod /
gtso bos ji ltar bka' bstsal pa //
de dag thams cad bdag gis bgyi //
deng nas brtsam ste bdag bran du /
khyed la bdag ni 'bul lags kyis /
khyed kyi slob mar gzung ba dang //
cha yis kyang ni spyad du gsol //
maN+Dal phul /
slob ma gyes nas rjes chog rnams spyi ltar bya'o //
'di ni sngon gyi dbang chog tshad ldan rnams kyi rjes su 'brang ste /
rang gi rmi lam du thob pa de la gzhi byas te brjed tho tsam du karma a rA gas mgyogs par thun mtshams gcig tu bris so //
'di bris nyes pa'i tshogs rnams ci mchis pa //
DA ki seng ge'i gdong can drung du bshags //
'di bris dge ba'i rtsa ba gang mchis des //
bdag dang bdag la 'brel thogs 'gro ba kun /
khyad par dbang 'di gang gis thob pa rnams //
tshe 'dir seng gdong d+hA kis rjes bzung ste //
phrin las rnam bzhi gang brtsam thogs med cing //
'od gsal gdod ma'i gnas lugs mngon gyur te //
nam zhig 'di nas mi gnas 'pho ba'i tshe //
gnas gsum DA ki rgya mtsho'i tshogs rnams kyis //
gdugs dang rgyal mtshan me tog char 'bebs shing //
'ja' 'od sa g.yo rol mo'i sgra dang bcas //
'og min mkha' spyod bde chen zhing khams su //
bde blag nyid du 'khrid pa'i phyir du bsngo //
chos nyid gdod nas dag pa kun bzang mo //
chos can rgyu 'bras bslu med bden pa dang //
seng gdong DA ki'i lha tshogs bden pa'i mthus //
smon lam de btab bslu med 'grub gyur cig
/sarba mang+ga laM///
/
