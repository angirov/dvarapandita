@#//
chos dbang rin po che'i gter byon yang dag snying po'i dbang chog bde chen 'jug ngogs zhes bya ba bzhugs so //
na mo gu ru sa myak+sid+d+hi shrI ye /
bde mchog rtag pa'i thig le ru //
sangs rgyas bde chen kun 'dus pa //
rgyal kun grub pa gcig pu der //
btud nas smin byed rnam gsal 'god //
gu ru rin po che chos kyi dbang phyug gi zab gter las byon pa dpal yang dag snying po'i dkyil 'khor du slob ma rjes su bzung ba'i rim pa la gsum /
dbang gi rdzas bsham pa /
dbang don dkyil 'khor sgrub pa /
dbang skur gyi cho ga dngos so //
dang po ni /
dam med sogs kyis dben pa'i gnas su dam tshig gi bris sku gtsor gyur pa'i rten gyi mdun du stegs gtsang ma bdud rtsi lngas chag chag btab pa la /
dkyil 'khor sgo rdzogs lte ba gling dgu zla gam gyis mtshan pa'i ras bris bkram /
ma 'byor na me tog gi tshom bu gtso 'khor dgu bkod pa'i khar many+dzi la 'bru'i gzhong pa bzhag pa'i dbus su thod sku dar mthing nag gi na bza' bcas bslangs te bzhugs pa'i mdun du /
thod tshal lam kong bur mar me sdong bu dgu btsugs pa bkod /
'dir thod sku ni thod pa mtshan ldan la byang sems dkar dmar sbyar ba'i tshon gyis dpal chen po'i sku dang phyi rol phyogs mtshams brgyad la ha yig brgyad mgo phyir bstan bris pa'o //
rgyab ngos su sngags byang gser ram mtshal gyis bris pa /
dkyil 'khor gyi nub ngos su dpal gtor rak+ta'i thig le dgus mtshan pa'i g.yas g.yon du sman raka gi zhal bu /
mtha' skor du mchod yon nyer spyod g.yas skor du bsham /
gzhan yang tshogs dang dkar bgegs /
srung ma dang brtan ma'i 'bul gtor /
las bum /
mig dar me tog rol mo'i rigs sogs nye bar mkho ba rnams dkyus kyi lag len bzhin 'du bya'o //
gnyis pa dbang don sgrub pa ni /
tshig bdun sogs gsol 'debs /
bsang chu'am las bum byin rlabs dang /
skyabs sems yan lag bdun pa /
dkar bgegs smin lugs rdor sems lta bus bsngos nas /
yongs rdzogs las byung ba'i sngon 'gro las bdun dang /
gter chen gyis mdzad pa'i yang dag snying po'i las byang nyung gsal gyi ting 'dzin gsum gyis dkyil 'khor bskyed pa nas brtsam bzlas pa'i bar du btang /
de'ang bla ma rtogs dgongs dang ldan pas bdag mdun snang srid thams cad gzhi rdzogs kyi dkyil 'khor gcig gi ngo bor gsal 'debs pa las spros pa mang po mi dgos shing /
go rtogs dman na bstod pa'i bar bdag mdun dbyer med du byas /
de nas dbang don du rtsa sngags la phaT dzaHbtags pas mdun rten gyi go sar ye shes kyi dkyil 'khor phyes te dzapa? dgongs kyi spro bsdu rnams bdag mdun gnyis ka la byas te /
'bru brgyad ci nus mthar stong tshigs 'bul /
srung ma'i gtor chog gter gzhi bcas pa dang /
tshogs byin rlabs nas bsgral bstab yan chad btang la rig pa'i me tog dor /
gnang ba nod pa ni phyis nas 'byung bas 'dir mi dgos /
dkyil 'khor yol bas bsgrib bo //
gsum pa dbang chog la gsum /
'jug pa'i cho ga
/dbang gi cho ga
/rjes kyi cho ga'o //
dang po ni /
thog mar slob ma rnams las bum gyi chus phyi rol du khrus bya /
gral la 'khod de bgegs gtor btang zhing mtshams gcod srung 'khor bcas spyi 'gre bya /
me tog bkye bsdu byas la /
'o na /
srid pa'i rgya mtshor sdug bsngal gsum gyis g.yeng ba'i 'gro ba mtha' dag gdod nas rang byung gi he ru ka yang dag grub pa gcig pu'i go 'phang la 'god par bya /
de'i ched du dpal sgyu ma bde mchog gi dkyil 'khor du zhugs nas smin byed kyi dbang nod par bgyi'o snyam pa'i thugs bskyed zab mo gsal btab nas gsan par zhu /
de'ang gsang sngags rdo rje theg pa snga 'gyur gyi ring lugs la theg pa rim pa dgur grags pa las /
mthar thug bla med nang rgyud sde gsum zhes rgyud lung man ngag gi don zab snying por ston pa'i ya gyal rgyud ma hA yo ga la rgyud sde dang sgrub sde gnyis su yod pa las /
'dir rgyud ltar na tan+t+ra sde bco brgyad kyi nang tshan sgrub pa lag len du ston pa rol pa'i rgyud sde lnga las thugs kyi tan+t+ra he ru ka rol pa'i rgyud gal po che chung sogs la brten cing /
sgrub sde ltar na yang dag thugs kyi sgrub lugs he ru ka'i spyi rgyud sogs las phyung pa dang /
gzhan yang 'jig rten las 'das pa'i mdo sogs a nu lung gi dgongs bcud kyang dril bas mdor na rgyud lung gnyis ka'i bcud phyung zhing /
rdo rje hU~M mdzad dang /
o rgyan gyi slob dpon chen po pad+mas thugs nyams su bzhes pas mchog gi grub pa mthar phyin /
phyis gu ru rin po ches bod yul du jo mo mtsho rgyal /
gnubs nam snying dang sangs rgyas ye shes rnams la gdams ngag gi bcud bsdus te mnog chos su bstsal pas so sos kyang grub pa'i 'bras bu thob /
de dag gis kyang phyi rabs la dgongs te /
mkhar chen bzas mkho mthing lha khang gi snang mtha'i thugs ka dang /
sangs rgyas ye shes kyis yer pa zla ba phug tu sbas /
nam mkha'i snying po la yang dag gi bka' babs gsum du bzhugs pa las /
yang zab snying por dril ba kha tshang don 'dril gyi man ngag khyad par du 'phags pa pad+ma'i lugs 'di nyid sgrub rten thod sku mthong grol /
byang sems dam rdzas myong grol /
snyan brgyud bka' rgya bstan srung gi khyad par dang bcas te mkhar chu gsang ba dbang phug tu rgyas btab pa /
phyis dus la babs pa'i tshe mnga' bdag gsung gi rnam 'phrul gu ru rin po che chos kyi dbang phyug gis spyan drangs te /
skal ldan rnams la rim par brgyud cing smin grol byin rlabs kyi nyag thag ma chad pa gu ru'i thugs dam rnam gsum gyi gtso bor grags pa 'di nyid kyi smin byed kyi rim pa bsgrub par bgyi ba la /
'jug pa dang dbang gi cho ga gnyis su yod pa las /
thog mar 'jug pa'i chos rnams zhu ba'i yon du dmigs te zhing khams 'bul 'tshal /
zhes maN+Dal 'bul du gzhug
/sngon chad khyed rang rnams dkyil 'khor 'dir ma zhugs pa'am zhugs kyang ma rig pa'i sgrib g.yogs dang bcas par mtshon pa'i brdar dar yug dmar po res gdong g.yogs par mos mdzod /
oM AHhU~M/
zhes dar dmar gyis gdong dgab /
dkyil 'khor pa'i lha dang mjal ba'i phyag rten du rin po che me tog gsar pa'i chun 'phyang phyag tu thogs par mos shig
/oM AHhU~M/
zhes me tog sprad /
las kyi slob dpon gyis khrid de dkyil 'khor la bskor ba lan gsum byas te slar shar sgor 'dug par mos la snyim pa me tog dang bcas te gsol ba 'debs pa 'di'i rjes zlos mdzod /
rdo rje slob dpon dgongs su gsol :
bdag cag skal ldan rigs kyi bu :
byang chub snying po'i bar du ni :
rgyal ba'i bka' bzhin bsgrub lags na :
bdag cag dkyil 'khor gzhug tu gsol :
dam tshig sdom pa dbang bskur zhu :
lan gsum /
de ltar rtse gcig gus pas gsol ba btab pas thugs rje yul la 'jug pa'i snod du rung ba'i gnang ba bstsal bar mos shig
/dus gsum rgyal ba 'dus pa'i gtso :
thugs rje'i byin rlabs byang sems ldan :
dgongs pa rna brgyud thugs bcud mnga':
rgyud grol byang chub lam la 'dzud :
rdo rje theg pa'i smin byed dbang gi dkyil 'khor du 'jug pa la rgyud rnam par dag pa gal che bas /
bla ma dkyil 'khor pa'i lha tshogs rgyal ba sras dang bcas pa nam mkha' gang bar sad pa'i spyan sngar rgyun bshags yan lag brgyad pa tshul bzhin du bya ba'i blos 'di'i rjes zlos /
rdo rje slob dpon sangs rgyas dpal //
sogs lan gsum /
de nas bla mas dkyil 'khor pa'i lha la gsol ba gdab pa ni /
thal mo sbyar la /
dus gsum bla ma sku drin can :
thams cad gsan cing dgongs su gsol :
rang bzhin lhun grub pho brang na :
bzhi bcu rtsa gnyis lnga bcu brgyad :
dkyil 'khor phyi nang dam tshig can :
bdag la gsan cing dgongs su gsol :
dkyil 'khor phyi nang khas blangs nas :
bsam pa mya ngan 'das mod kyang :
sbyor ba 'jig rten pa yi tshul :
'jig rten skyong ba'i las mdzad cing :
rnal 'byor bsam pa sgrub mdzad pa'i :
dpa' bo dpa' mo dam tshig can :
thams cad gsan cing dgongs su gsol :
bdag dang yon bdag slob ma la :
thugs rjes brtse bar dgongs pa yis :
sems can sdug bsngal bsgral bya'i phyir :
bde bar gshegs pa thams cad kyi :
pho brang dkyil 'khor dam pa 'dir :
bdag gis slob ma gzhug par bgyi :
byin gyis brlab par mdzad du gsol :
zhes brjod /
de nas ye shes rig pa'i dkyil 'khor gyi sgo dbye bar gsol ba 'debs pa 'di'i rjes zlos /
bla ma dkyil 'khor lha tshogs kyi :
sgo bzhir 'jug par 'tshal lags na :
ye shes lha dang zhal mjal zhing :
bdag la byin gyis brlab par zhu :
zhes zhu /
bla mas /
pho brang dkyil 'khor sgo bzhi ni :
zhe sdang chen pos shar gyi sgo :
nga rgyal chen pos lho yi sgo :
'dod chags chen pos nub kyi sgo :
phrag dog chen pos byang gi sgo :
thog med dus nas bcad pa la :
snying rje'i rang bzhin lcags kyu mas :
me long ye shes shar sgo phyes :
byams pa'i rang bzhin zhags pa mas :
mnyam nyid ye shes lho sgo phyes :
dga' ba'i rang bzhin lcags sgrog mas :
kun rtog ye shes nub sgo phyes :
btang snyoms rang bzhin dril bu mas :
nan tan ye shes byang sgo phyes :
dzaHhU~M baM ho :
pra be sha ya phaT:
ces brjod la yol ba bsal /
ye shes chen po'i dkyil 'khor gyi sgo bzhi shag gis bye bar mos la brda'i phyag bya ba 'di'i rjes zlos /
bla ma yi dam mkha' 'gro dang :
zhi khro'i lha tshogs dkyil 'khor lhar :
dkon mchog gsum dang rdo rje mched :
brda dang gar gyis phyag bgyi 'o :
a ti pU ho :
pra tIts+tsha ho :
zhes phyag bya /
slob dpon gyis /
hU~M:
'khor ba'i sems can thams cad kun :
rgyud lnga'i lam gyi sgo bcad nas :
mtho ris thar pa'i sgo phye ste :
bla med gnas su drang bar bya :
badzra sa ma ya dza :
zhes slob dpon gyis thugs rjes bzung bar zhal gyis bzhes pa la /
khyed rang rnams kyis kyang 'khor ba'i 'jigs pa las bskyab tu gsol snyam pas 'di'i rjes zlos /
bdag cag 'khor ba'i sems can rnams :
ma rig pa yi bag chags kyis :
'khor ba'i gnas su 'khyams pa la :
thugs rjes byin gyis brlab tu gsol :
a la la ho :
zhes brjod /
bla mas /
'khor ba'i sems can 'di lta bu :
yi ge dpa' bo 'bru lnga yis :
lam lngar skye ba'i sgo bcad de :
dngos grub mchog dang sprad par bya :
oM AHhU~M swA hA:
sgo dbye nas 'di bar sgrub chen dang 'brel ba'i bsre bsnan la gtso bor dgongs pa yin yang 'dir byas pa la 'gal ba med cing rgyun mi chad pa'i phyir dkyus gcig tu bkod pa yin no /
khyed rang rnams la sngar byin pa'i me tog de nyid rang rang gi rigs dang mthun pa'i lha la phog par shog cig snyam pa'i blos 'di'i rjes zlos grub pa'i skabs dkyil 'khor du 'dor bar zhu /
bdag gi rig pa'i me tog 'di :
thugs rje chen po'i lha la 'bul :
thugs rjes dgongs nas bzhes su gsol :
pra ti gr-ih+Na hU~M:
zhes dkyil 'khor dngos sam 'grim dkyil la 'dor du gzhug
/me tog gang du phog kyang gtso bo dpal chen he ru ka'i dbyings su gcig pas khyed rang rnams rdo rje mi bskyod pa'i rigs su nges shing /
gnas skabs rigs so so dang mthun pa'i las dang dngos grub thogs pa med pa 'grub pa yin no //
zhes ru lu 'bru brgyad brjod la me tog spyi bor bzhag
/de nas dam bsgrag pa ni bdud rtsi lan gsum sbyin la /
dam tshig 'di ni dmyal ba'i chu :
dam tshig nyams na sreg par byed :
dam tshig bsrungs na dngos grub ni :
rdo rje bdud rtsi'i chu 'dis 'grub :
sa ma ya i dan na ra kan :
skabs 'dir gzhung du mi gsal yang bka' gter gzhan gyi 'gros ltar ye shes pa dbab par spro na /
de nas ye shes pa dbab pa la gsol ba 'debs pa 'di'i rjes zlos /
bdag la rdo rje khrag 'thung chen po dbab par mdzad du gsol /
zhes lan gsum /
slob dpon gyis sems ma rdo rje ma'i phyag rgya de'i snying gar bcings te /
'di ni dam tshig khro bo ste //
rdo rje khrag 'thung zhes su 'dod //
bla med ye shes rdo rje lha /
khyod la de ring dbab par bya //
zhes brjod /
khyed rang rnams lus drang por bsrangs te gnas pa'i snying gar ma las nyi ma'i dkyil 'khor bskal me ltar 'bar ba'i steng du hU~M las khro bo'i rdo rje hU~M gis mtshan par gsal thob cig
/bla mas g.yon pa'i khu tshur kha sbub pa'i srin lag g.yas pa'i mdzub mos drangs pa rdo rje dbab pa'i rgya bcing ste /
oM badzra A we sha ya a A/
zhes brjod pa'i rkyen gyis khyed rang rnams dpal chen po badzra he ru ka mthing nag zhal gsum phyag drug yum dang bcas shing rgyan cha lugs yongs su rdzogs par sad par gyur pa la /
bla ma'i snying ga'i 'od kyis sangs rgyas dang byang chub sems dpa' dpa' bo rnal 'byor ma'i tshogs thams cad kha char bu yug 'tshubs pa bzhin spyan drangs te slob ma'i snying gar thim par bsam zhing /
spos chen gyis bdug
/DA dril sogs rol mo sna tshogs pa'i sgra dang sbyar te /
ru lu'i mthar A we sha ya a AHbtags pa drag tu brjod pas babs pa'i rtags byung ba na rdo rje rgya gram mgo bor bzhag la /
tiSh+Tha badzra /
zhes brtan par bya'o //
de nas mig dbye bar gsol ba gdab pa 'di'i rjes zlos /
ma rig pa yi ling tog gis :
shin tu ldongs par gyur pa la :
thugs rje chen po'i byin rlabs kyis :
nyon mongs sgrib g.yogs bsal du gsol :
bla mas gser thur thogs la /
ma rig pa'i sgrib pa mtha' dag gdong g.yogs dang lhan cig tu bsal bar mos shig
/sngon gyi mig mkhan rgyal po yis :
thur mas ling tog bsal pa ltar :
ma rig pa yi ling tog rnams :
rgyal ba'i dgongs pas bsal bar bya :
tsak+Shu pra we sha ya phaT:
ye shes dag pa'i spyan thob nas rten dang brten par bcas pa'i dkyil 'khor mngon sum du mthong bar mos shig
/bu khyod rtsol sems ma chung bar :
dkyil 'khor bzang po 'di la ltos :
'di la dad pa rab tu skyed :
dngos grub thams cad thob par 'gyur :
rigs kyi bu nyon cig
/phyi ltar na gzhal yas khang ye shes kyi rnam par 'phrul pa las grub pa byang chub kyi phyogs kyi chos sum cu rtsa bdun dang ldan pa'i rtags su /
gru bzhi sgo bzhi rta babs brgyad la sogs pa gzhal yas khang gi tshad dang mtshan nyid thams cad rdzogs par snang ba'o /
khyad par sku gsung thugs dang ldan pas thod pa'i phreng ba /
thabs shes dbyer med pas nyi zla /
ye shes bzhi'i don rtogs shing byang chub kyi sems nyon mongs pa dang bag chags kyis ma gos pas zla gam dang /
thugs rjes thams cad la khyab pas rin po che'i bla re dang /
'dod yon lnga la spyod pas na bza' sna tshogs dang /
che ba'i yon tan dang thugs rje rgyun mi chad pas phreng bas kyang brgyan pa'o //
nang ltar na rang gi khog pa nyid dur khrod kyi gzhal yas khang /
gsang ba ltar na tsit+ta rin po che sul brgyad /
dbus khog stong pa dang dgu po zla gam dgu'i dkyil 'khor yin no //
de la bzhugs pa'i lha ni /
phyi ltar gtso mchog dpal chen badzra he ru ka me long lta bu'i ye shes kyi ngo bo sku mdog mthing nag 'bar ba chen po'i 'od zer can /
zhal gsum phyag drug zhabs bzhi pa /
g.yas zhal dkar po 'dzum pa /
g.yon zhal dmar po gshe ba /
dbus zhal mthing nag khros pa'i nyams can /
nyi zla 'bar ba'i spyan gsum dang ldan pa /
zhal gdangs shing mche ba gtsigs pa /
ljags 'dril la phaT kyi rkan sgra rdeb cing shangs nas hU~M sgra 'byin pa /
smin mtshams nas khro gnyer g.yo ba /
sma ra dang smin ma'i glog 'od 'khyug cing /
ral pa kham nag gyen du 'bar ba /
nyi ma bye ba'i gzi mdangs can /
sgeg pa la sogs pa gar gyi nyams dgus rgyas pa /
phyag drug gi g.yas kyi dang pos rdo rje rtse dgu pa bsnams pas g.yon dang pos thod khrag bsnams pa thugs kar dkrugs pa'i tshul can /
bar ma gnyis kyis kha T+wAM ga dang rgyu ma'i zhags pa /
tha ma gnyis kyis thod pa'i rnge'u chung dang khyung chen khra thabs su 'gyed pa /
zhabs bzhi g.yon brkyang pa'i stabs kyis khyu mchog lha chen pho mo nyi zla pad+ma'i gdan la rol pa /
thod skam lnga'i dbu rgyan can /
thod rlon gyi do shal dang /
thod tshal sbrul rgyan dang bcas pa /
zhing lpags dang glang po che'i ko bas stod g.yogs shing /
stag lpags kyi sham thabs grol ba /
khrag zhag thal ba'i mtshan ma sogs dur khrod chen po'i chas brgyad kyis brgyan pa /
yum kro d+hI shwa rI ma mthing ga g.yas kha T+wAM 'dzin pas yab la 'khyud cing /
g.yon dung khrag stob pa /
gcer bu lang tsho rgyas pa'i 'jo sgeg can /
zhabs g.yas brkyang pa'i rol pas yab dang gnyis su med par sbyor ba ye shes kyi me dpung rab tu 'bar zhing 'khrugs pa'i dbus na bzhugs pa'o //
'di'i ye shes kyi rang rtsal 'khor gyi khro mo brgyad du shar ba ni /
shar du dkar mo mthing ga g.yas zhing dbyug 'phyar zhing /
g.yon b+han dmar 'dzin pa /
lhor rkun mo ser mo mda' gzhu 'gengs pa'i rtse mo gtso bo'i thugs kar gtod pa /
nub tu sbos mo dmar mo g.yas chu srin gyi rgyal mtshan dang g.yon b+han dmar 'dzin pa /
byang du rmongs mo nag mo g.yas rdo rje rtse dgu phyar zhing g.yon pas snying za ba /
shar lhor rgan byed ma dmar ser g.yon zhing chung bzung ba'i rgyu ma g.yas pas 'dren cing stob pa /
lho nub tu thal byed ma ljang nag g.yas pa'i rdo rjes g.yon gyi dung khrag dkrug cing gsol ba /
nub byang du ma tshogs ma mthing nag phyag gnyis kyis zhing bzung nas snying za ba /
byang shar du dur khrod ma ser skya g.yon zhing chung bzung ba'i mgo bo g.yas pas bcad nas za ba /
de thams cad kyang zhal gcig phyag gnyis spyan gsum mche ba gtsigs pa /
skra ser po 'bar ba /
gcer bu dur khrod rol pa'i chas can g.yon brkyang ba'i stabs kyis zhing gi stan la rol ba'o //
de ltar sku phyag rgya'i mtshan nyid tha dad par snang yang /
ye shes dang rang bzhin gzhan du 'gyur ba med cing /
chos kyi sku las g.yo ba med par shes par bya'o //
nang ltar na 'khor gyi lha mo thams cad dpal chen po'i zhal dang phyag sogs sku la rdzogs shing /
gsang ba ltar na gzhi'i skabs su rnam par shes pa'i tshogs brgyad gnas gyur pas /
'bras bu'i skabs su ye shes rnam pa brgyad kyi rang bzhin te /
de'ang yul can ye shes 'dus pa'i ngo bo ni shrI he ru ka'o //
yul chos kyi dbyings kyi ngo bo ni yum kro d+hI shwa rI ma'o //
rnam par shes pa brgyad kyi ngo bo ni gau rI ma khro mo brgyad do //
de'i yul la sogs pa ni siM ha phra men brgyad do //
rgyan gyi lha mo dang dbang phyug ma la sogs pa de dag gi byin rlabs kyi cho 'phrul shar ba'o //
de rnams rnam pa tha dad par snang yang /
don dbyings dang ye shes las mi g.yo ba ni don dam pa'i bden pa'o //
rtags thabs dang shes rab kyi tshul du snang ba ni kun rdzob bden pa'i tshul du snang ba'o //
zhes lha ngo sprad cing don rtags bshad la dam bsgrag pa ni /
sku gsung thugs kyi dam tshig ni :
da lta 'di ru dam bcas bzhin :
srog la babs kyang ma gtong zhig :
yan lag dam tshig rtag tu srungs :
sa ma ya hU~M:
ji skad bshad pa'i dam tshig tshul bzhin du bsrung bar bgyi'o snyam pas me tog phul bzhin par 'di'i rjes zlos /
bka' drin che 'o bka' bzhin bgyid :
ces zhu'o //
de dag gis 'jug pa'i chos rnams grub pa lags /
gnyis pa dbang chog ni /
zhugs nas dbang rdzogs par zhu ba'i yon du maN+Dal phul /
de'ang rim pa dbang gis bgrod pa zhes bya ste /
dbang ma bskur bar gsang sngags sgrub pa la mi dbang zhing sgrub pa byed pa la dbang ma thob na mi 'grub pas /
de la dbang gi ngo bo ni /
shes rab dang ting 'dzin /
nges tshig lam sgrub pa la dbang bar byed pa /
dbye ba phyi bum pa /
nang gsang dbang /
gsang ba sher ye /
de kho na nyid mthar thug gi dbang dang bzhir yod cing /
de dag kyang skabs 'dir don zab snying por dril nas bskur bar bgyid pa la /
thog mar phyi bum pa'i dbang gi don du 'dun pa 'di bzhin du mdzod /
ban+d+ha dpal chen po'i skur gsal ba spyi bor bzhag pas ye shes kyi sku gnyis pa 'phros te khyed rang gi lus la thim ste byin gyis brlabs par mos shig
/thod sku spyi bor bzhag lag tu gtad la /
hU~M:
bkra shis mtshan ldan rdo rje ka pA la :
sngon gyi skyes mchog sgrub pa yis :
dpal chen khrag 'thung skur bsgoms te :
rnal 'byor khyod la dbang bskur bas :
dpal chen sku gsung thugs kyi dbang thob shog :
oM badzra shrI he ru ka :
badzra kro d+hI shwa rI satwaM:
ma hA mu dra a b+hi Shiny+tsa A:
dbang de'i don khyed rang gi lus dpal chen po ye shes sgyu ma'i sku snang la rang bzhin ma grub par shes par gyis shig
/de'ang sems nyid rang byung gi ye shes ma skyes ma 'gags par shar ba'i rtags :
bcom ldan 'das dpal kun bzang he ru ka ye shes kyi sku zhal gsum phyag drug pa zhabs bzhi pa gcig tu gsal te :
de yang zhal g.yas dkar ba :
g.yon dmar ba :
dbus mthing ba :
dur khrod chas kyis gtams pa :
phyag g.yas dang po rdo rje :
bar pa kha T+wAM ga :
tha ma rnge'u chung :
g.yon dang po ban+d+ha rak+tas bkang ba :
bar pa rgyu zhags :
tha ma khyung khra :
ye shes kyi me dpung 'bar ba'i dkyil na bzhugs pa'o :
de lta bur gsal ba'i sku de yang logs na yod pa ma yin te :
rang gi sems kyi gzugs brnyan lhar gsal ba yin no :
zhal g.yas dkar ba gau rI ma :
g.yon dmar ba pra mo ha :
phyag drug bai tA li :
puk+ka si :
tsau rI ma :
g+hasma rI:
sma sha ni :
tsaN+Da lI ste lha mo drug go :
gdan zla ba'i dkyil 'khor :
siM ha :
byA kr-i :
sr-i la :
shwa na :
gr-i D+ha :
kaM kA:
khwa kha :
hu lu ste phra men ma brgyad do :
zhabs bzhi rta gdong :
phag gdong :
sprel gdong :
spyang gdong ma ste sgo ma bzhi'o :
de rnams kyang logs na yod pa ma yin te :
rnam par shes pa'i tshogs brgyad gau rI ma brgyad :
yul brgyad phra men ma brgyad :
rtag chad yod med mtha' bzhi sgo ma bzhi :
de lta bu de rtag pa ther zug ma yin te :
ma skyes pa'i dbyings su gsal bas yab yum dbyings ye shes gnyis med thig le chen po'i ngang du gcig pas :
yang dag grub pa gcig pu nyid :
ces bya'o :
rang gi sems nyid dpal chen po'i skur gsal ba de la lha tshogs thams cad 'dus pas :
sangs rgyas bde chen kun 'dus pa :
zhes bya'o :
de kho na dpal chen po'i thugs rnam par mi rtog pas chos sku :
rang byung ye shes rang la gsal bas longs sku :
lha'i dal rnal 'byor pa'i lus la rdzogs pas sprul sku ste :
rnal 'byor zab mo sku gsum rdzogs :
zhes bya ba yin pas ngo shes par gyis shig
/de ltar phyi'i dbang lus la bskur pas lus kyi sgrib pa dag
/sa dang po'i byang chub sems dpa' dang skal pa mnyam pa yin no //
gnyis pa nang gsang ba sngags kyi dbang bskur ba la 'dun pa 'di bzhin du mdzod /
slob dpon dpal chen por gsal ba'i thugs srog las sngags kyi phreng ba byung /
zhal nas thon /
khyed rang dpal chen por gsal ba'i zhal du zhugs /
thugs srog hU~M gi mthar 'khod par mos la snying po'i rjes zlos lan gsum mdzod byas la ru lu'i rjes zlos lan gsum byar gzhug
/de brtan par byas pa'i mos pa mdzod /
sngags byang ngam phreng ba mgrin par bzhag la /
hU~M:
gsal byed 'bar ba'i gzhal yas su :
gsal ba thig le'i ngo bo nyid :
yi ge'i phreng ba'i tshogs mchog las :
rigs kyi dkyil 'khor gsal 'phros thim :
oM dz+nyA na satwa hU~M:
oM ru lu ru lu hU~M b+h+yo hU~M:
a b+hi Shiny+tsa A:
dbang de'i don ni dpal yang dag gi dgongs pa ru lu 'bru brgyad du 'dus pa yin te /
sgra grags stong byung yang chos nyid las byung bas stong pa'i sgra brjod med mtshon dpe las 'das par shes par gyis shig
/rang gi rig pa sems kyi bdag nyid dpal chen po'i skur gsal ba'i thugs ka nas :
ye shes sems dpa' ru lu 'bru brgyad :
ye shes kyi 'od zer 'phros pa las :
snod kyi 'jig rten stongs :
bcud kyi sems can bsgral nas :
shes pa'i bdag nyid la thim :
'od lnga ye shes sems dpa'i thugs kyi yig 'bru la thim :
hU~M yang rim pas ye shes thig le la thim :
thig le yang me long la has btab pa bzhin du stong nas :
chos thams cad stong pa :
gsal ba :
dag pa :
mtshan ma med pa :
rgyun chad med pa :
skye 'jig med pa :
brjod pa bral ba :
kha dog dang dbyibs su ma grub pa :
chos nyid rang bzhin gyis 'od gsal ba :
dran rig ye shes rgyun chad med pa de la :
chos nyid ma bu 'phrad :
rang sa zin :
rang zhal mthong :
mtshan ma rgyas thebs :
bag chags zil gyis mnan :
mtshan ma rang grol :
ye shes kyi sa la bslebs pa :
zhes bya ba yin pas de'i don shes par gyis shig
/de ltar nang gi dbang ngag la bskur pas ngag gi sgrib pa dag
/sa brgyad pa dang skal pa mnyam pa yin no //
gsum pa gsang ba shes rab ye shes kyi dbang ni /
dpe mar me 'dis mtshon nas rang gi sems nyid rtog med ma bsgribs par gsal ba me long lta bu'i ye shes su ngo shes par gyis shig
/mar me spar ba snying gar gtugs la /
hU~M:
dpal chen yab yum gsang ba'i thugs bsdus nas :
skye med dbyings las ye shes mer gsal ba :
kun gzhi gnas 'gyur spyan dgu ye shes 'byin :
sgrib pa bsal phyir ye shes gsal bar shog :
oM badzra a d+hi pa ti dz+nyA na a b+hi Shiny+tsa A:
de la kong bu ni rang gi sgo lnga'i rnam par shes pa b+ha ga yangs pa'i klong ngo :
mar ni rang gi kun gzhi byang chub kyi sems spros pa dang bral ba'o :
sdong bu ni yid kyi rnam par shes pa'o :
me lce ni me long lta bu'i ye shes kyis bdag gi bag chags bsregs shing sbyangs te :
ma rig pa'i mun pa bsal :
rang rig pa byang chub sems kyi rtsal me long lta bu'i ye shes su gsal bar bsgom pa'i don yin pas shes par gyis shig
/de ltar gsang ba'i dbang sems la bskur pas yid kyi sgrib pa dag
/sa bcu pa dang skal pa mnyam pa yin no //
de nas thod sku bstan la /
bzhi pa mthar thug de kho na nyid kyi dbang ni :
bla ma'i man ngag ste :
de la gnyis :
sems ngos bzung ba dang :
lam du slong ba'o :
de la dang po sems ngos bzung ba ni :
ye shes 'khor lo las :
sems ni drag tu gtad par bya :
zhes pas thod pa'i bris sku la drag tu gtad la sems bzung ngo :
sems mi 'phro bar 'dug na :
sems zin pa yin pas :
de lam du bslang ba ni :
lta ba :
sgom pa :
spyod pa :
'bras bu'o :
de la lta ba ni :
'di ltar gyi snang ba sems su ngo sprad de :
sems byung gi bag chags brtas pa'o :
sems stong par ngo sprad de :
kha dog dang dbyibs med pas rang stong par 'dug pa'o :
stong pa dbyer med du ngo sprad de :
snang stong gnyis med du 'dug pa'o :
dbyer med tsam du'ang ma zhen pa'o :
de ltar yang ye shes 'khor lo las :
snang stong dbyer med phyir na sems :
sems la ngos bzung med pa 'o :
zhes 'byung ngo :
sgom pa ni :
rig pa yul med du gsal ba ste :
sems ma bcos par bzhag pas rang gsal mar me rlung gis ma bskyod pa lta bu'o :
de ltar yang ye shes 'khor lo las :
mar me rlung gis ma bskyod bzhin :
gsal la mi rtog ma yengs bzhag :
ces gsungs so :
spyod pa ni :
sems 'phro ba'i dus na nam mkha'i sprin bzhin du rnam rtog gi mtshan ma ci byung yang rang byung rang zhir bzhag go :
de ltar yang ye shes 'khor lo las :
de la sems ni 'phros gyur na :
nam mkha'i sprin bzhin shes par bya :
zhes so :
'bras bu ni :
sems gzhi rtsa dang bral bas gang gi ngo bor cir yang ma grub pa ni dpal chen po'i thugs yang dag pa chos kyi sku'o :
ye shes sgyu ma'i sku snang la rang bzhin med pa ni longs spyod rdzogs pa'i sku'o :
de la thugs rje rgyun chad med pa ni sprul pa'i sku'o :
de ltar yang ye shes 'khor lo las :
de yi don rtogs chos kyi sku :
'gro don gzugs skus byed pa 'o :
zhes 'byung ngo :
mdor na 'di ni mthar thug lta sgom gyi dbang yin te /
lta ba snang stong dbyer med /
sgom pa rig pa yul med /
spyod pa rnam rtog rang grol /
'bras bu rang byung du ngo shes par gyis shig
/de ltar mthar thug de kho na nyid kyi dbang lus ngag yid gsum la bskur pas sgo gsum cha mnyam gyi sgrib pa dag
/sangs rgyas dang skal pa mnyam pa yin no //
de rnams kyis ye shes 'khor lo rtsa ba'i dbang zhes bya ba yang dag snying po'i dbang bzhi stan thog gcig tu bskur ba legs par grub pa yin pas sogs kyis mtshams sbyar la dam tshig khas blang /
gtang rag maN+Dal sogs spyi ltar bya'o //
gsum pa rjes chog ni /
slob dpon gyis tshogs la rol cing lhag ma dang brtan ma bskyang /
dkyil 'khor la mchod bstod nongs bshags dang ras bris yin na brtan bzhugs /
bdag bskyed bsdu ldang dge bsngo bkra shis bcas byas pas 'grub bo //
dpal chen mngon grub slob dpon gyis //
dpal chen thugs kyi bcud phyung ba //
'di rgyun nyin skar dang mtshungs shing //
lag len tshad ldan de bas dkon //
de phyir lhag blo las byung dges //
phyag rgya chen po'i rigs mchog dang //
'di bstan brdal ba'i 'dod don dag
/gegs med lhan cig nyid 'grub shog
/'di nyid gzhung nyung yang lag len du 'debs par dka' bas rang 'dra'i blo rmongs la gzu lum gyi nyes pa mi 'byung ba'i slad du /
pad+ma gar dbang blo gros mtha' yas pa'i sdes dpal khrag 'thung thugs kyi 'khor lo'i sgrub gnas su sbyar ba dge legs 'phel //

//
