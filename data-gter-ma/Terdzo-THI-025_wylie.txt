\u0f88\u0f88
gsang sngags spyi chings kyi gdams ngag zab mo them yig med pa'i skor las :
sgrub pa spyi'i khog dbub :
gsang sngags bcud phur bzhugs so :
\u0f88\u0f88\u0f88\u0f88\u0f88\u0f88\u0f88\u0f88
rtsa ba gsum gyi lha la phyag 'tshal lo :
gsang sngags spyi chings gsang ba'i gdams ngag gnad :
sgrub pa spyi yi khog dbub bcud phur mchog :
bstan par gang dang 'brel yang kha bsgyur gnad :
snod min dag la gsang ba cis kyang gces :
sa ma yA:
rgya :rgya :rgya :
phyi nang gsang ba gang ltar sgrub na yang :
sbyor ba dngos gzhi rjes dang gsum yod pas :
dang po rdzas gsag sku rten bzhengs pa ni :
yar ngo'i dus bzang dag la ri mo mkhan :
khrus byas gtsang sbra skyabs sems sdom pa blang :
zhi ba yin na shug pa'i byang bu dang :
drag po yin na drag po'i shing byang bya :
byi dor legs 'bad bgegs bskrad gu gul bdug :
byin rten gang bzang chur sbyong rtsi bcas byugs :
oM ma hA shUn+ya tA dz+nyA na badzra swA b+hA ba At+ma ko\u0f85 haM:
zhes brjod dngos 'dzin ma dag stong par sbyangs :
stong pa'i ngang las oM AHhU~M brjod cing :
sangs rgyas byang sems rtsa gsum zhi khro yi :
sku gsung thugs kyi ngo bo yig 'bru gsum :
dbyings nas khra thabs su babs byang bur thim :
bsam zhing sku gzugs gang yin legs par bris :
de nas slar yang dam rdzas tshad ldan rigs :
gang yod dang ni ga pur sin+d+hu ra :
gi baM gur gum dri bzang rigs thams cad :
'o ma dang sbyar dpral bar 'di ltar bri :
oM kA ya dz+nyA na pany+tsa sarba sid+d+hi oM:
zhes bri de bzhin mgrin par lha gang yin :
srog sngags mgo mjug AHyig rgyas gdab bri :
khyad par 'di yang bri bar bya'o :
AHwA ka d+harmA sarba s+ya sid+d+hi A:
de bzhin thugs ka la yang 'di bri'o :
hU~M tsit+ta badzra sarba dz+nyA d+harmA d+hA tu su kha ma hA dz+nyA na sid+d+hi hU~M:
lte ba la yang 'di ltar bri ba yin :
swA gu Na a nut+ta ra sarba ni ra b+ho ga sid+d+hi swA:
zhes bri phyag dang zhabs la 'di ltar bri :
hA karmA bi shwa sid+d+hAr+tha sid+d+ha hring hA:
de nas sgrub po skad cig lhar gsal ba'i :
thugs ka'i 'od kyis gang yin ye shes pa :
gzhan yang phyogs bcu'i rgyal ba zhi khro'i gar :
pho rgyud mo rgyud kun kyang 'od zer lnga :
phyag rgya lnga dang   'khor lo rdo rje rin chen pad+ma rgya gram dang /yig 'bru lnga   oM hU~M trAM hrIHAHyi ni :
rnam par spyan drangs thim pas mtshon 'gyed bya :
de nas gang yin rtsa sngags brjod nas su :
skad cig lha de'i sku ru lam gyis gyur :
bsgoms nas ye d+har dbyangs gsal brtan sngags brjod :
de ltar bris nas na bza' legs par gsol :
rab gnas yang bskyar mchod bstod mnga' dbul 'bad :
rgyun du yi dam dngos kyi 'du shes bya :
'bur sku bya na zhi drag rdzas mchog ni :
bsre zhing sngags rnams shog bur legs bris bzhag :
gzhan rnams rig pas dpag la nang rten gzhug :
sgrub pa'i skabs 'dir dkyil 'khor bzhengs dbus su :
lding khri gsum byas gong ma de ru bkram :
de nas de 'og ka pA la mtshan nyid :
ldan nang dam rdzas a mr-ita bzang po :
bla ma yab yum ti la yod na dang :
chos sman 'tshogs tshad chang dang legs sbyar gtams :
gang yin lha yi mdog gam kha dog lnga'i :
dar la rang rang snying po bris pas dgab :
de 'og b+han+d+ha mtshan nyid nges ldan nang :
dam rdzas khyad par can dang bcud rdzas sbyar :
ril bu lha yi grangs mnyam sran sbos tsam :
gzhan yang byin rten tshad ldan gang yod dang :
rtsa ba'i bla ma'i lcang lo sku yi rdzas :
gdung dang ring bsrel khung btsun gsang sngags lha :
bsnyen sgrub mang song gtor zan gang mang rigs :
byin rlabs che rigs rtsa ba gsum gyi ni :
bla rdo srog 'khor spyi sger thams cad bzhag :
me long steng du phyag mtshan bris pas dgab :
de dbus shel rdo rma bya'i mdongs gsar pa :
snang ba dbang sdud rdzas rigs 'tshogs par bzhag :
de nas gang bder rat+na'i bum bzang nang :
gzhon nu pho mo rab tu gtsang ba yis :
blang ba'i gangs chu bur mar dam rdzas dang :
sbyar ba'i ril bu rang gzhung lha yi grangs :
rin chen sman 'bru dri dang snying po sogs :
lnga tshan skabs dang bstun pa'i dam rdzas blugs :
dar sna lnga yi mgul chings kha rgyan bzang :
gzungs thag sogs brgyan de dag spyir btang la :
khyad par rang gzhung bshad yod gang bder bzhag :
gong 'og ma 'khrugs pa ni gal che 'o :
g.yas su bdud rtsi g.yon du dmar chen dang :
mdun du gtor chen mtha' skor mchod rdzas rigs :
ma tshang med par bag dro rgyan ldan bkram :
steng du dar gdugs bla re legs par phub :
phyogs bzhir 'phan dang rgyal mtshan mda' dar dang :
gri dang me long bzhi re gzhan yang ni :
phur bu tshon skud drwa ba dar stag gzig :
sgab skor nang du mchod pa'i lha mo bri :
yol ba sogs bskor brgyan 'bubs spyan gzigs rigs :
rgyas bkram sku gsung thugs rten gang yod dang :
med mi btub pa g.yab dar thod pa'i rnga :
pho mo'i rkang gling gri rkang rdo rje dril :
sha chen spos rigs tshil chen sbyar ba yi :
mar me rol mo'i rigs dang zhi rgyas dbang :
drag po dang mthun so so'i phreng ba dang :
thun rigs drag po'i rdzas rgod tshogs 'khor gyi :
yo byad rdeg phur mtshon dang gzhung dgos rigs :
nyer mkho'i yo byad na ba'i gso sman bzang :
la sogs ma tshang med pa gsag par bya :
!
gnyis pa dngos gzhi'i rim pa 'di lta ste :
tshogs gsag sgrib sbyong spyi ltar thabs mang 'bad :
khyad par bla mar dbang bskyar legs par zhu :
gal te tshad ldan ma rnyed bdag gis blang :
yig brgya'i thun bzung dam tshig nyams chag gso :
skong bshags mdo 'don tshogs bsags khyad par can :
sbyin sreg zhi ba la sogs sgrib sbyong brtson :
khyad par skyabs 'gro gsol 'debs tshogs 'khor 'bul :
de nas rang gis gal chen las byed dang :
gtam brjod bsgo dgos gang yod lhag med bya :
yang nas yang du mno zhing 'phreng yul la :
chags zhen mi dgos thag chod bya ba gnad :
de nas bya ba gzhan btang mtshams gcad ni :
dus tshod gza' skar tshes sogs bzang bar zhugs :
phyi rgyud rnams la bsang dang gtor ma btang :
bar chad mi gtang bka' bsgo nan tan 'bad :
sgrub khang phyi sgor tho brtsegs shing byang la :
'di ltar bris pa rtse mor 'dzugs par bya :
kye :
mchog dman bar pa thams cad bdag la gson :
bdag gis 'khor ba'i bya ba 'di btang bas :
phyi dben lha yi dal la zhugs pa yin :
nang dben bskyed rdzogs rdzogs la zhugs pa yin :
gsang dben ka dag pho brang bzung ba yin :
sgo gsum bskyed sngags ting 'dzin la brtson nas :
gzhan la sprad dang ngag brjod gzhan mi bsam :
sgrub pa kho nar brtson pas mchog dman bar :
su yang tho byas tshun la mi 'jug 'tshal :
gal te zhugs na 'di phyir gnag par nges :
mchog gsum rtsa ba gsum gyi bden brdar ro :
bden pa bslu ba med pas go gsan mdzod :
sgrub grogs sngon nas 'dug la gzhan mi 'grims :
de nas su la'ang mi sprad smra brjod spang :
las byang btang nas tshogs 'khor la sogs bya :
sgrub khang phyi rol rgab 'dre spyi mthun bri :
mnan pa gzhung nas byung ba ji bzhin bya :
sgo rtsar tho gcig byas par skyer phur mgul :
yi dam khro bo'i rtsa sngags drag sngags mthar :
sgrub la bar chad byed kun zlogs shig bri :
drag po'i rdzas bcas dril btags khang bur gzhug :
bskyed bstim rab gnas la sogs bya ba gnad :
de nas rang gi zhe gcad drag po yis :
ji srid sgrub pa 'di mthar ma phyin bar :
bdag ni skyid sdug legs nyes gang byung yang :
sgrub las 'da' re kan bsam kho thag bcad :
sgrub sgo'i thod la rang gi srung ma dag :
gnyan po'i gzugs bris thugs kar rang sngags bkod :
bri ba'i gzhi ni shing byang steng du ste :
rgyab tu 'di yang bris nas btags par bya :
hU~M:
srung ma gnyan po khyod kyis ni :
bdag ni sgrub mchog ma tshar bar :
sgo phyir 'das na bka' chad kyis :
mgo bo tshal brgyar 'gas par mdzod :
de byas tshun chod de phan mi brgal gnad :
de nas rtsa ba gsum po gang yin gyi :
sku gsung thugs 'khor rang rang kha sgyur dbub :
gdan la sna tshogs rdo rje'i dbus su ni :
tiSh+Tha lhan zhes bya ba bris bzhag go :
de nas rten gyi drung du phyag gsum 'tshal :
thal mo sbyar nas dam bca' 'di dag bya :
kye :
phyogs bcur bzhugs pa'i mchog gsum rtsa ba gsum :
dpang gyur thams cad bdag la dgongs su gsol :
bdag gis sgrub 'di mthar ma thon gyi bar :
lus kyi sgo nas bya ba las byed dang :
sgrub las gzhan pa'i dpe klog 'bri dang rtsom :
bzang ngan che phra'i las byed rigs thams cad :
spangs nas sgrub pa kho na lhur len bya :
ngag gis sgrub las gzhan pa'i bzlas brjod dang :
bzang ngan che phra'i tshig brjod rigs thams cad :
spangs nas sgrub pa kho na lhur len bya :
sems kyis sgrub pa'i don bsgom las gzhan pa'i :
sngar 'das rjes gcad phyi mdun bsu ba sogs :
g.yeng 'khrul rjes 'breng thams cad spangs nas kyang :
sgrub pa kho na'i don rnams lhur len bya :
sgrub la gang dgos nges rnams ma gtogs so :
gal te 'gal na 'di phyir gnag gyur cig :
ma mthong skabs su song na mthol bshags so :
de ltar dam bcas bzhin du bya ba gnad :
sgrub la gegs chen gsum du yod pa ni :
lus ngag yid kyis sgrub las gzhan pa yi :
bya byed brjod bzlas bsam mno mang gtang gsum :
byas na sgrub g.yel 'khor khrid dred por nges :
des na de dag dug bzhin spang ba gnad :
gzhan yang skra sen 'breg dang gdan sprug pa :
gdong 'khru mchil snabs phyir 'dor gad mo dgod :
'chal ngag the tshom log lta le lo g.yel :
snyom las gnyid log chog shes phyi thag ring :
de sogs sgrub zhud gyur pa'i rigs spang gnad :
nyin mtshan rtse gcig bsnyen sgrub kho nar 'bad :
mtshan mo nyal gnyid sad skabs dus der kyang :
lha sngags ting 'dzin lhang lhang dran pa gnad :
'di skabs log rtog kha cig 'di skad smra :
bskyed rdzogs thams cad dran tsam ma gtogs pa'i :
rgyun du byas na a 'thas yin zhes zer :
de ni don ma rtogs shing 'khrul bar zad :
'dod don gang la'ang lan re byed pa las :
brtson 'grus nan tan byed 'di ci zhig dgos :
des na bskyed rim sgom pa'i dus su yang :
lha yi rnam pa ma yengs yid yul gsal :
de yang snang la rang bzhin med pa ste :
'ja' 'am me long gzugs brnyan lta bur gsal :
'di ni gsal zhing rang bzhin med pa yin :
rtag chad mtha' bsal dag pa'i bskyed rim yin :
gang yang gsal gdab ma yengs gnad du che :
gal srid lha nyid snang stong ma yin par :
sha khrag bem gzugs dngos 'dzin bskyed pa na :
rtag chad mthar lhung a 'thas de la bya :
gol ba yin pas phan las nyes pa che :
sngags ni sgra zur ma nyams rang thos tsam :
bzlas shing phreng ba drod dang ma bral gces :
'chal 'dres the tshom zur chag yengs par bzlas :
gol zhing 'bras med 'gyur bas tshad ldan bya :
sems yang gang shar ngo bo so ma de :
ngos bzung yang yang gsal gdab rang thog tu :
ma bcos lhug par bzhag na shar grol bde :
stong gsal ma 'gags rjen pa sku gsum dngos :
gal te gang dran de la bdag 'dzin zhugs :
re dogs spang blang sngon bsu rjes kyang gcad :
bzo bcos byas kyang a 'thas 'khrul pa ste :
rang gi rtog pas rang sems rnyogs pa 'o :
des na ma bcos lhug par bzhag gnad zab :
log rtog 'ga' zhig lhug par bzhag zer nas :
rnam rtog rgya yan 'khrul 'byams ci dgar bzhag :
des ni don ma mthong phyir 'khor ba pa :
kun dang mtshungs pas gol gzhi chen po 'o :
des na rig pa'i bya ras ngos gzung zhing :
bcos min rang lugs bzhag pas mthong gnad kyis :
skyes grol don gyi rtsa ba de nyid yin :
bskyed sngags rdzogs rim ma yengs ngang la bsgrub :
bsnyen sgrub dngos ni rang gzhung kho na ste :
der bshad dmigs pa'i 'phro 'du ma yengs 'bad :
sgrub pa'i skabs 'dir lam khyer gal che bas :
cung zad 'gro 'am g.yo 'gul byed pa'i tshe :
skad cig lhar phyag bskor bar shes par bya :
bza' ba sha lnga btung ba bdud rtsi lngar :
bsams nas rang gi mgrin par bla ma dang :
rgyal ba sras bcas snying gar yi dam lha :
lte bar mkha' 'gro gsang bar chos skyong rigs :
rtsa gnas dpa' bo mkha' 'gro til gong ltar :
bsam la de dag rnams mchod dgyes par bsam :
rlung bzlas so sor yod kyang khyad par ni :
'jug gnas 'byin gsum oM AHhU~M gsum du :
bsam zhing spyod lam kun tu ma brjed na :
rang byung rdo rje'i bzlas pa bla na med :
zag pa kun ni skad cig rang lhar gsal :
sku las dkar dmar bdud rtsi'i rgyun babs shing :
gang la'ang mi mthun med cing mthun tshogs gyur :
yi dwags la sogs bkres skom nyen pa kun :
tshims nas dga' mgu lha yi byin rlabs mthus :
las sgrib zad nas bde 'gror song bar bsam :
rgyun du snang grags rig gsum chos thams cad :
gang yin lha sngags ye shes gsal gdab pa :
gal che gsang sngags kun gyi khyer so zab :
bsdu dus dmigs med shigs se bzhag pa 'am :
snang grags rig pa lha sngags ye shes kun :
tshur 'dus rang gi srung 'khor la thim zhing :
de yang rim bzhin gzhal yas 'khor gyi lha :
gdan bcas gtso 'dus yab yum gnyis med 'dres :
yang na 'od phung gyur dbus sa bon hU~M:
gsal ba de la 'od 'dus hU~M 'og nas :
yar zhu thig ler thim nas de yang yal :
stong gsal ma 'gags sku gsum ngang la gnas :
ldang dus dpa' bo mkha' 'gros DA dril sgras :
'gro ba'i don bskul chos sku longs skur bzhengs :
de las sprul sku nyi ma'i zer ltar 'gyed :
dag pa bzhi'i lhar lam gyis gyur par bsam :
rtag chad mtha' bsal yon tan brjod mi lang :
de nas rtags ni gzhung ngam gzhan byung ltar :
yin la gzhan yang nyams 'phel 'grib sna tshogs :
bzang ngan gang ltar byung yang gshis chos nyid :
rol pa snang stong 'dzin med ngang la bzhag :
gdangs ni 'gag med gsal rig bun ne ba :
cir snang lam khyer dgag sgrub blang dor spang :
lta ba'i gding bskyed sgyu ma'i rol gar blta :
rang rdzas gzhan la mi sbyin gzhan rdzas 'phral :
byung ba mi len rang sar bzhag pa gnad :
de nas rjes kyi rim pa 'di ltar bstan :
nyams dang rmi lam 'grub rtags 'dra byung tshe :
dngos grub bar chad gang yin brtag pa gnad :
de yang bzang rtags byung de 'gyur med la :
rang yang nyams dga' the tshom bral ba bzang :
gal te mi brtan rnam 'gyur shin tu mang :
rang yang mi dga' the tshom sogs byung na :
bar chad yin zhing gzhan yang brtag bya ba :
rdzas rgod sgrub sogs bdug la rang yi dam :
lha yi nga rgyal brtan pos de la gzir :
yang na rang dang dbyer med bsre ba yin :
lha yin je gsal bar chad yin na ni :
mi brtan 'gyur la rang yal 'gro ba yin :
bzang rtags nges rigs gang byung de yi tshe :
thugs dam bskul zhing dngos grub gzhung ltar blang :
de nas rang gzhung la sogs las sbyor bya :
de yang rtags grangs dus sogs rdzogs nas so :
de rjes mchod bstod tshogs skong bshags pa dang :
srung mar mchod gtor gtang sogs gang mang 'bad :
yig brgya'i thun dang bshags pa'i rigs brjod bya :
las bzhi'i me mchod 'bad nas bsngo smon sogs :
gang rgyas byas nas mi dmigs rgya yis gdab :
zhag 'gar nyams len kho na bskyangs la 'dug :
de nas srung mar gtang rag mchod gtor 'bul :
dam yig sku bcas blangs nas dus mtha' phyin :
zhes pa'i tshig brjod don yang bsam byas pas :
srung ma dgyes bzhin legs brjod gnang bar bsam :
zhag 'gar chos spyod rigs kyi las mang 'bad :
nang mi dam ldan dang sprad dal bar 'dug :
rten mdun phyag 'tshal dus mthar phyin brjod la :
rjes su 'di bzhin sgrub pa'i dam bca' 'bul :
legs gsung bka' gnang dngos grub ster bar bsam :
gzhung bshad la sogs dam rdzas 'ga' lus 'chang :
gzhan rnams gsang sbas las rjes mi mngon bya :
phyi rgyud la ni bsang gtor la sogs gtang :
phyi tho gnyis bkrol gsang dam ma lus bsrung :
spyod lam la 'jug sgrub pa'i yi dam lha'i :
bskyed sngags dang ni rdzogs rim ma chag gnad :
rgyun du bag yod dran shes rab kyi mchog :
spyod lam kun tu sngar bshad lam khyer ltar :
bya ba de ni shin tu gal che 'o :
de ltar zhi drag pho mo gang sgrub kyang :
'di yi khog dbub zab pas shes par bya'o :
gu ru'i gsung la zin bris bgyis pa yin :
mtsho rgyal bdag gis ma 'ongs don du bkod :
them du ma bstan gud sbas gsang ba gces :
las can dang 'phrad sgrub pa mthar phyin shog :
sa ma ya :
rgyaHrgyaHrgya :
rgyaHrgyaHrgya :
rgya :
gter ston la li ta badzra gyis gdan drangs pa gu h+ya ///
/
