bdud rtsis lus kyi nang gang bas :
tshe dang ye shes mchog 'grub cing :
dwangs ma snying dbus hrIHla thim :
mi phyed rdo rje'i srog thob bsam :
bden pa'i tshig bcas rgyas gdab cing :
shis pa brjod cing me tog 'thor :
des ni dus min 'chi ba zhi :
tshe bsod ye shes 'phel bar 'gyur :
sa ma ya :
shin tu yang zab gsang ba'i bcud :
rdo rje gsum du bsgrub pa'i thabs :
'dis kyang skal bar ldan pa rnams :
'chi med ye shes 'grub par shog :
sa ma ya :
rgya rgya rgya :
gu h+ya :
d+ha thim :
@#//
bde chen 'od dkar bdud rtsi'i myos pa'i ma //
rdo rje tshe dang ye shes gzi brjid dpal //
lhan skyes dkyil 'khor rdzogs pa'i lhar 'char bar //
btud nas 'chi med dbang gi dga' ston 'gyed //
rtsa gsum 'od gsal snying thig gi rdo rje phag mo bde chen dkar mo'i smin byed rtsa ba'i byin rlabs dang /
tshe dang ye shes spel ba'i byin rlabs kyi rim pa gnyis su bzhugs pa las /
phyi ma ji ltar bya ba'i tshul ni /
gzhung mthun gyi dkyil 'khor dbus su tshe 'brang dang thabs shes kyi rdzas tshe ril chang g.yas g.yon du bkod la /
nyer spyod mchod pas bskor /
sman raka gtor ma /
dkar bgegs tshogs mchod sogs nyer mkho 'du byas la las gzhung bsrangs nas /
bdag mdun gyi dmigs bzlas tshe sgrub gzhung ltar sbyar /
mchod bstod dang tshe 'gugs rgyas gdab mthar /
las thams cad pa'i bsang chu /
oM karma DA ki nI hU~M phaT:
brgya rtsa bzlas pas nus ldan du sgrub /
mdun bskyed las 'od zer chu rgyun gcig pa'i dbang blang la gnang ba zhu /
don du gnyer ba'i slob ma khrus nas dbyung /
bgegs bskrad /
srung 'khor gsal btab rjes /
rdo rje theg pa'i dngos grub kyi sgo thams cad kyi rtsa ba ni lhan cig skyes pa'i ye shes chen po'i gsang ba mngon du byed pa 'ba' zhig la rag las shing /
ye shes chen po nam mkha'i gzugs can de mngon du gyur na ji ltar 'dod pa'i las rab 'byams thogs med du sgrub pa la dka' ba med par bde blag tu dbang 'byor bar 'gyur bas /
ye shes nyid kyang don gyi rdo rje btsun mo chos sku rdo rje phag mo'am 'phags bzhi'i 'byung gnas yum chen mo'i de nyid de /
de mngon du bya phyir brda dang rtags kyi rdo rje phag mo zab gsal mkha' 'gro'i lha sngags ting nge 'dzin gyi myur lam zab mo'i thabs la brten nas myur du rtogs nus pa'i phyir /
mkha' 'gro sgrub pa'i dbang dang sgrub thabs du ma 'byung zhing /
de la'ang rigs dang ye shes phrin las kyi dbye bas mtshan dang sku yi bkod pa /
dkyil 'khor gyi spro bsdu'i cho 'phrul zad mi shes pa bzhugs pa las /
'dir bcom ldan 'das ma sku de bzhin gshegs pa'i rigs rdo rje phag mo zhi byed dkar mos tshe dang ye shes spel ba'i lha sngags zab myur byin rlabs kyi tshan ka mtshungs pa med pa 'di nyid /
shin tu rnam par dag pa'i dgongs mdzod ye shes kyi rang snang /
chos rgyun gyi ting nge 'dzin gyi byed las skad cig re rer yang sangs rgyas dang byang sems lha dang DA ki'i zab rgyas kyi rgyud lung man ngag gi mdzod gtad pas /
gsang ba zab mo spel ba dang sdud pa'i byin rlabs kyi mtshan ma brnyes pa'i ngo mtshar zad mi shes pa'i bdag nyid chen po 7'od gsal sprul pa'i rdo rje la bka' babs bdun du bzhugs pa'i bye brag
/dgongs gter rtsa gsum 'od gsal snying thig gi phrin las rtsa ba mkha' 'gro'i sgrub thabs /
rigs lnga ye shes kyi DA ki spyi dang bye brag gis las dang dngos grub sgrub pa'i thabs zab rgyas su bzhugs pa las /
rdo rje phag mo dkar mo'i 'chi med tshe sgrub pa'i dbang gi cho ga bgyid pa la maN+Dal phul /

gsol ba gdab pa 'di'i rjes zlos mdzod /
ho :
bde chen ye shes snang ba can :
khyab bdag rdo rje btsun mo dang :
dbyer med dpal ldan bla ma yis :
tshe dang ye shes dbang mchog stsol :
lan gsum /
mdun gyi nam mkhar bla ma dang gnyis su med pa'i rje btsun rdo rje phag mo'i lha tshogs la bdag gzhan yid can thams cad byang chub ma thob bar skyabs su 'gro bas /
thugs rjes gzung du gsol snyam la 'di'i rjes zlos mdzod /
na mo :
phyogs dus rgyal ba rab 'byams kyi :
ye shes chen po'i ngo bo nyid :
bla ma rdo rje rnal 'byor mar :
mi phyed gus pas skyabs su mchi :
lan gsum /
mkha' khyab kyi sems can bla na med pa'i byang chub la 'god pa'i ched du ye shes mkha' 'gro'i dkyil 'khor la zhugs nas dbang gis smin par slob snyam pas /
sems bskyed pa'i rjes zlos mdzod /
ho :
gzung 'dzin 'khrul pa'i 'gro ba rnams :
'od gsal rnam kun mchog ldan dbyings :
'pho 'gyur med par ro gcig phyir :
rdo rje btsun mo bsgom par bgyi :
lan gsum /
gsag sbyang gi snying po rgyun bshags yan lag brgyad pa 'di'i rjes zlos mdzod /
rdo rje slob dpon sangs rgyas dpal sogs lan gsum /
de nas dbang gi gzhi 'god pa'i phyir ye shes pa dbab pa la dmigs pa 'di bzhin mdzod /
las sngags kyis bsang /
swa b+hA was sbyang /
gzung 'dzin gyi snang ba thams cad 'od gsal stong nyid kyi dbyings su sbyangs /
stong pa'i ngang las snod par dag pa 'og min bde chen mkha' la spyod pa'i zhing khams ngo mtshar bkod pa 'byams klas pa'i dbus su /
bcud rnam par dag pa khyed rang rnams gang du gnas pa'i go sar pad+ma rab tu rgyas pa'i lte bar nyi ma'i dkyil 'khor bam ro dang bcas pa'i gdan gyi steng du /
rang rig bde ba chen po'i ngo bo baM yig dkar po las 'od zer 'phro 'dus don gnyis byas /
tshur 'dus yongs su gyur pa las khyed rang rnams rje btsun rdo rje phag mo ston ka'i zla ba rgyas pa'i mdangs can /
zhal gcig khro zhing 'dzum pa'i dbu gtsug tu phag zhal ngur sgra sgrog pa /
phyag gnyis kyi g.yas rdo rje'i gri gug 'phyar stabs su 'dzin cing g.yon pas thod khrag thugs kar bsnams pa /
mchan khung g.yon na kha T+wAM ga rtse gsum pas mtshan pa /
gzhon tshul chags pa'i nyams can mtshan dpe'i gzi mdangs 'bar ba /
dar dang rin po che rus pa'i rgyan gyis spras shing zhabs g.yas bskum g.yon brkyang pa'i gar stabs kyis rtog med bam ro'i snying gar brdzis pa /
sku las skyes pa'i ye shes kyi me 'od 'bar ba'i klong na bzhugs pa'i gnas gsum du sangs rgyas thams cad kyi rdo rje gsum gyi rang bzhin oM AHhU~M gis mtshan par gsal thobs la /
rgyud rnam par dag pa ye shes lha'i gzi byin dbab pa'i slad du /
slob dpon la rnal 'byor ma dngos yin snyam pa'i mos gus drag po byas pas /
thugs ka nas bde chen po'i ye shes kyi 'od zer mkha' khyab tu 'phros /
sku gsum gyi zhing rab 'byams na bzhugs pa'i rgyal ba sras dang bcas pa rnams dang /
khyad par kun bzang rdo rje rnal 'byor ma'i thugs rgyud rang dbang med par bskul te gsang ba gsum gyi byin rlabs dang dngos grub thams cad sku phyag rgya /
gsung yig 'bru /
thugs phyag mtshan gyi rnam par kha char bu yug 'tshubs pa bzhin byon te khyed rang rnams la sib sib thim pas rgyud byin gyis brlabs pa'i mos pa mdzod /
ces brda sbyar la spos rol DA dril dbyangs dang bcas pas /
hrI:
bzhengs shig sku gsum sogs phrin las ltar byin 'beb sngags bcas brjod de dbab /
tiSh+Tha badzras brtan par bya /
de nas 'chi med rdo rje tshe yi dbang bskur ba la /
thog mar tshe 'gugs shig bcud bsdu ba'i slad du /
bdag mdun gyi lha tshogs rnams kyi sku las 'od zer 'phros pas phyogs bcu'i zhing rab 'byams thams cad du khyab /
phyogs dus rgyal ba sras dang bcas pa'i mkhyen brtse nus pa'i ye shes dang yon tan /
phyi snod 'byung ba bzhi'i dwangs ma /
nang bcud skye 'gro'i tshe bsod dpal 'byor dbang thang /
chus srid /
sgrub bya rang rang gi bla tshe 'khyams pa /
yar pa /
gdon gyis khyer pa /
brkus pa /
gzhoms pa dang /
ban bon mthu bo che'i ngan sngags kyi sbyor bas tshe srog phrogs pa sogs rang dbang med par 'chi med ye shes kyi bdud rtsi'i zegs ma'i rnam par bsdus te /
tshe yi rdzas rnams la bstims pas 'chi med ye shes kyi bdud rtsir gyur cing /
slob ma rnams la'ang thim pas bdud rtsi'i dwangs ma srog gi zungs su smin cing rdo rje gsum gyi gsang ba gzhom med ye shes kyi phyag rgyar grub par mos shig
/mda' dar g.yab ste /
oM:
me long lta bu'i ye shes sogs kyis tshe 'gugs bskul mthar /
tshe 'brang 'chi med rdo rje tshe yi pho brang gi dbus su bcom ldan 'das ma rdo rje phag mo 'chi med tshe yi lha tshogs bzhugs pa'i sku las ye shes bdud rtsi'i zil mngar bar ma chad pa byung /
ma shong ba kha nas lud bzhin spyi bor bzhag pas tshangs bug nas lus kyi nang thams cad gang /
zag bcas skye 'chi'i rgud pa gsos /
nad gdon bar chad ma lus pa bsal /
snang stong sgyu ma lta bu'i bde chen rdo rje'i sku 'grub par mos mdzod /
tshe 'brang spyi bor bzhag la /
oM:
mi 'gyur rtag pa'i ye shes sku :
bde gshegs tshe yi dbang bskur bas :
lus kyi sgrib pa kun dag nas :
'pho med rdo rje'i sku 'grub shog :
kA ya a b+hi Shiny+tsa oM:
stong nyid dbyings kyi b+hany+dzar bde chen byang chub sems kyi bdud rtsir 'khyil pa byin pas rlung gi 'pho ba d+hU ti'i srog tu zhugs gnas thim gsum gyis gzhom med rdo rje nA da'i tshe yi dngos grub thob par mos mdzod /
bdud rtsi byin la /
A:
'gag med nA da'i ye shes gsung :
pad+ma tshe yi dbang bskur bas :
ngag gi sgrib pa kun dag nas :
mi phyed rdo rje'i gsung 'grub shog :
wA ka a b+hi Shiny+tsa A:
snying dbus su /
mi shigs dwangs ma lnga 'dus kyi ril bu byin pa rdo rje lce yi lam brgyud snying gar ye shes sems dpa' skye 'chi bgres rgud dang bral bar bzhugs nas ye shes rdo rje tshe yi dngos grub mngon sum du 'grub par mos mdzod /
ril bu snying gar btugs shing khar byin la /
hU~M:
'od gsal gnyug ma'i ye shes thugs :
rdo rje tshe yi dbang bskur bas :
yid kyi sgrib pa kun dag nas :
mkha' khyab rdo rje'i thugs 'grub shog :
tsit+ta a b+hi Shiny+tsa hU~M:
de ltar rdo rje gsum gyi byin //
bdud rtsi'i lus kyi nang gang bas :
tshe dang ye shes mchog 'grub cing :
dwangs ma snying dbus hrIHla thim :
mi phyed rdo rje'i srog thob gyur :
tshe mda' spyi bor rgya gram du bkod la /
a :
srid zhi dwangs bcud snying dbus kyi :
mi shigs thugs srog lha la thim :
rdo rje'i go chas rgyas btab pas :
'pho med gnyug ma'i srog 'grub shog :
dz+nyA na badzra rak+Sha rak+Sha hU~M:
skabs su bab pa'i shis pa brjod cing me tog 'thor /
de dag gis zhi byed dkar mo rdo rje mkha' 'gro'i tshe yi dbang bskur grub pa yin pas dam tshig khas blang gtang raka maN+Dal lus 'bul bya zhing dge ba bsngo /
tshogs mchod sogs las byang gi rjes rim mthar dbyung bas grub pa'o //
rdo~X rje~X lta bu'i ye shes gsung //
gzu lum tshig gis bslad min yang //
thuga~Xs mcho~Xg dwangs ma gsang ba'i tshig
/mdzes rgyan srid zhu'i bsnyen bskur phul /   dil mkhyen rin po che bkra shis dpal 'byor ///
/
!
'di sngon chad rtsa gsum 'od snying dkyus las 'dir med cing /
zhe chen par gsar 'dir chos tshan rtsa ba'i dkyus su bzhugs gnas spos pa dang /
gter mdzod thog ma dpal spungs dang tshur par skabs kyang 'di mi bzhugs pas dbang lung gi rgyun la zhib rtog dgos pa yin no //
