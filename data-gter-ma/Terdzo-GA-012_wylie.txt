@#//
rdor sems thugs kyi sgrub pa'i khyad par gyi rdzogs rim snang bzhi'i man ngag gi khrid yig mngon sum 'od gsal 'khor lo bzhugs //
oM sid+d+hi rastu //
gdod nas 'gyur med 'od gsal klong //
lhun grub 'od gdangs rdo rje sems //
thugs rje'i snang bar 'char ba can //
dpal mgon bla ma la btud nas //
rdor sems thugs kyi sgrub pa las /
khyad par rdzogs rim snang ba bzhi'i //
man ngag gsal byed ye ge'i gnad //
mngon sum 'od gsal 'khor lo spro //
'dir ji skad du /
gong gi thun mong rdzogs rim la :
goms pa brtan por gyur pa na :
gsang ba gnad kyi man ngag bstan :
zhes gsungs pas thun mong gi rdzogs rim ltar lta ba ka dag gi gnas lugs ngo sprad nas /
sgom pa bde gsal rnam par mi rtog pa'i ye shes la goms pa brtan por gyur rjes /
khyad par gyi rdzogs rim lhun grub kyi ye shes mngon sum du ston pa thod rgal gyi lam zab mo 'di la 'jug par bya ste /
'di la sngon 'gro
/dngos gzhi /
rjes gsum las /
dang po ni /
klong gsal las /
mngon sum gnad du dbab pa'i phyir //
phyi nang gsang ba'i bya ba ni //
lus ngag yid kyis dgu phrugs btang //
zhes pas /
sgo gsum gyi bya ba gtong ba ste /
lus kyi bya ba /
phyi 'jig rten 'khrul pa'i bya byed /
nang phyag dang bskor ba la sogs dman pa'i dge ba /
gsang ba sgul bskyod tsam yang spangs te /
bsam gtan gyi 'dug stangs las mi g.yo ba'o //
ngag gi bya ba /
phyi 'jig rten gyi 'khrul gtam /
nang kha ton bzlas brjod sogs /
gsang ba rlung 'gro 'ong tsam yang spangs nas so mar 'jog pa'o //
yid kyi bya ba /
phyi 'jig rten gyi 'khrul rtog
/nang thos bsam gyi tshig rtog dang sems 'dzin gyi dmigs pa sna tshogs /
gsang ba rnam rtog gi 'phro 'du thams cad spangs nas mi rtog pa'i ngang la gnas par bya'o //
gnyis pa dngos gzhi ni /
lus ngag yid sgo yul dang rlung :
gnad drug
/ces gsungs pa'ang rigs bsdu na gnyis te /
sgo gsum gyi gnad gzir ba dang /
gnad gsum la brten nas mngon sum rang thog tu ngo sprod pa'o /
dang po la gsum las /
lus kyi gnad ni /
gnas khams shes pa'i khyad par gyis :
seng ge glang po drang srong tshul :
zhes pas /
blta sa'i gnas kyi khyad par /
sa dma' bas nam mkha' mthong rgya chung ba dang /
cung zad mtho bas mthong rgya 'bring dang /
mtho zhing mthong rgya che ba dang gsum /
khams kyi khyad par /
lus kyi 'byung ba tsha shes che ba dang /
tsha grang snyoms pa dang /
grang shas che ba dang gsum /
shes pa'i khyad par /
bying ba dang /
bying rgod res 'jog dang /
rgod pa shas che ba dang gsum ste /
de rnams la rim pa ji lta bar chos longs sprul pa'i bzhugs stangs gsum rang rang gi gzigs stangs dang bstun pa gces so //
de la chos sku'i 'dug stangs seng ge lta bu ni lus 'gying tshugs su 'dug la rkang mthil phrad pa sa la phab /
spus mo phyir sgyed /
lag sor bskum ste sa la phab nas lag ngar bsrang /
ro stod seng la bor nas rtsal mjing pa la bskur ba'o //
des ni las rlung 'gags te ye shes kyi rlung 'phel zhing chos nyid kyi snang ba lhug par 'char ro /
longs sku'i 'dug stangs glang chen lta bu ni /
kha sbub tu pus brang sbyar /
rkang sor phyir 'phul /
lag pa'i gru mo sa la btsugs nas lag mthil gyis ol ko brten pa'i sor mo 'gram pa la sbyar /
mjing pa cung zad gyen la bteg pa'o //
des g.yo byed kyi rtog pa nub nas dbyings rig gnyis med kyi dgongs pa la gnas par 'gyur ro //
sprul sku'i 'dug stangs drang srong tsog pu ni /
rkang mthil gnyis sa la phab nas long bu gnyis gshibs pa'i tsog pur 'dug
/sgal tshigs drang po dang mjing pa thad dkar bsrangs /
lag bsnol bas mkhal khung ngam pus mo la bskor ro //
des 'byung ba snyoms shing dal bas dbyings rig 'du 'bral med pa'i ngang la gnas par 'gyur ro //
ngag gi gnad ni /
ngag ni 'khrul gtam smra ba bcad :
ces gsungs pas nyin re bzhin smra ba je nyung la bslabs nas gzhan dang 'khrul pa'i gtam gleng ba spangs te /
kha ton sngags bzla tsam ma gtogs mi brjod /
mthar de yang bkag ste ci yang mi smra bar la bzla bar bya'o //
yid kyi gnad ni /
yid ni dus gsum rtog pa phral :
ma bcos ngos bzung bral bar bzhag :
ces pas phyi'i dbyings nam mkha' stong pa'i dkyil du dbang po mi 'gyur bar mdung tshugs su gtad nas /
sems dus gsum gyi dran bsam 'phro 'du'i rtog pa dang phral la /
ma bcos ngos gzung dang bral ba'i ngang las mi g.yo bar bslab par bya'o //
de dag kyang thal 'gyur las /
mngon sum gnad ni lus ngag sems //
so so'i gnas rnams nges par bstun /
de yang lus kyi sku gsum las //
rgyun du 'da' bar mi bya'o //
ngag ni bslab dang gnas pa dang //
lo zla brtan par bya ba 'o //
sems ni dbyings la gtad pas 'grub //
ces gsungs so //
gnyis pa gnad gsum la brten nas mngon sum rang thog tu ngo sprod pa la gnyis te /
gnad gsum gyis rang thog tu dbab pa dang /
mngon sum gyi rang ngo sprod pa'o //
dang po la gsum las /
'char byed sgo'i gnad ni /
sgo ni chos longs sprul pa'i mig :
gyen thad thur du zim bur blta :
zhes pas gzigs stangs gsum gang rung las mi 'gul bar bya ba ste /
chos sku'i gzigs stangs mig gnyis yid tsam gyen la bzlog pas smin phrag gi nam mkha' la blta'o //
 longs sku'i gzigs stangs mig gnyis thad ka las yid tsam mnan pas g.yas g.yon gyi mkha' la zur gyis blta'o //
sprul sku'i gzigs stangs mig yid tsam thur la phab nas phyed btsum zim bus mkha' la blta'o //
de thams cad la mig ha cang ma bsgrims par khong dal la blod pas nam mkha'i mthongs las mi 'gyur ba gnad do //
gnyis pa 'char gzhi yul gyi gnad ni /
yul ni sprin bral nam mkha' la :
nyi zla mar me'i snang ba 'o :
zhes pas yul sprin dang bsir bu sogs sgrib byed dang bral ba'i nam mkha' dwangs pa la nyi mar rgyab phyogs nas snga dro nub dang phyi dro shar du blta ba'am /
'od gsal 'char sla ba'i ched du zer gnyis kyi dus su nyi ma'i 'og tu khru gang tsam gzhal ba'i nam mkha' la gtad par bya zhing /
spyir chos sku'i rten nyi ma /
longs sku'i rten zla ba /
sprul sku'i rten mar me rnams gang rung la blta ba'o //
gsum pa rlung rig gi gnad ni /
rlung ni shin tu dal ba la :
cung zad 'gro 'ong kha las so :
zhes pas rlung gnad 'gro 'ong kha las dal bus rgyu ba'am cung zad phyir 'phangs la 'jog cing rig pa nam mkha'i dkyil las gzhan du ma yengs par bltas pas /
thog mar dkar zing zing dang phra phro las dbyings snang lu gu rgyud dang bcas pa 'char te /
de dus dbyings kyi ra bar lu gu rgyud bcug nas 'gul 'phrig med par 'dzin pa ni gnad do //
de dag kyang thal 'gyur las /
gnad gsum man ngag 'bral mi bya //
de yang sgo dang yul nyid dang //
rlung dang rig pa'i gnad kyi brten //
sgo ni sku gsum mig gis blta //
yul ni sgrib byed bral ba 'o //
rlung rig dal bas ye shes 'grub //
ces dang /
sangs rgyas sras gcig las /
dbyings kyi nang du lu gu rgyud //
rnam par bzhag cing 'bral mi bya //
zhes gsungs so //
gnyis pa mngon sum gyi rang ngo sprod pa ni /
de ltar gnad kyis mthong ba'i rig pa rdo rje lu gu rgyud dbyings snang thig les brgyan pa de ni khams bde bar gshegs pa'i snying po'am /
dang po'i sangs rgyas ye nas rang la yod pa'i rang gdangs de ring mthong bas thog ma'i kun tu bzang po dang mnyam pa zhes bya ste /
rang byung bstan pa'i rgyud las /
'di ltar su yis mthong ba'i mi //
thog ma'i kun tu bzang po dang //
skal pa nyid ni mnyam pa 'o //
zhes pas rang ngo rang gis mthong ba la dga' ba skyed cig
/rang gi rig pa rdo rje lu gu rgyud so so rang rig gi don ye nas gnas pa'i snang ba de ring mthong ba yin no //
de ltar yang thal 'gyur las /
lu gu rgyud kyi rang bzhin ni //
rnam par rtog pa kun dag pas //
ma 'khrul pa yi sangs rgyas so //
zhes dang /
mngon sum rnyed pa'i skal ldan las /
khams gsum 'khor ba'i ming med pas //
srid gsum bdar sha chod pa 'o //
zhes gsungs so //
gsum pa rjes la gnyis las /
de ltar nyams su blangs pas snang bzhi 'char tshul ngos bzung ba dang /
mtha' rten bzhi'i man ngag gis goms par bya ba'o //
dang po la bzhi las /
chos nyid mngon sum gyi snang ba ni /
de ltar gnad drug dang ldan pas :
rang rig ye shes chen po yi :
gsal gdangs snying las mig gi sgor :
dkar 'jam rtsa las brgyud de 'thon :
nam mkhar rnam dag sgron ma ni :
'ja' 'am rma bya'i mdongs 'dra 'char :
de nang thig le stong sgron ni :
mu khyud thig le du ma 'char :
de nang rdo rje lu gu rgyud :
rta rnga mu tig phreng 'dra 'char :
cung zad 'phar g.yo byed pa'i tshul :
rang gdangs rig pa'i ngo bo nyid :
thig le nyag gcig mthong ba ste :
chos nyid mngon sum snang ba 'o :
zhes pa ste /
sngar bshad pa ltar sgo gsum gyi gnad gzir zhing /
sgo yul rlung gi gnad gsum bstun pa ste /
de ltar gnad drug ldan du nyams su blangs pas so so rang rig gi ye shes bde bar gshegs pa'i khams snying nang gi dbyings rnam par dag pa'i sgron ma 'od lnga lhun grub tu bzhugs pa'i gdangs dkar 'jam rtsa'i lam las brgyud de rgyang zhags chu'i sgron ma mig gi sgor thon nas /
phyi dbyings nam mkha' stong pa'i dkyil du 'ja' 'am rma bya'i mdongs lta bu 'char zhing /
de'i nang du thig le stong sgron mu khyud kyi thig le dmar zlum mthe bong tsam las grangs gcig gnyis sogs rim par mched pa'i nang du /
rig pa rdo rje lu gu rgyud rta rnga la mdud pa btab pa'am /
gser skud dang /
mu tig gi phreng ba dang /
me tog gi chun po lta bu cung zad 'phar g.yo 'char bas /
de nyid lta stangs kyis khrid nas dbyings kyi ra bar bcug pa la gtad nas blos gang du'ang mi 'dzin cing /
de'i ngang las mi g.yo bar che re bltas pas /
shes rab rang byung gi sgron ma khong nas 'char bar 'gyur ro //
de ltar yang thal 'gyur las /
chos nyid mngon sum snang ba ni //
dbang po'i sgo nas nges thon nas //
sprin med pa yi mkha' la gsal //
zhes gsungs te /
thig le sum 'brel gyi snang ba tshun chad mngon sum gyi snang ba yin la /
de yang gshis don dam rig pa'i ngo bo nyid kyi rang gdangs thig le nyag gcig dbang po'i mngon sum gyis mthong zhing /
de ltar mthong bas chos nyid yid dpyod dang bral bar 'gyur te /
de las /
chos nyid mngon sum snang ba yis //
yid dpyod 'dzin pa'i tshig las 'das //
zhes gsungs pa'i phyir ro //
gnyis pa nyams gong 'phel gyi snang ba ni /
de nas brtson pas bsgoms pa las :
dbyings rig res gsal res mi gsal :
nam mkha'i dbyings thon thig le ni :
lnga tshom gsal 'tsher lhun sdug 'char :
za 'og gur khyim lta bu dang :
gyen 'greng rtsibs shar la sogs pa :
yul snang kun tu khyab par 'char :
thams cad mi 'gul rang sar gnas :
de las phyed sku sku rkyang sogs :
grangs med lam lam wal gyis gsal :
phyi yi snang rkyen grogs su 'char :
nang gi 'khrul pa'i yid dpyod bral :
gsang ba mi rtog rang sar gnas :
nyams snang gong 'phel snang ba ste :
'di dus shi ba chos nyid kyi :
bar dor mngon par 'tshang rgya'o :
zhes pa ste /
sngar ltar brtson pas nyams su blangs pas /
dbyings rig res gsal res mi gsal ba las rim gyis goms pa na dbyings rig smin mtshams kyi sor bzhi las dral te /
nam mkhar thon nas /
dbyings snang 'ja' 'od /
zlum 'khrigs kyi nang du thig le lnga tshom gsal 'tsher 'bar ba dang bcas pa rtag tu snang zhing 'od lnga'i snang ba za 'og gi gur khyim lta bu dang /
gyen 'greng /
rtsibs shar /
dra ba /
pad+ma /
mig mangs ris sogs yul snang thams cad gang ba'i bar du je rgyas dang /
thig le yang me long dang kham phor dang /
bse phub tsam gyi bar du je che dang /
lug rgyud kyang je brtan du gyur pa las /
thig le'i nang du rdo rje sems dpa'i sku gtsug tor nas rim par phyed sku dang /
sku rkyang gi bar du grangs med pa yab rkyang gi rnam par shar nas /
'gul 'phrig med par gnas shing /
'di dag gi dus na phyi snang ba /
nang phung po /
gsang ba rtog pa skyod byed kyi rlung zad pas /
phyi'i snang rkyen grogs su 'char /
nang 'khrul pa'i yid dpyod dang bral /
gsang ba mi rtog pa'i ngang la gnas pa ste /
'di nas ma dag pa'i 'khrul snang rim gyis nub nas /
dag pa ye shes kyi snang ba 'char bas gong 'phel gyi snang ba'o //
de ltar yang thal 'gyur las /
gong du 'phel ba'i nyams snang gis //
'khrul pa'i snang ba nub par byed //
ces gsungs shing /
'di dus shi na chos nyid kyi bar dor grol bar 'gyur ro //
gsum pa rig pa tshad phebs kyi snang ba ni /
de nas brtson pas rab bsgoms na :
thig le mu khyud lnga ldan du :
zhi khro rigs brgya rigs lnga sogs :
grangs med zhing khams gang bar 'char :
'di dus shi na longs sku'i zhing :
sgyu lus 'od phung chen por grol :
nyon mongs rang grol sgrib gnyis bral :
'khrul pa kun zad ye shes rgyas :
gdos bcas phung po dbyings su dag :
sku dang zhing khams gtan la phebs :
rig pa tshad phebs snang ba'o :
zhes pa ste /
de ltar goms pas sa rdo ri brag sogs ma dag pa'i snang ba thams cad nub nas lnga ldan 'od kyi snang bas 'jig rten gyi khams thams cad khengs te /
mu khyud lnga ldan gyi thig le re re'i nang du'ang /
rigs lnga yab yum zung 'brel gyi tshom bu lnga tshan gyi dkyil 'khor tshad med pas zhi khro rigs lnga rigs brgya la sogs pa'i snang ba 'jig rten gyi khams gang bltas thams cad khengs par 'char zhing /
de dag gi thugs ka nas shin tu phra ba'i 'od kyi zer thag rang gi snying gar 'brel bar snang la /
de'i tshe phyi yul snang ye shes su snang bas longs sku'i zhing du snang /
nang sgyu lus 'od phung du grol bas zag bcas kyi 'dzin pa dag
/de ltar phyi nang gi rags pa'i dngos po zad dus /
gsang ba rlung sems tshad la phebs pas rig pa gang la'ang tshud pa'i rtags su rig pa gtad kyang 'gul zhing skad 'byin pa dang /
nyon mongs pa rang grol bas las dang bag chags kyi 'brel chad de /
'khrul snang thams cad nub nas ye shes kyi snang ba rgyas pas spyan dang mngon shes la sogs pa'i yon tan la dbang 'byor ba thob /
mdor na gdos bcas kyi snang ba dbyings su dag nas sku dang zhing khams gtan la phebs pa ni rig pa tshad phebs kyi snang ba'o //
de ltar yang thal 'gyur las /
rig pa tshad phebs snang ba yis //
sku gsum rtogs pa'i lam snang 'das //
zhes dang klong gsal las kyang /
rig pa tshad phebs snang ba yis //
phyi nang gzung 'dzin gdos bcas grol //
zhes gsungs pa'i phyir ro //
bzhi pa chos nyid zad pa'i snang ba ni /
slar yang 'bad pas nyams blangs pas :
sku dang zhing khams thams cad kyang :
'gag pa med pas tha snyad kyi :
grub mtha'i 'dzin chos thams cad dang :
nyams kyi 'phel ba kun zad pas :
gdos bcas lus zad 'od du yal :
ngag zad gzhom med rang sgrar yal :
'khrul pa'i blo zad chos skur grol :
thog ma'i dbyings su la zla 'o :
'di ni chos nyid zad pa ste :
brtson pas bsgoms na lo gsum dang :
zla ba bdun na 'ja' lus kyi :
'pho med rdo rje'i sku 'grub cing :
zhes pa ste /
sngar bzhin nyams su blangs pas /
rim gyis snang ba chos nyid kyi dbyings su thim nas /
chos nyid gang du'ang bsam brjod bral ba la chos nyid zad pa zhes bya ba ste /
sngar gyi rtags rnams zad nas cang med du song ba ma yin yang /
gdos bcas dang sems kyi spros pa zad de /
lus sems gnyis med 'od kyi rang bzhin du 'dres pa thugs rje'i zer thag la 'dus te /
rigs lnga'i thugs kar thim pas slob lam mthar phyin te /
ngo bo ka dag gi snang ba mthong du nye ba'o //
zad lugs ni /
sku dang zhing khams kyi snang ba thams cad kyang 'gyur med rang gsal 'char gzhi ma 'gags pas don la bri gang med pa las gdangs dbyings su rang thim pa'i tshe stong mi stong dang 'di yin 'di min sogs tha snyad kyis btags pa'i grub mtha'i 'dzin chos thams cad dang /
gdangs phyir gsal nyid nang dbyings su thim pa'i tshul gyis phyi nyams snang gi 'phel ba kun zad cing /
nang sgyu lus zad de 'od skur yal bas /
de'i tshe 'od kyi nang na lag pa'i sor mo tsam snang ba las gzhan gdos bcas su snang ba gang yang med pa dang /
ngag rlung zad pas sgra thams cad gzhom med kyi rang sgrar yal bar 'gyur zhing /
gsang ba g.yo byed kyi rlung zad pas 'khrul pa'i blo rtog tshogs kyi nyon mongs pa thams cad rang dag nas gzhon nu bum pa sku'i zhing du grol te /
thog ma'i gzhi dbyings su la zla ba'o //
de'i ngang las rten de nyid kyis 'gro don mdzad na /
'pho ba chen po'i sku chu zla lta bur bzhengs nas /
skye ba dang 'jug pa la dbang ba gnyis kyis don mdzad do //
de ltar yang thal 'gyur las /
chos nyid zad pa'i snang ba yis /
khams gsum 'khor ba'i rgyun thag gcod //
ces dang /
chos nyid zad pa'i snang ba ni //
nyams kyi snang ba stongs nas ni //
lus zad dbang po'i yul yang zad //
rtog tshogs 'khrul pa las grol nas //
brjod gzhi'i tshig dang bral ba'o //
zhes dang /
de ltar lus 'byung rgyun chad nas //
zag bcas phung po mi snang bar //
tshe 'di nyid la 'tshang rgya 'o //
zhes so //
'di ni chos nyid zad pa'i snang ba yin te /
lam 'di la zhugs nas brtson pa rab kyis bsgoms na lo gsum dang zla ba bdun gyi dus las mi 'da' bar /
phyi snang ba /
nang sgyu lus /
gsang ba nyon mongs pa'i rtog tshogs thams cad rig pa'i gshis thog tu dengs nas 'ja' lus 'pho med rdo rje'i sku mngon du mdzad pa yin no //
gnyis pa mtha' rten bzhi'i man ngag gis goms par bya ba la bzhi ste /
mi 'gul ba gsum la gzhi bca' ba /
sdod pa gsum gyis tshad bzung ba /
thob pa gsum gyis gzer gdab pa /
gding bzhis grol tshad bstan pa'o //
dang po ni /
mi 'gul gsum la gzhi bcas pas :
zhes pa ste /
lus mi 'gul ba bzhugs stangs gsum /
mig mi 'gul ba gzigs stangs gsum /
rlung rig mi 'gul bdal zhing slad med pas dbyings snang las mi 'da' ba ste /
'di gsum spyir nyams len dang ma bral ba dang /
khyad par chos nyid mngon sum gyi dus su gces so //
gnyis pa sdod pa gsum gyis tshad bzung ba ni /
sdod pa gsum gyis tshad bzung ste :
zhes pa ste /
de ltar bsgoms pas phyi snang ba sdod pas rkyen ngan grogs su 'char /
nang phung po sdod pas 'khrul pa'i bya ba dang bral /
gsang ba rlung sems sdod pas rnam rtog rang 'gags su 'gro ste /
'di dag gtso bor nyams gong 'phel gyi dus su gces so //
'di dus tshad rmi lam gyis bzung ba dang /
rtags lus ngag la 'char ba gnyis 'byung ste /
dang po rmi lam bzang po rmi /
bar du rmi lam zin /
tha mar 'od gsal gyi dbyings su nub nas rmi lam rgyun chad do /
rtags ni /
chos nyid mngon sum gyi dus na /
lus rus sbal 'khar gzhong du bcug pa lta bu /
ngag lkug pa lta bu /
sems bya rnyi la zin pa lta bu'o //
nyams gong 'phel gyi dus su /
lus skyes bu nad kyis thebs pa lta bu /
ngag smyon pa'i tshig lta bu /
sems rtsi dug gis thebs pa lta bu'o //
rig pa tshad phebs kyi dus su /
lus glang po che 'dam du tshud pa lta bu /
ngag grul bum gyi phrug gu lta bu /
sems rims nad byang ba'i skyes bu lta bu 'o //
chos nyid zad pa'i dus su /
lus bar snang gi 'ja' tshon lta bu /
ngag brag cha'i sgra lta bu /
sems na bun bar snang la dwengs su nye ba lta bu'o //
gsum pa thob pa gsum gyis gzer gdab pa ni /
thob pa gsum gyi gzer thebs nas :
zhes pa ste /
phyi snang ba la dbang thob pas snang rkyen zhing khams su grol /
nang sgyu lus la dbang thob pas gdos bcas kyi lus 'od gsal du grol /
gsang ba rlung sems la dbang thob pas nyon mongs pa ye shes su grol lo //
'di dag gtso bor rig pa tshad phebs kyi dus na 'byung ngo /
bzhi pa gding bzhis grol tshad bstan pa ni /
re dogs mtshan ma kun dag nas :
chos dbyings rang sa zin par 'gyur :
zhes pa ste /
yar sangs rgyas thob tu re ba dang /
ma thob kyi dogs pa /
mar 'khor ba la lhung gi dogs pa dang /
mi ltung du re ba bzhi las grol ba ste /
rin chen spungs pa'i rgyud las /
mi 'gyur lta ba'i gding chen bzhis //
mi ldog ye shes tshad kyang bzung //
zhes so //
de ltar nyams len dngos gzhi la zhugs pa nas brtsams te /
brtson 'grus rab kyis lo gsum dang zla ba bdun nam gcig
/'bring gis lo lnga dang zla ba lnga zhag drug
/tha mas kyang lo bdun dang zla ba bcu gcig na chos nyid gdod ma'i sa la lhag med grol nas rang sa zin par gdon mi za ba yin no //
de dag gis dbang po rab tshe 'dir grol tshul bstan pa ste /
'bring bar dor grol tshul dang /
tha ma rang bzhin sprul sku'i zhing du grol tshul rnams ni rdzogs pa chen po'i man ngag spyi ltar shes par bya'o //
de ltar mchog gsang man ngag gnad kyi don //
gsal byed mngon sum 'od gsal 'khor lo yis //
srid pa'i sdug bsngal drwa ba rab bcad nas //
'gro kun gdod ma'i zhing la grol bar shog
/ces rdor sems thugs kyi sgrub pa'i khyad par gyi rdzogs rim snang bzhi'i man ngag gi don gsal bar byed pa'i khrid yig mngon sum 'od gsal 'khor lo zhes bya ba 'di ni jo bstan dge slong spong ba pa bsod nams mtha' yas kyi gsung ngor gter chen chos kyi rgyal po'i bka' drin gyis 'tsho ba'i gnyos kyi dge slong rmongs pa d+harma shrIs sbyar ba dge legs su gyur cig /

//
