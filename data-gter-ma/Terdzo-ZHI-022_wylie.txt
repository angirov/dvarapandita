rta glud gtang ba bsdus pa bzhugs so //
na mo Ar+Ya re man+ta ye /
rta glud zan nam rtswa la rta gzugs bya //
glud dang changs bu ting lo spu glud bran //
rang nyid lhar gsal 'di skad brjod par bya //
oM a mr-ite hU~M phaT/
oM swa b+hA wa sogs /
b+h+rU~M las rin chen snod du ti yig las //
rta glud rta mchog rin chen dpag med dang //
g.yung drel rlung gi bong bu gwa pa sogs //
rlung gshog rdzu 'phrul rkang pa myur mgyogs ldan //
mig la nyi zla'i 'od zer rab 'phro zhing //
spu las 'dod yon sna lnga'i 'od zer 'phro /
kha rlangs dri bzang na bun phyogs bcur 'phro //
gcig las brgya stong khri 'bum grangs med 'phro //
glud dang changs bu bdud rtsi'i zhal zas mchog
/rang rang yid mthun zad med longs spyod gyur //
oM a kA ro lan gsum gyi byin gyis brlabs nas /
hU~M/
phyogs mtshams steng 'og kun na gnas pa yi //
rta drel rngog chags rnams la gnod byed pa'i //
bgegs dang log 'dren btsan sri 'byung po'i tshogs //
lan chags glud gtor len phyir 'dir 'dus shig
/gang dag myur du 'ong bar mi byed rnams //
dkon mchog gsum dang khro rgyal rta mgrin gyi //
bden pa'i stobs kyis rang dbang med par khug
/TA ki hU~M dzaH
lcags kyu'i phyag rgya bya /
bde gshegs rin chen mang dang gzugs mdzes dang //
'byams klas 'jigs kun bral la phyag 'tshal lo //
rta glud 'dod yon zad med longs spyod 'di //
gnod byed gdon bgegs log 'dren kun la sbyin //
rdo rje mchu can sprin gyi sgron me dang /
khams gsum bdag po byi na ya ka dang //
gdon chen bco brgyad stong phrag brgyad cu'i bgegs //
thams cad mchod sbyin glud 'dis tshims par mdzod //
gza' srin klu srin 'gong po dam sri'i tshogs //
sa srin yul 'dre gri bo gri mo dang //
mi la bse rag 'byung po the'u rang sogs //
glud la dbang ba thams cad glud 'di longs //
shi 'dre dur sri dri za dbugs len tshogs //
za 'dre gshed 'khyams lam 'dre sgab 'dre dang //
shi 'dre gson 'dre mi kha bra mchu'i tshogs //
thams cad glud kyis ngoms shing tshims par mdzod //
chu btsan shing btsan la btsan la sogs pa //
rta drel rngog chags la gnod btsan sri rnams //
rta drel rngog chags stong bas lhag pa yi //
rta glud rgyan dang ldan pa 'di bzhes la //
bdag cag yon mchod tshe rabs thog med nas //
bzhon pa rngog chags brkus phrogs brdungs bsad kyi //
lan chags bu lon bdag po thams cad la //
rngog chags glud bzang rgya chen 'di 'bul lo //
na maHsarba ta thA ga ta a wa lo ki te oM sam+b+ha ra sam+b+ha ra hU~M/
lan gsum mam bdun brjod /
hU~M/
bgegs dang lan chags btsan sri glud bdag rnams //
glud gtor bdud rtsi'i longs spyod 'di phul bas //
thams cad ma lus ngoms shing tshims gyur nas //
phyin chad gnod cing 'tshe ba ma byed cig
/chos rnams thams cad rten 'brel rgyu las byung //
de rgyu de bzhin gshegs pas gsungs pa'i phyir //
rang la dpe longs gzhan la gnod 'tshe spongs //
sa bon kha mngar 'bras bu mi bslu bzhin //
dge sdig gang byas rang la nges par smin //
de phyir khyed rnams rgyal ba'i bka' la nyon //
glud 'di khyer la phyin chad ma gnod cig
/gal te bsngos pa'i glud gtor mi len nam //
blangs kyang da rung gnod pa byed gyur na //
dkon mchog gsum dang chos nyid rnam dag dang //
rgyu 'bras bslu ba med pa bden pa'i stobs //
rta mchog he ru ka dang gsang ba'i bdag
/gu ru rdo rje gro lod mthu stobs kyis /
khyed kyi lus srog rdul du brlag par 'gyur //
tshar mang po gtong na 'di yan wig
/de bas glud gtor khyer la gzhan du dengs //
phyin chad nam yang gnod par ma byed cig
/ces brjod /
oM sum+b+ha ni sogs mtshams bcad srung 'khor bsgom par bya'o //
zhes rang la mkho ba byung dus rA ga a s+yas 'phral du sbyar ba la nyes pa gang mchis bshags shing sems can la phan par gyur cig
/mang+ga laM///
/
