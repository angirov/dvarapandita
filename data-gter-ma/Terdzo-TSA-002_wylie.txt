@#//
bdud 'dul gter byon 'jam dbyangs rigs lnga dang dbyangs can ma dmar mo bcas kyi sgrub thabs dbang gi spyi chings ye shes snang ba rnam 'byed ces bya ba bzhugs so //
na mo gu ru many+dzu nA tha sa ra swa t+yai /
sgrib bral mkha' sngon dwangs pa'i dgongs dbyings las //
'od gsal ye shes nyi ma 'bum brdal bas //
skye dgu'i rmongs pa'i mun khang brtol mdzad pa //
'jam mgon bla mas skye kun rjes su skyongs //
byin rlabs gzi ldan sgrub thabs mtshungs bral ba //
gang 'di gnas gter brgya rtsa'i mnga' bdag gi
/zab chos nor bu'i sgrom las legs phyungs te //
skal bzang blo yi dbul ba sel phyir bkod /
khyad 'phags sprul pa'i gter chen bdud 'dul gling pa'i zab gter yi dam dmar nag 'jigs gsum du grags pa'i chos sde phal cher dus rtags sogs ma 'grigs pa'i dbang gis yang gter du byon par snang ba las yig med u pa de sha'i chos sde zhi sgrub 'jam dpal sde lnga yum dang bcas pa'i sgrub skor zab cing kha tshang don 'dril du snang bas /
de dag gi bsnyen sgrub kyi rim pa ni 'dir yi ges 'jigs nas ma bkod pa gter gzhung las rtogs dgos pa dang /
'di gras 'jam dpal tshe sgrub shin tu zab pa 'chi bdag bdud 'joms kyang sangs gling zab rgya gnyis pa 'jam dpal dmar po longs spyod tshe 'phel dang lha sngags dbang sogs 'dra bar snang bas der byin rlabs chu bo gcig 'dres su bzhugs pa yin la /
'dir smin dbang la nye bar mkho ba tsam zhig dgod par bya ba la gnyis /
sgrub thabs rnams so sor bshad /
dbang gi cho ga spyi dril du bstan pa'o //
dang po la drug
/phyi /
nang /
gsang ba /
yang gsang /
zung 'jug
/yum rnams so //
dang po phyi sgrub 'jam dpal dkar po ye shes sems dpa' 'am gzhon nu chu skyes la gsum /
dang po sbyor ba gshom ni /
stegs bu gtsang ma khebs ldan gyi steng du maN+Dal la me tog dkar po'i tshom bu lnga bkod pa'i khar rkang gsum steng bum pa nyer lnga'i bcud ldan mgul chings dkar po kha rgyan dang bcas pa la rdo rje'i tsaklis brgyan /
lhor dbu rgyan dang rin chen /
nub tu rdo rje dang pad+ma /
byang du dril bu dang ral gri
/mdun du sku tsaka rdor dril lhan cig pa dang 'khor lo /
sngags byang bcas /
g.yas su dkar mngar gyi gtor zlum dkar po rgyan ldan /
g.yon du sgrub dpe dang shel phreng /
phyag mtshan ut+pal sngon po pustis mtshan pa'i tsakli rnams bkod /
mthar phyi mchod g.yas skor du bkod do //
gnyis pa dngos gzhi sgrub thabs la /
thog mar skyabs sems ni /
dus 'di nas bzung byang chub snying po'i bar //
bla ma mchog dang dkon mchog gsum po dang //
bcom ldan rje btsun 'jam dpal gzhon nu la //
lus ngag yid gsum gus pas skyabs su mchi //
bdag gis khams gsum 'khor ba'i sems can gyi //
ma rig blo yi gti mug mun bsal nas //
shes rab snang ba phyogs med rgyas pa'i phyir //
'phags pa 'jam dpal gzhon nu bsgrub par bgyi //
lan gsum /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bzhi bsgom /
mchod pa byin brlab ni /
raM yaM khaM/
thams cad stong nyid nam mkha'i ngang //
b+h+rU~M las rin chen snod nang du //
oM las phyi nang mchod pa'i tshogs //
so so'i lha mo'i rol par bcas //
rab 'byams nam mkha' gang bar gyur /
oM badzra ar+g+haM nas /
shab+da sarba pU dza sa ma ye AHhU~M/
bdag bskyed ni gter gzhung phyi sgrub ltar /
oM swa b+hA ba nas 
spyan drangs thim :
bar dang /
oM Ar+Ya many+dzu shrI sa pa ri bA ra badzra sa ma ya dza :
pad+ma ka ma lA ya satwaM:
na mo pu ru sha ya ho :
sngags snga ma'i mthar /
ar+g+haM sogs dang /
rU pa sogs sbyar bas mchod /
maN+Dal mdor bsdus phul /
bzlas dmigs gsal btab la 'bru drug bzla /
de nas mdun bskyed dkyil 'khor /
oM badzra a mr-ita sogs kyis bsang /
oM swa b+hA bas sbyong ba sogs bdag bskyed ltar la /
zla ba'i dkyil 'khor nya rgyas dbus :
rang byung yi ge a dkar sa le ba :
'phro 'dus don byas yongs gyur sku yi ni :
zhes bsgyur /
mchod pa'i skabs /
dngos 'byor yid kyis rnam sprul pa'i //
lha rdzas dag pa'i nyer spyod rnams //
bcom ldan 'khor dang bcas la 'bul //
bzhes nas bdag la dngos grub stsol //
oM sarba ta thA ga ta Ar+Ya many+dzu shrI ar+g+haM nas shab+da pra tIts+tsha swA hA/
sh+lo ka de'i tshig rkang gnyis par /
lha rdzas dag pa'i 'dod yon rnams //
zhes dang /
sngags snga ma'i mthar /
rU pa shab+da gan+d+he ra sa spar+she pra tIts+tsha swA hA/
'dzam+bu'i gling dang gling gzhan rnams //
rin chen sna bdun gyis bkang ste //
stong gsum la sogs ma lus pa //
zhum pa med par byas te 'bul //
sngags mthar /
rat+na maN+Dal pra tIts+tsha swA hA/
zhes pas mchod /
mdun bskyed thugs kar sngags 'khor dang 'od zer spro bsdu gsal btab la bzlas pa bya /
de nas bum pa bsang sbyang /
rin chen bum pa mtshan nyid yongs rdzogs nang //
baM las bdud rtsi'i rgya mtsho sogs mdun bskyed ltar /
mchod pa'i bar btang /
bum lha'i thugs kar thugs srog sngags 'khor dang bcas pa la /
rang gi thugs ka'i 'od zer gyis bskul bas ye shes bdud rtsi'i char rgyun babs te bum pa gang bar gyur /
ces dmigs la bzlas pa bya /
mthar mdun bum chabs cig tu mchod pa gong smos ltar dang /
bstod pa /
gang gi blo gros sogs sam /
ri bong 'dzin pa ltar dkar glegs bam ut+pal phyag mtshan cing //
rab mdzes shin tu zhi ba'i gzhon nu zur phud lnga pa can //
dga' ba rgya chen thar mchog spyan ni pad+ma'i 'dab ltar yangs //
blo gros ngan pa sreg mkhas 'jam pa'i dbyangs la rab tu 'dud //
ces rgya gzhung byin rlabs can gyis bstod /
rje btsun 'jam dpal dbyangs kyis bdag sogs sems can thams cad kyi ma rig pa'i mun pa bsal nas shes bya mtha' dag bde blag tu rtogs par mdzad du gsol /
ces 'dod don gsol la yig brgya brjod /
'bru gsum gyis bum par dung chu phul la bum lha 'od zhu bya /
de nas gtor ma bsang sbyang /
stong pa'i ngang las /
oM las rin po che'i snod du oM AHhU~M 'od du zhu ba las byung ba'i gtor ma bdud rtsi'i rgya mtsho kha dog dri ro nus bcud phun sum tshogs par gyur /
oM AHhU~M ha hoHhrIH
gsum gyis brlab /
ljags 'od zer gyi sbu gus gtor ma'i bcud drangs te gsol bar gyur /
oM Ar+Ya many+dzu shrI sa pa ri bA ra i daM ba liM ta kha kha khA hi /
zhes lan gsum gyis phul /
nyer spyod lnga tsam gyis mchod /
gzhon nu'i cha lugs 'chang ba po //
ye shes sgron mes rab tu brgyan //
'jig rten gsum gyi mun sel ba //
'jam pa'i dbyangs la phyag 'tshal bstod //
ces sh+lo ka gcig gis bstod /
'dod gsol gong ltar byas la /
ting nge 'dzin gyi dbang blang slob ma gzhug par gsol ba gdab /
las bum du bdud rtsi 'khyil ba bskyed bzlas bya /
skabs 'dir 'og nas 'byung ba ltar slob ma zung du ma gyur pa la dbang bskur ro //
gsum pa rjes rim ni /
mchod pa kha gsos /
gong ltar byin brlabs /
mchod pa spro na mdun bskyed skabs ltar dang /
bsdu na sngags tsam gyis mchod /
bstod pas bstod /
'dod don gsol /
nongs bshags ma rnyed yongs su ma tshang sogs dang yig brgya brjod /
mdun bskyed rten yod na 'dir ni rten dang sogs kyis brtan bzhugs bya /
rten med na ye shes pa /
oM/
khyed kyis sems can sogs kyis gshegs /
dam tshig pa rang la bsdu /
bdag bskyed kyang /
oM/
chos nyid skye ba med pa las //
'gag med ye shes phyag rgyar shar //
'gags pa nyid na 'gag med pa //
spros bral ka dag klong du thim //
zhes 'od gsal du bsdu /
slar yang zung 'jug sgyu ma'i sku
/sgo gsum rdo rje gsum ldan gyur //
ces thun mtshams kyi lhar ldangs /
'di bsgrubs pa las byung ba yi //
dge ba bdag gis gang thob pa //
des ni skye bo thams cad kyis //
bder gshegs shes rab thob par shog
/ces sogs bsngo smon dang /
shis brjod ci rigs pa byas pas 'grub bo //
!
//gnyis pa nang sgrub a ra pa tsa blo'i mun sel la /
sbyor ba gshom ni phyi sgrub dang 'dra ba las /
tshom bu dang bum pa'i mgul chings dmar po bya /
nang sgrub sku dang phyag mtshan ral pod tsakli dgod pa tsam khyad par ro //
sgrub thabs la'ang skyabs sems nas mchod pa byin rlabs yan sngar ltar la /
bdag bskyed gter gzhung ltar /
yan lag brgyad ldan mtsho chen sogs nas /
pu ru sha ya ho :'i bar /
mchod pa ni /
phyogs dus kun na gzugs sgra dri dang ro //
reg bya'i khyad par dbang po tshims byed rnams //
mos blos 'jam dpal dbyangs la bdag 'bul na //
bzhes nas bla med grub mchog bstsal du gsol //
oM Ar+Ya many+dzu shrI ye rU pa shab+da gan+d+he ra sa spar+she pra tIts+tsha swA hA/
bstod pa ni /
gzhon nu'i cha lugs 'chang ba po //
ye shes sgron mes rab tu brgyan //
'jig rten gsum gyi mun sel ba //
'jam pa'i dbyangs la phyag 'tshal bstod //
bzlas dmigs gsal btab la bzlas pa bya /
mdun dkyil bsang sbyang /
mdun rten mi dmigs stong pa'i ngang nyid las //
yan lag brgyad ldan sogs bdag bskyed ltar la /
nya rgyas zla steng d+hIHyig dmar ser las :
'od 'phros don byas 'phags pa 'jam dpal sku :
zhes sogs nas bstod pa'i bar sngar ltar la /
bstod pa spro na gang blo ma sbyar /
mdun bskyed thugs kar pad+ma zla ba'i steng //
d+hIHyig dmar ser mtha' mar sngags kyis bskor //
'od 'phros 'phags mchod 'gro kun gti mug bsal //
byin rlabs dngos grub thams cad bsdus nas thim //
zhes bsgoms la 'bru bdun bzla /
bum pa bsang sbyang /
rin chen bum pa mtshan nyid yongs rdzogs nang //
yan lag brgyad ldan sogs nas bstod pa yan mdun bskyed ltar la /
bzlas dmigs nas brtsam /
mchod bstod kha bsgyur tsam las /
gtor 'bul /
rjes chog gi bar phyi sgrub ltar cha tshang bya'o //
!
//gsum pa gsang sgrub 'jam dpal ye shes sems dpa' bla med lugs la sbyor ba gshom ni /
gzhung mthun ras bris kyi dkyil 'khor bkram /
ma 'dzom na tshom bu gtso 'khor dgu bkod pa'i dbus su many+dzi la 'jam dpal phyag bzhi pa yum dang bcas pa'i sku gzugs bzhugs /
shar du rnam bum /
dbu rgyan sogs gzhan thams cad phyi sgrub skabs ltar la gtor ma dpal gtor /
phyag mtshan ral pod mda' gzhu dang /
rjes gnang chas mtshan brjod glegs bam /
gdugs /
ral gri mda' gzhu /
dung dkar /
'khor lo rnams lhag por bzhag
/mchod pa'ang sman raka gtor gsum bsnan la bkod do //
sgrub pa'i thabs la /
thog mar dkar gtor bgegs gtor spyi 'gro nyung bsdus gtang /
bka' bsgo zhing mtshams gcod pa ni chos dbang bla ma gsang 'dus lta bus bya /
skyabs sems tshad med phyi sgrub ltar la /
mchod brlab ni /
raM yaM khaM/
stong pa'i ngang las rin chen pad+ma'i snod //
yangs shing rgya cher phyi nang gsang ba yi //
mchod rdzas zag med bde skyed ye shes sprin //
'dod yon rol mo ci yang 'char bar gyur /
oM sarba pU dza sa ma ye AHhU~M/
oM sarba pany+tsa a mr-ita rak+ta ba liM ta AHhU~M/
bdag bskyed gter gzhung gsang sgrub ltar /
oM ma hA shUn+ya tAs sbyang ba nas /
rigs bdag gi rgyas btab pa'i bar song nas /
mchod pa ni /
phyi mchod chu gnyis nyer spyod rnam pa lnga //
nang mchod gzugs sgra dri ro reg bya chos //
gsang mchod bdud rtsi sman raka ba liM ta //
dgyes par bzhes la mchog thun dngos grub stsol /
oM Ar+Ya many+dzu shrI sa pa ri bA ra badzra ar+g+haM sogs /
shab+da pany+tsa kA ma gu Na pany+tsa a mr-ita rak+ta ba liM ta pU dza hoHkhA hi /
bstod pa gzhung ltar bya /
bzlas pa grub nas sngags tsam gyis mchod /
gong gsal sh+lo ka gcig gis bstod la 'dod don gsol ba gdab /
mdun bskyed phyi sgrub ltar dkar po gzhon nu chu skyes bskyed bstims mchod bstod bzlas pa bcas der bshad pa ltar la /
'bru drug dang /
a a sarba ta thA ga ta sogs sngags ring bzla /
de dag gi dmigs pa gsang sgrub tu 'byung ba ltar bya /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar gyur /
rang srog sngags kyi 'od zer sogs dmigs pa gsal gdab /
gzungs thag blangs la bdag bskyed skabs ltar gtso 'khor rnams kyi snying po dang /
sngags ring ci 'grub bzla /
yig brgya brjod /
'bru gsum gyis mchod yon phul la 'od zhu bya /
mdun bskyed gtor 'bul nas rjes chog yan chad phyi sgrub tu bshad pa ltar ro //
!
//bzhi pa yang gsang blo'i mun sel la /
sbyor ba gshom la /
maN+Dal la me tog gi tshom bu gcig bkod pa'i steng khri'ur 'di nyid kyi sku rten bkod pa tsam las /
gzhan thams cad gsang sgrub dang 'dra zhing /
phyag mtshan bsdu na ral pod tsam /
'dzom na de steng me long mda' rdo rje zhags pa /
bum pa gzhu ut+pal nor bu bcas bcu po'i tsakli bkod /
rjes gnang gsang sgrub dbang gi skabs song bas 'thus pa'i phyir 'dir bsdu na bkod mi dgos /
sgrub thabs skyabs sems nas mchod brlab bar gsang sgrub ltar la /
bdag bskyed thog mar nang sgrub kyi /
yan lag brgyad ldan mtsho chen nas /
bai DUr+Ya gsal ba'i :
bar dang /
de nas 'di nyid kyi gter gzhung ltar /
ut+pal yal ga lo 'dab rgyas pa'i rtser :
me tog 'dab ma 'bum ldan ze'u 'bru'i dbus :
nya rgyas zla steng d+hIHyig dmar ser las :
gzi byin 'od phung bdag gi lus thim pas :
bdag nyid rnam smin phung po thul bsregs nas :
sogs nas /
spyan drangs bstim :
bar dang /
oM AHhU~M Ar+Ya many+dzu shrI d+hIHmuM sarba badzra sa ma ya dzaHdzaH
dzaHhU~M baM hoH
pad+ma ka ma lA ya satwaMH
mchod pa gsang sgrub ltar sh+lo ka gcig sngags bcas kyis mchod /
ye shes phung po rgyal ba kun gyi yab //
blo yi mun sel rje btsun mkhyen pa'i gter //
dbyangs can lha mo tshig gi 'byung gnas ma //
thabs shes mnyam par rol la gus pas bstod //
ces bstod /
bzlas dmigs dang lce sogs byin brlabs la bzlas pa bya /
mdun rten bsang sbyang /
mdun rten mi dmigs stong pa'i ngang nyid las //
yan lag brgyad ldan sogs gong ltar la /
ye shes drangs bstims rjes mchod pa bsdu na gsang sgrub bdag bskyed ltar la /
cung zad spro na /
chu gnyis nyer spyod /
'dod yon lnga bcas phyi nang gi sgrub thabs ltar len /
rtsa brgyad yan lag stong sbyar ba'i //
ra sa ya na sman chen po //
nyon mongs chags pa'i rak+tar bcas //
mnyam pa chen por bzhes su gsol //
ma hA a mr-ita rak+ta khA hi /
sha lnga bdud rtsi'i snying po can //
bza' bca' btung ba'i tshogs ldan pa'i //
dam rdzas mchog gi gtor ma 'di //
gnyis su med par bzhes su gsol //
ma hA ba liM ta khA hi /
bstod pa gong gi sh+lo ka gcig po'am /
spro na gang blo mas bstod /
bzlas pa byas /
bum pa sgrub tshul gsang sgrub tu bshad pa ltar bya /
gtor 'bul zur du med kyang chog
/byed par spro na /
raM yaM khaM/
stong pa'i ngang las /
gtor gzhong pad+ma b+hany+dza'i snod du gtor ma sha lnga bdud rtsi lnga ye shes lnga'i rang bzhin dam ye gnyis su med pa'i bdud rtsi'i rgya mtsho chen por gyur /
oM AHhU~M hoH
ljags rdo rje'i sbu gus gtor ma'i bcud drangs te gsol bas mnyes par gyur /
snying po'i mthar /
sa pa ri bA ra i daM ba liM ta kha kha khA hi khA hi /
lan gsum gyis 'bul /
sngags tsam gyis mchod cing bstod la 'dod don gsol ba nas /
rjes chog mthar thug pa'i bar phyi sgrub ltar bya'o //
!
//lnga pa zab gsang bla na med pa zung 'jug gi sgrub pa la /
kha cig gis 'di nyid dam pa'i smra seng dang mthun pas dbang yang de mthun zur du yod par byed kyang /
de lta na phyi sgrub 'jam dkar la kha che paN chen lugs dang mthun pa'i rjes gnang yod dgos pa sogs 'ga' zhig 'gyur bas zur du mi bzhugs la /
zung 'jug sgrub pa 'di snga ma rnams dang sde tshan gcig pa'i phyir spyi dbang bdud rtsi'i bum pa kho nas 'thus pas /
sbyor ba gshom la /
maN+Dal tshom bu gcig pa'i steng lugs 'di'i sku rten bkod pa dang /
phyag mtshan 'jog pa las gzhan thams cad yang gsang sgrub pa'i skabs dang 'dra /
sgrub thabs la sngon gtor dkar bgegs gtang /
bgegs bskrad mtshams gcod /
skyabs sems bcas gsang sgrub tu smos pa bzhin la /
yan lag bcu pa ni /
bla ma yi dam lha tshogs gshegs //
nyi zla pad+ma'i gdan la bzhugs //
lus ngag yid gsum gus phyag 'tshal //
phyi nang gsang ba'i mchod pa 'bul //
nyams chag sdig sgrib mthol zhing bshags //
gsang sngags sgrub la rjes yi rang //
smin grol gsang sngags chos 'khor bskul //
mya ngan mi 'da' bzhugs gsol 'debs //
snying po sems can don du bsngo //
yang dag rdo rje'i don rtogs shog
/ces pa tsam bya /
tshad med bsgom /
gsang sgrub ltar mchod pa brlab /
bdag bskyed rang gzhung ltar /
stong nyid snying rje'i ngang las sogs nas /
ye shes sems dpa' spyan drangs thim :
zhes pa'i bar dang /
spyan 'dren gyi sngags nas mchod bstod kyi bar yang gsang skabs su bshad pa ltar bya /
de nas gzhung 'di nyid ltar bzlas dmigs gsal bar bsgoms la snying po bzla /
mdun rten bsang sbyang /
mdun rten mi dmigs stong pa'i ngang nyid las //
pad zlar d+hIHlas 'phags pa 'jam dpal sku :
zhes sogs kyis lha bskyed /
sngags kyi drangs bstim nas brtsam /
mchod bstod bar yang gsang mdun bskyed skabs ltar song nas 'di nyid kyi bzlas pa bya /
bum pa'i bskyed bzlas gsang sgrub tu bshad pa ltar la /
gtor 'bul rjes chog rnams ni yang gsang ji lta bar bya'o //
!
//drug pa dbyangs can dmar mo'i gsang sgrub la /
sbyor ba gshom ni /
maN+Dal pad+ma 'dab brgyad 'ja' 'od rdor ra me ris bskor ba'i lte bar nyi gdan la thig le dmar po can nam /
ma 'dzom na tshom bu dmar po gcig bkod /
dbang rdzas gzhan gong du smos pa rnams dang 'dra ba las bum pa'i mgul chings dmar po /
sku rten dang phyag mtshan ut+pal zla steng nor bus mtshan pa dang me long /
gtor ma'ang 'grub na bang rim sum brtsegs steng cog zlum dmar po pad+ma mang pos bskor ba nyi zla nor bus brgyan pa bkod /
sgrub thabs skyabs sems nas brtsam phyi sgrub ltar la /
skyabs 'gro'i tshig rkang gsum par /
rje btsun 'phags ma dbyangs can dmar mo la //
zhes dang /
sems bskyed tshig rjes mar /
'phags ma dbyangs can dmar mo bsgrub par bgyi //
zhes bsgyur /
tshad med dang mchod brlab song nas /
bdag bskyed rang gzhung ltar /
swa b+hA bas sbyang /
paM las pad+ma dkar dmar sogs nas lha bskyed /
ye shes pa drang bstim /
phyag mchod sngags yan song nas /
oM swa ra swa t+yai badzra ar+g+haM sogs dang /
rU pa shab+da gan+d+he ra sa spar+she pra tIts+tsha swA hA/
zhes mchod /
shes rab phar phyin sgra dbyangs lha mo'i tshul //
yid 'phrog tshangs pa'i sras mo khams gsum la //
smra ba ngag gi dpal ster skye dgu'i gsos //
blo gros mchog sbyin ma la phyag 'tshal bstod //
ces bstod /
bzlas dmigs gsal btab la bzlas pa bya /
de nas mdun rten bsang sbyang /
dkyil 'khor rten bcas mi dmigs stong pa'i ngang //
dag pa'i zhing bkod phun sum tshogs pa'i dbus //
paM las pad+ma dkar dmar 'bum ldan rgyas :
de steng a las nya rgyas zla dkyil la :
hrIMHyig dmar po 'od zer 'bar ba las //
'phags pa mchod cing sogs nas phyag sngags yan gter gzhung ltar la /
mchod pa phyi nang gi tshigs bcad phyi sgrub ltar la mtshan sngags brje /
bstod pa bram ze phur bus mdzad pa tshang ma shes na legs /
bsdu na thog ma'i sh+lo ka gcig tsam mam /
lho phyogs rgya mtsho'i 'jing rol na //
rdo rje phag mo bde ba can //
dbyangs can bcom ldan 'das ma la //
gus pa chen pos bstod par bgyi //
zhes pa tsam gyis bstod /
mdun bskyed thugs kar sngags 'khor dang spro bsdu'i dmigs pa byas la snying po bzla /
bum bskyed rgyas par spro na phyi sgrub dang byed lugs mtshungs /
bsdu na gsang sgrub ltar bya /
gtor 'bul phyi sgrub kyis 'gre
/rjes kyi bya ba rnams kyang de ka ltar byas pas 'grub bo //
!
//rtsa ba'i gnyis pa spyi dril dbang gi cho ga ni /
zung du ma gyur pa'i slob ma rnams khrus nas dbyung /
spyi 'gro ltar bgegs gtor btang la /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi\u0f8e
chos kyi\u0f8e
dge 'dun gyi bka' bden pa dang /
gsang sngags rig sngags gzungs sngags snying po phyag rgya ting nge 'dzin rnams kyi bka' bden pa dang /
khyad par du bcom ldan 'das 'jam dpal gzhon nur gyur pa yab yum bka' sdod chos skyong srung ma'i tshogs dang bcas pa'i bka' bden pa dang /
bden pa chen po'i byin gyi rlabs kyis /
deng 'dir rdo rje'i slob ma 'di rnams la smin byed kyi dbang bskur ba bsgrub pa la bar du gcod pa'i bgegs rigs log par 'dren pa thams cad sa'i phyogs 'dir ma gnas par gzhan du dengs shig
/gal te mi 'gro na dpal chen he ru ka 'bar ba chen po'i stobs kyis rdul phran bzhin du brlag par byed do //
zhes dang las sngags /
sum+b+ha ni drag tu brjod /
gu gul bdug
/yungs thun rol mo bcas pas bskrad /
steng 'og phyogs mtshams thams cad rdo rje srung ba'i gur khang khro chung dang me phung 'bar bas bcings te bar du gcod pa gang gis kyang glags mi rnyed par gyur /
oM badzra rak+Sha rak+Sha hU~M phaT/
ces srung 'khor brtan por bsgom /
maN+Dal bkye bsdu dang sems bskyed gsal gdab /
chos bshad ji ltar rigs pa dang bye brag tu /
de'ang thog ma med pa nas tha ma med pa'i dus gsum du sangs rgyas dang byang chub sems dpa' gtso bor gyur pa'i rnam par 'phrul pa gang 'dul der ston gyis 'khor ba'i rgya mtsho dong nas sprugs pa bsam gyis mi khyab pa'i mdzad phrin la mkhas pa sgyu 'phrul chen po 'chang zhing /
ye shes rol pa rgyan gyi bkod pa'i sgyu 'phrul chen po'i mig 'phrul dang ldan pa /
'phags pa 'jam dpal gzhon nur gyur pa la rdo rje theg pa'i gsang ba rnams su sgrub thabs kyi rim pa mtha' yas pa bzhugs shing /
de la brten nas dngos grub brnyes pa'i slob dpon rnams kyi gdams ngag gi bka' srol 'phags bod gnyis su rgya cher byon pa las /
'dir mkhyen gnyis ye shes kyi me long la chags thogs kyi rdul dang bral ba /
sangs rgyas gnyis pa pad+ma saM b+ha bas ye shes DA ki mtsho rgyal dang 'brog ban khye'u chung lo tsA gnyis la ched du brjod pa'i tshul gyis gdams par mdzad cing /
phyi rabs bstan pa 'dzin pa'i skyes bu rnams kyi mkhyen dpyod kyi snang ba rgyas par byed pa'i thabs la dgongs te /
mdo khams gnas chen nyer lnga'i gtso bo khro ri rdo rje zil khrom gyi gnas sgo'i 'gyur med ke'u tshang du gter rgyas btab pa /
sa bcu'i dbang phyug gter chen bdud 'dul nus ldan rdo rjes rdzu 'phrul gyi rol pas spyan drangs /
bgrang bya phrag dgu'i gsang rgya thems pa na rgyal sras 'jigs med nus ldan rdo rje la bkas gnang ste gtan la phab pa /
yi dam dmar nag 'jigs gsum gyi zhi sgrub 'jam dpal yab yum gyi skor la sgrub thabs bdun du bzhugs pa'i zhes thams cad la spyi bshad du sbyar nas /
thog mar phyi sgrub 'jam dpal dkar po gzhon nu chu skyes dgos 'dod kun 'byung gi dbang bskur bsgrub pa la /
slob dpon gyis bgyi bar 'os pa rnams legs par grub pa lags pas /
khyed rang rnams kyi ngo skal du gyur pa sngon 'gro 'jug pa'i chos rnams zhu ba'i yon du zhing khams 'bul bar zhu /
zhes maN+Dal 'bul du gzhug
/phyi ma rnams la /
gnyis pa nang sgrub 'jam dpal dmar po a ra pa tsa blo'i mun sel gyi dbang bskur /
gsum pa gsang sgrub 'jam dpal gser mdog ye shes sems dpa' blo gros pad tshal rgyas byed kyi dbang bskur /
bzhi pa yang gsang 'jam dpal dmar ser shes rab skyed byed blo'i mun sel gyi dbang bskur /
lnga pa zab gsang bla na med pa 'jam dpal smra seng yab  yum zung 'jug gi sgrub pa mkha' klong yangs pa'i dbang bskur /
ces so sor bsgyur /
bla ma dang 'phags pa 'jam dpal tha mi dad pa la gus pa chen pos me tog dang bcas pa'i thal mo sbyor la gsol ba 'debs pa 'di'i rjes zlos mdzod /
dga' chen khyod bdag ston pa ste :
slob dpon khyod ni dgongs su gsol :
byang chub chen po'i tshul ston pa :
mgon po chen po bdag 'tshal lo :
dam tshig de nyid bdag la stsol :
byang chub sems kyang bdag la stsol :
sangs rgyas chos dang dge 'dun te :
skyabs gsum dag kyang bdag la stsol :
thar pa chen po'i grong mchog tu :
mgon pos bdag kyang gzhug par 'tshal :
lan gsum /
de ltar gsol ba btab pa la brtse bas dgongs te gnang ba bstsal zhing spro ba skyed pa'i che ba brjod pa la snyan gtod 'tshal /
e ma skal ldan rigs kyi bu mchog kun :
khyed rnams theg pa chen po'i snod yin te :
yang gsang bla med spyod tshul cho ga rnams :
de ring khyod la yang dag bstan par bya :
dus gsum nges 'byung yang dag rdzogs sangs rgyas :
sku gsung thugs kyi rang bzhin rdo rje can :
rdo rje 'jigs bral gsang sngags mthu yis ni :
mgon po ye shes mnyam nyid yang dag brnyes :
brtse chen 'jam dpal ye shes mchog gi ni :
bla med gsang sngags sbyor ba mnyam med pas :
bdud sde dpung bcas ma lus kun bcom nas :
'jig rten rjes 'jug yang dag spyod nas kyang :
chos 'khor bskor nas myang 'das lam bgrod cing :
mnyam med rgyal ba kun mkhyen sku thob phyir :
bu kun blo gros rab yangs 'di gyis shig :
de nas thog mar rgyud dag cing snod du rung bar bya ba'i slad du /
bla ma bcom ldan 'das 'jam dpal dbyangs la sangs rgyas byang sems yi dam mkha' 'gro chos skyong srung ma dang bcas pas bskor te bzhugs pa la /
bdag sogs sems can thams cad deng nas byang chub snying po la mchis kyi bar du sgo gsum rtse gcig gus pas skyabs su mchi'o snyam pas 'di'i rjes zlos /
dus 'di nas bzung sogs las byang ltar lan gsum /
ma gyur nam mkha'i mtha' dang mnyam pa'i sems can thams cad bla na med pa'i byang chub chen po la dgod par bya /
de'i ched du 'phags pa 'jam dpal dbyangs kyi thugs bskyed pa ltar sems bskyed cing byang chub spyod pa'i rjes su slob par bgyi'o snyam du sems bskyed pa 'di'i rjes zlos /
bdag gis khams gsum 'khor ba'i sogs gsum /
zhing mchog khyad par can de dag gi spyan sngar gsag sbyang spel gsum tshul bzhin bgyid pa'i 'dun pas 'di'i rjes zlos /
phyi sgrub nang sgrub gnyis la /
dkon mchog gsum la bdag skyabs mchi //
sogs dang /
gzhan rnams la /
rdo rje slob dpon sangs rgyas dpal //
sogs rgyun bshags yan lag brgyad pa tshar gsum bya /
dung zhal du dri'i chu dang bdud rtsi bsres pa'i dam chu sbyin la /
'di ni khyod kyi dam tshig bdud rtsi'i chu :
dam tshig 'das na sreg cing dmyal bar ltung :
dam tshig bsrungs na dngos grub tshe 'dir thob :
dam tshig bdud rtsis las kun 'grub par 'gyur :
badzra sa ma ya u da ka na ra kan Tha Tha :
dam tshig gi rdo rje gnas gsum du gtugs la /
dam tshig ye shes gsang mchog rdo rje 'di :
skal ldan khyod kyi gnas gsum gtugs pa yis :
dpal chen srog gi rdo rje 'di byin pas :
nga ni gsang mchog 'jam dpal rdo rje ste :
nga yis ji ltar bsgos pa'i bka' bzhin du :
bu khyod nyams med yang dag bsgrub dgos so :
gal te nga yi bka' las 'das gyur na :
gsang mchog rdo rje khyod kyi gshed mar 'gyur :
rdo rje 'bar bas dmyal bar sreg par byed :
bu khyod dam tshig nyams med snying la chongs :
badzra sa ma ya u da ka na ra kan Tha Tha :
des rdo rje'i dam tshig gnyan po'i gnad la bkar nas /
dbang gi gzhi rten sgrub pa ye shes pa dbab par gsol ba gdab pa 'di'i rjes zlos /
e ma :
bla ma 'jam mgon che ba'i mchog :
rje btsun mgon po 'jam dbyangs kyi :
ye shes sems dpa' dbab par mdzod :
bdag la 'go bar mdzad du gsol :
nye bar 'go bar mdzad du gsol :
dbang bskur byin rlabs bstsal du gsol :
gsum /
khyed rang rnams lus gnad bsrang /
ngag rlung kha sbyor du bcing /
yid gzhan du ma yengs par dmigs pa 'di rtse gcig tu sgoms shig
/ces byas la bsang sbyang ste /
sgrub thabs so so'i mngon rtogs kyi dbu nas ye shes spyan drangs thim pa'i bar go brda 'phrod par dal bar bklag
/rang nyid ces pa la khyed rang zhes sogs skabs kyi kha bsgyur bya /
spos brtul /
rol mo bsgrag
/so so'i snying po'i gsham du /
A be sha ya a A:
e A ral+li hring hring dzaHdza :
dzaHhU~M baM ho :
zhes lan gsum gyi mthar mi gnas pa'i ye shes chen por bzhag la /
ye shes pa'i byin rlabs kyi rgyun byang chub ma thob kyi bar sgo gsum la rab tu gnas par byas par mos shig
/sngags mthar tiSh+Tha badzra gyis rdo rje spyi bor bzhag la brtan par bya /
de rnams kyis 'jug pa'i chos rnams grub /
dngos gzhi dbang bskur zhu ba'i yon du dmigs te maN+Dal 'bul 'tshal /
gsol ba gdab pa 'di'i rjes zlos /
ji ltar bla ma rdo rje 'chang dbang gis :
ye shes sems dpa' nyid du bdag bsgrubs phyir :
de bzhin rdo rje slob dpon khyod kyis kyang :
bdag la dbang skur byin gyis brlab tu gsol :
ces lan gsum /
de ltar gsol ba btab pas /
lha dang slob dpon gnyis su med pa'i thugs ka nas 'od zer 'phros /
dbang gi lha nam mkha' gang ba spyan drangs pa rnams dang slob dpon lhan cig pas mi bskyod pa'i ngo bo bum chu la sogs pa rigs lnga'i rang bzhin can gyi rig pa'i dbang rnams rim par bskur bar mos shig
/bum pa rdo rje bcas spyi bor bzhag la /
hU~M:
zhe sdang rnam dag rdo rje mi bskyod pa'i :
me long ye shes rgyud la skye ba'i phyir :
rdo rje mi bskyod pa yi gzi byin mchog :
skal ldan bu mchog khyod la dbang rdzogs shog :
rtsa sngags kyi sham bur a b+hi Shiny+tsa mAM:
des rdo rje rigs kyi dbang thob /
zhe sdang dag
/rnam par shes pa'i phung po gnas gyur /
me long ye shes mngon du byas par mos shig
/rin po che dang dbu rgyan mgor bskon la /
hU~M:
nga rgyal rnam dag rdo rje rin 'byung gi :
mnyam nyid ye shes rgyud la skye ba'i phyir :
rdo rje rin chen 'byung ldan gzi byin mchog :
skal ldan bu mchog khyod la dbang rdzogs shog :
rat+na mA lA trAM a b+hi Shiny+tsa tu mAM:
des rin chen rigs kyi dbang thob /
nga rgyal dag
/tshor ba'i phung po gnas gyur /
mnyam nyid ye shes mngon du byas par mos shig
/pad+ma dang rdo rje lag g.yas su gtad la /
hU~M:
'dod chags rnam dag rdo rje 'od dpag med :
sor rtog ye shes rgyud la skye ba'i phyir :
rdo rje 'od dpag med pa'i gzi byin mchog :
skal ldan bu mchog khyod la dbang rdzogs shog :
pad+ma mA lA a b+hi Shiny+tsa tu mAM:
des pad+ma rigs kyi dbang thob /
'dod chags dag
/'du shes kyi phung po gnas gyur /
sor rtog ye shes mngon du byas par mos shig
/ral gri dang dril bu lag g.yon du gtad la /
hU~M:
phrag dog rnam dag rdo rje don yod grub :
bya grub ye shes rgyud la skye ba'i phyir :
rdo rje don yod grub pa'i gzi byin mchog :
skal ldan bu mchog khyod la dbang rdzogs shog :
oM karma mA lA a b+hi Shiny+tsa tu mAM:
des las kyi rigs kyi dbang thob /
phrag dog dag
/'du byed kyi phung po gnas gyur /
bya grub ye shes mngon du byas par mos shig
/so so'i sngags byang 'khor lo dang dril bu sbyin la /
hU~M:
gti mug rnam dag rdo rje rnam snang gi :
chos dbyings ye shes rgyud la skye ba'i phyir :
rdo rje rnam snang mdzad kyi gzi byin kun :
skal ldan bu mchog khyod la dbang rdzogs shog :
oM bai ro tsa na a b+hi Shiny+tsa tu mAM:
des de bzhin rigs kyi dbang thob /
gti mug dag
/gzugs kyi phung po gnas gyur /
chos dbyings ye shes mngon du byas par mos shig
/de'i rjes 'brel du sku gsung thugs kyi dbang bskur ba yin pas dmigs pa 'di ltar du mdzod /
mdun bskyed kyi sku las ye shes kyi sku gnyis pa chad /
khyed rang rnams la thim pas rdo rje'i sku dang dbyer med du byin gyis brlabs par mos shig
/so so'i sku spyi bor bzhag cing lag tu gtad la /
hU~M:
sangs rgyas kun gyi rang byung sku che ba :
sangs rgyas kun gyi rang byung sku yin te :
sangs rgyas kun gyi sku yis byin brlabs pa :
bla ma 'jam mgon yab yum   dpa' rkyang yin na /   'jam pa'i dbyangs kyi sku thob ces bsgyur /
sku thob shog :
rtsa sngags mthar dzaHhU~M baM ho :
tiSh+Tha badzra :
zhes brjod /
khyed rang rnams kyis slob dpon la me tog 'thor bzhin du 'di'i rjes zlos /
gang tshe blta bar 'dod pa dang :
cung zad 'dri bar 'dod na yang :
bla ma 'jam mgon yab yum khyod :   dpa' rkyang la 'jam dpal mgon po zhes bsgyur /
gegs med par ni 'grub par shog :
des lus lha bsgom pa la dbang ba yin pas /
deng phyin chad snang stong lha'i phyag rgya sgom pa la brtson par gyis shig
/slob dpon 'jam dpal yab yum   dpa' rkyang la 'jam dpal dbyangs su /
du gsal ba'i thugs ka nas sngags kyi 'od zer zhal du thon nas /
slob ma'i mgrin par zhugs /
snying kha'i sa bon la thim pas rdo rje'i gsung dang dbyer med du byin gyis rlobs par mos la sngags 'di'i rjes zlos /
so so'i snying po rnams rjes zlos lan gsum byar gzhug
/sgrub yig dang phreng ba lag tu gtad la /
sangs rgyas kun gyi rang byung gsung che ba :
sangs rgyas kun gyi gsung dbyangs rdo rje'i sgra :
gsang ba'i gsung ngag bla na med pa'i dbang :
skal ldan bu mchog khyod la dbang bskur bas :
chos sgo brgyad khri bzhi stong dbang byed shog :
sarba d+harma a b+hi Shiny+tsa tu mAM:
slob dpon la me tog 'thor bzhin du 'di'i rjes zlos /
brtse chen khyod kyi shes rab 'od zer gyis :
'gro blo'i gti mug mun pa rab bsal te :
bka' dang bstan bcos zab mo rtogs pa yi :
blo gros spobs pa'i snang ba bskyed du gsol :
des ngag sngags bzla ba la dbang ba yin pas /
deng phyin chad grags stong bzlas brjod chu bo'i rgyun lta bu la brtson par gyis shig
/lhag pa'i lha'i thugs ka nas mkhyen gnyis ye shes kyi ngo bo phyag mtshan gyi rnam pa 'phros /
khyed rang rnams kyi snying gar thim pas rdo rje'i thugs dang dbyer med du byin gyis brlabs par mos shig
/so so'i phyag mtshan snying gar bzhag cing gtad la /
hU~M:
dus gsum sangs rgyas kun gyi thugs chen po :
dus gsum sangs rgyas kun gyi gsang ba 'dzin :
gsang ba mnyam nyid bde chen yangs pa'i klong :
bde chen rig rtsal bsgom pa'i dbang thob shog :
ma hA sarba tsit+ta ma ti a b+hi Shiny+tsa tu mAM:
me tog 'thor la 'di'i rjes zlos /
brtse chen khyod kyi thugs rje'i 'od zer gyis :
bdag blo'i mi shes dri tshogs kun bcom nas :
'chad rtsod spobs pa'i snang ba rab rgyas shing :
blo gros yangs pa'i snang ba rgyas par mdzod :
des sems chos nyid kyi don bsgom pa la dbang ba yin pas /
deng phyin chad rig stong 'od gsal gyi ting nge 'dzin dang ma bral bar mdzod cig
/phyi sgrub nas dbyangs can ma'i bar dbang sna lnga la 'di nas 'og gi gtor dbang la 'jug pas 'thus shing /
gsang sgrub ye shes sems dpa'i dbang la 'dir rjes gnang sbyor dgos pas /
de rnams kyis dbang gi dngos gzhi grub nas /
mtha' rten tu rjes su gnang ba la /
rang don bsnyen sgrub las kyi sbyor ba dang /
gzhan don du 'chad rtsod rtsom gsum gyi bya ba sogs don gnyis ci dgar spyod pa'i gnang ba bstsal cing rgyal thabs spyi blugs kyi cho gas mnga' gsol bar mos shig
/mtshan brjod glegs bam gtad la /
hU~M:
'jam mgon smra ba'i seng ge mtshungs pa med :
'gro la brtse chen thugs rje'i 'od zer can :
dam chos 'di nyid klog dang kun chub dang :
rgya chen 'gro ba'i don rab spyod par gyis :
gser gdugs spyi bor phub la /
hU~M:
khyab bdag gser gdugs rat+nas kun khyab cing :
sems can sdug bsngal ma lus skyob byed pa :
zab cing yang gsang rgya che spyod pa dang :
'gro ba'i don rab 'bad med 'grub gyur cig :
gri dang mda' gzhu gtad la /
hU~M:
brgyad khri bzhi stong dpung 'joms g.yul rgyal gri :
thabs shes dbyer med mtshon pa'i mda' gzhu che :
dpa' bo chen po stobs mnga' he ru ka :
bdud kyi dpung rnams ma lus 'dul mdzad pa :
rang byung rig rtsal rgyas pa'i dbang thob shog :
dung dkar 'bud du 'jug la /
hU~M:
chos dung dkar po dri bral sgra chen po :
rnam kun rab sgrog snyan pa'i chos kyi sgra :
chos kyi rnga chen stong nyid zab yangs pa :
dri med phyogs bral kun tu sgrog pa'i dbang thob shog :
chos kyi 'khor lo gtad la /
hU~M:
'khor los sgyur ba chen po dpa' bo che :
brjod bral yang dag don ldan de bzhin nyid :
'dren pa mnyam med chos kyi 'khor lo mchog :
khyod kyis rtag brtan 'khor lo bskor bar gyis :
sgrub yig gtad la /
hU~M:
bdag med seng ge'i sgra dang ldan pa po :
'di bsgrubs 'bad pas kun mkhyen sku 'grub phyir :
mu stegs phas rgol ma lus zlog mdzad pa :
nor 'khrul thams cad rnam pa kun spangs pa :
rtsod bral ye shes rgyas pa'i dbang rdzogs shog :
rdo rje slob dpon gyi srin lag bzung du 'jug la /
hU~M:
'gro ba'i bla ma ston pa rdzogs sangs rgyas :
'gyur med rtag par rgyun bzhin du :
ji ltar ma lus ston pa rdo rje slob dpon bdag gis kyang :
bu khyod la yang rgyal thabs spyi blugs gtad :
grol ba bde bar rnam grol ye shes lus :
mi zad bde chen gter chen po :
bu khyod kyis ni rgyan 'khor longs spyod gyis :
'dir dbang thams cad dkyus gcig tu bskur ba'i dbang du byas kyi re re khol 'don du byed na de nyid la rjes gnang 'di dag sbyar na legs so //
dbang skur yongs su rdzogs pa'i mtha' rten byin rlabs gtor ma'i dbang la 'dun pa 'di ltar mdzod /
gtor ma rje btsun 'phags pa 'jam dpal dbyangs rtsa gsum rgyal ba'i dkyil 'khor dang bcas pa mngon sum bzhin du gsal ba /
khyed rang rnams kyi spyi bor byon nas sgo gsum la rdo rje gsum gyi dbang dang byin rlabs ma lus pa stsol bar mos shig
/gtor ma gnas gsum du bzhag la /
hU~M:
'jigs bral ston pa rdo rje'i thugs mnga' ba :
rgyal ba de bzhin gshegs kun gsang chen po :
dgyes mdzad ye shes kun mkhyen sku thob phyir :
'gyur med dpal brtan dpal mchog dbang rdzogs shog :
rtsa sngags sham bur ba liM ta a b+hi Shiny+tsa tu mAM:
gtor ma'i lha tshogs 'od du zhu ste khyed rang rnams la thim par mos shig
/'bru 'thor zhing ye d+har dang shis pa brjod /
de rnams kyis 'phags pa 'jam dpal   so so'i skabs bstun brjod la /
mngon par dbang bskur ba zab mo thob pas :
lus la nad med pa dang skye 'gro pho mo rnams kyis mthong ba tsam gyis dad pa dang :
mtshan dang dpe byad thams cad kyis spras pa'i 'phags pa 'jam dpal gyi sku thob pa dang :
theg pa phyi nang gsang ba thams cad la :
'chad rtsod rtsom pa la thogs pa med pa dang :
gsung dbyangs yan lag drug cu thob par 'gyur ro :
yang dag mthar thug gi 'bras bu'i don bla na med pa'i lta spyod sgom pa'i 'bras bu la skrag pa mi skye bar nges shes thob nas :
blo 'gro zhing shes bya ji lta ba dang ji snyed pa mkhyen pa'i ye shes rdo rje lta bu'i ting nge 'dzin thob par 'gyur ro :
rig pa'i gnas mtha' dag la mkhas shing :
sems can thams cad kyi don phyogs med du 'grub pa dang :
'phags pa 'jam dpal zung 'jug gi sku gsung thugs mi zad pa rgyan gyi 'khor lo zag med bde ba chen po la longs spyod par 'gyur ro :
zhes brjod /
de nas dbang gi rjes dam tshig bsgrag bzung /
gtang rag maN+Dal /
lus longs spyod 'bul ba /
dge bsngo rnams spyi ltar bya /
!
dbyangs can dmar mo'i dbang gi skabs /
dbang bshad la /
de la rje btsun 'phags ma dbyangs can ma 'di ni /
ngo bo 'phags bzhi'i skyed yum shes rab kyi pha rol tu phyin ma nyid /
rnam pa gdul bya gang 'dul gyi khams dbang bsam pa'i khyad par las rtags kyi phyag rgya cir yang sgyur ba ste /
bcom ldan 'das 'jam dpal dbyangs sogs dgyes pa skyed pa'i lha mo rdo rje reg bya ma dang /
gshin rje gshed po'i yum ro langs ma dang /
rgyal ba'i bstan pa srung ba'i gtso mo dmag zor rgyal mo /
bod yul gsang sngags bka'i sdud pa mo mkhar chen ye shes mtsho rgyal gyi skur snang ba sogs sprul pa'i rnam rol mtha' yas pas gzhan don rtag khyab lhun grub tu mdzad pa dang /
bstan las phyi rol du phyogs pa'i grub mtha'i blo gros ngan pa la spyod pa rnams gdul ba'i slad du lho phyogs yid kyi rgya mtshor tshangs pa'i sras mo'i skur bstan pas mtshon rnam thar bsam gyis mi khyab pa'i bdag nyid can yin la /
khyad par brtan g.yo'i sgra dbyangs thams cad kyi bdag mor grags shing smra ba ngag gi dpal skyed pa'i phrin las kyis /
skye dgu kun gyi blo gros dang shes rab kyi stobs rtsal spel ba la 'gran zla dang bral ba'i lha mchog 'di nyid kyi sgrub thabs bram ze phur bu nas brgyud pa gsar ma la yongs su grags pa sogs 'ga' zhig mchis pa las /
'dir rgyal kun ngo bo mkhas pa blo ldan mchog sred kyi rdo rje'i gsung byin rlabs gzi byin 'gran zla dang bral ba gter chen bdud 'dul gling pa'i gter byon dbyangs can ma dmar mo'i dbang bskur ba la sogs kyis mtshams sbyar nas maN+Dal 'bul /
gzhung gi mtshams sbyor rnams la /
'jam dpal dbyangs sogs kyi tshab tu /
rje btsun 'phags ma dbyangs can ma'am /
bcom ldan 'das ma sgra dbyangs lha mo lta bu bsgyur bas 'grub bo //
rnam thar bsam yas 'jam dpal dpa' bo bzhin //
mkhyen rab mtshungs med rdo rje rnon por mtshungs //
smra ba ngag la dbyangs can dpal zhugs te //
rgyal bas bsngags pa'i phreng mdzes bdag thob shog
/zab gsang gi chos sde 'dir 'jam dbyangs sgrub thabs zab gnad legs bsdus su mdzad pa lta bu'i tshig nyung zhing don 'dril la /
byin rlabs shin tu che ba'i grags pa don dang ldan par snang bas rin chen gter gyi mdzod chen por gces pa sdud pa'i slad du /
'phags pa 'di dag gi spyod yul la dang 'dod yid ches kyi dad pa thun min mnga' ba ku sA li blo gros mtha' yas kyis rdzong shod bde gshegs 'dus pa'i sgrub gnas chen por bgyis pa dge legs 'phel ////
