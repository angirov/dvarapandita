dam chos rdzogs pa chen po sde gsum las /
gsang skor bka' brgyad rdzong 'phrang gi brgyud pa'i gsol 'debs snang ba rang grol bzhugs so //
gdod ma'i mgon po chos sku kun tu bzang //
dkyil 'khor kun bdag longs sku rdo rje sems //
sprul pa'i skur snang rang byung badzra he //
'jigs med dpal gyi seng ger gsol ba 'debs //
gsang ba kun bdag rdo rje thod phreng rtsal //
'pho chen sku brnyes dri med bshes gnyen zhabs //
lo chen bai ro gnubs ban nam mkha'i snying //
rgya bod mkhas pa mi bzhir gsol ba 'debs //
gsang rgyud gnyer 'dzin dbyangs can mtsho rgyal ma //
tshangs pa lha yi me tog yab sras sogs //
las can dag pa'i 'khor bdun zhes grags pa //
rig 'dzin che mchog rnams la gsol ba 'debs //
sde gsum shing rta mchog gyur bde chen gling //
byang chub lam 'dren rtsa brgyud bla ma dang //
klong dgu'i rang bzhin ye shes phyag rgya'i gzugs //
DA ki bka' sdod bcas la gsol ba 'debs //
lta bas thag chod ting 'dzin nyams su lon //
spyod pas la dor dam tshig sa bzhin brtan //
rim pa dbang gis bgrod cing nges pa'i don //
man ngag gnad kyis myur du 'grub par shog
/lta ba'i rdzong chen gsum la brtan pa thob //
sgom pa'i 'phrang gsum myur bgrod mtha' ru phyin //
spyod pa'i srog gsum rang dbang nyid 'phrog nas //
rgyud don man ngag nyams 'og tshud par shog
/gsang ba'i dgra gsum gzhi thog nyid du sod //
'jigs pa'i bdud bzhi rang sar yongs su grol //
'gro drug g.yang sa dus gcig chod nas kyang //
dpal chen rnam dgu'i phyag rgya myur 'grub shog
/ces pa'ang bod yul dbus kyi sgrub gnas chen po rnams su tshogs kyi mchod pa brgya phrag gi phreng ba bstar chags su bgyid pa'i rgyun las /
dpal g.yo ru khra 'brug gi sku tshab nga 'dra ma'i mdun tshogs 'khor rgya cher phul ba'i skabs /
pad+ma gar dbang blo gros mtha' yas pa'i sdes bris pa dge legs 'phel ///
/
