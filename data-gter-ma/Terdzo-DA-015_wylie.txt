@#//
gsang thig snying po'i skor las /
mkha' 'gro bde chen rgya mtsho'i grol byed khrid kyi yi ge 'dus gsal du bkod pa zab don rgya mtsho zhes bya ba bzhugs so //
na mo gu ru d+hA ki nI yai /
lhan skyes rang bzhin bde ba che //
mchog tu mi 'gyur rgyal kun yum //
rdo rje btsun mo gnas gsum gyi //
mkha' 'gro'i dbang phyug la phyag 'tshal //
gang la bsten nas bde blag tu //
srid pa'i 'ching ba dgrol ba la //
zab myur rim bzhi'i rnal 'byor gyi //
gzhung don go bde'i ngag gis 'dom //
las dang dngos grub thams cad kyi rtsa ba dbyings kyi yum mchog mkha' 'gro rgya mtsho'i rgyud lung man ngag mtha' yas pa rnams kyi snying po'i zab bcud gcig tu dril ba /
gsang thig gi chos skor bdun gyi nang tshan mkha' 'gro bde chen rgya mtsho'i dkyil 'khor du dbang thob cing spyi dang khyad par gyi dam tshig la gnas pa'i sgrub pa pos man ngag khrid kyi rim pa nyams su len pa'i tshul la gsum /
sngon 'gro'i chos kyis rgyud sbyang ba /
dngos gzhi'i rim pa nyams su len pa /
rjes kyi rnal 'byor lam du bya ba'o //
dang po ni /
thun mong blo ldog rnam bzhis blo kha chos la sgyur ba dang /
thun min skyabs sems /
gsag sbyong byin rlabs bskul ba bcas sngon du 'gro ba'i rim pa rnams yab bka'i khrid yig tu bshad pa ltar bya'o //
gnyis pa dngos gzhi'i nyams len ni /
rim pa gnyis la rnal 'byor bzhis bsdus pa ste /
de'ang 'dus pa'i rgyud phyi ma las /
sangs rgyas rnams kyis chos bstan pa //
rim pa gnyis la yang dag gnas //
bskyed pa yi ni rim pa dang //
rdzogs pa yi ni rim nyid do //
zhes sbyang gzhi dang sbyang bya la ltos nas sbyong byed rim pa gnyis sngags bla med kyi rgyud sde kun gyi dgongs par gnas pa ste /
byis pa so so skye bo'i log pa'i rnam par rtog pas kun tu brtags te glo bur du bcos pa'i snod bcud tha mal du 'dzin cing zhen pa'i 'khrul pa glo bur ba sbyong ba la bskyed pa'i rim pa dang /
thog ma med pa nas lhan cig skyes pa'i ma rig pas gzung ba dang 'dzin par snang zhing 'pho ba'i bag chags sa bon bcas sbyong ba la rdzogs pa'i rim pa gnyis su gsungs shing /
so skye'i gnas skabs su bskyed rim gyi lam dang /
'phags pa'i gnas skabs su rdzogs rim gyi lam gtso che bar brten dgos pa dang /
skye ba kun rdzob bden pa bskyed rim gyis sbyong zhing 'chi ba don dam bden pa rdzogs rim gyis sbyong dgos pa dang /
dbang bzhi las bum dbang gi lam bskyed rim dang /
gong ma gsum gyi lam rdzogs rim mtshan bcas mtshan med la 'bad dgos pa dang /
las bzhi grub pa brgyad sogs bskyed rim gyis 'grub cing /
phyag rgya chen po mchog tu mi 'gyur ba'i ye shes rdzogs rim gyis 'grub pa dang /
mchog gi dngos rgyu rdzogs rim gyi ye shes khyad par can bskyed pa la'ang thog mar lhan cig byed pa'i rkyen bskyed rim la brten nas sems dul bar byed dgos pa'ang rdo rje snying 'grel las /
dang po zhing rnams sbyang don du //
ko Ta ba rnams 'debs byed cing //
phyi nas spyangs pa'i zhing la ni //
sA lu'i sa bon 'debs pa bzhin //
zhes dang /
rnam rtog bag chags kyis bcings la //
thog mar rtog pa'i cho ga bstan //
zhes gsungs pa ltar /
dper na sa bon nyid 'bras bu'i nye bar len pa'i rgyu dngos yin yang /
de la zhing sa gshin po dang chu lud sogs lhan cig byed rkyen rnams med na mi 'byung ba'i rgyu yin pa ltar /
thog mar bskyed rim gyis rgyud dul bar byas pa la bde stong ye shes chen po'i rdzogs rim gyi rnal 'byor dang ldan pas mchog gi 'bras bu bde blag tu smin pa yin no //
de la'ang yo ga rnam pa gsum las /
bskyed pa ma hA yo ga gzhi /
rdzogs pa a nu yo ga lam /
rdzogs chen a ti yo ga 'bras bu'i tshul gyis dbang po dman 'bring mchog gi rim pa dang mthun pa'i bskyed rdzogs kyi sgom rim rgyas 'bring bsdus pa'i tshul so sor 'byung ba las /
'dir ni shes rab ma rgyud kun gyi yang zab ye shes mkha' 'gro'i zab lam a nu yo ga dang mthun pa'i sgom rim ston pa ste /
de la bzhi /
thun mong dbyibs kyi rnal 'byor /
zab pa sngags kyi rnal 'byor /
khyad par gtum mo'i rnal 'byor /
mthar thug chos kyi rnal 'byor ro //
dang po ni /
tha mal gyi snang zhen sbyong bar byed pa bskyed rim ste 'di la gnyis /
rnal 'byor dngos dang /
de'i yon tan bstan pa'o //
dang po la'ang bzhi /
rtsa ba phyag rgya gcig pa /
rtsal sbyod phyi nang spro ba /
yan lag bzlas pa'i rim pa /
dgongs pas dbyings su skyel ba'o //
dang po ni /
bang mdzod 'phrul lde las /
a nu yo ga'i theg pa ni //
snying po tsam zhig brjod byas pas //
ma skyes rdzogs pa'i lha ru bsgom //
zhes dbyings dang ye shes gnyis su med pa'i ngang las spros pa dang bral ba'i bskyed rim la gcig car du 'jug pa lha rnams tshig gis ma bskyed kyang mtshan dang sa bon snying po gang rung dran pa'am brjod pa tsam gyis rdzogs pa dang /
rim gyis 'jug pa shes rab kyi dbyings stong chen kun tu bzang mo'i klong du snang ba lha'i phyag rgyar rang shar ba gnyis med zung 'jug sgyu ma lta bu'i lha skur ldang ba bde stong dbyer med kyi bskyed rim ste /
rang shar las /
gcig car 'jug pa gang zhe na //
lha rnams ma bskyed snying po dran pas rdzogs //
rim gyis 'jug pa gang zhe na //
dbyings dang ye shes rim gyis 'jug nas ni //
zhes gsungs pa ltar ro //
de'i don nyams su len pa'i thog mar /
sngon 'gro rnams mdor bsdus pa tsam dang /
gsol 'debs dbang len nan du byas nas /
lus bsam gtan gyi chos dang ldan pas 'khod /
rlung ro bsal la dal bar bzhag
/sems rang bab lhug pa'i ngang nas /
aHzhes brjod pas /
'di ltar snang ba'i 'khor 'das kyi chos thams cad gdod ma nas ma skyes shing rnam par dag pa gnyug ma byang chub sems kyi dbyings kun tu bzang mo'i rang bzhin no //
snyam du shes par byas la mnyam par bzhag
/de'i ngang las rang byung ye shes 'od gsal ba'i rig pa dang gdod nas zung du 'jug pa'i rang rtsal /
snod rnam par dag pa kun bzang rdo rje btsun mo'i b+ha ga gsang ba chen po'i 'byung gnas thabs shes kyi rang bzhin chos 'byung dmar po bsnol ma /
rnam thar sgo gsum mtshon pa'i logs gsum dang pha rol phyin pa drug mtshon pa'i zur drug pa /
rtsa ba phra ba thur du zug cing kha gdengs g.yel ba gyen du bstan pa'i dbus su /
sna tshogs pad+ma dang nyi ma zla ba'i gdan rnams brtsegs mar gsal gdab /
de'i steng du bcud rnam par dag pa lha'i phyag rgyar rdzogs pa ni /
rlung sems dbyer med pa'i ngo bo yi ge baM dkar la dmar ba'i mdangs chags pa nam mkha' la skar chen shar ba ltar lhag gis gsal bar bsgom /
de la sems zin pa na baM yongs su gyur pa las /
rang nyid kun bzang dbyings phyug rdo rje rnal 'byor ma ye shes mtsho rgyal te sku gsum dbyer med gzugs sku'i rnam par shar ba /
zhal gcig phyag gnyis sku mdog dkar ba la dmar ba'i mdangs chags pa /
zhi zhing 'dzum la shin tu chags pa'i nyams can /
spyan gsum lta stangs nam mkha'i dbyings su gzigs pa /
phyag g.yas pas rdo rjes mtshan pa'i gri gug nam mkha' la phyar cing g.yon pas thod pa bdud rtsis bkang ba thugs kar bsnams pa /
dar dkar po'i stod g.yogs dang kha dog sna tshogs pa'i dar gyi smad sham lhab lhub tu grol ba /
bai DUr+Ya dang pad+ma rA ga mu tig la sogs pa'i rin po che dang me tog sna tshogs pa'i phreng bas brgyan pa /
spyi bor 'khor lo /
snyan rgyan /
phyag zhabs kyi gdu bu /
mgul rgyan /
ska rags bcas rus pa'i phyag rgya lngas spras pa /
dbu skra thor tshugs su bcings pa'i rtse mor yid bzhin nor bu 'od 'bar bas brgyan cing lhag ma lcang lo sil bur grol ba /
rin po che'i dbu rgyan dar me tog phreng bas mdzes pa /
zhabs gnyis 'dor stabs kyis bzhengs te bzhugs pa'i sku las ye shes kyi rang 'od 'ja' zer thig le mer mer shig shig mu mtha' med par 'phro ba /
de'i dpral bar oM dkar po /
mgrin par AHdmar po /
thugs kar hU~M mthing ga gsum po sangs rgyas thams cad kyi sku gsung thugs rdo rje gsum 'dus pa'i ngo bor gsal 'tsher 'od 'bar ba bsgom pa ni rtsa ba'i dmigs pa dngos yin no //
de la bskyed rim gyi ting nge 'dzin mthar phyin par byed pa'i yan lag gsum las /
dang po gsal snang la bslab pa ni /
thog mar spyan dbus ma kho na la sems 'dzin /
de'i gzugs dbyibs kha dog shin tu gsal ba dang /
g.yas g.yon gyi spyan /
snyan gnyis /
shangs /
zhal /
zhal ras yongs rdzogs nas rim gyis sku
/phyag mtshan /
rgyan cha lugs /
zhi chags kyi nyams 'gyur sogs re re nas gsal btab ste sems bying rmugs 'phro rgod kyi dbang du mi gtang bar bsgom bya de nyid la blo bar ma chad du 'jug
/thog mar gsal snang skyes pa dang 'phro 'jog cing slar dmigs pa la 'jug pa sogs sna ma sun pa'i thun thung la grangs mang ba bya /
goms nas rim par thun je ring du btang la /
thun ring thung ji tsam bcad pa de'i thog mthar rnam rtog gzhan gyis bar ma chod par ting 'dzin rtse gcig pas 'khyongs pa gal che ba ni /
phyi nas bshad pa'i rdzogs rim rnams la'ang go dgos so //
de ltar bsgoms pas phra ba cha shas nas rags pa sku yongs rdzogs kyi bar du gsal snang skyes pa na lha'i sku de nyid dwangs gsal rnyogs pa med pa chu snod dwangs par shar ba'i zla gzugs lta bu snang la rang bzhin ma grub pa me long nang gi gzugs brnyan lta bu /
kha dog so sor gsal yang dngos mtshan med pa bar snang gi 'ja' tshon lta bu la blo bzhag
/las dang po pas gsal snang thon pa dka' yang mos pa rtse gcig pas sgom pa dang /
bris sku legs po sogs la lta zhing sems bzung ba sogs byas pas rim gyis gsal snang 'grub par 'gyur ro //
gnyis pa nga rgyal la bslab pa ni /
rang nyid tha mal du zhen pa'i bdag 'dzin spangs la /
dri ma thams cad spangs shing yon tan ma lus pa rdzogs pa sangs rgyas thams cad bskyed pa'i yum sku gsum kun 'dus kyi bdag nyid dbyings phyug mkha' 'gro'i tshogs rje ye shes mtsho rgyal de nyid nga'o snyam du bcos min gyi nga rgyal thog mar bskyed la gsal snang dang nga rgyal brtan po zung du 'jug pa de yis gzung 'dzin tha mal pa'i snang zhen 'gog nus pa byung na sngags kyi zhi gnas kyi rtsa ba tshugs pa yin no //
spyir thun dang thun mtshams thams cad du lha snang gsal min gang ltar yang bdag nyid ye shes mkha' 'gro dngos yin /
de'i yon tan dang phrin las thams cad bdag la rdzogs pa'o snyam pa'i nga rgyal dang ma bral ba byas pas byin rlabs thogs med du 'byung bar gsungs so //
gsum pa dag dran la bslab pa ni /
don dam ye shes dbyings kyi rang bzhin la spros pa'i mtshan ma mi mnga' yang /
kun rdzob gdul bya'i sems can drang ba'i slad du gang 'dul der ston gyi rnam par shar ba nyid nges par byas te /
zhal gcig chos dbyings thig le nyag gcig
/phyag gnyis thabs dang shes rab zung du 'brel pa /
mchog tu mi 'gyur ba'i bde ba chen po dang rnam kun mchog ldan gyi stong pa nyid zung du 'jug pa'i rang bzhin sku mdog dkar la dmar ba'i mdangs chags pa /
don dam dbyings la 'gyur ba med pas zhi zhing 'gro la rjes su brtse bas 'dzum zhing chags pa'i nyams can /
dbyings sku gsum gyi rang bzhin las 'bral ba med pas spyan gsum lta stangs mkha' la gzigs shing 'od gsal chos nyid mngon sum ngo sprod pa'i byin rlabs 'beb pa /
gzung 'dzin gyi zhen snang dbyings su gcod pas g.yas gri gug gdengs shing /
sgrub pa po la lhan skyes bde chen gyi ye shes stsol bas g.yon pas bdud rtsi'i thod pa bsnams pa /
nyon mongs pa'i gdung ba las rnam par grol bas dar gyi stod g.yogs smad sham /
dge ba'i chos thams cad yongs su rdzogs shing gzhan dag dge ba la 'god pas dbu skra thor cog tu bcings pa'i lhag ma thur du grol ba /
che ba'i yon tan 'gran zla dang bral zhing 'dod rgu lhun gyis grub pas yid bzhin nor bus dbur brgyan pa /
'dod yon ma spangs ye shes kyi rgyan du shar bas rin po che dang me tog kha dog sna tshogs pas brgyan pa /
phyag rgya lnga ni ye shes lnga ste /
'khor lo chos dbyings /
rna cha sor rtog
/mgul chu mnyam nyid /
gdu bu me long lta bu /
ska rags bya ba grub pa'i ye shes lnga dang /
rten 'brel bcu gnyis kyi brda ston pas g.yer kha'i phreng ba dpyangs pa /
don dam bden pas myang 'das dang kun rdzob bden pas 'khor ba'i mtha' la mnyam par gnas pas zhabs gnyis 'dor stabs su bzhengs te bzhugs pa /
nang gsal thim la ma rmugs pa'i ye shes kyi rang gdangs phyir gsal 'gag med du 'char bas 'od dang zer thag thig le kha dog lnga ldan du 'khrigs pa /
'khor ba na gnas kyang 'khor ba'i skyon gyis ma gos pas gdan sna tshogs pad+ma /
rdul gyi chos dag pas nyi ma /
khu ba'i chos dag pas zla ba'i dkyil 'khor rnams dang /
rgyas par na sku'i dbyibs kyi mtshan nyid so so'i dag pa'ang dran pa byung na mchog tu 'gyur la /
mtshon byed lha'i rnam pa re re bzhin sgom pa dang lhan cig mtshon bya don gyi dag pa dran pa dgos kyang /
las dang po pas de ltar mi nus na /
gsal snang ji tsam theb par byas pa'i mthar sku'i rnam pa phyag mtshan rgyan dang bcas par snang ba 'di rnams /
gdod nas spros bral chos sku dbyings kyi yum chen mo la ye shes dang yon tan phrin las bsam gyis mi khyab pa mnga' ba nyid gzugs sku'i rnam pa'i brda dang thabs su shar ba yin no snyam pa'i mos gus bsgom pas kyang dag dran rjes mthun par 'gyur ro //
thun dngos gzhi ji tsam byed kyang ting nge 'dzin de kho na la mnyam par bzhag cing /
thun bsdu ba na rang gi thugs ka nas 'od zer 'phros snang srid brtan g.yo thams cad la khyab /
snod gzhal yas khang /
bcud lha'i skur dag par byas /
de thams cad rim par 'od du zhu chos 'byung la thim /
de rang la /
rang yang mtha' nas dbus su 'dus te thugs ka'i hU~M yig la thim /
de'ang zhabs kyu nas gyen la rim gyis thim te mthar thig le dang /
de'ang nA da shin tu phra bar gyur pa la sems bzung /
de'ang mi dmigs par yal bar mos la blo las 'das pa'i gnas lugs ka dag gi ngang du ci gnas su mnyam par bzhag
/de las ldang ba na chu las rlabs g.yos pa bzhin bde rlung sems gsum dbyer med pa'i gnyug ma'i lha skur lam gyis gsal btab /
gzugs snang lha /
sgra grags gsung /
dran rig thugs 'od gsal chen po'i rang bzhin /
thams cad ye shes chen po'i 'khor lor mos la dran shes dang ma bral bas thun mtshams kyi rnal 'byor rnams lam du khyer bar bya'o //
gnyis pa rtsal sbyong spro ba ni /
rtsa ba'i dmigs pa de la gsal snang skyes shing brtan pa thob pa na /
dang po nang lus dkyil gyi lha tshogs gsal bar bsgom ste /
de'ang gshis lugs las rang shar du byung ba'i gnyug ma'i lus ngag yid gsum gyi rten rtsa rlung thig le'i dwangs ma rnams lus kyi gnas so sor lha sku'i rnam par gsal 'debs pa ste /
rang nyid ye shes mkha' 'gro'i dbang phyug snang stong zung 'jug chen por gsal ba'i spyi bo dung khang gi dbus su pad+ma nyi ma'i gdan la dregs pa pho mo bsnol ba'i steng du /
khro bo kun gyi tshogs rje che mchog badzra he ru ka mthing nag gar gyi nyams dgu dang ldan pa /
phyag gnyis kyis rdo rje dang thod khrag thugs kar steng 'og tu 'dzin cing dpal gyi chas bcu dur khrod kyi chas brgyad kyis brgyan pa /
zhabs brkyang bskum ye shes kyi me phung 'bar ba'i klong na bzhugs shing rigs lnga khrag 'thung gnas yul sgo skyong dbang phyug sogs khro bo'i sprin rab 'byams spro ba /
mgrin pa'i dbus su pad+ma dang zla ba'i gdan la gsang ba kun gyi bdag po pad+ma rdo rje chos dmar gsal khro 'dzum gyi nyams can /
phyag g.yas pad+ma thugs kar bsnams shing g.yon pas dril bu dkur brten pa /
dar gyi stod g.yogs smad g.yogs gsol zhing /
rin po che dang rus pa'i rgyan gyis spras pa /
zhabs skyil krung gis bzhugs pa la rig 'dzin rnam bzhi'i sa la bzhugs pa'i bla ma'i tshogs kyis bskor ba /
thugs kar pad+ma nyi ma zla ba'i gdan la thog ma'i mgon po kun bzang mthing ga skyil krung mnyam gzhag gi phyag rgya can la rang 'od kyi yum kun tu bzang mo dkar gsal thal sbyar can gyis 'khyud pa /
gnyis ka rgyan med gcer bu'i rnam pa ye shes 'od lnga 'khrigs pa'i klong du bzhugs pa la rigs lnga yab yum sems dpa' lcam dral sogs zhi ba'i lha tshogs tshom bur brdal ba /
de'i thugs kar pad+ma nyi zla'i gdan la gu ru rdo rje thod phreng rtsal mthing nag zhi 'dzum dar dang rus pa rin po che'i rgyan ldan /
rdo rje dang dril bu 'dzin cing skyil mo krung gis 'od lnga'i klong na bzhugs pa /
phyi rol gyi yul nyi shu rtsa bzhi nang rang lus rtsa mdud yig 'bru'i gzugs su gnas pa la /
thig le dkar cha bde ba'i rang bzhin dpa' bo dang /
rak+ta dmar cha stong pa'i rang bzhin dpa' mo'i rnam par shar ba ni /
spyi bo dza lan d+ha rar dpa' bo ma hA kang+ka dang dpa' mo gtum mig ma /
smin mtshams su pul+li ra ma lar thod pa'i dum bu dang rab gtum ma /
ltag par arbu tar mche ba rnam gtsigs dang sna chen ma /
smin dbus rA me shwa rar 'od dpag med dang mi'u thung ma /
rna ba g.yas pa au DI ya nar kang+kA la dang 'od ldan ma /
rna ba g.yon pa go dA wa rir su ra bI ra dang brtan pa'i blo can ma /
mig gnyis de bI ko Tir rdo rje'i 'od can dang lang+ka'i dbang phyug ma /
phrag pa ma la war rdo rje'i sku dang shing grib ma ste mkha' spyod thugs kyi 'khor lo pa thams cad sku mdog mthing ga
/mgrin pa lam+ba kar rdo rje bzang po dang shin tu bzang mo /
mchan khung kA ma rU par ang+ku rI dang e rA ba ti /
nu ma o Ter rdo rje ral pa can dang 'jigs byed ma /
lte ba tri sha ku ner dpa' bo chen po dang rlung shugs ma /
sna rtse ko sa lar rdo rje hU~M mdzad dang chang 'thung ma /
kha ka ling+kar rab tu bzang po dang sngo sang lha mo /
snying ga kany+tsi kar 'jigs byed chen po dang rta rna ma /
'doms bar hi ma la yar mig mi bzang dang bya gdong ma ste sa spyod gsung gi 'khor lo pa thams cad sku mdog dmar po /
mtshan ma pre ta pu rir stobs po che dang 'khor lo'i shugs 'chang ma /
bshang lam gr-i ha de bar rin chen rdo rje dang dum skyes ma /
mthe bong ma ru tar rnam par snang mdzad dang 'khor los sgyur ma /
brla sau raSh+Tar rta mgrin dang shauN+Di nI/
byin pa su war+Na dI par nam mkha'i snying po dang 'khor lo'i go cha ma /
sor mo nA ga rar he ru ka dang shin tu dpa' mo /
pus mo ku lu tar rdo rje sems dpa' dang brtson 'grus chen mo /
bol gong sin+d+hu'i+i grong du pad+ma gar dbang dang stobs chen ma ste sa 'og spyod pa sku'i 'khor lo pa thams cad dkar po /
yab yum thams cad kyang gri gug thod khrag 'dzin cing mnyam par sbyor ba /
dar dang rin po che rus pa'i rgyan gyis spras pa'i skur gsal btab la bsgom /
lus dkyil la gsal snang thob nas phyi rol gyi dkyil 'khor rten dang brten par bcas pa bsgom ste /
de'ang phrin las kyi gzhung bsrang /
dam tshig pa bskyed pa'i skabs su /
dbyings dang ye shes gnyis su med pa'i ngang las rten dkyil 'khor gyi 'og gzhi yum lnga'i mkha' klong gi rang bzhin 'byung lnga'i dkyil 'khor rim brtsegs kyi steng du /
'khrul rtog gi bar du gcod pas mi phyed pa'i rdo rje'i srung 'khor me 'od 'bar ba'i nang /
tshogs brgyad rnam par dag pa dur khrod brgyad kyi dbus su /
phung po lnga rnam par dag pa gzhal med khang gru bzhi sgo bzhi pa /
sha khrag drod dbugs rnam par dag pa sgo khang rta babs rim bzhi chos 'khor gdugs kyis mdzes pa /
rtsig pa rim lnga'i steng du pha gu drwa phyed shar bu mda' yab rnams dang 'dod snams la rdo rje'i rig ma rnams kyis 'dod yon gyi mchod sprin spro ba /
rgyal mtshan ba dan rnga yab chun 'phyang sogs ye shes rang snang gi rgyan dang bkod pa dpag tu med pas spras pa /
go 'phang bla na med pa la 'gran zla thams cad spangs pas dbus phyur bu rdo rje nor bu'i tog mngon par mtho zhing /
spros mtshan gyis mi phyed pa'i ye shes 'od lnga'i thig le gcig tu 'khyil pa /
pho brang gi nang du chos 'byung bsnol ma /
lha so so'i gdan dang bcas pa gsal bar bsgom /
de nas brten pa lha'i dkyil 'khor gtso mo lus dkyil bcas gsal gdab /
de nas phyi rol du bkod pa'i dkyil 'khor gyi lha rnams kyang tshig tsam brjod pas gcig car du bskyed de /
gtso mo'i phyogs bzhir pad 'dab kyi steng zla ba'i dkyil 'khor re re la /
shar du man+dA ra ba dang sangs rgyas spyan ma dbyer med pa dkar la dmar ba'i mdangs zhi zhing 'dzum pa'i nyams can /
phyag g.yas 'khor los mtshan pa'i gri gug
/thugs kar bud+d+ha thod phreng dkar po g.yas 'khor lo /
g.yas su shAkya de bI dang ma mA ki dbyer med pa dkar la ser ba'i mdangs sgeg cing rgyas pa'i nyams can /
phyag g.yas rin po ches mtshan pa'i gri gug
/thugs kar rat+na thod phreng ser po g.yas rin po che /
rgyab tu kA la sid+d+hi dang gos dkar mo dbyer med pa dmar la smug pa'i mdangs mdzes shing chags pa'i nyams can /
thugs kar pad+ma thod phreng dmar po g.yas pad+ma /
g.yon du bkra shis khye 'dren dang dam tshig sgrol ma dbyer med pa dkar la ljang ba'i mdangs khro gtum nyams mche ba cung zad gtsigs pa /
g.yas ral gris mtshan pa'i gri gug
/thugs kar karma thod phreng ljang gu g.yas rgya gram /
yum bzhis phyag g.yon thod pa bdud rtsis bkang ba bsnams shing zhabs gnyis gar stabs tshul gyis rang 'od dkar ser dmar ljang thig le 'khyil pa'i klong na 'gying ba /
rgyan cha lugs rnam 'gyur thams cad gtso mo dang mtshungs pa /
thod phreng rigs bzhi longs spyod rdzogs pa'i cha lugs can /
phyag g.yon pa rnams dril bu dang zhabs skyil krung rang 'od kyi klong na bzhugs pa /
chos 'byung gi zur drug la tshe 'gugs pho nya mgyogs ma drug 'khod pa ni /
chos 'byung nang ma'i g.yon zur du sems rnam par dag pa rang byung ye shes kyi mdangs rtsal 'od gsal mkha' 'gro khyab byed ma mthing nag g.yas gri gug g.yon thod khrag bsnams pa /
g.yas zur du nam mkha' dang rnam shes dag pa me long ye shes kyi rang rtsal rdo rje mkha' 'gro snang byed ma sngon mo rdo rje thod khrag bsnams pa /
rgyab zur du chu khams khrag rnam par dag pa mnyam nyid ye shes kyi rang rtsal rin chen mkha' 'gro sdud byed ma ser mo rin chen thod khrag bsnams pa /
chos 'byung phyi ma'i mdun zur du sa khams sha rnam par dag pa chos dbyings ye shes kyi rang rtsal sangs rgyas mkha' 'gro brtan byed ma dkar mo 'khor lo thod khrag bsnams pa /
g.yas zur du me khams drod rnam par dag pa sor rtog ye shes kyi rang rtsal pad+ma mkha' 'gro sreg byed ma dmar mo pad+ma thod khrag bsnams pa /
g.yon zur du rlung khams dbugs rnam par dag pa bya grub ye shes kyi rang rtsal las kyi mkha' 'gro skyod byed ma ljang gu thod khrag bsnams pa /
shar sgor kha gdong dkar mo g.yas lcags kyu /
lho sgor phag gdong ser mo g.yas zhags pa /
nub sgor khyi gdong dmar mo g.yas lcags sgrog
/byang sgor sbrul gdong ljang gu g.yas dril bu /
sgo ma bzhi po'i g.yon rnams thod khrag thogs pa /
shar lhor lha mo brtan byed ma dkar ser phyed gzugs /
lho nub tu pho nya mo dmar ser phyed gzugs /
nub byang du mche ba ma dmar ljang phyed gzugs /
byang shar du 'joms byed ma dkar ljang phyed gzugs /
mtshams ma bzhi po gri thod thogs pa /
rnal 'byor ma thams cad dar dang rus pa'i rgyan ldan /
zhabs gnyis gar stabs mdzad pa /
phyi nang pad+ma'i mu khyud dang bar khyams rnams su 'bum phrag yangs pa'i mkha' 'gro ma rnams dang /
phyi'i mu khyud la dpal mgon rgyal chen sogs 'jig rten skyong ba'i tshogs rnams kyis bskor ba /
steng 'og phyogs mtshams rnams su rtsa ba gsum dang chos skyong srung ma'i tshogs sprin gtibs pa ltar mos pas bskyed /
gnas gsum byin brlabs /
ye shes lnga yis dbang bskur /
rang rigs gtso bor gyur pa'i rigs lngas dbur brgyan pas rgyas gdab /
ye shes kyi 'khor lo spyan drangs la bstim /
brtan par bzhugs su gsol la phyag bya /
phyi nang gsang ba de kho na nyid kyi mchod pas mchod /
rdo rje'i glu yis bstod cing 'dod don gsol ba rnams kyi ting nge 'dzin spyi ltar ma chad par byas la gsal snang shin tu brtan par bya /
de la goms pa brtan nas snang srid snod bcud cir snang thams cad lha'i 'khor lo bsam yas sgyu 'phrul dra ba'i phyag rgyar gsal nas tha mal gyi snang zhen ma lus pa snang stong sgyu ma lta bu'i lha skur rdzogs pa'i ting nge 'dzin gyi gzer thebs par bya'o //
de dag kyang thog mar yid kyi yul /
bar du dbang po'i yul /
mthar reg pa'i yul du gsal zhing brtan pa na yul gsum gyad du gyur pa zhes bya ste /
gsal ba'i tshad /
gsal le /
sang nge /
lhag ge
/lhang nge ba bzhi dang /
brtan pa'i tshad /
mi g.yo /
mi 'gyur /
mngon par mi 'gyur /
cir yang bsgyur du btub pa bzhi ste gsal brtan gyi tshad brgyad thob pa'i tshe snang ba lha'i dkyil 'khor dang 'dres pa yin no //
bskyed rim de dag gzhi 'khor ba dang mthun pa lam du byas pas sbyang bya srid pa'i bag chags sbyong zhing dga~X par byed /
'bras bu myang 'das kyi bzhug tshul dang mthun pa'i mos pa lam du byas pas rang rang gi ye shes rdzo~Xgs par byed /
lam rdzogs rim gyi smin byed du 'gro ba'i ting nge 'dzin so sos rim pa gnyis pa'i ye shes smi~Xn par byed pa rnams dmigs pa re re bzhin de dang de'o snyam pa'i nga rgyal bzung ba gal che rung 'dir yi ges 'jigs pas rnam bshad spyi ltar shes par bya'o //
gsum pa yan lag bzlas pa'i rim pa la gsum /
bsnyen pa /
sgrub pa /
las sbyor gyi dgongs pa'o //
dang po bsnyen pa'i dgongs pa la dmigs pa'i gzhi dgod pa ni /
rang nyid gtso mo ye shes mkha' 'gror gsal ba'i thugs kar gu ru rdo rje thod phreng rtsal gyi thugs kha dog lnga ldan 'od kyi gong bur 'khyil pa'i klong du /
pad+ma nyi ma baM ro ser po mgo g.yon du bstan pa'i steng du ye shes sems ma rgyal ba thams cad skyed pa'i yum rje btsun rdo rje rnal 'byor ma sku mdog dmar gsal khro 'dzum chags pa'i nyams can /
rna ltag g.yas su phag zhal ngur sgra sgrog pa /
phyag g.yas rdo rje'i gri gug phyar cing g.yon pas thod khrag thugs kar 'dzin pa /
gru mo g.yon du rdo rje'i kha T+wAM ga brten cing phyag rgya lngas brgyan pa /
zhabs g.yon brkyang pa'i gar stabs kyis ye shes kyi me 'bar ba'i klong na rol pa /
de'i thugs kar ting 'dzin sems dpa' dga' ba 'khyil pa /
ngo bo stong pa nyid /
rang bzhin gsal ba chen po /
rnam pa g.yung drung g.yon du 'khyil pa /
kha dog dkar la dmar ba'i mdangs chags pa ste mtshan nyid bzhi dang ldan pa'i dbus su baM yig dkar la dmar ba'i mdangs 'od can /
de'i mtha' skor du bsnyen sngags yig 'bru bcu drug pas g.yon skor du bskor ba gsal btab la sems bzung /
de la gsal snang brtan pa na ngag gis bzlas pa'i rkyen gyis sa bon sngags phreng dang bcas pa las ye shes kyi 'od zer nyi ma'i zer thag lta bu 'phros /
nang lus kyi dkyil 'khor dang /
phyi'i 'khor tshogs /
chos 'byung gzhal yas khang khor yug dur khrod srung 'khor dang bcas pa me long la nyi zer phog pa ltar rim gyis gsal bar byas /
nyon mongs dang shes bya'i sgrib pa bag chags dang bcas pa sangs kyis dag
/lhan cig skyes pa'i bde chen gyi ye shes rab tu 'bar bar bsams la gsal snang 'don /
de la goms pa brtan nas /
slar yang 'od zer kha dog sna tshogs pa phyogs bcu khyab par 'phros pas sangs rgyas kyi zhing rab 'byams dang mkha' spyod dag pa'i zhing khams thams cad rab tu g.yos /
de dag na bzhugs pa'i brgyud gsum rig 'dzin bla ma /
yi dam zhi khro'i dkyil 'khor /
bde gshegs rgyal ba sras dang bcas pa /
gnas gsum gyi dpa' bo mkha' 'gro thams cad kyi thugs rgyud rang dbang med par bskul bas de rnams kyi sku gsung thugs yon tan phrin las dang bcas pa'i byin rlabs /
mchog thun mong gi dngos grub ma lus pa thams cad phyag rgya snying po phyag mtshan 'od zer thig le kha dog sna tshogs pa'i rnam par char babs pa ltar byon nas snying ga'i sa bon sngags phreng dang bcas pa la thim pas gnas gsum gyi pho nya rnam pa gsum gyi thugs rje'i byin rlabs /
mthu stobs nus rtsal ci mchis pa thams cad bdag gi rgyud la yongs su rdzogs /
lha ye shes sems dpa' dang bdag dam tshig sems dpa' dbyer med ro mnyam du gyur nas mkha' spyod chen por mnga' dbang sgyur ba'i rig 'dzin rtsal 'chang mchog gi go 'phang 'grub par bsam la bsnyen sngags bzla /
grangs tshad 'bum phrag bdun bzlas pas bdag don byin rlabs thob par gsungs so //
gnyis pa sgrub pa'i dgongs pa ni /
gtso mo'i thugs srog gi mthar sgrub sngags kyis g.yon du bskor ba gsal gdab /
bzlas pas thugs rgyud bskul bas thugs srog sngags phreng dang bcas pa las bde ba chen po'i 'od zer gyi sprin phung 'khrigs pas phyi nang thams cad la khyab /
dkyil 'khor gyi lha tshogs la phog pas shin tu dgyes pa bskyed /
thams cad kyang bde chen ye shes kyi nyams 'bar te sku dgyes pa'i gar stabs bsgyur /
gsungs sngags kyi sgra dbyangs sgrog
/gtso 'khor thams cad las bde chen 'od zer gyi snang ba dpag tu med pa 'phros pas brtan pa snod kyi 'jig rten dang /
g.yo ba bcud kyi sems can kun la khyab /
khams gsum gyi 'gro ba mtha' dag thog med nas 'khrul pa'i gzung ba yul du zhen pa dang 'dzin pa bdag tu rtog pa'i dri ma mtha' dag skad cig la sbyangs /
mchog tu mi 'gyur ba'i bde chen ye shes rdo rje'i go 'phang la bkod /
snang ba thams cad lhan skyes rdo rje btsun mo'i sku
/grags pa thams cad mi shigs sngags kyi rang sgra
/dran rtog bde chen ye shes kyi rol par gyur nas snang srid gzhir bzhengs rang byung lhan skyes ye shes mkha' 'gro'i dkyil 'khor chen por lhun gyis rdzogs par bsams la sgrub sngags bzla /
grangs 'bum phrag gsum gyis gzhan don du dngos grub rnam pa gnyis 'grub par gsungs so //
bsnyen sgrub kyi bzlas pa'i skabs rnam par rtog pas mi g.yeng bar sems rtse gcig pa'i ting nge 'dzin gyis thugs srog sngags phreng dang bcas pa la dmigs pa'i gsal snang brtan pos bzlas pa skyon dang bral bar bzlas pas ngag la sngags kyi gzer thebs par bya'o //
gsum pa las sbyor gyi dgongs pa ni /
dus grangs rtags tshad gang yang rung ba'i bzlas pa mthar phyin nas dmigs pa dang sngags kyi sham bus kha bsgyur ba ste /
de la bzhi /
dang po zhi ba'i las ni /
tho rangs kyi dus su kha shar du bltas la /
rang nyid bde chen ye shes mkha' 'gro lus dkyil dang bcas pa'i gtso 'khor thams cad sku mdog ston zla ltar dkar ba /
thugs srog sngags phreng rnams kyang shel ltar dkar ba las 'od zer zla shel ltar dkar zhing bdud rtsi'i rang bzhin can dpag tu med pa phyi nang khyab par 'phros pas /
rang gzhan rnams kyi sdig sgrib nyes ltung nad gdon bar chad sogs mi mthun gnod pa'i phyogs thams cad mun la nyi ma shar ba ltar sangs kyis bsal nas zhi bar bsams la sgrub sngags la las sngags btags pa bzla /
gnyis pa rgyas pa'i las ni /
nyi shar la kha byang du bltas te /
lha tshogs sa bon sngags phreng dang bcas pa gser btso ma'i mdangs ltar ser ba las 'od zer dzam+bu'i chu bo'i gser mdog lta bu 'phros pas /
bdag gzhan kun gyi tshe dang bsod nams /
dpal 'byor snyan grags /
nyams rtogs ye shes sogs legs tshogs yon tan ma lus pa 'phel zhing rgyas par bsams la sgrub sngags las sngags sham can bzla /
gsum pa dbang gi las ni /
dgongs mo kha nub tu bltas la /
lha tshogs sa bon sngags phreng bcas pa bye ru'i sdong por til mar gyis byugs pa ltar dmar ba las rjes chags kyi 'od zer dmar po pad+ma rA ga'i mdangs ldan 'phros pas /
khams gsum gyi brtan g.yo'i dwangs bcud /
khyad par srid pa gsum gyi dpal 'byor phun tshogs /
rlung sems snang ba thams cad rdo khab len gyis lcags phye blangs pa ltar 'ub kyis bsdus nas rang la thim pas snang sems rang dbang 'dus par bsams la sgrub sngags las sngags btags pa bzla /
bzhi pa drag po'i las ni /
srod kyi dus kha lhor bltas te /
lha tshogs sa bon sngags phreng dang bcas pa mthing nag dus kyi mun pa chen po'i kha dog lta bu las me phung dang mtshon cha'i rang bzhin gyi 'od zer tsha zhing rtsub la rno zhing ngar ba /
khro chung gi tshwa tshwa ser rgod 'bab pa ltar 'phros pas /
bdag gzhan byang chub sgrub pa la bar du gcod pa'i gzugs can gyi dgra
/gzugs med kyi bgegs /
bar du gcod pa'i log 'dren 'byung po gdug pa can skad cig nyid la tshar bcad /
gzung 'dzin gnyis snang gi rtog tshogs chos kyi dbyings su bcom par bsams la sgrub sngags las sngags spel ba bzla /
zhag grangs bdun phrag gcig gis bdag gzhan gnyis don gyi las bzhi'i phrin las ji ltar 'dod pa 'grub par gsungs so //
'phro 'du'i ting nge 'dzin med na dmigs gtad phyogs gcig gis 'dod pa'i don mi 'grub pas phrin las rnam pa bzhi gang 'dod sgrub pa la 'phro 'du'i gzer thebs par bya'o //
bzhi pa dgongs pas dbyings su bskyal ba ni /
dkyil 'khor rten dang brten par bcas pa'i rnam par snang ba thams cad snang dus nyid nas bden dngos su grub pa med pa chu zla'am me long du shar ba'i gzugs brnyan ltar ngo bo stong pa nyid du shes shing /
stong bzhin du rang mdangs 'gag pa med pa lha'i dkyil 'khor du lam mer snang bas /
snang stong zung 'jug ye shes sgyu ma'i rnam par rol pa /
cir yang ma yin pas cir yang 'char ba /
de thams cad kyang gdod ma nas skye 'gag 'pho 'gyur bral ba'i rang rig rang gsal gnyug ma gshis kyi gnas lugs las gzhan du ma grub par rtogs pa'i ngang bzhag chen por goms pa brtan pas /
skyed rdzogs dbyer med ye shes chen po'i skur la zlos te lha dang chos nyid ro mnyam du smin pa'i dgongs pa mi 'gyur ba'i gzer thebs par bya'o //
de lta bu'i gding thob pas ye shes lha'i sku gsung thugs dang rang gi sgo gsum ro gcig tu 'dres nas 'khor 'das kun la stong srog thob /
ye shes chen po'i rtsal 'byongs /
phrin las sna tshogs la rang dbang du sgyur bar 'gyur ro //
gnyis pa yon tan bstan pa ni /
de ltar bskyed rim bsgom pa dang bzlas pa tshul bzhin du byas pa'i 'bras bu spyir ni /
gter gzhung las /
de ltar bsnyen sgrub bzlas pa yis :
rab tu mkha' 'gro'i dngos zhal mthong :
gsung thos bde chen ye shes 'thob :
'bring du de rnams nyams su ste :
tha ma rmi lam tshul du 'char :
gzhan yang bud med tshogs mang 'du :
chags dang dga' bas zas nor ster :
me tog sman ljongs nyams dgar rtse :
brda yi glu len rol mo 'khrol :
phyag mtshan dam tshig rdzas mang rnyed :
de lta'i rmi lam mthong ba dang :
dngos su nyams dga' bag phebs shing :
zab gsang shes rab rtsol med 'char :
rdo rje'i mgur glu thogs pa med :
mthong tshad nyams 'ur snang ba 'gyur :
nang nub bza' btung nyin mor mi :
mtshan mor mkha' 'gro 'du ba dang :
lus bde ngag nus sems rtogs 'bar :
gzhan rgyud byin rlabs rtsol med 'byung :
lus yang rlung rgyu mi tshor zhing :
rtogs pa brtan po'i drod thob 'gyur :
de ltar byung na thun mong dang :
mchog gi dngos grub dka' ba med :
de phyir brtson pas bsgrub par bya :
zhes gdams par mdzad pa ltar la /
khyad par snang srid gzhir bzhengs chen po'i bskyed rim gyi gsal snang mthar phyin pas tha mal gyi snang zhen lha'i 'khor lor dag
/spyan dang mngon shes 'grub /
rdzu 'phrul la dbang bsgyur /
rnam par smin pa'i rig 'dzin tshe 'dir 'grub par 'gyur ro /
!
/gnyis pa zab pa sngags kyi rnal 'byor ni /
gzhung 'di nyid du bshad pa'i rdzogs rim gyi rnal 'byor thams cad kyi rtsa bar gyur pa ste /
de la gnyis /
rnal 'byor dngos dang /
de nyid bsgom pa'i yon tan bshad pa'o //
dang po ni /
bde zhing 'bol ba'i gdan la 'khod /
lus gnad bsrang la rnam snang gi chos bdun dang ldan par bya /
sna bug g.yas g.yon dbus gsum nas rlung ro lan gsum phyir bus te thog med nas bsags pa'i sdig sgrib nad gdon bgegs dang bar chad ma lus pa sangs kyis dag par mos /
de nas thog mar phyi lus kyi stong ra bsgom pa ni /
rang nyid gtso mo ye shes mkha' 'gro zhal phyag kha dog gong du smos pa ltar shin tu gsal zhing brtan pa'i sku lus kyi nang dar dkar gyi gur phub pa ltar stong sang nge ba la sems bzung /
de la gsal snang brtan pa dang nang rtsa'i stong ra bsgom pa ni /
lus kyi dbus su rtsa'i gtso mo a ba d+hU ti yar sna spyi bo dang mar sna lte 'og tu zug pa /
drang ba smyug ma lta bu /
srab pa pad+ma'i 'dab ma lta bu /
dwangs pa til mar gyi mar me lta bu /
kha dog dkar gsal shel dkar gyi ka ba btsugs pa lta bu /
nang stong pa phru ma phus btab pa lta bu la yun ring sems bzung /
de la gsal snang brtan pa na gsang ba thig le'i stong ra ni /
snying gar dbu ma'i nang du chos 'byung dmar po gdengs ka g.yel ba gyen du bstan cing rtsa ba phra mo thur du zug pa'i nang du zla ba'i gdan la /
mi shigs pa'i thig le baM yig dkar po'i rnam pa can bde phri ler gnas pa las bde chen gyi 'od zer 'phro bas dbu ma'i nang khyab cing bde bas gang bar bsams la sems ci gnas su bzung /
de'i ngang las dbang po sgo lnga'i rnam par shes pa phyi rol gyi yul so sor 'phro bar brtsam pa na de ma thag tu dran shes kyis zin par byas te /
yul du snang tsam pa de las zhen 'dzin gyi rtog pa spangs te snying ga'i baM yig dkar po la sems rtse gcig tu gtad /
de la mi gnas na 'jam rlung bum pa can ji tsam nus pa g.yo med du bcings shing snying ga'i yi ge la sems bzung /
des ngal zhing skyo na snying gar dmigs pa'i rtsi dang ma bral bar bsnyen sgrub kyi sngags gang rung yid bzlas sam /
rngub pa oM/
gnas pa sngags dngos gzhi /
dbyung ba hU~M dang sbyar ba'i rdo rje'i bzlas pa /
de gnyis res mo'am gnad du gang 'gro la rtse gcig tu gcun /
de ltar sgom pa'i skabs dang skabs su res mos lta bu dang /
mthar thun 'jog pa'i tshe rjes gzhig gi rnal 'byor 'di ltar bsgom par bya ste /
snying ga'i baM yig las 'od zer gyi snang ba bsam gyis mi khyab pa 'phros /
brtan pa snod dang g.yo ba bcud kyi 'jig rten thams cad la khyab /
de thams cad bde ba chen po'i ngo bor 'od dkar dmar mdangs ldan gyi rnam par zhu zhing 'dus te rang gi smin mtshams brgyud dbu ma'i yar rtse nas zhugs shing snying ga'i baM yig la thim /
bde ba chen po'i ye shes nam yang mi g.yo mi 'gyur bar brtan par gyur pa'i mos pas 'jam rlung bzung /
rang nyid lhar gsal ba'ang stod smad nas rim gyis 'dus te dbu ma la thim /
de chos 'byung la thim /
de zla gdan dang de baM la thim /
de'ang mas rim gyis thim te mthar na dA skra rtse tsam la sems 'dzin /
de'ang dbyings su yal nas lhan skyes bde ba stong nyid 'od gsal rnam par mi rtog pa zung du 'jug pa'i smra bsam brjod bral gyi ye shes chen po'i ngang du mnyam par bzhag
/de las ldang ba na slar yang chu las chu rlabs g.yos pa ltar rang nyid gnyug ma'i lha skur lam gyis gsal /
phyi snod chos 'byung gi gzhal yas khang /
nang bcud ye shes kyi mkha' 'gro gtso 'khor gyi rang bzhin du rnam par dag pa'i ye shes kyi 'khor lor ldangs la spyod lam bya'o //
de ltar yang nas yang du goms shing gsal snang rtse gcig tu brtan pas dbu ma'i mdud pa grol nas kha bye /
rlung sems der 'du ba'i phyi'i rtags /
du ba smrig rgyu me khyer la sogs pa'i snang nyams dang /
rtags can nang du bde gsal mi rtog pa la sogs pa'i shes nyams du ma 'char /
zhi gnas kyi bsam gtan mthar thug pa 'grub par 'gyur ba sogs gnas skabs dang mthar thug gi phan yon 'byung ba'i tshul ni /
gzhung nyid las /
rtse gcig goms pas dbu ma bye :
rlung sems 'du ba'i phyi nang gi :
rtags dang rtags can mngon du shar :
bsam gtan mchog tu 'grub par 'gyur :
las kun tshig tsam brjod pas 'grub :
lus bde yang rtsal stobs dang ldan :
dus min 'chi dang bar chad zhi :
tshe ring rgas sra dbang po gsal :
goms pa brtan pas 'chi med 'grub :
ces gsungs so //
bsgom rim 'di ni dus 'khor rtsa ba'i rgyud las /
e yi dbus su waM yig nyid //
sangs rgyas kun gyi bde ba'i gnas //
mkha' dbyings rdo rje sems dpa' 'di //
sku gsung thugs su sbyor ba las //
thig le zla ba khu ba sku
/rnam par bcad bya rdul nyid gsung //
a yig mun chud thugs rab brjod //
mkha' khams i la rnam par gnas //
zhes dang /
dgyes rdor brtag gnyis las /
e yi cha byad bzang po gang //
dbus su waM gis rnam par brgyan //
bde ba thams cad kyi ni gnas //
sangs rgyas rin chen za ma tog
/ces gsungs pa ltar bla med rgyud sde kun gyi gleng gzhi'i yi ge thabs shes zung 'jug e waM gi rnam pa de nyid gzhi'i bzhugs tshul dang mthun par sgom pas lam du byas pas /
'bras bu zung 'jug gi go 'phang 'grub par byed pa la dmigs pa'i ting nge 'dzin thams cad kyi yang bcud snying por grub pa dang /
khyad par du bshad rgyud rgya mtsho las /
mi shigs thig le baM dbyibs can //
rang la bde ba gsal byed dag
/ces dang /
rdo rje me long gi rgyud las /
lus can snying la gang gnas pa //
rang byung zag med ye shes gzugs //
mi shigs thig le bde chen po //
nam mkha' lta bur kun khyab pa //
mi gnas chos sku'i rang bzhin yin //
zhes gsungs pa'i don snying ga dwangs ma lnga 'dus kyi dbus na sems kyi dwangs ma ye shes snying po'i thig le yi ge waM dbyibs stong gsal 'gag med kyi rnam par gnas pa de la gnad du bsnun par song bas bde ba chen po'i ye shes skyed pa la mchog tu zab pa ste /
rim lnga las /
rtag tu snying la gnas pa yi //
thig le gcig la 'gyur ba med //
de sgom byed pa'i skye bo la //
nges par ye shes skye bar 'gyur //
zhes gsungs te /
mar me rang gi rang la gsal ba ltar 'di nyid rkyen gzhan la mi ltos par rang nyid kyi ngo bos bde ba gsal bar 'char bar byed pas dril bu rim lnga sogs ma rgyud kyi rdzogs rim rnams su sgom tshul rgyas bsdus kyi bye brag las bsgom don gyi zab tig thams cad 'dir 'dus pa yin no /
!
/gsum pa khyad par gtum mo'i rnal 'byor la gsum /
drod skyed pa /
bde ba spel ba /
yan lag gi chos lnga bstan pa'o //
dang po ni /
lus gnad tsog pur rgal tshigs drang por bsrang zhing rkang lag gnyis bsnol mar bsdams pa'i me thab drug chings bca'/
dmigs pa'i gnad rang nyid ye shes mkha' 'gro'i sku'i stong rar gsal ba'i dbus drang por rtsa dbu ma kha dog sngon po mtshan nyid bzhi ldan /
yar sne spyi bo dang mar sne lte 'og sor bzhi'i mtshams su had por yod pa /
g.yas su ro ma dmar mo dang g.yon du rkyang ma dmar mo gnyis dbu ma las phra ba sum gshibs su yod pa'i ro rkyang gi yar sna spyi bo nas thur du gug ste sna bug g.yas g.yon du deng nge zug pa /
mar sne gnyis lte 'og dbu ma'i nang du gyen ldog gis chud pa /
spyi bor bde chen 'khor lo rtsa 'dab sum cu rtsa gnyis dkar po /
mgrin par ro 'dus 'khor lo rtsa 'dab bcu drug dmar po /
snying gar dran pa rnam bkod 'khor lo rtsa 'dab brgyad sngon po /
lte bar sprul pa'i 'khor lo rtsa 'dab drug cu rtsa bzhi ser po /
de rnams dbu ma las gdugs kyi rtsibs ma ltar gyes shing kha sbyor gyi dbyibs can sog ma'i sbu gu ltar stong sang nge ba /
dwangs shing gsal la rnyogs pa med pa gsal thebs nges su bsgom /
de nas spyi bo'i 'khor lo'i lte bar haM yig dkar po bdud rtsi'i rang bzhin can mgo thur du bstan pa /
snying ga'i 'khor lo'i lte bar baM yig dkar la dmar ba'i mdangs chags pa /
lte 'og tu gtum mo ye shes kyi me raM yig dmar sa le ba'i rnam pa can rnams legs par gsal gdab /
thun 'gor rlung ro dgu phrugs su 'bud /
thun phyi ma rnams la lan gsum re bsal /
sbyor ba bzhi ldan gyi bum can lte 'og tu bcing /
sna bug g.yon nas nang du rngubs pa'i rlung rnams ro rkyang gnyis brgyud lte 'og tu song bas gtum mo'i raM las me lce shin tu phra ba gcan gzan gyi spu rtse tsam glog gi zer ma g.yo ba lta bu 'od dmar chem chem khyug pa byung /
lte ba'i gnas su sleb pas lte ba'i 'khor lo mes gang rtsa 'khor des gar khyab kyi snyigs ma'i khams thams cad rang sar skem /
dwangs ma dngul chu'i mdog lta bu 'phel bas rtsa 'khor gang bar dmigs /
rtags thon byed skabs 'di la drod kyi sne cung zad ma rnyed bar du sbyang /
drod skyes rim gyis me lce 'khor lo rnams su yar bsring zhing me'ang je sbom du dgos pa shes par bya /
de nas rlung sngar ltar bzung bas me snying gar sleb /
rtsa 'khor mes gang /
de'i thad kyi snyigs ma skam /
dwangs ma 'phel /
de bzhin du mgrin pa dang /
spyi bo'i bar du sleb pas rtsa 'khor thams cad me 'od tsha ngad kyis khyab /
snyigs ma skam /
dwangs ma 'phel /
mthar lus kyi nang thams cad me 'od dang tshad pa'i ngad kyis khyab cing gang /
ba spu'i bu ga nas phyir 'phros pas mthong yul thams cad mes gang ba'i klong du rang gi lus dmar thing lcags bsregs kyi mdog lta bu /
dngos po gang la reg kyang skad cig gis thal bar byed nus pa lta bu'i shin tu tsha ba'i ngad pa dang ldan par bsgoms la rlung bzung /
slar me lce de las kyang rgya che bar mched cing 'phros pas phyi snod nang bcud thams cad ye shes me phung tsha dbal dang ldan pa'i klong chen po gcig tu 'khyil bar bsgoms la rlung bzung /
mthar de dag thams cad tshur 'dus rang gi lus la zhugs /
lus kyi nang gang ba'i me rnams kyang lte ba'i raM la thim pas nus pa'i stobs bskyed de sngar las kyang 'bar ba'i shugs dang 'od zer gzi brjid ches che bar bsgom /
de la thun gcig bya /
yang rlung bum pa can bzung ste lte 'og gtum mo sbar ba nas brtsam /
me'i spro bsdu gong smos ltar rdzogs par byas la rtse gcig tu rtsal sbyang /
'di'i skabs su 'khrul 'khor yan lag bzhi cha cha nas bsgrim /
rkang pa'i sor mo bskum /
skabs skabs lto ba sgal pa la gcer cing brdab pa lan kha shas bya /
thun mtshams dang nub mo nyal ba'i skabs su me thams cad lte 'og gi me la bsdus te raM yig me 'bar ba la sems bsres nas bzhag
/spyod lam thams cad du me dmigs de nyid ma brjed pa'i dran 'dzin gyi rten byas la sran btsugs nas bsgoms pas drod kyi ye shes ma skyes pa bskyed cing skyes pa la brtan pa thob pa 'gyur ro //
de'i 'bras bu'ang /
gzhung nyid las /
'di ni bdun phrag gcig gnyis gsum :
nyams dang sbyar te bsgom pa yis :
phyi nang drod skye gos mi dgos :
gangs khrod gcer bur sdod kyang tshugs :
nad rnying byang zhing gsar mi 'byung \u0f7f
rdzu 'phrul mngon shes ci rigs 'thob :
mthar gyis rdo rje'i lus 'grub bo :
zhes 'byung ba ltar ro //
de dag kyang he ru ka gal po las /
dkyil 'khor bzhi yang lte ba nas //
tsan d+hA lI ni 'bar ba yi //
phyag rgya chen po'i bdag nyid 'gyur //
rdzogs pa'i sangs rgyas 'dod pa yi //
rnal 'byor pa yis gzung bar bya //
zhes sogs gsungs pa'i don no //
de yan chad kyi rnal 'byor gsum po'i sgom rim nyams su blangs pas sngags kyi tshogs lam chung 'bring che gsum bgrod par 'gyur te /
dbyibs kyi rnal 'byor gyis tshogs lam chung ngu /
sngags kyi rnal 'byor gyis 'bring po /
gtum mo drod kyi rnal 'byor gyis chen po mthar phyin par 'gyur ba yin no //
gnyis pa bde ba spel ba ni /
lus gnad stong ra yig 'bru sogs dmigs pa'i gzhi snga ma ltar la /
rlung ro bsal /
bum can gyi rlung bzung bas lte ba'i gtum mo raM yig las me lce phra zhing khyug pa byung /
g.yas ro ma'i rtsa las brgyud de sna bug g.yas pa nas phyir thon /
me 'od kyi nam mkha'i dbyings khyab cing gang /
phyogs bcur bzhugs pa'i bla ma rig 'dzin yi dam zhi khro rtsa gsum rgyal ba rab 'byams rgya mtsho'i lha tshogs rnams dang /
khyad par gnas gsum gyi dpa' bo dang rnal 'byor ma thams cad kyi shangs bug g.yon pa nas zhugs /
sku lus kyi nang thams cad gang bas bde ba chen po'i nyams bsam gyis mi khyab par 'bar /
zag med bde chen ye shes kyi rgyun bdud rtsi'i rnam par spyan drangs te rang gi sna bug g.yon pa brgyud de spyi bo'i haM yig la thim pas rtsa ba gsum gyi thugs rje byin rlabs ma lus pa zhugs nas gzi brjid kyi dpal rab tu 'bar bar bsam /
slar yang rlung sbyor gyis bskul bas gtum mo ye shes kyi me dbu ma'i nang nas gyen du 'bar bas 'khor lo bzhi mes gang /
spyi bo bde ba chen po'i thig le haM yig la reg pas de las bde ba'i rang bzhin gyi bdud rtsi dkar po'i rgyun ba thag lta bu nar gyis babs /
spyi bo'i rtsa 'khor dkar mer gyis gang /
dga' ba'i ye shes skyes par bsams la ngos bzung /
de las mgrin par babs /
rtsa 'khor gang /
mchog dga'i ye shes skyes /
snying gar babs /
rtsa 'khor gang /
khyad par dga' ba'i ye shes skyes /
lte bar babs /
rtsa 'khor gang /
lhan skyes dga' ba bcas lugs 'byung yas babs kyi dga' bzhi'i ye shes mthar thug skyes par bsam /
bde ba dngos su skyes na re re bzhin bde ba'i rang ngor bltas la stong nyid dang bsre /
mthar lte ba'i raM la reg pas lcags sreg la snum thigs phog pa ltar me lce dmar khyug ge 'bar /
bdud rtsi'i thig le gyen la ldog ste lte ba'i 'khor lo gang bas dga' ba /
snying gar mchog dga'/
mgrin par khyad dga'/
spyi bo gang bas lhan skyes te lugs ldog mas brtan gyi dga' bzhi'i ye shes mthar thug skyes par bsams la rang ngo bskyang /
mthar lus kyi nang gang ba'i bde ba'i dwangs ma thams cad snying ga'i baM yig la thim pas bde rlung sems gsum dbyer med ye shes chen por ro mnyam du gyur par bsams la 'jam rlung bzung /
dbyings rig bsres la gnas lugs ma bcos pa'i rang babs gnyug ma gshis kyi ngang bskyang la ci gnas su mnyam par bzhag
/'di la goms pa brtan na dga' ba bzhi'i nyams myong gis snang mched thob pa nyer thob kyi stong pa bzhi'i ye shes rjes mthun pa drangs te mthar rnam par mi rtog pa'i ye shes nam mkha' lta bu'i ting nge 'dzin rgyud la skye bar 'gyur ro //
'di'i yon tan ni /
de ltar brtson pas dga' bzhi yis :
stong bzhi'i ye shes rjes mthun 'dren :
srog dang 'dzin pa'i mthu grub pas :
snang ba thams cad bde bar 'char :
bde gsal mi rtog rang shar 'byung :
spyan dang mngon shes la sogs pa'i :
drod dang rtse mo'i ye shes 'dren :
rtsa rlung thig ler rang dbang thob :
ces gsungs te rnal 'byor gyi rim pa 'dis ni sbyor lam drod dang rtse mo'i bar du bgrod pa'ang bstan to //
'di dag nyams su blangs nas gtan la dbab pa'i tshul yang dgongs 'dus thugs rgyud nam mkha' klong yangs las /
rtsa ni khyim dang 'dra ba la //
rlung ni bdag po lta bu yin //
nor dang 'dra ba'i thig le nyid //
rtsal sbyong nyams su len pa'i gnad //
lus ngag yid gsum gtan la dbab //
pheb nas rim bzhin las la sbyar //
bdag dang de bzhin gzhan dag gi
/mtshan nyid ldan pa rnam par sbyong //
'byongs nas kun rdzob don dam nyid //
gnyis mnyam nyid du gtan la dbab //
de ltar gtan la sus phebs pa //
mchog dang thun mong las kun 'byung //
zhes dang /
sgo gsum gyi gnad la brten nas rtsa rlung khams rnams kyi snyigs ma dag par byed cing thams cad kyang a ba d+hU ti'i dbyings su dag pa las rdo rje gsum mngon du brnyes shing lam rtags kyi yon tan zhor las 'byung ste /
rtsa dag rlung dag thig le dag
/ye shes rol pa ngang gis 'char //
zhes sogs rgya cher 'byung ngo //
gsum pa yan lag gi chos lnga ni /
gtum mo nyid nyams len gyi gzhir bzung nas de'i yan lag gi rnal 'byor du bya ba ste de la lnga /
dang po sgyu lus kyi rtsal sbyong ba ni /
rlung dang gtum mo'i rnal 'byor mthar phyin pa'i gang zag gis bde rlung sems gsum zung du 'jug pa dag pa'i sgyu lus dang /
ma dag pa'i chos rnams sgyu ma'i tshul du sbyong bar gsungs pa'i nyams len zab pa'i gnad ni /
stong ra lus dkyil gyi lha dang bcas pa dbyibs kyi rnal 'byor gyi skabs su bshad pa ltar gsal gdab /
rlung bum pa can bzung nas spyi bo'i khrag 'thung gi lha tshogs la sems gtad pas /
de rnams las me'i 'od zer 'ja' tshon gyi mdangs can byung /
zhu bde'i rang bzhin can gyi lus dkyil gyi lha rnams la phog pas thams cad kyang sgyu ma 'ja' tshon lta bu'i lha'i skur gyur /
'od zer phyi rol du 'phros nas snod bcud brtan g.yo thams cad la khyab pas de dag rnams kyang ngo bo bde ba chen po /
rnam pa sgyu ma'i rang bzhin can gyi ye shes mkha' 'gro'i dkyil 'khor du lam lam shar bar bsams la rlung yid sems gsum gcig tu dril la yun ring sems bzung /
mthar de thams cad me long la has btab pa ltar rim gyis 'dus nas rang la thim /
rang nyid kyang 'od gsal gyi dbyings su bsdu /
yang sgyu ma'i skur ldangs shing sngar ltar sbyangs pas dag pa'i sgyu lus 'byong /
phyi'i tshogs drug gi yul du gang shar /
dgra gnyen bar ma'i snang ba /
gang du chags sdang rmongs gsum gyi rtog pa gang shar thams cad dpe brgyad kyis mtshon pa'i sgyu ma'i rang gzugs /
snang stong dbyer med kyi lha sku'i rang bzhin du rtsal sbyang zhing lam du bslang na ma dag pa'i sgyu lus 'byong /
ting nge 'dzin la bogs 'don pa'i ched du /
snga dro nyi ma 'char ba'i dus su kha nub tu blta /
mdun du shel lam me long dwangs pa zhig btsugs /
bar du chu snod dwangs pa bzhag
/mkha' 'gro'i sku 'gying log tu bris pa zhig me long la 'char du bcug
/snang stong zung 'jug sgyu ma'i skur shes par byas la sems rtse gcig tu bzung /
sems zin pa na lha sku de lta bu grangs med pa spros te snod bcud thams cad lha'i rang bzhin du gsal bar bltas pas rtsal sbyang /
'dzin rtog gi rnam pa gang skyes kyang bden zhen ma zhugs par sgyu ma'i rang bzhin du shes pas /
phaT brjod cing rbad kyis bcad do //
gnyis pa rmi lam gyis tshad 'dzin pa ni /
nyin mo cir snang thams cad rmi lam yin snyam pa'i dran 'dun rgyun chags su bya /
nub mo nyal khar lus gnad tsog pu'i ngang bum can gyi rlung sbyor bya /
lus dkyil gyi mgrin pa'i rig 'dzin bla ma la sems gtad /
rmi lam myur du zin par bya snyam pa'i 'dun pa dang gsol 'debs drag tu byas pas 'khor rnams 'od du zhu gtso bo la thim /
gtso bo bla ma'i mgrin par thig le dmar po shin tu phra ba bde gsal gyi rang bzhin can la sems gtad /
'di rmi lam rmi ba yin snyam du bsam /
de nas thig le kho na la sems bzung ba las rnam rtog gzhan gyi bar ma chod par bya /
'jam rlung bzung nas gnyid log pas rmi lam la rmis pa dang /
rmi lam yin snyam du ngo shes pa 'byung /
lan kha shas kyis zin par dka' yang gnyug bsrings nas nyin mtshan spel mar bsgoms na 'jigs skrag lta bu la brten nas zin cing de nas nam 'dod du ngo shes pa 'byung /
zin pa la brtan pa thob nas che chung bzang ngan gzugs dbyibs sogs sna tshogs su bsgyur zhing sbyang ba dang /
gcig las du ma spel zhing bsdu ba dang /
sprul bsgyur sna tshogs pas zhing khams lta zhing chos nyan pa sogs rim par sbyang /
mthar sgyu lus dang bsres lha skur ldang /
'od gsal dang bsres te mi rtog gnyug ma'i ngang du bzhag
/nyin gyi snang ba shar tshad /
khyad par 'jigs skrag rtog pa glo bur ba nam skyes rmi lam yin snyam pa'i 'dun pa drag tu bya /
shel lam me long dwangs pa la gzugs brnyan ma nges pa 'char du gzhug cing rmi lam yin snyam du bsam /
mtshan mo rmi lam rmis pa dran du bcug la mdang de ltar rmis kyang ngo ma shes /
do nub ci nas kyang rmi lam la rmi lam du ngos zin par bya snyam 'phen pa drag tu btang /
snang ba la bden zhen spang /
rtog pa gang shar ngos zin par byas la snang stong bden med bun lang nge ba'i ngang du rtsal sbyang /
bsgyur spel zhing khams lta ba'i skabs rnams su nyin mo 'dun pa drag tu bya ba gnad do //
gsum pa 'od gsal gyi gnas lugs mngon du bya ba ni /
gnas shin tu dben par lus ngag yid gsum dal bar byas la gnyug ma'i shes pa bzo med du bskyang ba la nan tan bya /
dmigs pa lus dkyil gyi lha gsal gdab la snying ga'i rdo rje thod phreng la sems gtad cing bum can gyi rlung sbyor bya /
'khor gyi zhi lha rnams bde chen gyi ngo bor zhu nas kun bzang la thim /
de rdo rje thod phreng la thim /
de'i thugs kar baM yig dkar gsal phra mo spus bris pa lta bu gsal lhag ge ba 'od kyis lus gang ba la sems gtad /
mthar cir yang mi rtog pa'i ngang du bzhag pas phra rags sgo gsum gyi rtog pa 'gag nas ma bcos pa'i rig pa rjen lhang gis shar ba'i ngang du bzhag
/nyin mo de la yang yang sbyang /
nyal khar lus gnad tsog pur byas la sngar gyi dmigs pa de drag tu gcun cing baM yig la sems gtad pa'am /
mi rtog pa'i ngang la gnyid du 'gro bar byas pas goms nas ngos zin cing srab mthug gi 'od gsal 'char ba rnams ngo shes te ting nge 'dzin la 'jog nus pa 'byung /
'di'i skabs su dam tshig nyams chag bshags /
dbang yang yang len /
gsang ba'i khrus chu 'thor 'thung bya /
dgong mo tshil chen gyi zhun mar sbar ba mkha' 'gro'i dkyil 'khor du bskyed bstim mchod bstod bzlas pa byas la 'od gsal zin pa'i gsol ba gdab /
me long dwangs pa'i lte bar baM yig phra mo bris pa mtshan mo mar me'i snang bas gsal ba la yid mig rlung gsum rtse gcig tu gtad /
gnyid du 'gro khar lhag par sems bzung /
'od gsal sbyong ba'i skabs su dam nyams dang grib can gyi mi dang zas gos la shin tu 'dzem /
bcud ldan gyi bza' btung khrigs bcad nyung ngu brten /
mkha' 'gro la sha chen gyi spos dang tshogs mchod yang yang 'bul /
nyin mo gnyid mi log
/byang sems cung zad kyang mi nyams par bya ba rnams gnad du che'o //
bzhi pa gong du 'pho bas mtshams sbyor ba la /
thog mar sbyang ba ni /
lus gnad bsrang /
mkha' 'gro'i sku'i stong ra dang rtsa dbu ma gsal gdab /
'di la rten med du 'pho na spyi bor lha gsal mi dgos /
rten can du 'pho ba la'ang chos skur 'pho na kun bzang yab yum /
longs skur 'pho na che mchog he ru ka yab yum /
sprul skur 'pho na pad+ma rdo rje chos yab yum gang 'dod pa gsal gdab /
dbu ma'i nang snying ga'i thad du smyug ma'i tshigs pa bzhin du zla ba'i dkyil 'khor gyis khrigs se bkag pa'i steng du rang gi rlung sems dbyer med pa'i ngo bo baM yig dkar po la rlung gi rang bzhin sngo mdangs chags pa 'phar ling ling byed pa la sems gtad cing 'dun pa drag tu gcun /
bum can gyi rlung sbyor byas pas rlung dbu ma'i nang nas yar song /
snying ga'i zla dkyil la reg pa'i rkyen gyis thig le spar gyis 'phar /
'og rlung bskyod steng rlung phyir btang /
mig gyen du ldog la /
hi ka brjod pas tshangs bug nas skar mda' ltar song /
rten med la nam mkha' dang 'dres /
rten can la yul so so'i zhabs la reg tsam byas nas slar spyi bo'i dbu ma nas mar byon /
snying gar sngar ltar 'khod /
yang spar ba sogs thun re la brgya rtsa las mi nyung bar rtags ma thon bar du sbyang /
thun mtshams rnams su baM yig mar byung /
lte 'og tu lci thing gis gnas /
tshangs bug sna tshogs rdo rjes bkag par mos /
'di la rlung gnad chun pa /
dmigs pa rtse gcig pa /
rlung dang lus stod du sgrim pa rnams gal che /
dus rtag tu nges 'byung skyo shas bskyed /
dug gsum dang chos brgyad kyi rjes su mi 'brang bar cis kyang dgos med kyi blo sna bstung ba rnams gnad /
las la sbyar ba ni /
rang 'chi bar nges pa'i skabs su /
lus longs spyod 'dza' bshes gang la'ang snying po med par shes nas ci la'ang ma chags par bya /
'byor ba gang yod bla ma dkon mchog la bsngos te gang la'ang ma zhen par rgyal bas gsungs pa'i 'du shes bcu yid la bya /
sngar gyi dmigs pa rnams gsal btab te baM yig gi thig le phyir mi 'beb par yang nas yang du spar /
rten med la dbyings rig bsres te mnyam par bzhag
/rten can la yig 'bru lha dang bla ma'i thugs kar thim /
de nyid mkha' spyod dam bde ba can du gshegs par mos la zhing khams dang de'i bdag po yid la byas te spro dung nge ba'i ngang nas rig pa spro bsdu dang bral bar 'jog go
/lnga pa bar dor grol bar bya ba ni /
da lta'i snang ba 'di thams cad bar do'i gnas skabs /
grogs rnams kyang bar do'i sems can kho na yin snyam du yang nas yang du thag bcad la sbyang /
yid ches pa na rang nyid rlung sems tsam las grub pa'i ye shes mkha' 'gro'i sku lus dkyil dang bcas pa gsal gdab /
de las bde stong gi rang bzhin can gyi 'od zer mu mtha' med pa 'phros te snod bcud thams cad la khyab pas bdag gzhan du zhen pa'i 'dzin pa dang dug gsum gyi rtog pa thams cad sal gyis sbyangs /
gzugs snang thams cad bde rlung sems gsum dbyer mi phyed pa'i ye shes mkha' 'gro'i sku snang stong /
sgrar grags pa thams cad rang byung rdo rje'i sngags grags stong /
dran rtog thams cad 'od gsal ye shes rig stong du lam gyis shar bar bsam la sems bzung /
bar do'i 'dun pa drag tu bya /
rtog pa gang shar rdo rje gsum dang bsre /
'dod chags bde stong /
zhe sdang gsal stong /
gti mug rig stong /
nga rgyal lhar snang ngam mi rtog pa /
phrag dog dag snang dang bsre zhing gong du 'pho ba dang sgyu lus sogs lam du khyer la rtsal sbyangs pas ched du bsgom mi dgos par shugs kyis 'char na bar do chod par 'gyur /
spyir dus rtag tu tshe 'di'i snang ba la chags zhen 'dzin 'khris spangs nas /
nam 'chi nges med dang bar do'i 'dun pa dung nge ba dang ma bral bar byas pas myur du 'byongs par 'gyur ro /
!
/bzhi pa mthar thug chos kyi rnal 'byor la gnyis /
chos kyi phyag rgya dngos /
rgyas 'debs phyag rgya chen po'i rnal 'byor ro //
dang po la'ang gnyis /
rang lus thabs ldan /
gzhan lus pho nya la bsten pa'o //
dang po ni /
gong du bshad pa'i rnal 'byor rnams la nyams myong ci ltar rigs pa skyes nas 'di nyid kyi nyams len la 'jug pa na /
sngon 'gro ji ltar rigs pas rgyud sbyang /
bde ba'i gdan la bsam gtan gyi chos dang ldan pas 'khod de /
rang nyid skad cig gis rdo rje thod phreng rtsal sku mdog mthing sngon baiDUr+Ya'i mdangs lta bu /
phyag gnyis kyis rdo rje dang dril bu bsnams pa /
sgeg cing chags pa'i nyams can gzi brjid 'bar ba /
dar dang rin po che rus pa'i rgyan gyis spras shing pad+ma dang zla ba'i gdan la phyed skyil gyis bzhugs par gsal gdab /
de'i sku phyi gsal nang gsal 'od kyi rang bzhin can gyi dbus su /
rtsa dbu ma phyi dkar la nang dmar ba /
g.yas g.yon du ro rkyang gnyis /
'khor lo bzhi /
lte 'og nas rtsa gsum sbubs gcig tu 'dres te rdo rje nor bu'i rtse mor zug pa /
'khor lo bzhi'i thad rnams su'ang rtsa gsum sbubs gcig tu gyur pa las rtsa 'dab rnams gdugs rtsibs ltar gyes pa /
spyi bo'i rtsa 'khor gyi steng du byang sems thig le'i rang bzhin haM mgo thur bstan dang /
'khor lo'i lte bar haM gyen bstan dkar po /
mgrin dbus oM dmar po /
snying dbus hU~M sngon po /
lte dbus AHdmar ser /
gsang gnas su hoHljang gu
/nor bu'i rtsa bar AH
sked par hU~M/
rtse mor oM yig 'od 'bar ba /
rtsa 'dab rnams dang yul nyer bzhi'i rtsa phran /
rkang lag bzhi dang tshigs chen bzhi rnams la lha'i ngo bo thig le bde ba'i rang bzhin dkar dmar gyi mdangs ldan re gsal gdab /
bum can gyi rlung sbyor byas pas rtsa khams thig le dang bcas pa bde ba'i rang bzhin du phril gyis song bar bsams la bde nyams spar cing stong nyid kyi rgyas 'debs /
de nas rang gi mdun du sngar 'dris pa lta bu'i bu mo yid du 'ong zhing lang tsho rgyas pa /
dran pa tsam gyi bde ba bzod med du g.yo nus pa zhig gis chags pa'i rnam 'gyur ston par bsam /
sa ma ya satwaM:
zhes chags pa'i brdas bskul bas /
sa ma ya hoH
zhes lan btab /
rA ga ya hoH
zhes sbyor ba'i brdas bskul bas /
rA ga ya mi :
zhes lan btab ste zim bu'i mig gis blta /
sid dang ha la sogs pa'i sgra dbyung /
reg cing 'o bya ba dang /
mchu dang lce 'jib pa sogs chags pa ches cher bskul te gsang rtsa ngom zhing pang du bslebs pa na /
skad cig gis mkha' 'gro ye shes mtsho rgyal sku mdog dkar dmar rjes chags kyi nyams rgyas pa /
rgyan thams cad kyis brgyan pa /
snang stong sgyu ma lta bu'i 'od kyi sku
/rtsa 'khor yi ge dang bcas pa gsal gdab /
gsang ba'i pad+mo'i dbus su rtsa mdzes pa'i rtser a yig gis mdzes par gsal /
dzaHzhes reg
/hU~M gis 'khyud /
baM zhes sprad /
thabs khyad par can 'di la brten nas sems can thams cad kyi don du lhan cig skyes pa'i bde ba mngon du bya'o snyam pa'i sems bskyed gsal btab la /
hoHzhes yab kyis gsor /
yum gyis bskyod pa'i bde ba bskul bas spyi bo'i haM las byang chub sems kyi rgyun babs /
rtsa khams gzhan gyi dwangs ma rnams kyang 'dus te smin mtshams yan gyi dbu ma'i nang gang /
dga' ba'i ye shes skyes /
cher 'phel nas de'i rtsa khams thams cad la khyab pas dga' ba mthar phyin par bsams la spyi bo'i bum can gcun /
rnam par mi rtog pa'i ngang la re zhig bzhag pa ni phyi ma rnams la 'gre /
de nas rim par mgrin par babs pas mchog dga'/
snying gar babs pas khyad dga'/
lte gsang nas nor bu'i rtse mor son pas lhan skyes dga' ba'i ye shes nyams su myang ba khyab cing brtan par mos /
de'i tshe yab yum gnyis kyi rtsa dbu ma /
rlung ldang 'jug
/thig le dkar dmar /
dbyings dang ye shes zhal sbyor ba ste kha sbyor bzhi'i bde stong gi ye shes mngon du byas par bsam pa ni yas bab rgyu'i dga' ba bzhi'o //
de nas dwangs ma til 'bru tsam yang ma nyams par de ma thag gyen la drangs dgos pas rkang lag gi nywa bzhi sgrim /
sor tshigs rnams bskum /
lto ba sgal par brdab /
lce rtse dang mig gyen du phyogs pa lus 'khrul 'khor gyi 'dren dang /
gsang rlung gyen du drang /
hU~M ring dang hag gi sgra bya ba dag gdangs kyi 'dren dang /
shes pa spyi bo'i haM la gtad /
thig le rnams sog sbub nas chu drangs pa ltar dkar phri li li gyen la btsan thabs su ldog par bsam pa'i dmigs pa rtse gcig pa yid 'dren gyi gnad gsum dang ldan pas /
lte ba /
snying ga
/mgrin pa /
spyi bo'i haM yig gi bar du rim gyis brtan pas dga' mchog khyad dga' lhan skyes te mas brtan 'bras bu'i dga' bzhi nyams su myong bar mos /
'khor lo so sor bum pa can drag tu gcun /
seng ge rnam rol gyi 'khrul 'khor sogs kyis rtsa khams thams cad la khyad par dgram /
haM yig la rten byas te bde rlung sems gsum dbyer med pa'i ka dag de kho na nyid kyi ngang la yun ring du mnyam par gzhag go
/gnyis pa gzhan lus la bsten pa ni /
rang lus thabs ldan la bsten nas dbab 'dren dgram gsum rang dbang thob /
bde stong zag med kyi nyams myong khyad par can skyes /
drod thob pa'i rnal 'byor pas bde ba'i bogs dbyung zhing dpe'i ye shes mngon du bya ba'i phyir las kyi phyag rgya la bslab pa ni /
bla ma dang yi dam lhas lung bstan pa'am /
pad+ma can sogs mtshan nyid ldan pa'i rig ma legs par brtag
/rdzas sngags ting nge 'dzin gyis dgug cing dbang du bya /
phyi drang nges kyi chos bshad /
nang dbang bskur cing dam tshig phog
/gsang ba bskyed rdzogs kyi ting nge 'dzin la bslab pas rgyud sbyangs /
de nas skabs su babs pa na yab yum gnyis kas khrus dang bku mnye bya /
bcud ldan zas sman gyis khams spel /
gnas shin tu dben par gdan 'bol zhing bde ba la 'khod /
gzugs la blta ba sogs 'dod lnga la bslab pas chags pa'i mdangs bskyed cing bde ba bslang /
dngos gzhi rang nyid rdo rje thod phreng rtsal rtsa 'khor yi ge dang bcas pa gsal btab la chags pa'i brdas bskul ba nas brtsam dbab 'dren dgram zhing ka dag gi dbyings su bskyal ba'i bar rang lus thabs ldan skabs su ji skad bshad pa'i rim pa la yang nas yang du sbyangs pas /
thabs shes kyi rtsa rlung thig le kha sbyar ba las byung ba'i bde bas mnyam rjes khor yug tu sems rgyud gang /
yul snang stong pa'i 'od gsal rtsol med du 'char /
bde stong zung 'jug mtshon brjod las 'das pa'i ye shes dpe'i tshul du shar nas sbyor lam chos mchog la sleb pa yin no //
de dag kyang thugs rgyud nam mkha' klong yangs las /
de ltar dang po rang lus dang //
de nas rim par gzhan lus la //
brten nas lam gyi rtsal sbyang zhing //
gnyis med dbyings su bsre bar bya //
de dang yang dag nges ldan pa'i //
sna tshogs las kyi rim pa yang //
mngon shes la sogs las la sbyar //
gtan la 'bebs nas gzhan don spyad //
'bras bu sku gsum ngang du bskyal //
zhes sogs kyis nyams su len tshul drod rtags kyi rim pa rgyas par bstan cing /
dgos pa dang yon tan yang //
'dod dang 'dod chags rnam bral yang //
'dod chags nyid las ma g.yos par //
'dod chags rang sar de grol zhing //
chags pas chags pa dbang du ste //
chags pas sems can rang grol 'gyur //
de bas 'dod la chags bral ba //
rang babs chags pa med par 'char //
chags pa'i 'bras bu bde gsal nas //
mi rtog ye shes ting 'dzin skye //
zhes sogs rgya cher gsungs so //
deng dus sngags la spyod pa rnams kyis tshad ldan nyams su lon pa shin tu dkon pas 'dir sa bcad tsam las rgyas par ma spros pas rtogs par 'dod na rigs mthun gyi gzhung gzhan las blang bar bya'o //
gnyis pa rgyas 'debs kyi rnal 'byor ni /
rgyud las /
bde stong zag pa med pa yi //
ye shes rang sa zin pa'i gnad //
gshis la g.yo ba med bzhin du //
bcas bcos bzo med lhug pa'i klong //
rang gsal nyid du gnas par bzhag
/ces sogs kyis bstan pa'i don bzhin /
las kyi phyag rgya'i nye rgyu la bsten te bde bas thabs byas nas drangs pa'i mtshon byed dpe'i ye shes gzhon nu ma'i bde ba dang /
lkugs pa'i rmi lam ltar so so rang rig pa'i tshul gyis nyams su myang yang smrar mi btub pa /
yid ches yod kyang 'di zhes dmigs su med pa de nyid kho na la rten byas te /
mtshon bya brten pa don dam pa'i bden pa rang byung gnyug ma gshis kyi gnas lugs /
cir yang ma yin la gang du'ang ma grub pa /
so so rang rig pa'i spyod yul /
gzung 'dzin gnyis med spros pa'i mtha' thams cad dang bral ba /
tha mal gyi shes pa bzo bcos ma byas pa'i rig stong rjen pa skad cig ma 'di nyid ka dag rdzogs pa chen po'i gnas lugs chos kyi sku'i lta bar thag bcad /
snang cha rten 'byung sgyu ma'i 'khrul 'khor cir yang snang la gang du'ang ma 'gag pa kun rdzob gyi bden pa'ang rang bzhin gyis stong pa'i ngang las gsal ba'i mdangs rang byung du shar bas bden gnyis dbyer med lhag pa'i chos sku chen por sgom pas lam du bya ba na /
stong gsal rig pa'i snying po can de nyid ngos bzung ba blos bzo bcos mi bya /
go ba dang nyams myong gis ma bslad par gshis lugs gnyug ma'i ngang la rang babs su bzhag
/rnam rtog gi 'phro 'du ji ltar shar yang 'das pa'i rjes mi gcod /
ma 'ongs pa'i sngun mi bsu /
da lta'i shes pa skad cig ma la dgag sgrub bcos bsgyur ci'ang mi bya bar shar ma thag dran pas zin par byas te 'gyu ba rang thog bzhag pas 'gyu stong skye med du grol /
rig pa rang sa zin par 'gyur /
mdor na yid dpyod kyi nyams myong phral /
lta sgom gyi zhen pas ma bslad par rang rig pa'i rang ngo la chos nyid kyi dran pa'i gsal 'debs tsam ma gtogs sems dang   sems byung gi spros pa thams cad dmigs med ka dag gi dbyings su rgyas btab la mnyam par bzhag pas /
rtsa rlung thig le sgrib bral dwangs mar smin /
don dam lhan cig skyes pa'i bde chen gyi ye shes 'pho 'gyur med par brtan nas chos nyid kyi bden pa mthong /
slob pa'i zung 'jug la sbyor /
'dod na myur du mthar thug rdo rje gsum gyi sku dang ye shes 'grub par 'gyur te /
gzhung las /
mchog tu mi 'gyur ting 'dzin gyis :
don gyi lhan skyes mngon du 'gyur :
bden mthong slob pa'i 'od gsal che :
ji bzhin grub pa'i rig 'dzin ni :
'dod na myur du mthar thug gi :
'bras bu sku dang ye shes 'thob :
ces dang /
thun mong gi dngos grub zhor la 'byung ba'i tshul yang /
rgyud las /
gnas skabs yul gyi 'bras bu yang //
tshe la dbang 'byor thob pa dang //
longs spyod nyid la dbang 'byor ba //
thun mong gang dang gang dag rnams //
rtsol med rang byung lhug par ro //
zhes gsungs so /
!
/gsum pa rjes kyi rnal 'byor lam du bya ba'i tshul ni /
de ltar rdo rje theg pa'i lam gyi gzhi rten bum pa /
gsang ba /
sher ye /
bzhi pa ste zab mo dbang bzhi'i lam mchog zab la gnad 'dril ba dbyibs sngags gtum mo chos kyi rnal 'byor bzhi po gang zag rim skyes pas sngon 'gro nas bzung /
dngos gzhi'i nyams len thams cad snga ma rnams la nyams myong skyes nas phyi ma la rim gyis 'jug
/thod rgal bas mos pa dang 'tsham par ci rigs nyams su blang /
gcig car ba la bla ma'i rnal 'byor gyi rjes su rig pa gcer mthong du ngo sprad la de ka'i rgyun bskyangs pas kyang chog
/las dang po pas thun bzhi'am drug sogs bcad /
yun thung la grangs mang ba dang dmigs pa ma yengs par rtse gcig tu gsal ba gal che /
thun mthar byang chub kyi sems dang ma bral bas dge ba yongs su bsngo bas spel zhing smon lam thun mong dang thun mong ma yin pa mang du gdab /
thun mtshams su nyams myong ngo bo ma shor bar dran pa'i rtsis zin par byas nas spyod lam la 'jug
/'gro 'dug rdo rje'i gar /
sgul skyod bde chen gyi rang rtsal /
bza' btung ye shes bdud rtsi lus dkyil gyi lha la phul ba nang gi tshogs 'khor du longs spyad /
nyal ba'i tshe snying ga'i baM yig la sems bzung /
ldang ba'i tshe stong nyid 'od gsal gyi ngang las sgyu ma lta bu'i lha skur bzheng /
blo 'das kyi lta ba rtogs kyang rgyu 'bras kyi blang dor phra zhib nas spyad /
tha mal gyi snang zhen 'dzin pa rbad kyis bcad la snang ba lha /
grags pa sngags /
dran rtog chos sku'i rol par lam du khyer /
rlung gi dam tshig tu bar rlung thad kar bzung /
gtum mo'i dam tshig tu lte ba'i me dmigs kyi 'bar snang la sems brtan par bya /
thig le'i dam tshig tu bde ba'i rang nyams kyi ngo bo bskyang ba rnams dang dus rtag tu mi bral ba gal che /
de lta bu'i nyams len la rtse gcig tu brtson cing gnad du 'gro ba'i tshe me 'bar ba'i sngon du dud pa 'byung ba bzhin sngon gyi sdi+ig sgrib bslangs nas phyi 'byung ba lus 'khrugs kyi gegs /
nang rtsa rlung thig le bsam gtan bying rgod kyi gegs /
gsang ba ting nge 'dzin sems 'khrugs kyi gegs sogs nyams 'jam rtsub mtho dman shin tu mang po 'byung bar 'gyur la /
gang ltar byung yang re dogs dgag sgrub ci'ang mi bya bar zhen 'khris kyi mdud pa bcad /
nyams myong dang bsres nas grogs su khyer la lam du bslang /
rig pa'i rang tshugs ma shor bar ngo bo bskyangs pas sbrul mdud rang sar zhig pa ltar gegs rnams rang grol /
nyams myong na 'phar bar 'gyur ro //
nyams len de rnams kun gyi bogs 'don du 'khor ba la nges 'byung gi skyo shas chen po bskyed /
sems can la snying rje shas mi bzod pa'i byang sems bsgom /
gegs sel bogs 'don thams cad kyi rgyal po bla ma'i mos gus kho na yin pas bla ma nyid rtsa gsum kun 'dus kyi ngo bor thag bcad /
tshad bzung med pa'i gdung shugs kyi mos gus drag po rtsal du bton /
zhen 'khris med pa'i 'o dod kyis gsol ba gdab /
gnas lugs ma bcos pa'i ngang du thugs yid bsre /
snang srid gzhir bzhengs yongs grub lhun rdzogs chen po'i bskyed rim dang bde rlung sems gsum dbyer mi phyed pa zung 'jug chen po'i rtogs pa spel nas dbyibs kyi rnal 'byor la bogs 'don /
mun pa'i khang bur byed pa bcings pa'i btsan thabs gyi sbyor ba la brten nas yul dbang shes gsum nang du sdud cing nyin mtshan gyi rtags snang gsal la brtan par byas te sngags kyi rnal 'byor la bogs 'don /
rang lus 'byongs nas gzhan lus la rang dbang thob pa'i rnal 'byor pas tshe lam gyi phyag rgya pad+ma can gyi dwangs bcud len pa'i thabs zab mos 'chi med rdo rje'i tshe mchog tu mi 'gyur ba'i bde ba chen po'i sku bsgrub /
rgyas 'debs phyag rgya chen po'i rnal 'byor la bogs 'don cing nyams rtogs brtan mi brtan brtags pa'i slad du /
dur khrod la sogs pa'i gnas gnyan cing 'jigs la ya nga ba'i gnas su phyin te rgyud nas gsungs pa'i brtul zhugs kyi spyod pa brtsam par gsungs kyang /
nus pa'i gding dang mi ldan pas phung po gzan bskyur gyi bdud gcod bya /
rnam rtog gang skyes thams cad stong nyid kyi dbyings su bskyal /
bdag tu rtog pa'i snyems pa rtsad nas bcad /
spyir gnas lugs la brtan pa ci rigs thob pa'i gang zag gis snang ba la rtsis gdab med pa bu chung lta bu'i spyod pa dang /
brtan pa 'bring du thob pas re dogs kyi 'ching ba med pas gang shar thad kar gcod pa smyon pa lta bu'i spyod pa dang /
brtan pa cher thob pas gang la'ang 'jigs skrag dang bag tsha med pa seng ge lta bu'i spyod pas gnas dang yul rnams su bgrod cing brtul zhugs spyod pas der gnas pa'i dpa' bo dang mkha' 'gro ma rnams dang lhan cig tu spyod pa'i mthu thob nas mkha' spyod chen po'i zhing du lhan skyes rdo rje btsun mo'i go 'phang 'grub par 'gyur ro //
gsang don rang gis ma rtogs gzhan la 'chad //
gsang ba rjen par phyungs sogs nongs pa kun //
bla ma ye shes mkha' 'gro'i spyan sngar bshags //
'di gtan kun tu sgrib med tshangs pa stsol //
tshig nyung don zab mkha' 'gro'i kha rlangs can //
zab gsang nyams su len pa'i sgrub pa por //
bar gcod kun zhi nyams rtogs rtsol med rgyas //
grub gnyis bslu med brnyes par byin gyis rlobs //
skye kun bla ma ye shes mkha' 'gro yis //
rjes su bzung nas gsang lam mtha' ru phyin //
dbyings phyug tshogs rje bde chen rgyal mo dang /
kha sbyor bde chen rdo rje'i sku brnyes shog
/don zab bcud du 'dril ba'i gdams skor rtsa ba'i gzhung nyid tshig sna bsdus pas khrid yig gsal ba zhig dgos zhes /
snga 'gyur bstan pa'i rtsa lag mdo khams rdzogs chen chos sde'i mkhan bla ma mkhas btsun bzang gsum gyi bdag nyid dkon mchog 'od zer nas nan bskul mdzad pa dang /
mos ldan gzhan dag gis kyang bskul ba ltar 'chi med bstan gnyis g.yung drung gling pas gnas chen zab bu lung gnyis pa rdzong shod bde gshegs 'dus pa'i pho brang chen por bgyis pa dge legs 'phel //

//
