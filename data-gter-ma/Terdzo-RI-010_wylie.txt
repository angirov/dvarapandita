@#//
rdzogs chen ma rgyud mkha' 'gro gsang ba lam khyer gyi phrin las bai DUr+ya'i za ma tog ces bya ba bzhugs so //
na mo gu ru kro d+hI kA lI yai /
rnam med nam mkha'i mdangs 'dzin shes rab dbyings //
rnam bcas phyag rgya rtags kyi thabs su shar //
rdo rje btsun mo rab dgyes khros ma'i zhabs //
tsit+ta'i ze'u 'brur bsnyen la byin rlabs stsol //
sgom bzlas lam du khyer ba dang //
sgrub cing mchod la nyer mkho'i phyir //
phrin las byang bu khrigs bkod na //
thugs brtses dgongs la gnang ba stsol //
dbang gis smin cing dam tshig la gnas pa'i rnal 'byor pas /
gnas dben cing mkha' 'gro 'du ba'i zil dang ldan pa la /
yar mar tshes bcu la sogs pa'i dus khyad par can gyi skabs su dam tshig gi bris sku sogs rten dang yo byad bkram /
dbang dang 'brel na dkyil 'khor dang dbang rdzas tshogs par bya /
tshogs mchod tsam la sman raka gtor gsum /
phyi mchod dang tshogs kyi rdzas sogs bkod pas kyang 'thus la /
'byor pa dang dus skabs phyed pa'i gshom gyi rim pa bya /
zhing ngam gcan lpags kyi steng du rnal 'byor pa kha nub tu phyogs pas 'khod do //
phrin las dngos la gsum /
sngon 'gro /
dngos gzhi /
rjes kyi rim pa'o //
dang po la bdun yod pa'i thog mar bsang gtor bya ba ni /
rang nyid skad cig gis rje btsun khros ma nag mo'i skur gsal bas /
nang mchod hU~M bzhi pas bsang /
swA b+hA was sbyang /
stong pa'i ngang las yaM las rlung /
raM las me /
kaM las mi mgo'i sgyed pu gsum la brten pa'i a yig las byung ba'i thod pa'i snod yangs shing rgya che ba'i nang du /
ma las nyi ma la gnas pa'i sha lnga bdud rtsi lnga rigs lnga yab yum gyi rang bzhin can du gyur pa'i steng du oM AHhU~M gsum brtsegs mar gnas pa nyid /
a las zla dkyil gyis kha bcad pa'i steng du rdo rje phyed pa hU~M yig gis mtshan pa rnams su gyur /
rang gi thugs ka'i 'od kyis bskul bas 'og gi rlung g.yos /
me sbar /
rdzas rnams zhu ba /
'bru gsum gyi 'od kyis sbyangs bsgyur spel par gyur /
slar yang rdo rje la gnas pa'i hU~M yig las byung ba'i 'od zer gyis sangs rgyas thams cad kyi sbyor mtshams nas ye shes kyi bdud rtsi bkug
/rdo rje zla ba 'bru gsum rigs lnga rnams rim par zhu zhing 'dres pa dam tshig gi bdud rtsi dang ro gcig tu gyur pas ye shes kyi bdud rtsi'i rgya mtsho chen por gyur /
oM AHhU~M sarba pany+tsa a mr-ita hU~M hrIHThA:
zhes brgya'am nyer gcig bzlas pas byin gyis brlabs nas mtheb srin gyis phyogs g.yon skor dang /
mtshams g.yas skor gyis bdag gnas yo byad thams cad la bsang gtor bya'o //
gnyis pa sngon gtor gtang ba ni /
bsang sbyang /
stong pa'i ngang las yaM las rlung sogs nas /
dam tshig gi bdud rtsi dang ro gcig tu gyur ces pa'i bar gong bzhin /
oM AHhU~M ha hoHhrIH
zhes lan bdun gyis rlob /
thugs ka'i 'od dang 'bar ba'i rgya bcing zhing pheM zhes brjod pas zhing skyong 'khor bcas bkug par bsam /
rdor thal phye ba gtor te /
s+d+yA na pa ti k+She tra pA lany+tsa i daM ba liM ta gr-ih+na gr-ih+na b+hUny+dza hoH
pi pa hoH
a ti pra ma tiH
sa ma ya kha kha khA hi khA hiH
zhes lan gsum gyis bsngo /
chu gnyis nyer spyod lngas mchod nas /
gang dag 'dir gnas lha dang klu //
gnod sbyin srin po'am gzhan dag la //
gsang spyod don du gtor ma 'di //
'bul gyis yang dag bzhes su gsol //
mchod sbyin gtor ma 'di bzhes la :
zhi dang rgyas dang dbang dang drag :
dgug dang bskrad dang mnan dang gzir :
phrin las thams cad grub par mdzod :
mkha' 'gro mnyes pa'i mchod pa 'dis :
khyed kyi thugs dam bskangs gyur nas :
bde legs thams cad bdag la stsol :
sum+b+ha bzla zhing rol mo'i sgra dang bcas te gtor ma phyir dor /
gsum pa bgegs rigs bskrad cing srung ba ni /
gu gul gyi dud pa btang nas /
hU~M:
bdag nyid dag pa'i gnas mchog 'dir :
dur khrod bdag mo 'khor bcas kyis :
dur khrod gnas su byin gyis rlobs :
log par 'dren pa rdul du rlogs :
bar du gcod pa dbang du sdus :
oM g+ha g+ha g+hA ta ya g+hA ta ya hU~M phaT:
hU~M:
nyon cig bgegs dang log 'dren tshogs :
nga ni khros ma nag mo'i sku :
nga yi bka' las ma 'da' bar :
gnas 'dir ma 'dug gzhan du dengs :
ci ste mi 'gro 'dug gyur na :
khros ma nag mo thugs khros nas :
gri gug 'bar ba'i mtshon cha yis :
khyod kyi lus ngag yid gsum rnams :
rdul phran bzhin du brlag par 'gyur :
de bas rang rang gnas su dengs :
oM bud+d+ha DA ki nI gnod byed u tsa ta ya hU~M phaT:
hU~M:
nyon cig bgegs dang log 'dren tshogs :
nga ni bde chen dkar mo'i sku :
nga yi bka' las ma 'da' bar :
gnas 'dir ma 'dug gzhan du dengs :
ci ste mi 'gro 'dug gyur na :
bde chen dkar mo thugs khros nas :
rdo rje gri gug 'bar ba'i mtshon cha yis :
khyod kyi lus ngag yid gsum rnams :
rdul phran bzhin du brlag par 'gyur :
de bas rang rang gnas su dengs :
ha badzra DA ki nI gnod byed u tsa ta ya hU~M phaT:
hU~M:
nyon cig bgegs dang log 'dren tshogs :
nga ni ser mo don grub sku :
nga yi bka' las ma 'da' bar :
gnas 'dir ma 'dug gzhan du dengs :
ci ste mi 'gro 'dug gyur na :
ser mo don grub thugs khros nas :
rin chen gri gug 'bar ba'i mtshon cha yis :
khyod kyi lus ngag yid gsum rnams :
rdul phran bzhin du brlag par 'gyur :
de bas rang rang gnas su dengs :
ri rat+na DA ki nI gnod byed u tsa ta ya hU~M phaT:
hU~M:
nyon cig bgegs dang log 'dren tshogs :
nga ni dmar mo sgra sgrog sku :
nga yi bka' las ma 'da' bar :
gnas 'dir ma 'dug gzhan du dengs :
ci ste mi 'gro 'dug gyur na :
dmar mo sgra sgrog thugs khros nas :
pad+ma gri gug 'bar ba'i mtshon cha yis :
khyod kyi lus ngag yid gsum rnams :
rdul phran bzhin du brlag par 'gyur :
de bas rang rang gnas su dengs :
ni pad+ma DA ki nI gnod byed u tsa ta ya hU~M phaT:
hU~M:
nyon cig bgegs dang log 'dren tshogs :
nga ni sna tshogs mthar phyin sku :
nga yi bka' las ma 'da' bar :
gnas 'dir ma 'dug gzhan du dengs :
ci ste mi 'gro 'dug gyur na :
sna tshogs mthar phyin thugs khros nas :
rgya gram gri gug 'bar ba'i mtshon cha yis :
khyod kyi lus ngag yid gsum rnams :
rdul phran bzhin du brlag par 'gyur :
de bas rang rang gnas su dengs :
sa karma DA ki nI gnod byed u tsa ta ya hU~M phaT:
ces dang /
sum+b+ha ni'i drag sngags brjod la bskrad /
oM badzra rak+Sha rak+Sha hU~M:
zhes brjod pas :
thugs ka'i sa bon las 'od zer rdo rje'i tshwa tshwa dpag med 'phros :
rdo rje'i sa gzhi :
ra ba :
drwa ba :
gur :
bla bres sgrib yol du gyur :
oM badzra dz+wa la raM:
ces pas :
rdo rje'i gur gyi phyi rol du ye shes kyi me ri dang mtshon cha sna tshogs pa'i gur gyis gtams par gyur :
bzhi pa skyabs su 'gro ba ni /
skyabs yul mchog gsum rtsa gsum mdun gyi nam mkhar sad par bsam la /
na mo :
rkang gnyis gtso bo sangs rgyas dang :
'dod chags bral ba dam pa'i chos :
tshogs kyi zhing gyur dge 'dun la :
bdag nyid gus pas skyabs su mchi :
byin rlabs can gyi bla ma dang :
dngos grub bdag nyid zhi khro'i tshogs :
mkha' 'gro bka' srung thams cad la :
bdag nyid gus pas skyabs su mchi :
ka dag lhun grub chos sku dang :
rang gsal 'dzin med longs spyod rdzogs :
rang shar rang grol sprul pa'i sku :
bdag nyid gus pas skyabs su mchi :
lan gsum /
lnga pa sems bskyed pa ni /
kye :
'gro rnams bsgral 'dod bsam pa yis :
sems can ma bsgral ba rnams bsgral :
ma grol ba rnams dgrol ba dang :
dbyugs dbyung mya ngan 'das la 'god :
deng nas 'khor ba ma stongs bar :
lus dang srog la mi blta bar :
'gro ba'i don la rab zhugs nas :
bde chen zhing du rab tu sgrol :
lan gsum brjod /
drug pa bla ma'i rnal 'byor ni /
hU~M:
rang lus der 'dzin med pa'i ngang :
snang srid rnam dag 'og min zhing :
bkod pa tshad med yon tan rdzogs :
mdun gyi nam mkhar 'ja' zer klong :
seng khri pad+ma nyi zla'i steng :
rtsa ba'i bla ma rdo rje 'chang :
he ru ka dpal pad+ma 'byung :
dmar smug rnal 'byor spyod pa'i tshul :
snang srid zil gnon gzi brjid 'bar :
phyag gnyis rdo rje thod zhal bsnams :
gru mo g.yon na kha T+wAM bsgrengs :
dar gyi na bza' rin chen brgyan :
rus rgyan stag sham dril g.yer 'khrol :
thod skam dbu rgyan ral pa'i rtser :
rdo rje phyed pa'i tog gis mtshan :
spyan gsum nyi zla lta bur 'khyil :
zhal ras khro 'dzum gzi brjid 'bar :
zhabs gnyis rgyal po rol stabs bzhugs :
rtsa gsum rgya mtsho'i sprin phung 'phro :
skyabs kun 'dus pa'i ngo bor gyur :
zhes gsal btab la :
rang gzhan sems can thams cad kyis kha tsam min pa'i mos gus gdung shugs drag pos yan lag bdun pa 'bul zhing gsol ba 'debs par bsam la ngag tu :
oM AHhU~M:
skyabs gnas kun 'dus o rgyan bla ma la :
sgo gsum rtse gcig gus pas phyag 'tshal lo :
lus dang longs spyod ltos med mchod sprin 'bul :
sdig ltung dam tshig nyams chag mthol zhing bshags :
zag bcas zag med dge la rjes yi rang :
snying po don gyi chos 'khor bskor bar bskul :
rtag par mya ngan mi 'da' bzhugs gsol 'debs :
dge ba 'di dang dge ba'i rtsa ba kun :
'gro rnams bla med byang chub 'thob phyir bsngo :
e ma ho :
ngo bo blo 'das 'od gsal chos kyi sku :
rang bzhin zung 'jug ye shes longs spyod rdzogs :
thugs rje 'gro 'dul sprul sku pad+ma 'byung :
sku gsum dbyer med drin chen bla ma la :
mos gus gdung shugs drag pos gsol ba 'debs :
mgon med bdag la re ltos khyed las med :
thugs rjes gzigs shig 'gal rkyen bar chod sol :
byin gyis rlobs shig mchog thun dngos grub stsol :
ces mos gus kyi gdung ba drag pos thugs rgyud bskul :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes rtse gcig tu bsnyen :
mthar dbang blang ba ni :
mkha' khyab sku gsum dbyer med rdo rje 'chang :
ye shes mchog gi thugs rje'i shugs phyungs la :
'od zer chen po'i cho 'phrul rmad byung bas :
dbang dang byin rlabs dngos grub bstsal du gsol :
zhes gsol ba btab pas bla ma'i gnas gsum 'bru gsum las 'od zer dkar dmar mthing gsum rim dang cig car du byung ba rang gi gnas gsum du rim dang cig car du zhugs shing thim :
dbang bzhi'i nus pa rgyud la smin :
mthar bla ma bde ba chen po'i ngo bor 'od du zhu :
rang la thim pas rang nyid skad cig gis rdo rje khros ma nag mo'i skur gyur par bsam la thugs yid bsres te bla ma chos sku'i rang zhal blta ba'i ngang du mnyam par gzhag go :
bdun pa mchod pa byin brlab ni /
hU~M:
gnas khang dur khrod chen po'i gzhal med khang :
ye shes bkod pa 'byams klas 'od 'bar dbus :
nyer spyod 'dod yon drag po'i longs spyod kun :
bde stong mchod pa'i phyag rgya chen por gyur :
oM badzra ar+g+haM pA d+yaM puSh+pe d+hU pe A lo ke gan+d+he nai bid+yA shab+da pany+tsa kA ma gu Na d+harma d+hA tu sarba pU dza AHhU~M:
hU~M:
rlung me thod pa'i sgyed bu gsum gyi steng :
dbyings kyi b+han+d+har sha lnga bdud rtsi lnga :
ye shes rigs lnga dbyer med byang chub sems :
rtsa brgyad stong sbyar sman gyi bdud rtsir 'khyil :
oM hU~M trAM hrIHAHmUM lAM mAM pAM tAM sarba pany+tsa a mr-ita kuN+Da lI hU~M hrIHThA:
hU~M:
lcang lor bcas pa'i dung chen snod yangs su :
khams gsum gdug pa bsgral pa'i khrag mtshor bskyil :
gIrti'i mkha' nas ye shes bde ba'i rgyun :
mi phyed so sor rtog pa'i lbu phreng g.yo :
oM AHhU~M ma hA ka pA la rak+ta dz+wa la maN+Dal hU~M hrIHThA:
hU~M:
gtor snod rin chen b+han+d+ha stong gsum khyab :
gtor ma'i ngo bo bla med dam tshig rdzas :
'dod pa'i yon tan lnga yis rab brgyan pa :
lha tshogs dgyes skong mchod pa'i lhun por spungs :
oM AHhU~M ma hA ba liM ta sarba kA ma gu h+ya sa ma ya hU~M hrIHThA:
badzra s+pha ra Na khaM:
zhes rgya cher spel lo //

//gnyis pa dngos gzhi la gnyis /
thun dang thun mtshams kyi bya ba'o //
dang po la bdun yod pa'i thog mar dam tshig gi 'khor lo bskyed pa ni /
oM ma hA shUn+ya tA dz+nyA na badzra swa b+hA ba At+ma ko\u0f85 haMH
gzung 'dzin gyis bsdus pa'i chos thams cad spros bral ka dag de kho na nyid kyi rang mdangs snying rje sgyu ma lta bu dang zung du 'jug pa'i snang char /
skad cig gis rdo rje srung ba'i 'khor los mi phyed par bcings pa'i nang du dur khrod chen po brgyad kyis yongs su bskor ba'i pad+ma 'dab ma brgyad pa'i dbus su chos 'byung gru gsum nyis brtsegs /
grwa zur rnams la dga' ba 'khyil ba dang nang du pad+ma 'dab ma bzhi pa ze'u 'bru'i phreng bas bskor ba'i lte ba dang bcas pa /
de'i dbus su pad nyi ro'i steng du hrIHmthing nag 'bar ba las 'od zer 'phros /
sangs rgyas kyi mdzad pa bsgrubs te tshur 'dus /
yongs su gyur pa las bcom ldan 'das ma dus kyi mun pa ltar gnag cing khros pa'i nyams can /
zhal gcig phyag gnyis spyan gsum pa /
phyag g.yas gri gug phyar zhing g.yon thod pa khrag gis gang ba thugs kar 'dzin pa'i gru mor thabs kyi rang bzhin kha T+wAM ga brten pa /
spyi gtsug phag zhal nag mo gyen du ngur bas khams gsum dbang du sdud pa /
ral pa dmar nag phyed gyen du 'khyil zhing phyed thur du gtibs pa /
zhing chen dang glang po che'i ko bas stod g.yogs shing stags lpags kyi sham thabs dkris pa /
sbrul dang rus pas brgyan pa /
mi mgo skam po lngas dbu brgyan cing /
rlon pa lnga bcu'i do shal can khrag gi thig les mtshan pa /
zhabs g.yon brkyang ba'i skyil krung phyed pa'i gar stabs kyis rol cing lang tsho dar la babs pa /
stong pa nyid kyi ye shes kyi bdag nyid can me dpung 'bar ba'i dbus na bzhugs pa'o //
de'i phyi rol gyi 'dab ma bzhi la ha ri ni sa'i yi ge bzhi 'phro 'dus yongs su gyur pa las /
shar du bde chen dkar mo /
lhor ser mo don grub ma /
nub tu dmar mo sgra sgrog ma /
byang du sna tshogs mthar phyin ma ljang gu ste /
me long lta bu la sogs pa ye shes bzhi'i bdag nyid can no //
chos 'byung gi phyi rol pad 'dab brgyad la hU~M yig re re las dur khrod kyi mkha' 'gro ma brgyad du gyur pa ni /
shar du rdo rje mkha' 'gro /
lhor rin chen mkha' 'gro /
nub tu pad+ma mkha' 'gro /
byang du las kyi mkha' 'gro /
shar lhor dam tshig mkha' 'gro /
lho nub tu sna tshogs mkha' 'gro /
nub byang du thams cad mkha' 'gro /
byang shar du 'jig rten mkha' 'gro ste /
phyogs rnams rigs kyi kha dog dang mtshams rnams 'dres pa'i mdog can /
de thams cad kyang gcer bu dar dang rus pa rin po ches brgyan cing gri thod kha T+wAM ga thogs pa pad nyi ro yi gdan la gar stabs kyis bzhugs pa /
rtsibs mchan gyi g.yung drung rnams go cha'i lha mo drug gi ngo bor gyur /
de rnams kyi spyi bor skyabs gsum kun 'dus rtsa ba'i bla ma he ru ka yab yum gyi rnam par bzhugs pa la brgyud gsum rig 'dzin bla ma'i tshogs kyis bskor ba'o //
gnyis pa ye shes pa spyan 'dren pa ni /
gtso mo'i thugs kar pad nyi'i steng du gnas pa'i hrIHlas 'od zer phyogs bcur 'phros pas bcom ldan 'das ma dpa' bo dang rnal 'byor ma'i tshogs ma lus shing lus pa med pa'i 'khor lo badzra sa mA dzaH
gsur chen gyi dud pa thod rnga rkang gling gi sgras bskul te /
hU~M:
'og min chos dbyings pho brang nas :
grub thob bla ma gshegs su gsol :
sku dang ye shes zhing khams nas :
yi dam lha tshogs gshegs su gsol :
stong nyid chos dbyings pho brang nas :
khros ma nag mo gshegs\u0f8e
mi 'gyur gnas pa'i gzhal yas nas :
bde chen dkar mo gshegs\u0f8e
gter 'byung yid bzhin gzhal yas nas :
ser mo don grub gshegs\u0f8e
shes rab btsun mo'i b+ha ga nas :
dmar mo sgra sgrog gshegs\u0f8e
phrin las thogs med gzhal yas nas :
sna tshogs mthar phyin gshegs\u0f8e
shar phyogs gtum drag dur khrod nas :
rdo rje mkha' 'gro gshegs\u0f8e
lho phyogs gad rgyangs sgrog pa'i dur khrod nas :
rin chen mkha' 'gro gshegs\u0f8e
nub phyogs pad+ma 'khyil ba'i dur khrod nas :
pad+ma mkha' 'gro gshegs\u0f8e
byang phyogs kI la sgrog pa'i dur khrod nas :
las kyi mkha' 'gro gshegs\u0f8e
shar lho rab 'jigs dur khrod nas :
dam tshig mkha' 'gro gshegs\u0f8e
lho nub gtum pa'i dur khrod nas :
sna tshogs mkha' 'gro gshegs\u0f8e
nub byang rab rgyu'i dur khrod nas :
thams cad mkha' 'gro gshegs\u0f8e
byang shar drag shul dur khrod nas :
'jig rten mkha' 'gro gshegs su gsol :
mkha' 'gro'i tshogs rnams gshegs tsa na :
rin chen rus rgyan si li li :
dbu rgyan thor tshugs ldems se ldem :
rol mo sgra snyan khra la la :
glu len gar byed khyugs se khyug :
hU~M dang phaT sgra di ri ri :
byin rlabs dngos grub thibs se thib :
dzaHhU~M baM hoHbadzra DA ki nI sa ma ya ho :
sa ma ya satwaM:
dr-i sh+ya ho :
e A ral+li pheM pheM:
zhes pas mdun gyi nam mkhar thibs kyis byon par bsam mo //
gsum pa bzhugs su gsol ba ni /
hU~M:
nyon mongs ye shes gnyis su med pa'i ngang :
spang thob bral ba 'khor 'das rang bzhin nyid :
dam tshig ye shes chu la chu bzhag bzhin :
gnyis med zung 'jug brtan par bya ba'i phyir :
dur khrod 'bar ba'i gzhal yas chen po 'dir :
sna tshogs pad+ma mi ro'i gdan steng du :
thugs rje khros ma nag mo'i lha tshogs rnams :
byin rlabs dngos grub dbab phyir bzhugs su gsol :
badzra DA ki nI sa ma ya tiSh+Tha lhan :
bzhi pa phyag 'tshal ba ni /
hU~M:
lhun grub ye shes pho brang nas :
dag snang bka' brgyud rin po che :
gnas gsum mkha' 'gro'i sprin tshogs bcas :
rje btsun bla ma rnams la phyag 'tshal lo :
hU~M:
stong nyid ngang las thugs rje khros ma'i sku :
rgyal ba skyed yum rdo rje rnal 'byor ma :
byin rlabs dngos grub thams cad 'byung ba'i gnas :
thugs rje khros ma'i sku la phyag 'tshal lo :
hU~M:
bde chen dkar mo 'jigs pa kun las sgrol :
ser mo don grub tshe dbang rgyas par mdzad :
dmar mo sgra sgrog khams gsum dbang du sdud :
sna tshogs mthar phyin mngon spyod las kun mdzad :
mkha' 'gro sde brgyad phrin las sna tshogs sgrub :
bde sbyor mkha' 'gro rnams la phyag 'tshal lo :
lnga pa mchod pa 'bul ba la'ang bzhi /
dang po phyi mchod ni /
hU~M:
gtsang zhing gtsang mar sbyar pa yi :
yan lag brgyad ldan dri ma med pa'i chab :
nyon mongs dri ma dag byed khrus chab 'di :
thugs rje khros ma'i lha tshogs rnams la 'bul :
oM badzra ar+g+haM AHhU~M:
hU~M:
chu skyes thang skyes yid las byung ba yi :
dbyibs legs rgya che kha dog mdangs dang ldan :
byang chub yan lag mdzes pa'i me tog 'di :
thugs rje khros ma'i lha tshogs rnams la 'bul :
oM badzra puSh+pe AHhU~M:
hU~M:
tsan+dan ga pur dri zhim sman rnams dang :
bzang po'i dri rnams legs par sbyar pa yi :
tshul khrims dri ldan bdug spos dam pa 'di :
thugs rje khros ma'i lha tshogs\u0f8e
oM badzra d+hU pe AHhU~M:
hU~M:
dri med mkha' la nyi zla shar pa ltar :
ye shes rab tu gsal ba'i sgron me mchog :
ma rig mun sel snang gsal sgron me 'di :
thugs rje khros ma'i lha tshogs\u0f8e
oM badzra A lo ke AHhU~M:
hU~M:
dri zhim ngad ldan sman dang spos rnams kun :
lhag bsam dag pas rab tu sbyar pa yis :
yid 'ong thugs mchog mnyes byed byug pa 'di :
thugs rje khros ma'i lha tshogs\u0f8e
oM badzra gan+d+he AHhU~M:
hU~M:
'bru bcud ro mchog brgya dang ldan pa yi :
lha mi'i zhal zas longs spyod phun tshogs bshos :
lus sems tshims byed ro mchog zhal zas 'di :
thugs rje khros ma'i lha tshogs\u0f8e
oM badzra nai bid+yA AHhU~M:
hU~M:
dril chen sil snyan tshangs pa'i dbyangs dang ldan :
gsung dbyangs drug cu ldan pa sgra yi tshogs :
yid 'phrog gsung snyan sgra yi nga ro 'di :
thugs rje khros ma'i lha tshogs\u0f8e
oM badzra shab+da AHhU~M:
gnyis pa nang mchod ni /
hU~M:
'bras rgun bu ram bcos pa'i chang :
shes rab ma da'i mchod pa 'di :
thugs rje khros ma'i lha tshogs rnams la 'bul :
thig le rkang dang khu ba zhag :
tshogs dang longs spyod rak+ta'i mchod pa 'di :
thugs rje khros ma'i lha tshogs\u0f8e
dbang po lnga yi mchod pa dang :
sna tshogs keng rus mchod pa 'di :
thugs rje khros ma'i lha tshogs\u0f8e
sha lnga 'bru lnga la sogs pa :
gti mug dag pa'i mchod pa 'di :
thugs rje khros ma'i lha tshogs\u0f8e
mngar gsum tsha ba'i pU dza dang :
dkar gsum 'o ma'i pU dza 'di :
thugs rje khros ma'i lha tshogs\u0f8e
sha rus khrag dang klad pa dang :
nyon mongs dug lnga'i mchod pa 'di :
thugs rje khros ma'i lha tshogs rnams la 'bul :
mAM sa pany+tsa pU dza AHhU~M:
gsum pa gsang mchod ni /
hU~M:
thabs chen yab kyi rdo rje dang :
shes rab yum gyi b+ha ga gnyis :
dkrugs dang skyod pa'i sbyor ba yis :
dga' ba chen po'i byang chub sems :
yid kyi chu ni byang sems dri ma med :
sangs rgyas kun dang lhan cig skyes :
thabs dang shes rab rang bzhin gyis :
pad+ma rdo rje mchog sbyar te :
dgyes pa chen po'i mchog grol ba'i :
kun rdzob don dam byang sems mchod pa 'di :
thugs rje khros ma'i lha tshogs rnams la 'bul :
gu h+ya pU dza me g+ha AHhU~M:
bzhi pa de kho na nyid kyi mchod pa ni /
hU~M:
nyon mongs 'khrul pa las byung ba'i :
bde stong ye shes mchod pa 'di :
grub thob bla mas bzhes su gsol :
nyon mongs gti mug las byung ba'i :
chos dbyings ye shes mchod pa 'di :
khros ma nag mos bzhes su gsol :
nyon mongs zhe sdang las byung ba'i :
me long ye shes mchod pa 'di :
bde chen dkar mos bzhes su gsol :
nyon mongs nga rgyal las byung ba'i :
mnyam nyid ye shes mchod pa 'di :
ser mo don grub bzhes su gsol :
nyon mongs 'dod chags las byung ba'i :
kun rtog ye shes mchod pa 'di :
dmar mo sgra sgrog bzhes su gsol :
nyon mongs phrag dog las byung ba'i :
nan tan ye shes mchod pa 'di :
sna tshogs mthar phyin bzhes su gsol :
nyon mongs tshogs brgyad las byung ba'i :
gnas gsum ye shes mchod pa 'di :
dur khrod mkha' 'gros bzhes su gsol :
ces 'bul lo //
drug pa bstod pa gzhung 'dir ma bshad kyang spyi ltar spro na /
hU~M:
stong nyid chos kyi dbyings kyi b+ha ga nas :
don dam stong nyid rdo rje mkha' 'gro ma :
skye 'gag gnas med brjod bral chos kyi sku :
don dam DA ki'i sku la phyag 'tshal bstod :
bde chen chos 'byung chags med b+ha ga nas :
brjod bya sgra don A li skye ba med :
kA li ma 'gags longs spyod rdzogs pa'i sku :
gtso mo yum chen ma la phyag 'tshal bstod :
dur khrod gnas mchog sprul pa'i b+ha ga nas :
mtshon pa dbyibs kyi skur snang phyag mtshan gyis :
dug gsum la sogs mi mthun phyogs rnams 'joms :
'gro don mthar phyin mdzad la phyag 'tshal bstod :
snang stong dbyer med chos rnams kun gyi gzhi :
mi skye mi 'gag nam mkha'i ngo bo nyid :
gang la cis 'dul de la der ston pa'i :
ye shes mkha' 'gro'i tshogs la phyag 'tshal bstod :
bdun pa bzlas pa bya ba ni /
mkha' 'gro'i sgrub gzhung spyi dang mthun par mi sdod pa gsum gyis gnad nas bskul te /
lha sku'i rten la lta zhing sems dang bsre ba /
nga rgyal snang zhen dag dran la bslab pa /
rlung bum pa can bzung zhing de dang bsre ba rnams la gtso bor bslab /
de la goms nas bzlas dmigs ni /
hU~M/
bdag nyid rdo rje rnal 'byor ma'i //
thugs kar pad+ma nyi ma'i steng //
hrIHyig mthing nag mtha' skor du //
sngags phreng g.yon du 'khor ba las //
'od zer phyir 'phros 'phags pa mchod //
sems can sgrib sbyangs bde la bkod //
byin rlabs tshur bsdus rang la thim //
mchog dang thun mong dngos grub thob //
snang grags rtog tshogs mkha' 'gro ma'i //
sku gsung thugs kyi 'khor lor gyur //
ces dmigs la /
oM badzra b+ha ra he kro d+hI kA lI ha ri ni sa A be sha ya hU~M phaT swA hA:
zhes pas rlung dang sbyar ba'i yid bzlas sam /
ma sbyar ba'i yid bzlas rkyang pa ci nus /
ngag bzlas kyang skabs dang bstun la bzla /
mthar sngags tsam gyis mchod do //

//gnyis pa thun mtshams gtor ma 'bul ba ni /
bsang chu dang bdud rtsi bran la /
raM yaM khaM:
gtor ma'i nyes skyon ma dag thams cad kun :
ye shes me rlung chu yis bsregs gtor bkrus :
ban+d+ha'i snod du dam tshig rdzas kyi bcud :
ye shes sprin phung mkha' khyab 'phro bar gyur :
oM AHhU~M ha ho hrI:
hU~M:
dbyings nas sku skyod bla ma yi dam lha :
rdo rje phag mo mkha' 'gro rab 'byams tshogs :
dur khrod ma mo spyang zhon mched sde 'bum :
thugs dam dbang gis 'dir gshegs brtan par bzhugs :
oM AHhU~M gu ru d+he ba d+hA ki nI sarba sa ma ya dza dza :
hU~M hrI:
gtor snod ban+d+ha chos kyi dbyings dang mnyam :
gtor ma'i ngo bo sha lnga bdud rtsi lnga :
zag med ye shes rang bzhin lhun por spungs :
kun tu dgyes tshim 'od zer rnam par 'phro :
bza' bca' btung ba mchog gi dam tshig rdzas :
gser gyi ri dang rol mtsho lta bur bskyil :
thugs dam gnyan skong 'dod yon bsam mi khyab :
gling bzhi mu khyud khor yug brdal pa 'di :
bla ma yi dam tshogs la mchod par 'bul :
gnas gsum mkha' 'gro rab 'byams dgyes par bzhes :
chos srung dam can mnyes pa'i phul gyur nas :
byin rlabs dbang dang dngos grub char ltar phob :
byang chub sgrub pa'i 'gal rkyen zhi ba dang :
mchog dang thun mong phrin las 'grub par mdzod :
oM AHhU~M badzra gu ru d+he ba d+hA ki nI sa pa ri bA ra i daM ba liM ta kha kha khA hi khA hi :
oM badzra b+ha ra he kro d+hI kA lI badzra rat+na pad+ma karma d+hA ki nI maN+Da la sa pa ri bA ra i daM ba liM ta b+hUny+dza ho pi pa ho ma ti kra ma ti :
ma ma sarba karma ku ru ho :
ma b+h+yo dzaHsa pa ri bA ra i daM ba liM ta b+hUny+dza ho :
ma hA a mr-ita rak+ta pany+tsa kA ma gu Na pU dza ho :
hU~M:
bla ma yi dam mkha' 'gro rgya mtsho'i tshogs :
sku gsung thugs yon phrin las rmad byung bar :
mngon par bstod cing dam tshig nyams chag bshags :
thugs dam dgyes skong dngos grub ma lus stsol :
ces rmad du byung ba gtor ma'i mchod sprin gyis mnyes shing phrin las thams cad mdzad par bsam mo //

//gsum pa rjes kyi bya ba la bdun yod pa'i /
dang po tshogs mchod ni /
zhing lpags kyi steng du zan dang sha chang gtso bor gyur pa'i bza' btung gi dam tshig ji ltar 'byor pa tshogs su spungs pa la bdud rtsis bran te /
phrin las kyi dbu nas 'byung ba'i nang mchod byin rlabs ltar la /
dam tshig gi bdud rtsi dang ro gcig tu gyur pas /
ngo bo ye shes kyi bdud rtsi la rnam pa 'dod yon lha mo'i rol pa bsam gyis mi khyab pa'i sprin 'phro bar gyur /
oM AHhU~M ga Na tsakra pU dza hU~M/
lan bdun brjod pas byin brlab /
tshogs mgron spyan drang zhing 'bul ba ni /
hU~M:
rdo rje mkha' 'gro phag mo yum :
thugs rje khros ma nag mo dang :
gnas gsum mkha' 'gro'i tshogs dang bcas :
tshogs la spyan 'dren gshegs su gsol :
bza' dang bca' dang btung ba dang :
bshos dang zhal zas sna tshogs dang :
kha dang mngar dang skyur ba dang :
tsha dang rtsub dang lan tshwa'i ro :
gzugs sgra dri ro reg bya dang :
chos dang 'dod yon lnga la sogs :
zhal zas tshogs kyi mchod pa 'dis :
rdo rje phag mo'i thugs dam bskang gyur cig :
'khor gyi mkha' 'gro dgyes par mdzod :
bzhes shig rol cig a la la :
tshogs mchod dam pa 'di bzhes la :
rnal 'byor bdag la dngos grub stsol :
tshe dbang bsod nams longs spyod dang :
'khor dang rkang 'gro'i phyugs sogs spel :
dus min chag che bar chad zlogs :
bsdu na 'di tsam gyis 'thus shing tshar grangs la'ang 'di yan gsag na stabs bde'o //
rgyas par spro na /
hU~M:
rang bzhin lhun grub dag snang gzhal yas nas :
'gro ba'i don du thugs rje sprul pa'i sku :
mkha' 'gro'i dbang phyug pad+ma thod phreng dang :
phrin las mtshungs med bka' brgyud rin po che :
gnas gsum dpa' bo mkha' 'gro'i tshogs dang bcas :
rnam 'phrul mkha' la sprin ltar gtibs nas kyang :
rin chen rus pa'i rgyan cha si li li :
rol mo sgra snyan mang po khra la la :
sna tshogs glu len gar byed khyugs se khyug :
'dir gshegs dam skongs tshogs kyi mchod pa bzhes :
a la la ste bzhes nas kyang :
mchog dang thun mong dngos grub stsol :
hU~M:
stong nyid chos dbyings pho brang nas :
dus gsum sangs rgyas kun gyi yum gcig ma :
dpal ldan thugs rje khros ma nag mo ni :
bde stong gnyis med 'bar ba'i gar dang ldan :
gnas gsum dpa' bo mkha' 'gro'i tshogs dang bcas :
rnam 'phrul mkha' la sprin ltar gtibs nas kyang :
rin chen rus pa'i rgyan cha si li li :
rol mo sgra snyan mang po khra la la :
sna tshogs glu len gar byed khyugs se khyug :
'dir gshegs dam skongs tshogs kyi mchod pa bzhes :
a la la ste bzhes nas kyang :
mchog dang thun mong dngos grub stsol :
hU~M:
shar phyogs mi 'gyur gnas pa'i pho brang nas :
zhi ba'i las mdzad bde chen dkar mo ni :
rdo rje rigs kyi mkha' 'gro 'bum dang bcas :
rnam 'phrul mkha' la sprin ltar gtibs nas kyang :
rin chen rus pa'i rgyan cha si li li :
rol mo sgra snyan mang po khra la la :
sna tshogs glu len gar byed khyugs se khyug :
'dir gshegs dam skongs tshogs kyi mchod pa bzhes :
a la la ste bzhes nas kyang :
mchog dang thun mong dngos grub stsol :
hU~M:
lho phyogs gter 'byung yid bzhin gzhal yas nas :
rgyas pa'i las mdzad ser mo don grub ni :
rin chen rigs kyi mkha' 'gro 'bum dang bcas :
rnam 'phrul mkha' la sprin ltar gtibs nas kyang :
rin chen rus pa'i rgyan cha si li li :
rol mo sgra snyan mang po khra la la :
sna tshogs glu len gar byed khyugs se khyug :
'dir gshegs dam skongs tshogs kyi mchod pa bzhes :
a la la ste bzhes nas kyang :
mchog dang thun mong dngos grub stsol :
hU~M:
nub phyogs shes rab btsun mo'i b+ha ga nas :
dbang gi las mdzad dmar mo sgra sgrog ni :
pad+ma rigs kyi mkha' 'gro 'bum dang bcas :
rnam 'phrul mkha' la sprin ltar gtibs nas kyang :
rin chen rus pa'i rgyan cha si li li :
rol mo sgra snyan mang po khra la la :
sna tshogs glu len gar byed khyugs se khyug :
'dir gshegs dam skongs tshogs kyi mchod pa bzhes :
a la la ste bzhes nas kyang :
mchog dang thun mong dngos grub stsol :
hU~M:
byang phyogs phrin las grub pa'i gzhal yas nas :
drag po'i las mdzad sna tshogs mthar phyin ni :
las kyi rigs kyi mkha' 'gro 'bum dang bcas :
rnam 'phrul mkha' la sprin ltar gtibs nas kyang :
rin chen rus pa'i rgyan cha si li li :
rol mo sgra snyan mang po khra la la :
sna tshogs glu len gar byed khyugs se khyug :
'dir gshegs dam skongs tshogs kyi mchod pa bzhes :
a la la ste bzhes nas kyang :
mchog dang thun mong dngos grub stsol :
hU~M:
phyogs mtshams dur khrod chen po'i gnas brgyad nas :
sna tshogs las mdzad dur khrod mkha' 'gro ni :
so so'i rigs gyi mkha' 'gro 'bum dang bcas :
rnam 'phrul mkha' la sprin ltar gtibs nas kyang :
rin chen rus pa'i rgyan cha si li li :
rol mo sgra snyan mang po khra la la :
sna tshogs glu len gar byed khyugs se khyug :
'dir gshegs dam skongs tshogs kyi mchod pa bzhes :
a la la ste bzhes nas kyang :
mchog dang thun mong dngos grub stsol :
oM AHhU~M ga Na tsakra sarba pU dza me g+ha AHhU~M:
zhes 'bul la tshogs phud dkyil 'khor drung du mchod /
bar pa brda dang brda'i 'bul len bcas rnal 'byor pa rnams kyis nang gi sreg blug dang ldan pas rol /
tha ma cha gcig dang zos lhag bsdus la dkyil 'khor gyi byang shar du bzhag go
/gnyis pa bstod bskul bya ba ni /
hU~M:
ma bcos chos dbyings skye ba med pa las :
rang byung longs sku thugs rje khros ma'i sku :
sku mdog mthing nag khro mo'i cha byad can :
gcer bu rtog bral dbu skra thur du grol :
khro gnyer spyan gsum mche ba rab tu gtsigs :
spyi gtsug phag zhal srid gsum rtse nas gdengs :
phag mo'i ngur sgras stong gsum zil gyis gnon :
gri gug thod khrag g.yas dang g.yon na bsnams :
dur khrod chas brgyad kha T+wAM gru mor brten :
phyag rgya lnga dang dur khrod chas kyis brgyan :
me dpung klong na zhabs gnyis brkyang bskum gyis :
nyi zla dus mtshan ro yi steng du mnan :
bde stong nyams ldan 'bar ba'i gar dang ldan :
thugs rje khros ma'i sku la phyag 'tshal bstod :
hU~M:
stong nyid rang sgra rnam par dag pa yi :
A li kA li'i ngo bor yongs rdzogs pa'i :
A ral+li zhes bzhad pa'i gad rgyangs sgrog :
pheM gyi sgra sgrog mkha' 'gro dbang du sdud :
hU~M gi nga ros bdud dpung zil gyis gnon :
stong nyid chos sgras 'khor ba dbyings su sgrol :
phaTaHkyi 'brug sgras log lta tshar gcod mdzad :
bde ba rgyas pa'i ha he'i sgra 'byin cing :
gsung dbyangs drug cus 'gro ba thabs kyis 'dul :
thugs rje khros ma'i gsung la phyag 'tshal bstod :
hU~M:
don dam stong nyid bde chen gsal dag sku :
dbyibs dang kha dog mtshan ma brjod las 'das :
nyon mongs rnam dag ye shes chen po nyid :
gdod nas ma skyes spros bral don ston ma :
'khor ba'i skyon bral shes rab pha rol phyin :
bde stong gnyis med zung 'jug rang bzhin can :
mthong thos dran pas 'gro ba thams cad la :
'bar ba gsum gyi dngos grub khyab mdzad cing :
dga' bde ye shes gnyis med 'char bar mdzad :
thugs rje khros ma'i thugs la phyag 'tshal bstod :
hU~M:
don dam chos nyid ngang las ma g.yos kyang :
sna tshogs gnyis med 'ja' lus gzugs sku'i tshul :
rnam dag sku la yon tan rab brgyan cing :
'gag med gsung gi gdul bya'i 'gro ba smin :
grol mdzad spros bral 'khor ba'i rgya mtsho skem :
yon tan phun tshogs sgrub la dngos grub ster :
phrin las thugs rjes 'gro ba thabs kyis 'dul :
thugs rje khros ma bde chen rnal 'byor ma :
'khor lo lnga rdzogs phrin las kun gyi bdag :
mchog dang thun mong dngos grub gter 'chang ma :
ye shes mkha' 'gro bde gshegs kun gyi yum :
rdo rje phag mo'i sku la phyag 'tshal bstod :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
ha las byung ba'i bde chen dkar mo ni :
zhe sdang rnam dag me long ye shes sku :
zhi ba'i las mdzad rdo rje rnal 'byor ma :
dkar mo dung mdog rdo rje rigs kyi gtso :
rdo rje'i rigs mtshon rdo rjes dbu la brgyan :
rdo rje gri gug thod khrag phyag na bsnams :
zhe sdang rtsad gcod nyon mongs zhal du gsol :
bcu drug lo lon kha T+wAM gru mor brten :
gcer bu skra grol rus pa'i rgyan gyis brgyan :
thod skam dbu rgyan thod rlon do shal byas :
zhabs gnyis brkyang bskum ro yi gdan la bzhugs :
badzra DA ki ha yi sgra 'byin cing :
rdo rje mkha' 'gro 'bum gyi 'khor dang bcas :
bde chen dkar mo'i sku la phyag 'tshal bstod :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
ri las byung ba'i ser mo don grub ni :
nga rgyal rnam dag mnyam nyid ye shes sku :
rgyas pa'i las mdzad rin chen rnal 'byor ma :
ser mo gser mdog rin chen rigs kyi gtso :
rin chen rigs mtshon rin chen dbu la brgyan :
rin chen gri gug thod khrag phyag na bsnams :
nga rgyal rtsad gcod nyon mongs zhal du gsol :
bcu drug lon tshul kha T+wAM gru mor brten :
gcer bu skra grol rus pa'i rgyan gyis brgyan :
thod skam dbu rgyan thod rlon do shal can :
zhabs gnyis brkyang bskum ro yi gdan la bzhugs :
rat+na DA ki ri yi sgra 'byin cing :
rin chen mkha' 'gro 'bum gyi 'khor dang bcas :
ser mo don grub sku la phyag 'tshal bstod :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
ni las byung ba'i dmar mo sgra sgrog ni :
'dod chags rnam dag kun rtog ye shes sku :
dbang gi las mdzad pad+ma'i rnal 'byor ma :
dmar mo zangs mdog pad+ma rigs kyi gtso :
pad+ma'i rigs mtshon pad+mas dbu la brgyan :
pad+ma gri gug thod khrag phyag na bsnams :
'dod chags rtsad gcod nyon mongs zhal du gsol :
bcu drug lon tshul kha T+wAM gru mor brten :
gcer bu skra grol rus pa'i rgyan gyis brgyan :
thod skam dbu rgyan thod rlon do shal can :
zhabs gnyis brkyang bskum ro yi gdan la bzhugs :
pad+ma DA ki ni yi sgra 'byin cing :
pad+ma mkha' 'gro 'bum gyi 'khor dang bcas :
dmar mo sgra sgrog sku la phyag 'tshal bstod :
dam rdzas 'dud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
sa las byung ba'i sna tshogs mthar phyin ni :
phrag dog rnam dag nan tan ye shes sku :
drag po'i las mdzad las kyi rnal 'byor ma :
sngon mo g.yu mdog las kyi rigs kyi gtso :
las kyi rigs mtshon rgya gram dbu la brgyan :
rgya gram gri gug thod khrag phyag na bsnams :
phrag dog rtsad gcod nyon mongs zhal du gsol :
bcu drug lon tshul kha T+wAM gru mor brten :
gcer bu skra grol rus pa'i rgyan gyis brgyan :
thod skam dbu rgyan thod rlon do shal can :
zhabs gnyis brkyang bskum ro yi gdan la bzhugs :
karma DA ki sa yi sgra 'byin cing :
las kyi mkha' 'gro 'bum gyi 'khor dang bcas :
sna tshogs mthar phyin sku la phyag 'tshal bstod :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
de nas dur khrod kyi mkha' 'gro sde brgyad bskul ba ni /
hU~M:
shar phyogs gtum drag dur khrod nas :
mi phyed rdo rje mkha' 'gro ma :
gcer bu'i lus la dkar ba'i mdog :
rus pa'i 'khor lo rtsibs drug la :
zla phyed rdo rjes mtshan pas brgyan :
thal bas byugs pa'i zhing dag la :
dkar dmar thig le brtsegs pas spras :
skyil krung phyed pa'i gar dang ldan :
'dod yon byed pa gshegs su gsol :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin la 'grub par mdzod :
hU~M:
lho phyogs gad rgyangs sgrog pa'i dur khrod nas :
rin chen mkha' 'gro gzi brjid can :
btso ma gser gyi mdangs ldan zhing :
gcer bu'i lus la skra grol ma :
rtsibs brgyad mu khyud ldan pa yi :
rin chen gser gyi nor bu 'dzin :
thal bas byugs pa'i zhing dag tu :
rgyan ldan rgyas byed gshegs su gsol :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
nub phyogs pad+ma 'khyil pa'i dur khrod nas :
dri med pad+ma mkha' 'gro ma :
shes rab pha rol phyin snyems ma :
bde ba nges par grol byed ma :
b+ha ga'i gnas la gcer bu ste :
skra grol mu tig cod pan can :
pad+ma rA gas dbu la brgyan :
bcu drug mdangs ldan gshegs su gsol :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
byang phyogs kI la sgrog pa'i dur khrod nas :
las kyi mkha' 'gro bde ba can :
brtson 'grus pha rol phyin snyems shing :
zhi rgyas dbang drag mngon spyod dang :
phrin las thams cad mthar phyin mdzad :
gcer bu skra grol brkyang bskum tshul :
sna tshogs mthar phyin dur khrod lus :
bzang po'i dbu rgyan cod pan can :
sna tshogs byin rlabs gshegs su gsol :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
shar lho rab 'jigs dur khrod nas :
dam tshig mkha' 'gro mi 'da' ma :
bdud rtsi lnga la longs spyod cing :
mi ro sha la rol mdzad ma :
gcer bu rus pa'i rgyan gyis brgyan :
ha he'i gad mo chen mo sgrog :
khrag dang mtshan mas lus la byug :
sna tshogs rgyan ldan gshegs su gsol :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
lho nub gtum pa'i dur khrod nas :
sna tshogs mkha' 'gro mi thub ma :
'od zer rnam pa stong 'gyed cing :
dur khrod shun pa gos su gyon :
me thul pad+ma rA ga'i mdog :
thal bas byugs pa'i zhing dag tu :
khrag gi tshom bu thig les brgyan :
ut+pal mdangs ldan gshegs su gsol :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
nub byang rab rgyu'i dur khrod nas :
thams cad mkha' 'gro kun rgyu ma :
legs par ster byed rab tu rol :
'byung bzhi dbang sdud dri ma med :
rus pa'i thor tshugs cod pan can :
gar stabs mkha' la 'gro byed ma :
mar gad mdog can yid 'ong gzugs :
dbang mdzad dbang bsgyur gshegs su gsol :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
hU~M:
byang shar drag shul dur khrod nas :
brgyud 'dzin 'jig rten mkha' 'gro ma :
phrin las thams cad rdzogs byed cing :
dbang du sdud cing dgug cing bskrad :
dbye dang gsad mnan las kun sgrub :
sna tshogs mdog can kha dog sgegs :
gsang ba'i rgyud rnams nges mdzad ma :
sna tshogs skyod byed gshegs su gsol :
dam rdzas bdud rtsi 'bar ba 'di gsol la :
zhi rgyas dbang drag mngon spyod la sogs pa :
rnal 'byor bcol pa'i phrin las 'grub par mdzod :
gsum pa lhag gtor dang brtan bskyang ni /
lhag ma gtsang dme bsres pa la /
oM AHhU~M ha hoHhrIH
zhes pas dam tshig bdud rtsi'i kha phru btab cing /
'dod yon zad mi shes pa'i gter du byin brlab /
'bar ba'i rgya dang /
pheM pheM pheM/
lhag sdud kyi pho nya dam can sprin phung ltar 'dus par bsam la /
hU~M:
phyi rol dur khrod chen po'i gnas brgyad nas :
mkha' 'gro shugs 'gro zhing skyong phra men ma :
dbang phyug ging mo lang ka 'bar ma'i tshogs :
nam mkha'i lus can gar yang thogs med cing :
'dod dgur sgyur ba'i gzugs can 'phrul mo che :
rab tu 'jigs shing rngams byed srin mo'i gzugs :
sha za khrag 'thung rus 'cha' las byed ma :
myur mgyogs rdzu 'phrul stobs ldan dbang mo che :
sna tshogs las mdzad sprul pa 'khor dang bcas :
gtor ma chu rgyun rnams kyi lhag sdud ma :
ting 'dzin drod nyul rnal 'byor nyams len ma :
la las zhal zas tshogs kyi lhag ma sdud :
tshogs len gar byed khyugs se khyug :
la las ba liM gtor ma'i lhag ma sdud :
gtor len bro brdung khrigs se khrig :
la las gti mug sha yi lhag ma sdud :
sha zan skan sgra thags se thag :
la las 'dod chags khrag gi lhag ma sdud :
khrag 'thung lce dmar khyugs se khyug :
la las zhe sdang rus pa'i lhag ma sdud :
rus 'cha' mche ba zangs se zang :
la las bdud rtsi chang gi lhag ma sdud :
chang 'thung bzhad gad ya la la :
phyi rol skyong ba'i ma mo mkha' 'gro rnams :
dpal gyi lhag gtor 'di longs la :
zhi rgyas dbang drag mngon spyod la sogs pa :
ji ltar nus pa'i phrin las so sor mdzod :
oM uts+tshiSh+Ta sarba DA ki nI pra tI dza ba liM ta kha kha khA hi khA hi :
zhes lhag ma dur khrod dam sgrub khang gi byang shar du bskyal lo //
brtan ma bskyang ba ni /
brtan gtor 'bru gsum gyis bdud rtsir sbar la /
hU~M:
brtan ma skyong mdzad ma dang sring :
dpal gnas ma dang yang dag shes :
khyung btsun kong lha g.yu bun ma :
me tog zla 'od byang rgyal ma :
gser thang kun bzang shAn ting dpal :
klu mo gzi 'bar la sogs pa :
brtan ma bcu gnyis gtor ma longs :
mi mthun gnod pa'i rkyen rnams zlogs :
oM AHhU~M:
badzra a mr-ita khA hi ma ma khA hi khA hi :
zhes bshal chus mchod /
bzhi pa gtang rag mchod bstod nongs bshags dang bcas pa ni /
oM gu ru maN+Dal shrI badzra yo gi nI badzra ar+g+haM sogs nas /
shab+da pany+tsa kA ma gu Na pra tIts+tsha swA hA/
sarba pany+tsa a mr-ita rak+ta ba liM ta khA hi /
hU~M:
snang stong dbyer med chos rnams kun gyi gzhi :
mi skye mi 'gag nam mkha'i ngo bo nyid :
gang la cis 'dul de la der ston pa'i :
ye shes mkha' 'gro'i tshogs la phyag 'tshal bstod :
oM badzra DA ki nI sa ma ya ma nu pA la ya /
badzra DA ki nI twe no pa sogs nas /
DA ki nI mA me muny+tsa /
DA ki nI b+ha ba ma hA sa ma ya satwa AH
lan gsum dang /
ma rnyed yongs su ma tshang sogs kyis nongs pa bshags /
lnga pa gshegs bsdu ni /
tshogs mgron sogs rten la brtan bzhugs dang /
rten med pa'am tshom bu'i dkyil 'khor la gshegs su gsol ba skabs dang sbyar /
bdag bskyed kho na'am bdag mdun dbyer med dkyil 'khor la dmigs te /
hU~M hU~M:
snod bcud gzhal yas khang dang lha :
mkha' la sprin ltar dbyings su thim :
gnas lugs phyag rgya chen po'i ngang :
don gyi phag mo'i rang zhal blta :
a a a :
oM AHhU~M:
slar yang gzugs sgra dran rtog kun :
rdo rje khros ma'i sku gsung thugs :
ye shes sgyu mar mnyam sbyar bas :
mtha' yas 'gro ba'i don la 'jug :
oM badzra b+ha ra he kro d+hI kA lI kA ya wA ka tsit+ta swA b+hA ba At+ma ko\u0f85 haM:
drug pa bsngo smon ni /
ho :
dge ba 'di dang dge ba'i rtsa ba gzhan :
ma lus blo yis phyogs gcig bsdoms byas te :
mtha' yas 'gro ba kun gyi don gyi phyir :
kun mkhyen ye shes chen por bsngo bar bgyi :
deng nas gzung ste byang chub snying po'i bar :
gsang chen sngags kyi theg pa'i rigs gyur te :
dpal chen rdo rje mkha' 'gro'i lha tshogs kyis :
kha sbyor bde bas rjes su 'dzin par shog :
brtan g.yo'i dngos kun bde chen lha skur dag :
ldang 'jug rlung rnams skye med sngags su rdzogs :
dran rtog 'od gsal thig le chen por smin :
rdo rje btsun mo'i go 'phang myur thob shog :
bdun pa shis brjod ni /
oM:
byin rlabs gzi brjid dpal du 'bar :
rdo rje'i sku yi bkra shis shog :
nus pa sngags kyi sgra chen sgrog :
bde chen gsung gi bkra shis shog :
ye shes snang ba rmad po che :
'od gsal thugs kyi bkra shis shog :
gsang ba gsum gyi dkyil 'khor du :
dngos grub mchog gi bkra shis shog :
ces dbyangs su gyer la me tog 'thor zhing rol mo'i sgra snyan la yun ring ba bya'o //
gsang chen nges pa gsang ba'i lam mchog 'dir //
zhugs la gegs med bgrod pa myur mthar phyin //
mkha' spyod dga' ma'i grong khyer tshogs kyi rje //
rdo rje btsun mor rtse dgas rol gyur cig
/'di'i yig rnying dum dum khrigs las phrin las kyi rim pa mthar chags su ma bzhugs pas /
nyang gter khros nag dang jo mo sman mo'i zab gter mkha' 'gro gsang ba kun 'dus las kha bskangs te 'chi med bstan gnyis g.yung drung gling pas rdzong gsar bkra shis lha rtse'i chos grwar bsdebs pa dge legs 'phel ///
/
