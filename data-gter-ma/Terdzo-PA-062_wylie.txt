@#//
gu ru drag tu khros pa'i yang zab gsang ba'i dbang bskur phyag len dbang bshad kyis brgyan pa kun phan gcig chog ces bya ba bzhugs so //
na mo gu ru ma hA kro d+hA ya /
dug lnga'i rang mdangs dal yams du ruSh+ka //
phyir zhing 'phel la gnyen pos phyag rgya'i stobs //
de mtshungs drag tu khros pa snyigs ma'i mgon //
ye shes rol pa rdo rje khro bor 'dud //
bskyed bzlas lan tshwa'i zas bzhin 'grim //
smin grol gdams zab nyin mo'i skar //
de med gsang sngags log sgrub phyir //
kun la nyer mkho'i sman 'di 'o //
drag po chen po'i yang zab gsang ba'i dbang bskur rdo rje phreng bas snod ldan rjes su bzung bar skabs su babs pa na /
sbyor ba yo byad kyi bsham ni /
dben pa'i gnas su stegs gtsang mar drag po'i dkyil 'khor ras bris gzhung mthun yod na bkram /
yang na gzhung gsal ltar maN+Dal pad+ma 'dab brgyad tshom bu dang bcas pas kyang 'thus la /
gang ltar de steng khri'u'i khar rin po che'i bum par chu mig shar lta'i chu la rdzas rgod btab pas bkang zhing mgul chings nag po kha rgyan gzungs thag btags pa bzhag
/g.yas su rak+sha'am thod phreng /
g.yon du gnam lcags rdo rje /
rgyab tu drag po'i gtor ma rgyan ldan dpe'u ris ltar ram spyi mthun dar gdugs bcas pa /
mdun du lha tsaka brgyad po so sor yod na dang /
thod skam dbu rgyan /
sbrul chun /
mgo phreng /
rus rgyan /
glang ko
/zhing g.yang /
stag lpags /
rdo rje /
thod khrag
/kha T+wAM/
lcags sdig rnams kyi tsakli so sor bris pa bzhag
/de mdun sman raka gtor gsum /
drag po'i nyer spyod phreng tshar du bsham /
slob ma thun mong ma yin pa la srung ma'i bka' gtad sbyin na /
lcags snod du dmar gtor zur gsum che ba gcig la 'khor brgyad kyis bskor ba dang /
zangs snod du dkar gtor /
sman leb bu khur zur gsum sbrul dkris gsum bzhag pa /
de dag la 'dzom na so so'i sku tsaka kyang btsugs la rgyab ngos dbang gtor gyi g.yas g.yon du bzhag
/las bum /
sngon gtor /
tshogs rdzas sogs phrin las la mkho ba'i gtor mchod la sogs pa 'du bya'o //
dngos gzhi'i dang po dbang don bsnyen cing sgrub pa ni /
brgyud 'debs /
dkar gtor gser skyems phul ba rgyal 'dus ltar song nas /
las byang gi skyabs 'gro
/zur gsal 'byung gtor btang zhing /
bka' bsgo
/mtshams bcad /
srung 'khor bsgom /
yan lag bdun pa /
byin 'beb rjes /
mchod pa byin rlabs rgyal 'dus ltar bya /
de nas gzhung las dang po bdag bskyed ltar sgrub pa /
gnyis pa bum pa ltar sgrub pa /
gsum pa gtor mchod la brten nas sgrub par gsungs pa'i dang po rang don bsnyen pa /
gnyis pa gzhan don dbang dang sgrub rdzas /
gsum pa rkyen sel gtor zlog la gtso bor dgongs shing bdag bskyed de kun la med thabs med pas 'dir mngon rtogs tshar gcig gis bdag mdun bum pa gsum ka ngo bo sems nyid ye shes gcig la rnam pa bzhin dang me long ltar tha dad du gsal btab nas mngon rtogs nas bstod bshags kyi bar btang /
bzlas pa'i skabs bdag mdun bum gsum so sor dmigs pa'i 'phro 'du gsal btab la gtso sngags ci 'grub /
'khor sngags de'i bcu cha tsam /
drag sngags dang sham bu rnams tshar gsum re tsam skabs bstun mthar dbyangs gsal yig brgya rten snying gis kha bskangs la mchod bstod phul las /
bum du rta mgrin bskyed bzlas spyi 'gro bya /
de nas bka' gter srung ma'i gtor 'bul dang /
tshogs byin rlabs nas bsgral bstab bar rgyal 'dus dang khro rol gang rung ltar bya /
'grub na tshogs bar pa'i dbur skong bshags kyang sbyar /
'di nyid kyi sgrub thabs bdag bskyed sham du 'byung ba'i dbang blang zhing bum gtor gnas lngar bzhag ste bdag nyid nus ldan du bya'o //
de nas slob ma rnams khrus bya /
las byang ltar 'byung gtor btang zhing bgegs bskrad mtshams gcod bya /
srung 'khor rgyas bsdus gang rung bsgom /
sems bskyed gsal btab /
chos bshad spyi 'gro'i rjes khyad par /
de'ang snyigs ma lnga dang ldan pa'i 'jig rten rnams su rgyal ba gzhan gyi thugs rje 'jug pa'i yul du ma gyur pa'i gdul bya ma dul ba 'dul ba la sangs rgyas kun las lhag pa'i phrin las mnga' ba gu ru rin po che pad+ma thod phreng rtsal gyis gdong dmar srin po'i gling 'dir rje 'bangs skal ldan rnams la dus skabs dang mthun pa'i gdams ngag zab mo mtha' yas pa bstsal cing phal cher zab mo'i gter du sbas pa las /
rtsod pa'i dus mthar mi thub lnga shin tu bdo bas snod bcud kyi dpal 'byor rgud /
ma mo mkha' 'gro 'khrugs pa'i kha rlangs nad kyi du ruSh+ka gnyan rgod rgyug 'gyel nag po yams thabs su 'go ba dang /
lha srin sde brgyad 'khrugs pas rgya nad rgyu gzer phog 'gyel gnam babs su 'byung ba dang /
rgyal bsen dam sri dar bas smyo 'bog brgyal thabs mang pos mi phyed gri ru 'gum zhing srung zlog gzhan gyi nus pa rdugs pa'i skabs su /
blo bde gcig chog gi lha sngags /
zab cing gnyan la byin rlabs nus rtsal dang ldan pa /
srung zlog bsad gsum gyi mthar thug pa 'di nyid ne ring seng ge rdzong du ye shes mkha' 'gro mtsho rgyal la gnang /
de nyid kyis gdams pa'i rtsa ba tsam bal yul du sbas pa rgya gar gyi gter ston badzra ma tis spyan drangs /
khyad par 'phags pa'i gdams skor kha tshang 'di nyid g.yu shog la mkha' 'gro gsang ba'i yi ger btab /
bla ma rgyal ba kun 'dus kyi them med gsang ba'i chos sder bzhag nas mdo khams phrin las 'gro 'dul sprul pa'i gnas brgyad kyi ya gyal zhi bas 'dul mdzad rgyam rgyal rdo ti gangs dkar gyi mdun zhol 'gyur med gtan 'khyil g.yu mtshor sbas /
chig shur ma ning nag po dang ma gza' dam gsum sogs nang gi bka' srung rnams la gnyer gtad /
dge bsnyen rdo rje rgyal mtshan /
mtsho sman nor bu 'od ldan /
klu bdud kha la rak+sha gsum la bya ra bcol nas rgyas btab pa /
sum cu kha ral gnyan rgod parba ta'i nad kyis mi phyugs phyags mas 'ded pa sogs dus kyi rtags mngon du gyur pa na /
grub chen rdo rje hU~M mdzad kyis byin gyis brlabs shing 'khon ston klu'i dbang po'i sku gsung thugs kyi sprul pa gsum du shar ba'i nang tshan ye shes thugs kyi sgyu 'phrul rig 'dzin chen po rol pa'i rdo rje zhes mtshan yongs su grags pa /
gter chen bsam gtan gling pa dang o rgyan chos rje gling pa zung gis lung zin rgyal tshab kyi skyes bur mnga' gsol zhing /
khyad par chos gling rtsa gsum dril sgrub kyi gsang lung las /
mdo khams zur ces bya ba'i sa phyogs nas :
drag chos bka' babs la li ta badzra :
bar khams glo bur sdug bsngal 'jigs las skyob :
ces gsungs pa ltar tshad mas grub pa de nyid kyis /
chu rta hor zla lnga pa'i tshes bcur mchog dman khrom tshogs sum brgya brgal ba'i dbus su 'ja' 'od me tog gi char dang dri bzang rol mo mkha' 'gro'i dar lam gyis mtshon par ngo mtshar ba'i rdzu 'phrul chen pos rgyam rgyal g.yu mtsho chen mor dngos su phebs pa'i tshe /
phyi'i gter srung gsum pos klu'i rdo las grub pa'i gter sgrom o rgyan thor cog dgu ldan gyi pho brang dang /
zangs mdog dpal ri'i dbyibs can sogs bdun phul ba spyan drangs pa las /
sku gsung thugs yon tan phrin las kyi rten khyad par 'phags pa lnga byon pa las gsung gi rten rgyud gsang ba ye shes snying po la brten pa'i bla ma rgyal ba kun 'dus zhi rgyas dbang dang drag por sgrub pa sogs gdams skor mtha' yas pa byon kyang phal cher 'byung 'gyur la dgongs nas 'dab gter du bzhugs par mdzad cing /
phyogs tsam gtan la phab pa'i nang nas bla ma drag por sgrub pa la dmar nag gnyis las /
'dir ni /
lung byang gsal me las /
yi dam gu ru drag khros sgrub thabs ni :
nad rims dal yams 'dul ba'i gnyen po yin :
zhes 'byung ba ltar snyigs dus 'gro ba'i srog skyob gcig pu par yongs su grags pa de nyid kyi smin byed rtsa ba'i dbang bskur rdo rje phreng ba bsgrub pa la sogs kyis mtshams sbyar nas maN+Dal 'bul du gzhug
/snyim pa me tog gis bkang ba'i thal sbyar bcas mi phyed dad pa'i gdung shugs drag pos gsol ba 'debs pa 'di'i rjes zlos mdzod /
ho :
phyogs bcu'i bde gshegs rgyal ba 'dus pa'i sku :
che mchog gu ru drag po'i lha tshogs dang :
rdo rje slob dpon bdag la dgongs su gsol :
skal ldan smin grol dbang gi dngos grub stsol :
lan gsum /
bla ma dang dkyil 'khor gyi lha che mchog gu ru drag por khros pa la rtsa gsum rgyal ba rab 'byams kyis bskor te bzhugs pa'i spyan sngar /
yan lag bdun gyi sgo nas gsag sbyong spel gsum tshul bzhin du bya ba'i 'dun pas 'di'i rjes zlos /
hU~M:
gu ru drag khros lha tshogs gshegs su gsol :
sogs las byang ltar bya /
khyad par du thog ma med pa nas sgo gsum la bsags pa'i sdig sgrib nyes ltung gi rgyun ci mchis pa thams cad gnong 'gyod drag pos mthol zhing bshags par bya'o snyam pas 'di'i rjes zlos /
ho :
dgongs shig bla ma yi dam mkha' 'gro'i tshogs :
bdag dang mtha' yas sems can thams cad kyi :
ma rig 'khrul pa'i las dbang ci mchis pa :
mthol lo bshags so dngos grub rnam gnyis stsol :
lan gsum /
gdon bgegs 'byung po ma rungs pa rnams kyis gtsor byas pha ma sems can thams cad che mchog gu ru drag po'i go 'phang la 'god par bya ba'i phyir du /
drag po chen po'i dkyil 'khor du zhugs nas lam rgyud la bsten par bgyi'o snyam du sems bskyed pa 'di'i rjes zlos :
ho :
bla med drag po 'jigs byed dkyil 'khor du :
skal ldan bdag gis 'gro ba ma lus kun :
ma bsgral bsgral dang ma grol dgrol bar bgyi :
rgyal chen byang chub mchog thob sems bskyed do :
lan gsum /
de nas dbang gi gzhi 'god cing ye shes pa dbab pa yin pas /
khyed rang sgo gsum gyi gnad gcun /
sems gzhan du ma yengs par dmigs pa'i rim pa 'di rnams rtse gcig tu sgoms mdzod /
hU~M hU~M hU~M:
stong gsal ma 'gag chos dbyings pho brang dbus :
pad+ma nyi zla bam ro bsnol ba'i khrir :
slob ma'i ngo bo pad+ma drag po rtsal :
mthing nag zhal gcig phyag gnyis me 'od 'bar :
g.yas pas gnam lcags rdo rje rtse dgu phyar :
g.yon pas thod pa khrag bkang gdengs thabs 'dzin :
sdigs mdzub rtse la lcags kyi sdig pa 'gyed :
spu gri mtshon cha 'bar ba'i gshog pa gdengs :
khro tshul nyi shu dur khrod chas kyis brgyan :
hU~M dang phaT sgra drag pos srid gsum g.yo :
gyad kyi 'dor stabs phag rgod steng na 'gying :
rang 'dra'i sprul pas snang srid 'khor 'das khengs :
de ltar gsal ba'i rtsa gsum sbu gu ni :
dkar mthing dmar ba'i nang du me phung 'bar :
de dbus phyag na rdo rje sku mdog mthing :
rdo rje sdigs mdzub mdzad cing khro gtum rngam :
g.yas su 'jam dpal nag po ral gri dang :
gsung rab glegs bam bsnams shing dpa' brjid tshul :
g.yon du rta mgrin dmar nag thod dbyug dang :
lcags sgrog bsnams shing khro tshul rta zhal 'tsher :
kun gyi spyi bor bya khyung dmar mthing dkar :
drag po'i mchu sder rngam zhing klu rigs za :
mtshon cha me dpung 'bar ba'i gshog pa gdengs :
khyung skad tong tong sgrog zhing ri rab bsnyil :
kun gyi gnas gsum oM AHhU~M dang khroM:
rang rang snying pos bskor zhing rang sgra sgrog :
log 'dren dgra bgegs 'joms pa'i tshul du gnas :
drag po'i phrag pa g.yas su rdo rje khyung :
sku mdog dkar po gnam lcags mchu sder rngam :
phrag pa g.yon du rat+na ga ru Da :
sku mdog ser po gnam lcags mchu sder rngam :
gru mo g.yas su pad+ma ga ru Da :
sku mdog dmar nag gnam lcags mchu sder rngam :
gru mo g.yon du karma ga ru Da :
sku mdog ljang nag gnam lcags mchu sder rngam :
kun kyang mtshon cha 'bar ba'i gshog pa gdengs :
nyi zla nor bus dbu brgyan khyung skad sgrog :
ri rab bsnyil zhing klu rigs zas su za :
snang srid zil gyis gnon pa'i tshul du gnas :
rang rang thugs ka'i sa bon 'od zer dang :
slob dpon thugs ka'i hU~M las 'od 'phros pas :
gu ru drag khros rigs gsum khyung gi tshogs :
thams cad ma lus spyan drangs nam mkha' gang :
slob ma'i spyi bor nyi zer rdul 'khrugs pa :
mtsho la char babs lta bur sib sib thim :
dam tshig ye shes dbyer med 'dres par gyur :
'beb pa'i rdzas sam gu gul bsreg rol mo drag tu 'khrol la las byang gi byin 'beb sho lo ka'i mthar /
oM shrI ma hA gu ru pad+ma kro d+ha badzra pA Ni ya ma rA dza h+ya grI wa khroM ga ru Da sa pa ri bA ra badzra sa mA dza :
Abe sha ya a A:
zhes byin 'beb pa'i dmigs pa drag tu gtad /
ye shes pa'i rgyun sgo gsum la byang chub ma thob kyi bar du brtan par byas pa'i mos pa mdzod /
rdo rje spyi bor bzhag la /
tiSh+Tha badzra hU~M hU~M:
de rnams kyis dbang gi sngon du 'gro ba 'jug pa'i chos rnams grub pa yin /
de nas dbang dngos la sku gsung thugs yon tan phrin las kyi dbang lnga rim par 'byung ba'i dang po sku bum pa'i dbang la 'dun pa 'di ltar du mdzod /
rnam rgyal bum pa'i nang dur khrod rol pa'i gzhal yas khang du che mchog gu ru drag tu khros pa'i lha tshogs mngon sum bzhugs pa'i sku las rdo rje bdud rtsi'i rgyun babs /
khyed rang gi spyi bo nas zhugs lus kyi nyes skyon sbyong zhing legs pa'i yon tan spel ba sogs gzhung tshig dang mthun pa'i don gsal thob cig
/rnam bum spyi bor bzhag la /
hU~M hU~M hU~M:
chos nyid bum pa drag po'i gzhal yas khang :
nang du khro rgyal 'bar ba'i lha tshogs bzhugs :
skal ldan slob ma khyod kyi spyi bor bzhag :
lus kyi 'gal rkyen bar chad ma lus zhi :
bum pa'i dbang thob bskyed rim lha bsgoms nas :
drag po'i lha tshogs sku yi dngos grub thob :
khro gtum rngam brjid 'bar ba'i gzugs su gyur :
drag po sprul sku'i sa bon rgyud la bzhag :
oM AHhU~M shrI ma hA kro d+ha badzra pA Ni ya ma rA dza h+ya grI wa khroM ga ru Na kA ya a b+hi Shiny+tsa oM:
zhes bum chu 'thor 'thung bya /
gnyis pa gsung sngags phreng gi dbang la dmigs pa 'di bzhin mdzod /
bla ma dang dkyil 'khor gtso bo'i thugs ka nas sngags phreng rang sgra sgrog cing me 'od 'phro ba byung /
zhal nas zhugs /
khyed rang drag por gsal ba'i zhal du zhugs /
thugs kar ye shes sems dpa' smug nag rdo rje thod khrag 'dzin pa /
de'i thugs kar gnam lcags kyi rdo rje rtse lnga pa'i lte bar hU~M mthing nag gi mthar g.yas skor du 'khor bas /
ngag gi nyes skyon sbyong zhing sogs gong ltar brjod /
phreng ba mgrin par bzhag la /
hU~M hU~M hU~M:
phreng ba rnam dag drag po'i sngags kyi rgyun :
rang sgra sgrog cing me yi 'od zer 'phro :
skal ldan slob ma khyod la bzlas lung sbyin :
ngag gi 'gal rkyen bar chad ma lus zhi :
gsang ba'i dbang thob sngags rim lam bsgoms nas :
drag po'i lha tshogs gsung gi dngos grub thob :
rdo rje me yi drag sngags 'brug ltar ldir :
khro rgyal longs sku'i sa bon rgyud la bzhag :
oM AHhU~M shrI ma hA kro d+ha badzra pA Ni ya ma rA dza h+ya grI ba khroM ga ru Na wA ka a b+hi Shiny+tsa A:
rjes 'brel bzlas pa'i lung sbyin pa yin pas sngar smos pa'i dmigs pa gsal thob la sngags 'di rnams kyi rjes zlos mdzod /
phreng ba sbrel la gtso 'khor gyi sngags tshan lnga po lan gsum gsum dang /
do gal che na drag sngags dang sham bu rnams kyang rjes zlos lan re byar gzhug
/dkyus tsam la mi dgos /
gsum pa thugs phyag mtshan gyi dbang bskur ba la dmigs pa 'di bzhin mdzod /
bdag mdun gyi thugs ka nas ngo bo ye shes lnga'i rang bzhin rnam pa rdo rje sngon po rtse dgu pa lte bar hU~M hrIHkhroM yig gis mtshan cing 'od zer 'bar ba 'phros te khyed rang gi snying gar thim pas /
yid kyi nyes skyon sbyong zhing sogs gong ltar /
rdo rje snying gar bzhag la /
hU~M hU~M hU~M:
gnam lcags rdo rje drag po'i ye shes thugs :
lte ba hU~M dang hrIHyig khroM gyis mtshan :
skal ldan slob ma khyod kyi snying khar bzhag :
sems kyi 'gal rkyen bar chad ma lus zhi :
shes rab dbang thob rdzogs rim lam bsgoms pas :
khro rgyal lha tshogs thugs kyi dngos grub thob :
g.yo med 'jigs med mtha' dbus spros dang bral :
drag po chos sku'i sa bon rgyud la bzhag :
oM AHhU~M shrI ma hA kro d+ha badzra pA Ni ya ma rA dza h+ya grI ba khroM ga ru Na tsit+ta a b+hi Shiny+tsa hU~M:
bzhi pa yon tan gtor ma'i dbang gi slad du dmigs pa 'di bzhin mdzod /
gtor snod dbang drag rol pa'i gzhal yas khang rab tu 'bar ba'i dbus su gtor ma che mchog gu ru drag tu khros pa'i lha tshogs rtsa gsum srung ma'i 'khor dang bcas te mngon sum bzhugs pa'i sku las 'od zer me phung thig le khro chung mtshon cha'i tshogs 'phros te /
khyed rang gi sgo gsum la thim pas /
sgo gsum cha mnyam gyi nyes skyon sbyong zhing sogs gong ltar /
dpal gtor gnas lngar bzhag la /
hU~M hU~M hU~M:
yon tan kun 'byung gtor ma'i gzhal yas su :
bla ma yi dam mkha' 'gro chos skyong bzhugs :
skal ldan slob ma khyod kyi gnas lngar bzhag :
lus ngag yid gsum 'gal rkyen bar chad zhi :
bzhi pa thob ste zung 'jug lam bsgoms pas :
khro rgyal lha tshogs yon tan dngos grub thob :
phung khams skye mched drag po'i lha ru gsal :
ngo bo nyid sku'i sa bon rgyud la bzhag :
oM AHhU~M shrI ma hA gu ru kro d+ha badzra pA Ni ya ma rA dza h+ya grI ba khroM ga ru Na sarba a b+hi Shiny+tsa hrI:
lha tshogs gtso 'khor rnams kyi sku las 'bar ba chen po ye shes kyi rang gzugs gnyis pa 'phros nas khyed rang gi sku lus nang gi rtsa gsum /
phyi rol rgyan lha so sor thim par mos shig
/gtso bo nas brtsam /
'don cha'i tshig bstun sku tsaka so sos dbang bskur /
tsakli med na gtor mas chog pa gzhung dngos las gsungs pa ltar bya la /
hU~M hU~M hU~M:
dal yams zlog mdzad gu ru drag khros sku :
mthing nag 'bar ba rdo rje thod khrag 'dzin :
skal ldan slob ma khyod la dbang bskur ro :
nad rims gdon bgegs ma lus 'dul bar shog :
oM AHhU~M ar tsig nir tsig na mo b+ha ga ba te kA ya wA ka tsit+ta a b+hi Shiny+tsa hU~M:
hU~M hU~M hU~M:
dus gsum rgyal ba'i thugs mchog 'dus pa'i lha :
sku mdog mthing nag rdo rje sdigs mdzub mdzad :
skal ldan slob ma khyod la dbang bskur ro :
g.yo med thugs kyi go cha thob par shog :
oM badzra tsaN+Da ma hA ro Sha Na kA ya wA ka tsit+ta a b+hi Shiny+tsa hU~M:
hU~M hU~M hU~M:
dus gsum rgyal ba'i sku mchog 'dus pa'i lha :
bung ba'i mdog can ral gri pusti 'dzin :
skal ldan slob ma khyod la dbang bskur ro :
sku mchog 'gyur med go cha thob par shog :
oM ya mAn+ta ka kA la rU pa sa do me ya kA ya wA ka tsit+ta a b+hi Shiny+tsa hU~M:
hU~M hU~M hU~M:
dus gsum rgyal ba'i gsung mchog 'dus pa'i lha :
sku mdog dmar nag thod dbyug lcags sgrog 'dzin :
skal ldan slob ma khyod la dbang bskur ro :
gsung mchog 'gag med go cha thob par shog :
oM hrIHpad+mAn+ta kr-ita badzra kro d+ha h+ya grI ba kA ya wA ka tsit+ta a b+hi Shiny+tsa hU~M:
hU~M hU~M hU~M:
gtum chen sprul pa khyung nag bse mig can :
me gshog rdeb cing klu rigs zas su za :
skal ldan slob ma khyod la dbang bskur ro :
dregs pa sde brgyad bran du khol bar shog :
oM pak+Shi Da ma ru khroM ga ru Da kA ya wA ka tsit+ta a b+hi Shiny+tsa hU~M:
hU~M hU~M hU~M:
'jam dpal sprul pa khyung dmar khro chu'i spyan :spu gri'i gshog rdeb klu rigs zas su za :
skal ldan slob ma khyod la dbang bskur ro :
gdug pa gza' gnyan drag pos 'dul bar shog :
oM badzra b+ha ti ga ru Da ka khroM rA dza kA ya wA ka tsit+ta a b+hi Shiny+tsa hU~M:
hU~M hU~M hU~M:
rta mgrin sprul pa khyung dkar gser mig can :
ral gri'i gshog pa rdeb cing klu rigs zas su za :
skal ldan slob ma khyod la dbang bskur ro :
sa bdag klu srin drag pos 'dul bar shog :
khroM ga ru Da sa he tsa le tsa le kA ya wA ka tsit+ta a b+hi Shiny+tsa hU~M:
hU~M hU~M hU~M:
drag po'i sprul pa khyung chen rigs bzhi ni :
dkar ser dmar ljang gnam lcags mchu sder can :
skal ldan slob ma khyod la dbang bskur ro :
gnod byed log 'dren drag pos 'dul bar shog :
oM badzra rat+na pad+ma karma ga ru Da kA ya wA ka tsit+ta a b+hi Shiny+tsa hU~M:
lnga pa phrin las chas dbang sbyin pa la 'dun pa 'di ltar mdzod /
khyed rang gu ru drag tu khros par gsal ba'i sku la dur khrod kyi chas rnams bgos shing /
phyag mtshan dpa' bo'i rtags kyis mnga' gsol bas 'khor 'das kyi zhing na 'gran gyi zla dang bral ba'i che btsan dbang phyug chen por gyur par mos mdzod /
dur khrod chas so so 'og gi tshig bstun gnas su bzhag pa dang lag tu gtad la /
hU~M hU~M hU~M:
thod skam 'di ni drag po'i dbu rgyan te :
skal ldan slob ma khyod kyi dbu la gsol :
nyon mongs dug lnga rtsad nas gcod pa dang :
rigs lnga'i las kyi 'gro don mthar phyin shog :
hU~M hU~M hU~M:
sbrul chun 'di ni drag po'i mgul rgyan te :
skal ldan slob ma khyod la rngam par gsol :
zhe sdang can gyi gdug pa 'dul ba dang :
dug lnga rang grol 'gro don mthar phyin shog :
hU~M hU~M hU~M:
thod phreng 'di ni drag po'i do shal te :
skal ldan slob ma khyod la brjid par gsol :
'du byed lnga bcu rtsa gcig zad pa dang :
zhen chags rtsad gcod 'gro don mthar phyin shog :
hU~M hU~M hU~M:
rus rgyan 'di ni drag po'i dur khrod rgyan :
skal ldan slob ma khyod kyi sku la gsol :
pha rol phyin drug yon tan rab rdzogs shing :
rigs drug 'khor ba dong nas sprugs par shog :
hU~M hU~M hU~M:
ko rlon 'di ni drag po'i stod g.yogs te :
skal ldan slob ma khyod kyi stod du gsol :
dregs pa stobs ldan zil gyis gnon pa dang :
stobs bcu lhun rdzogs 'gro don mthar phyin shog :
hU~M hU~M hU~M:
zhing lpags 'di ni drag po'i sked dkris te :
skal ldan slob ma khyod kyi sked par gsol :
'khor ba'i 'khor lo mtha' nas zad pa dang :
skye 'chi rtsad gcod 'gro don mthar phyin shog :
hU~M hU~M hU~M:
stag lpags 'di ni drag po'i sham thabs te :
skal ldan slob ma khyod la klub par gsol :
nga rgyal dregs pa dbang du sdud pa dang :
dpa' bo chen po'i 'gro don mthar phyin shog :
phyag mtshan bzhi po skur tshig ltar gtad la /
hU~M hU~M hU~M:
rdo rje 'di ni drag po'i phyag mtshan te :
slob ma khyod kyi lag pa g.yas su sbyin :
khro rgyal kun gyi mthu stobs yongs rdzogs shing :
thabs mchog ldan pas 'gro don mthar phyin shog :
hU~M hU~M hU~M:
thod khrag 'di ni drag po'i phyag cha ste :
slob ma khyod kyi lag pa g.yon du sbyin :
nad rims dal yams ma lus 'joms pa dang :
shes rab mthar phyin 'gro ba'i don byed shog :
hU~M hU~M hU~M:
kha T+wAM 'di ni dug gsum gcod pa'i rdzas :
skal ldan slob ma khyod kyi lag tu gtad :
srid gsum gdug pa zil gyis non pa dang :
sku gsum lhun grub 'gro don mthar phyin shog :
hU~M hU~M hU~M:
sdig pa 'di ni gnod byed za ba'i lha :
skal ldan slob ma khyod kyi lag tu gtad :
rgyal bsen dam sri ar la gtad pa dang :
sde brgyad 'dul zhing 'gro don mthar phyin shog :
spro na dbang de dag so so'i mtshams su shis pa brjod /
bsdu na 'dir nges par shis brjod bya /
dbang 'di'i khongs su gzhung gi gtor dbang yang rdzogs par 'dod na /
mtshams sbyor spyi 'gre dang /
bdag gis lus sogs la /
slob ma'i lus sogs kha sgyur shes par byas la las byang gsham du 'byung ba'i bdag dbang len pa nyid 'dir blangs la gtor dbang bskur /
zur du spro na gter ston nyid kyis mdzad pa'i mtshams sbyor ltar bya'o //
thun mong ma yin pa'i brgyud 'dzin la chos skyong bka' gtad dgos na skabs 'dir bya ste /
khyed rang khro rgyal kun gyi mthu stobs gcig tu 'dus pa che mchog gu ru drag tu khros pa dngos su gsal ba'i nga rgyal dang ldan pa la /
slob dpon gyis nang gi chos srung dang /
phyi'i gter srung rnams tha tshig gnyan pos gnad nas bskul te bka' bsgos pas /
gus pas zhal gyis bzhes te lus dang grib ma bzhin mi 'bral bar 'grogs shing ci ltar bcol pa'i phrin las thogs med du sgrub par gyur pa'i mos 'dun mdzod cig
/dmar gtor gtso 'khor dgu pa mdun du bzhag
/rol mo drag tu 'khrol /
hU~M b+h+yo :
byang shar thod mkhar 'bar ba'i klong dkyil nas :
kun tu bzang po'i cho 'phrul stobs kyi bdag :
gsang ba'i khro rgyal dbyar gyi char sprin mdog :
dar nag ber gsol ru mtshon snying zhags 'chang :
sbrul nag ral pas stong khams mun ltar gtibs :
skad cig myur ba nyid du 'dir gshegs shig :
che mchog dpal dang pad+ma 'byung gnas bka':
khas blangs dam bcas ji bzhin dran mdzod la :
gtor ma 'di bzhes slob ma 'di nyid dang :
lus dang grib ma bzhin du mi 'bral 'grogs :
dgra bgegs brlag cing 'gal rkyen bar chad sol :
de ltar ma byas chos skyong dam tshig nyams :
skal ldan 'di yis ci bcol las gyis la :
gang bsam sgrubs shig rtags dang mtshan ma ston :
rdo rje gsang ba'i dam tshig ma 'da' bar :
chos skyong srung ma 'di la 'go bar mdzod :
oM shrI ma hA kA la ga Na gu h+ya raM sid+d+hi hU~M phaT:
sa ma ya gr-ih+Na rak+Sha ku ru ye swA hA:
hU~M b+h+yo :
srog bdud nag po nyi zla thod phreng ma :
smug nag 'od 'phro skyes bu btsan rgod 'bar :
dregs pa sde brgyad 'khor bcas ma lus kun :
skad cig myur ba nyid du 'dir gshegs shig :
gtor ma 'di bzhes slob ma 'di nyid dang :
lus dang grib ma bzhin du mi 'bral 'grogs :
ci bcol gyis la 'gal rkyen bar chad sol :
dam bca' dran mdzod sku dgra cham la phob :
oM shrI ma hA kA la tri yaM ru tra hU~M b+h+yo :
shrI ya ma hA kA li de bI b+h+yo hU~M:
rak+Sha rA hu la hri shag ru raM badzra sA d+hu sa ma ya tri shU la dza :
ma hA de ba shU la krita ya ma rA dza su ma tri rA tsa e ka tsa ti kA la yak+sha ru tra du na nA ga rA tsa sa ma ya ha na ha na rak+Sha rak+Sha :
zhes brjod la gtor ma slob ma'i lag tu gtad /
gter srung gsum gyi gtor ma blangs la /
kye :
sngon gyi bskal pa dang po la :
slob dpon pad+ma 'byung gnas kyis :
dam la bzhag pa'i dge bsnyen che :
sa brgyad non pa'i sems dpa' ni :
sku mdog dkar po dung ltar 'tsher :
zhal gcig phyag gnyis dung khrab gsol :
dung gi rmog zhu nyi zla'i 'phru :
zhi 'dzum yid 'ong rgyan dang ldan :
phyi na dar dkar ber chen la :
'ja' tshon sna lnga'i cha ga btags :
phyag g.yas rgyal mtshan nam mkhar phyar :
sangs rgyas bstan pa phyogs bcur spel :
g.yon pas bdud rtsi bum pa bsnams :
sgrub pa'i bu la dngos grub stsol :
zhabs su rta dkar g.yu rngog zhon :
skad cig yud la stong gsum bskor :
rang 'dra'i sprul pa brgyad brgyad 'gyed :
'dir gshegs dkar gtor sman leb longs :
skal ldan slob ma 'di nyid dang :
lus dang grib ma lta bur 'grogs :
thugs gter snying thig dkyil 'khor 'di :
phyogs bcur 'phel ba'i sdongs grogs mdzod :
gang bcol las rnams thogs med pa'i :
phrin las myur du grub par mdzod :
oM b+hU mi pa ti badzra d+h+wa dza sa ma ya ha na ha na rak+Sha rak+Sha :
kye :
mtsho sman nor bu 'od ldan ma :
klu bdud kha la rak+sha sogs :
pad+ma 'byung gnas bka' bzhin du :
bu khur zur gsum gtor ma bzhes :
slob ma 'di yi bar chad sol :
bstan dgra'i srog rtsa hur gyis chod :
sangs rgyas bstan pa bsrung ba dang :
bcol pa'i phrin las grub par mdzod :
oM pu tri ma ma :
ma hA te dzo phe sha na ke ru b+h+rU~M:
nA ga rA tsa ka la rak+sha sa ma ya ha na ha na rak+Sha rak+Sha :
zhes gtor ma lag tu gtad slar rang gnas su bkod /
shis brjod bya zhing me tog 'thor /
de dag gis rig 'dzin rol pa'i rdo rjes spyan drangs pa'i mtsho gter gyi skor las drag po chen po'i yang zab gsang ba'i dbang bskur rdo rje phreng ba srung ma'i bka' gtad bcas legs par bgyis grub pa yin te /
thob pa'i dgos pa dang /
ma thob pa'i nyes skyon yang gzhung las /
'di yi dbang bskur lan cig thob gyur na :
bar chad bgegs kyis mi tshugs the tshom spang :
bsnyen sgrub byas na myur du 'grub pa yin :
mngon spyod las la ci ltar 'bad kyang rung :
thams cad ma lus dge zhing phrin las 'grub :
'di nyid ma thob mngon spyod las brtsams na :
srog la myur du rgol bas 'di nyid 'bad :
ces gdams pa yin la /
dbang srog dam tshig gi bsrung mtshams kyang /
'di nyid las /
drag po chen po yi dam lha ru bzung :
skabs su skabs su snying po chags med 'dren :
yid gnyis the tshom som nyi le lo spang :
ru dra 'dul phyir rdo rje phur pa 'chang :
mngon spyod las kyis 'gro don dpag med bsgrub :
klu gnas chu la mchil ma dor mi bya :
rtag tu me la phu ni mi bya 'o :
de ni drag po spyi yi dam tshig yin :
chos skyong dam tshig bya nag khyi nag la :
dmod pa mi bor gnod 'gal mi bya 'o :
gri snying dar nag dril la lus la 'chang :
de nyid ma 'dzom bya rog snying gis chog :
gtor ma rgyun du 'bul zhing dam tshig bsrung :
chos skyong mi 'bral 'grogs par the tshom med :
gal la ma thug yang yang rbad mi bya :
zhes spyi dang bye brag tu bshad pas gtsor byas :
rdo rje theg pa'i rtsa ba dang yan lag gis bsdus pa'i dam tshig gi rim pa rnams tshul bzhin du bsrung snyam pas 'di'i rjes zlos /
gtso bos ji ltar sogs /
gtang rag maN+Dal /
lus 'bul /
dge bsngo bya /
slob dpon gyis tshogs la rol zhing lhag ma gtang /
bka' srung bka' gtad byas na gtor ma gso bran byas la slar yang gsol mchod bya /
bskul ba chad mdo dang sbrags gtsang sar 'bul /
phyin chad phrin las dkyus ltar bya'o //
bka' gnyan byin che gter kha gzhan dag la //
ma grags khyad par chos 'di deng gi dus //
med thabs med pas 'dir 'brel glo bur gyi //
'jigs bral khrag 'thung chen po'i dbang brnyes shog
/dus ngan gnyan rgod kyi 'jigs skyob tu khyi byung rdo rdeg byed pa rnams la'ang 'di tsam zhig med du mi rung bas lhag pa'i bsam pas rtsa ba gsum la gsol ba btab ste /
sngags rig 'chang ba pad+ma gar dbang 'chi med bstan gnyis gling pas tsa 'dra rin chen brag rdo rje thugs kyi mkhar du sbyar ba dge legs 'phel ///
/
