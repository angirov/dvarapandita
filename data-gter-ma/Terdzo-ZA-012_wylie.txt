@#//
yang gter thugs rje chen po pad+ma rgyal po'i dbang bskur gyi zin bris mthong gsal sgron me bzhugs so //
pad+ma'i snang ba rab rgyas pas //
'khor ba'i 'dam rdzab skem mdzad pa //
bla ma spyan ras gzigs dbang ches //
snyigs 'gror gzigs pa g.yel med gsol //
pad+ma zhi khro rnam par rol pa'i dkyil 'khor chen por dbang bskur ba la /
rgyas par sgrub chen gyi khog dbub dang sbrel dgos la /
spyi 'gro'i dbang bskur tsam la /
gter gzhung las /
gal te sgrub pa'i dbang rgyas par ma grub na :
sa'i cho ga dang sta gon gsum sngon du 'gro bas sgrub cing mchod pa dang dbang bskur yang rung ba yin no :
zhes gsungs pa ltar lag tu blang ba la rtsa dbang rgyas 'bring bsdus gsum /
yan lag tshe sgrub dang rta mgrin dbang bcas rnam grangs lngar bzhugs pa'i dang po la sta gon dang dngos gzhi gnyis las dang po ni /
gnas khang byi dor byas la rgyan gyis spras /
rten ji ltar rigs pa bkram pa'i mdun dkyil 'khor gang du bya ba'i gzhir maN+Dal tshom bu bkod pa'i mdun du dkar zlum dang nyer spyod g.yas skor du bsham /
logs gang bder bdag bskyed mchod pa sman raka gtor gsum /
phyi mchod phreng tshar du bkod /
dbang mchog phur bu /
bgegs gtor sogs nyer mkho'i yo byad rnams spyi ltar tshogs par bya'o //
de nas brgyud 'debs dang /
sngon rjes kyi las rim las 'byung ba ltar /
skyabs 'gro sems bskyed tshad med bzhi bsgom /
mchod pa byin rlabs /
bsnyen sgrub rgyun gyi rnal 'byor gter gzhung dbu nas 'byung ba ltar /
mngon rtogs nas mchod bstod bar du btang /
bsnyen sgrub bzlas pa ci 'grub mthar 'od gsal du bsdu /
thun mtshams lhar ldang ba ni bdag gi rnal 'byor ro //
de nas sa lha'i mchod gtor rnams spyi ltar byin brlab /
dbang bskur las rim las 'byung ba ltar spyan drang /
gtor mchod phul /
bstod gsol gnang sbyin bcas /
sa sbyong ba /
dbang mchog phur gdab rnams grub nas /
bgegs gtor byin rlabs dang sngags bsngos spyi ltar bya /
sngon 'gro'i nang ltar bka' bsgo /
mtshams bcad la srung 'khor brtan por bsgom pa ni sa chog go
/dkyil 'khor gyi khang pa rnying pa lta bur sa chog mi dgos pa'i rigs la 'di ma byas kyang rung bar mngon no /
de nas sta gon dngos la thog mar lha dang bum pa sta gon ni /
dkyil 'khor gyi stegs bu'i dbus su maN+Dal la dri'i chus brlan pa'i 'bru dkar gyi tshom bu dbus su che ba gcig
/g.yas g.yon du chung ba re /
de rgyab lnga /
de rgyab brgyad /
de rgyab stong rtsa'i mtshon byed 'bru'i phreng ba /
de rgyab drug
/de rgyab phyogs bzhir bzhi bcas bkod /
rnam rgyal dang las bum mgul chings dmar po dang dri chab bum rdzas so lnga'i nang bcud kha rgyan ldan pa g.yas g.yon du bzhag
/mdun du sman gtor rak+ta /
phyi mchod phreng tshar bsham /
sa chog sngon du song na bdag bskyed de kas 'thus /
ma song na gong smos ltar bdag bskyed bzlas pa bsdu ldang bcas grub nas /
sngon 'gro'i nang ltar mchod pa byin brlabs /
mdun bskyed sgrub pa'i skabs ltar dam tshig gi dkyil 'khor bskyed /
ye shes spyan 'dren nas bstod bshags bar bdag bskyed skabs ltar sbyar /
dbang le ltar spos dang me tog thogs la snyan gsan lan gsum dbab cing bstim /
de'i 'phros su 'byung ba ltar bum pa dang lha bskyed mdun bskyed ltar sbrags /
spyan 'dren bstod bshags bar gong ltar gtang /
snga ma'i 'phros su 'byung ba'i dmigs pa bcas bum bzlas ci ltar nus pa'i mthar mchod cing 'od zhu bya /
las bum bskyed bzlas brgya rtsa tsam dang 'dod don gsol /
de nas slob ma sta gon ni bum pa sta gon dkyil 'khor sogs yol bas bsgrib /
dri bzang gi lde gu
/rdzas bzhi bgegs gtor sogs 'du byas la /
slob ma rnams la khrus bya /
bgegs gtor gtang /
bka' bsgo zhing drag rol sogs kyis bgegs bskrad /
mtshams bcad la srung 'khor bsgom /
sems bskyed gsal gdab /
drang nges kyi chos bshad ci rigs byas la /
slob ma lhag par gnas pa'i chos rnams zhu ba'i yon du maN+Dal 'bul gzhug
/gsol ba lan gsum gdab la gnang ba sbyin /
dmigs pa spyi mthun phog la sngon 'gro'i nang ltar /
skyabs 'gro
/sems bskyed /
tshogs gsag
/sdom bzung rnams rjes zlos lan gsum gsum byar gzhug
/gnas gsum byin gyis brlabs pa la mchod /
so shing /
khyor chu /
srung skud /
ku sha rnams sbyin /
chos bshad /
rmi lam brtag par gdams /
dge bsngo byas la slob ma gyes pas sta gon tshang ba grub bo //
gnyis pa dngos gzhi la /
thog mar gshom bkod ni /
sta gon chas bsdus nas stegs bu la ba byung dang dri bzang chus bran /
ras bris kyi dkyil 'khor bkram pa'i steng du lding khri rtsag gnyis pa'i gong ma la rnam bum /
dbu rgyan /
rdo rje /
dril bu /
rdor dril bsnol ma /
gsang mtshan shog dril /
mdun rgyab gang bder bla ma'i gtor chen dang yi dam gyi dpal gtor dar gdugs kyis brgyan pa rnams bsham /
lding khri bar mar myang grol ril bu'i bum pa'i khar dbu rgyan sa bon can bcings pa /
lha tsag gtso bo yab yum /
sras sras mo /
rigs lnga yab yum /
sems dpa' yab yum /
thub drug
/sgo ba yab yum /
khro bo'i spom tsaka
/rigs bdag
/stong dbang spom tsaka bcas rnam grangs dgu
/bye ru'i sngags phreng /
me long /
gsang rdzas thod chang chos sman mngar gsum sbyar ba'i khar sin+d+hu ra'i me long mU~M yig bris pas bkab pa rnams bkod /
rtsa ba'i dkyil 'khor gyi g.yas su tshe dkyil ras bris bting ba'am ma 'dzom na me tog dmar po'i tshom bu sta gon skabs dang mtshungs pa bkod pa'i steng du many+dzi la bum pa nyer lnga'i bcud dang chas ldan /
g.yas g.yon du tshe chang dang tshe ril /
mdun du tshe 'brang /
rgyab tu tshe mda' dar dmar g.yu dang me long gis brgyan pa gzug
/rtsa dkyil g.yon du rta mgrin la chos 'byung mthing nag gi gdan gyi steng many+dzi'i khar thod pa 'brus bkang ba'i nang phur pa rta dbu can gzug
/de'i mdun phyogs su dpal gtor bris skus brgyan pa dang rak+Sha'am thod phreng bzhag
/dkyil 'khor gyi shar du me tog sogs nyer spyod lnga /
lhor gzugs sgra dri ro reg bya chos 'byung bcas /
nub tu rig ma lnga'i tsakli /
byang du sman gtor rak+ta rnams dang /
bka' gter srung ma'i gtor 'bul /
sngon gtor /
tshogs kyi yo byad chad brtan sogs ci bder bsham /
slob dpon gyi mdun du las bum /
gdab phur /
DA dril sogs nyer mkho'i rigs spyi ltar tshogs par bya'o //
de nas dbang don sgrub mchod ni /
gsol 'debs /
skyabs sems /
tshogs gsag
/sdom bzung /
bgegs gtor btang la bka' bsgo mtshams gcod /
byin 'beb /
mchod brlab rnams sngon du 'gro bas /
bdag bskyed bstod bshags kyi bar gtang /
bsnyen sgrub las sbyor gyi bzlas pa khyug tsam bya /
de nas mdun bskyed gsal gdab /
spyan 'dren nas bstod bshags kyi bar gtang /
bsnyen bzlas cung zad dang /
sgrub bzlas bungs bskyed /
las sbyor thun mong spyi dril gzungs sngags bcas nyung tsam song nas /
las sbyor drug pa yongs rdzogs myang bas grol ba ltar bum bskyed gsal gdab /
spyan 'dren sogs sngar ltar la bstod bshags grub nas /
myang grol dzapa? dmigs sbyar la bsnyen sgrub ci rigs /
las sbyor sngags dang khyad par gyi rig pa cung zad mang bar bzla /
slar mchod kha gsos la sngon 'gro ltar byin brlab /
rdo rje'i tshe sgrub pa'i rim pa ltar bdag dang mdun rten dbyer med kyi tshul du bsgom /
spyan 'dren nas bstod bshags bar rang gzhung ltar grub nas /
dzapa? dmigs dang bzlas pa ci nus mthar mchod bstod tshe 'gugs bcas bya /
de nas de'i 'og nas 'byung ba ltar /
pad+ma kI la ya'i bskyed chog dang las rim gyis gzhung bsrang /
bsnyen pa dang sgrub pa dang thugs dam bskul zhing las sbyor gyi bzlas pa'ang ji ltar lcogs pa bya /
mthar rgyun gyi rnal 'byor las 'byung ba ltar gtor 'bul mchod bstod phrin las gsol /
dam can spyi gtor lta bu'i chos gter srung ma'i gtor chog gtang /
rjes kyi phrin las ltar tshogs byin rlabs nas bsgral bstab bar song ba dang /
myang grol bum pa'i lhar mchod bstod nongs bshags byas la dbang blang /
rig pa'i me tog dor la slob ma gzhug par gnang ba nod /
dkyil 'khor yol bas bsgrib bo //
dbang bskur dngos kyi thog ma rtsa dbang rgyas pa la 'jug pa dang dngos gzhi gnyis las dang po ni /
sta gon byas pa'i slob ma rnams la khrus bya /
bgegs gtor gtang zhing bgegs bskrad /
srung 'khor bsgom /
sems bskyed gsal gdab la /
chos bshad ji ltar rigs pa dang khyad par /
de'ang bskal bzang sangs rgyas stong gi 'byung gnas /
mkha' khyab sku dang zhing gi mnga' bdag
/rigs drug 'gro ba kun gyi 'dren mchog
/khyad par gangs can bod kyi lha gcig
/bcom ldan thugs rje chen po spyan ras gzigs dbang phyug la rgyud dang sgrub thabs kyi bka' srol bsam las 'das pa 'phags bod gnyis su byon pa las /
skabs su babs pa'i 'chad bya /
bla ma yi dam thugs rje chen po pad+ma zhi khro rnam par rol pa kun 'dril yid bzhin nor bu'i smin byed dbang bskur bsgrub pa ste /
de'ang dus gsum sangs rgyas thams cad kyi mkhyen brtse nus pa'i ye shes gcig tu bsdus pa 'od dpag med dngos o rgyan gyi slob dpon chen po rig 'dzin pad+ma saM b+ha ba de nyid kyis bod yul mchims phu dpal gyi yang dben /
gzho stod ti sgro brag dkar /
zab lung bde gshegs 'dus pa'i pho brang rnams su rgyal sras lha rje lcam dral gtso bor gyur pa'i rje 'bangs 'dus pa phyi ma rnams la /
byin rlabs kyi rtsa ba bla ma pad+ma rdo rje 'chang chen po'i thugs sgrub bye ba phrag brgya'i snying po'i mdor bstan :
dngos grub kyi rtsa ba yi dam thugs rje chen po pad+ma rgyal po zhi khro rnam par rol pa'i bsnyen sgrub las gsum gyi rgyas bshad :
phrin las kyi rtsa ba ye shes mkha' 'gro 'bum phrag yangs pa'i snying gi yang tig 'od gsal rdzogs pa chen po sems nyid rang byung gi ye shes cer mthong du ston pa'i gnad kun bsdus don du 'dril ba :
tshig bzung bde ba :
don go sla ba :
thos pas byin rlabs 'jug pa :
bsams pas sgro 'dogs chod pa :
bsgoms pas nyams rtogs kyi ye shes rtsol med du 'char ba :
lag tu blangs pa tsam gyis mchog dang thun mong gi dngos grub lhun gyis grub par 'byung ba'i yid bzhin nor bu lta bu'i chos sde :
mthong ba tsam gyis nyon mongs pa rang sar grol ba'i man ngag :
gang zag gcig 'tshang rgya ba'i lam gyi gzhung dang yan lag thams cad ma tshang ba med par bstan pa'i chos skor rnams rgyas 'bring bsdus pa snying por dril ba'i tshul gyis smin grol chig rdzogs su bstsal cing gdams pa'i bka' babs so sor gtad /
smon lam lung bstan gyis mtshams sbyar ba'i don bzhin /
dpe rgyud rnams gsang ba'i bdag mo dbyings phyug ye shes mtsho rgyal gyis mkha' 'gro brda'i yi ger bkod nas gter gnas so sor mi 'jig pa'i phyag rgyas btab pa /
phyis gdul bya 'dul ba'i dus skabs la babs pa'i tshe /
rgyas pa pad+ma zhi khro chos sde lnga bcu rtsa lnga pa lha sras mu ne dang cog ro klu'i rgyal mtshan zung 'jug gi sprul pa grub thob karma gling pas sgam po gdar gyi ri bo nas spyan drangs /
'bring po chos sde nyi shu rtsa lnga pa lha sras mu tig btsad po'i skye mtha' 'khrul zhig jo bo tshe dbang dar pos zangs yag brag nas bton te gnyos ge re lha pa lha rin chen dbang gi rgyal po la gtad /
bsdus pa rgyud lung rin chen bdun ldan lo tsA ba rin chen bzang po dang lha gcig legs bzher zung 'jug gi rnam 'phrul 'gro 'dul las 'phro gling pas mon gyi bal yul glang ma brag nas gdan drangs te gsang zhing thugs nyams su bzhes /
kun 'dus snying po'i yang bcud chos tshan gcig tu dril ba'i skor 'di mang yul byams sprin gyi gtsug lag khang du sbas pa /
ji skad du /
mang yul byams sprin sbas pa'i gter kha 'di :
mi bzhag 'don pa'i rtags der bstan nas 'byung :
gter ston sUr+Ya siM ha zhes bya 'byung :
zhes rdo rje'i lung gis bstan pa ltar /
rgyal sras lha rje mchog grub rgyal po nyid gter ston rkyang pa'i skye ba bcu gsum du 'byon par gsungs pa'i gsum pa mang yul stod du sku 'khrungs pa /
rgyal sras lha rje dang 'gos blon rdo rje 'bar zung du 'jug pa'i rnam 'phrul brtul zhugs rtsal ldan nyi ma seng ges byams pa sprin nas bla rdzogs thugs gsum gyis mtshon chos gter rgya che ba spyan drangs na'ang yum dang 'khor gyis thugs sun chen po byung ba'i rkyen la brten 'gro don ma byung bas phal cher yang gter du sbas /
gter zhabs gter ston 'ga' zhig gis phyung bar grags pa las bla rdzogs thugs gsum kun 'dril gyi skor 'di mang yul byams pa sprin gyi ka gzhur yang gter du bstsal pa /
deng sang snyigs ma lnga ches bdo bas bod khams skye dgu 'di phyi kun tu sdug bsngal chen pos nyam thag pa la bka' drin mnyam med gu ru rin po che'i thugs rje'i shugs phyung ste zab mo'i chos dang myang grol dam rdzas sogs rtsal sprugs su byon pa lta bu'i skal ldan rnams skal pa bzang por gyur pa'i skabs 'dir /
gter ston rkyang pa'i skye ba bcu phrag gcig la gsum gyis lhag pa'i rtse mor bsam bzhin srid pa bzung ba /
bka' babs chen po bdun gyi mnga' bdag
/gangs can mkhas grub kun gyi gtsug rgyan /
ma byung mi 'byung 'byung bar dka' ba'i chos kyi 'khor los sgyur ba chen po 7pad+ma 'od gsal mdo sngags gling pa la rab tshes dang po me yos zla ba lnga pa'i dmar phyogs kyi tshes bcu mkha' 'gro 'du ba'i dus su /
zhing skyes mkha' 'gro tsaN+Di kAs shog ser sgril kha chung ngu zhig phyag tu phul ba lo skor gcig tu gsang ba'i rgyas btab /
phyis rab tshes sa yos lo'i sos kar sngar gyi mkha' 'gros shog ser 'beb par bskul pa dang /
nyams kyi snang char g.yo ru khra 'brug gi khyams stod o rgyan lha khang du pheb /
sku tshab nyid gu ru rin po che dngos su gyur nas bka' 'dus sgrub chen stegs bu'i khar dkyil 'khor sogs kyang skad cig gis sprul nas smin grol chig rdzogs su bstsal ba'i nyams de las sad pa na /
brda yig tshig don thams cad bkra lam gyis gsal pa ltar o rgyan chen por gsol ba rtse gcig tu btab nas nyin zhag gnyis la rtsol med du gtan la phab cing thugs nyams su bzhes /
rim par smin grol bdud rtsis skal ldan rnams rjes su bzung bar mdzad pa ste /
de lta bu'i smin byed rtsa ba'i dbang la rgyas 'bring bsdus gsum du bzhugs pa las skabs 'dir dbang bskur rgyas pa nyid bsgrub pa la sogs spyi ltar brjod nas maN+Dal 'bul du gzhug
/'di phyin gyi mtshams sbyor phal cher spyi mthun gyis rigs 'gre ba dang /
gter gzhung dngos lhu sbrel lugs skabs phyed par byas te /
oM tsak+Shurban+d+ha bA ra ma NA ya hU~M gis mig dar dgab /
A khaM bI ra hU~M gis me tog sbyin /
khyab bdag gtso bo sogs kyis gsol ba lan gsum gdab /
dris lan dang gnang bar gdams /
skyabs 'gro
/sems bskyed /
yan lag bdun pa /
sdom bzung rnams sngon 'gro'i skabs ltar lan gsum gsum rjes zlos byar gzhug
/nang gi sems bskyed pa bcas kyis phyi 'jug grub /
nang 'jug la dkyil 'khor sgo dbye'i sngags brjod la yol ba bsal /
shar sgo nas g.yas skor gyis phyag bya ba'i mos pas sngags lan bzhi brjod /
dam chu sbyin zhing bro bor /
ye shes dbab pa'i bskyed chog skabs /
rdo rje srung ba'i 'khor lo gzhal med khang mtshan nyid yongs su rdzogs pa'i dbus su /
pad+ma dang nyi zla'i gdan la khyed rang rnams skad cig gis thugs rje chen po pad+ma'i rgyal po sogs bdag bskyed skabs ltar tshang bar brjod pas gsal gdab /
gtso 'khor thams cad kyi gnas gsum yig 'bru gsum gyis mtshan par gsal thob /
slob dpon mdun bskyed bcas pa'i sogs dang spyan 'dren sngags rnams brjod pas dbab cing brtan /
me tog dor /
slar bcings la gsang mtshan gdags la shog dril sbyin /
mig dbye dkyil 'khor blta bar bskul /
'di ltar lhag pa gzugs brnyan gyis mtshon pa'i ting 'dzin sprul pa'i dkyil 'khor mngon sum bzhin du mthong bar gyur pa ni /
'byung bzhi rim brtsegs ri rab dang bcas pa'i steng du sogs mdun bskyed skabs ltar brjod pa la sa bon dor te /
de'i dbus su ye shes rang snang gi gzhal med khang sogs nas /
snying por zla ba'i dkyil 'khor la /
thugs rje chen po pad+ma'i rgyal po sogs nas /
bde stong 'od kyi phung por shigs ser bzhugs pa /
de nyid nang ltar sogs dbang gzhung ltar brjod pas 'jug pa grub /
dngos gzhi'i thog mar maN+Dal phul /
gsol gdab lan gsum /
phan pa'i dbang lnga bskur ba la /
slob dpon mdun bskyed bcas pa'i thugs ka nas 'od zer 'phros pas dbang gi lha mkha' khyab tu spyan drangs pa sogs kyis bum pa /
dbu rgyan /
rdo rje /
dril bu /
ming dbang bcas bskur la smon lam gdab /
nus pa'i dbang la /
sku phyag rgya gtso 'khor tsakli so so /
khro bo dang sangs rgyas stong la spom tsaka bskur smon lam dang ngo sprad /
gsung bzlas lung gi dmigs pa gzhung ltar la spro bsdu'i dmigs pa bzlas pa'i skabs ltar phog la bsnyen sgrub las sngags rnams rjes zlos lan gsum re byar gzhug
/bye ru'i sngags phreng mgrin par bzhag pa dang /
smon lam dang ngo sprod bya /
thugs ngo sprod la me long snying gar bzhag pa sogs dang /
yon tan myang grol bum pa'i dbang las sbyor drug pa nas 'byung ba ltar /
bum pa ye shes 'od kyi gzhal yas khang gi nang du ril bu thugs rje chen po gtso 'khor rnams bzhugs pa spyi bor spyan drangs shing byin gyis brlabs pa la brten /
sku gsung thugs kyi dbang yongs su rdzogs par thob /
mthong thos dran reg gi 'gro ba thams cad smin cing grol ba'i nus rtsal rdzogs par mos la /
hrI:
rin chen bum pa sogs dang sngags brjod la dbang bskur /
ril bu lhar gsal ba sogs kyi dmigs pa phog la ril bu sbyin /
dbang gzhung ltar /
smon lam dang rjes gnang bya /
phrin las sna tshogs rdo rje'i dbang sogs de mtshungs mthar /
dbang lha bstim rten snying gis rab tu gnas /
mchod cing shis brjod kyis mnga' dbul /
bum dbang gi rtogs pa brjod /
de nas zab mo'i dbang gsum gyi dang po gsang dbang dmigs pa phog
/thod chang sbyin /
smon lam dang rjes gnang rtogs pa brjod /
gnyis pa sher dbang dmigs pa bcas sin+d+hu ra'i me long lag tu gtad /
thig le snying gar bkod /
smon lam rjes gnang rtogs brjod bya /
gsum pa dbang bzhi pa la byin rlabs 'pho ba'i stobs kyi dbang bla ma'i gtor chen gyis bskur ba dang /
nyams myong sgom pa'i stobs kyi dbang brda dang tshig gis mtshon nas smon lam rjes gnang bya zhing rtogs pa brjod /
me tog 'thor cing shis brjod rgyas par spel /
dbang rten dam tshig bsgrag
/gtso bos ji ltar sogs kyis khas blang /
de nas dbang 'bring bsdus sbrel na /
de rnams kyis rtsa ba'i dbang bskur rgyas pa grub pa'i gtang rag dang /
slar don gyi smin byed snod rung mdor bsdus su bsgrub pa dbang bskur 'bring po zhu ba'i yon du dmigs te maN+Dal 'bul gzhug
/khyab bdag gtso bo sogs kyis gsol ba lan gsum /
skyabs sems sdom bzung rnams sngon 'gro ltar bya /
ye shes dbab pa gong gsal dbang rgyas pa'i skabs ltar la sngags kyis brtan /
de nas sku bum pa /
gsung bdud rtsi /
thugs me long dbang rnams bskur /
smon lam gdab /
rjes gdams sbyin /
des sku gsung thugs sogs rtogs pa brjod /
de nas dbang don gyi snying po bsdus pa byin rlabs gtor ma'i brda dbang bskur ba la dmigs pa 'di ltar mdzod /
ces mtshams sbyar nas yi dam gtor ma dkyil 'khor yongs rdzogs su gsal gdab /
gnas gsum nas bdud rtsi 'od zer gyi rgyun babs pas dbang bzhi bskur ba'i dmigs pa phog la /
oM AHhU~M:
rigs kun khyab bdag bla ma rdo rje 'chang :
pad+ma zhi khro rnam par rol pa'i lha :
rtsa gsum rgyal ba rgya mtsho'i tshogs rnams kun :
dad mos can gyi spyi bor sogs gong bla ma'i byin rlabs kyi tshig rkang lnga po'i mthar /
bsnyen sgrub kyi sngags dang /
kA ya sogs brjod /
gtor ma gnas gsum du reg cing /
slar sngags kyis bstim pa bcas bya /
'bring bsdus kyi mtshams sbyor zur du bkod pa'ang yod pas spro na der blta /
de nas dam tshig bsgrag bzung /
gtang rag maN+Dal /
lus 'bul bcas grub nas /
de ltar rtsa ba'i smin byed rgyas 'bring bsdus pa'i tshul gyis rim gnyis kyi rnal 'byor bsgom pa'i snod rung du grub nas /
grol byed khrid kyi rim pa bstan pa la /
zhes mtshams sbyar nas /
rim pa dang po'i rnal 'byor bsnyen sgrub rtsa ba tsam dang /
rim pa gnyis pa rdzogs pa chen po sems nyid gcer mthong gi khrid kyi le'u'i dbu nas brtsam /
mthar thug gi 'bras bu mngon du 'gyur ba yin no :
zhes pa'i bar ngag dal zhing sgra dag pas go brda 'phrod par bklag
/des grol byed khrid kyi rim pa grub /
bkra shis 'chi med rdo rje tshe'i sgrub pa'i dbang bskur zhu ba'i yon du maN+Dal phul /
tshe dbang rang le ltar gsol ba gdab /
skyabs sems /
tshogs gsag
/sdom bzung rnams sngon 'gro ltar byar gzhug
/ye shes pa dbab pa la rtsa dbang rgyas pa ltar lus gnad sogs dang mos gus byas shing hrIH'i sgras stong par sbyang /
pad+ma rgyal po tshe'i bdag po yab yum gnas lngar rigs lnga bcas bskyed /
gnas gsum byin rlabs /
snying ga'i mi bskyod tshe dpag med kyi thugs kar sna tshogs rdo rje rgya gram lte bar nyi zla'i gwa'u'i dbus su hrIHnr-i a gsum 'od 'bar ba'i tshe rten gsal gdab dbab brtan gong ma rnams kyis 'gre /
bdag mdun lha tshogs rnams kyi sogs dmigs pa gsal gdab /
mda' dar g.yab cing tshe 'gugs gyer /
bla ma dang dkyil 'khor gyi bdag po sogs dmigs pa gsal bas /
bum dbang /
bdud rtsi /
tshe ril /
tshe gtor rnams kyis dbang bskur /
de ltar dbang bskur bas tshe'i bdud rtsis lus kyi nang thams cad gang bar sogs tshe bcing zhing rgyas gdab /
brtan par byas la tshe mda' spyi bor rgya gram du bkod /
shis pa brjod /
de lta bu'i rdo rje'i tshe sgrub pas mtshon dngos grub la bar du gcod pa thams cad bsal bar byed pa pad+ma kI la ya phyag rgya gcig pa'i byin rlabs dbang bskur zhu ba'i yon du maN+Dal phul /
rang gzhung ltar gsol ba gdab /
rdo rje slob dpon sangs rgyas dpal //
sogs rgyun bshags yan lag brgyad pas rgyud sbyang /
sems nyid ma bcos pa'i sgra gdangs hU~M hU~M zhes sogs kyis slob ma lhar bskyed /
gnas gsum byin brlab /
ye shes dbab cing sngags kyis brtan /
dpal gtor lhar gsal bas sku'i dbang bskur /
bzlas lung dmigs pa'i gzhi spyi mthun la spro bsdu'i khyad par rang gzhung ltar sbyar la bsnyen sgrub las sbyor gyi sngags rnams rjes zlos lan gsum re dang /
rak+sha'i sngags phreng gis gsung dbang /
phur pas thugs dbang bskur /
bdud las rnam par rgyal ba'i shis brjod dang /
dam tshig bsgrag bzung /
gtor rag maN+Dal lus 'bul /
dge bsngo rnams spyi ltar byas pas rtsa ba yan lag dang bcas pa'i dbang bskur tshang ba grub /
slob dpon gyis tshogs la longs spyad cing lhag ma byin brlabs nas bsngo /
thugs dam bskul la chad mdo'i tha tshig bsgrag
/brtan ma bskyang zhing rta bro brdung /
gtang rag mchod bstod rgyas par phul /
yig brgya brjod la nongs pa bshags /
mdun bskyed kyi ye shes pa ras bris dang rten la brtan bzhugs bya /
dam tshig pa rang la bstim /
bdag bskyed 'od gsal du bsdu zhing thun mtshams kyi lhar ldang /
bsngo smon dang bkra shis brjod pas dge legs su bya'o //
mtshan thos tsam gyis 'khor ba dong sprugs zhes //
bden gsung rnga chen phyogs bcur bsgrags pas na //
dkyil 'khor 'dir zhugs bdag gzhan lus can rnams //
gdon mi za bar bde chen zhing skyes shog
/ces pa'ang gter chen bla ma thams cad mkhyen gzigs chen po'i dgongs don dang /
phyag bzhes mi 'khrul ba'i las tho tsam du pad+ma gar dbang blo gros mtha' yas pa'i sdes rdzong gsar bkra shis lha rtse'i chos grwar sbyar ba dge legs 'phel ///
/
