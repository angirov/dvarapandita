@#//
bla ma'i thugs sgrub pad+ma gsang ba'i thig le las /
rtsa ba'i dbang bskur rgyas pa'i cho ga bklag chog tu bsdebs pa ye shes chu rgyun zhes bya ba bzhugs so //
na mo rat+na gu ru pad+mAka ra ye /
kun khyab chos kyi sku las dgongs brgyud dang //
lhun grub longs spyod rdzogs las brda' yi brgyud //
thugs rje'i rig rtsal gang zag snyan brgyud de //
brgyud gsum rig 'dzin bla mas shis pa stsol //
rtsa gsum kun 'dus pad+ma saM b+ha wa'i //
dgongs bcud mthar thug pad+ma zab pa yi //
spros bcas spros med shin tu rab spros med //
smin byed ye shes chu rgyun khrigs su bsdeb //
'di la gsum sbyor dngos rjes so //
dang po la'ang cho gar ma gtogs dang gtogs pa'o //
dang po ni /
dur khrod sogs gnas dben zhing zil dang ldan par rtsa gsum gyi snang brnyan bkram pa'i mdun /
gzhi ma dul ba yin na sa'i cho ga spyi ltar bya /
sgrub khang rnying pa sogs la mi dgos /
gang ltar yang stegs bu khod snyoms par dri yis chag chag gdab pa'i khar rdul tshon nam ras bris kyi dkyil 'khor gzhal yas sgo rdzogs kyi dbus su pad+ma 'dab brgyad ge sar dang bcas par lha yi mtshan ma rang mdog dang mthun pa grangs mnyam bkod pa'am /
yang na maN+Dal du 'bru'i tshom bu lha grangs bkod pas kyang rung la /
gang ltar dkyil 'khor gyi dbus su many+dzi'i khar bum pa bcud ldan chas kyis spras pa'i khar thod pa mtshan ldan gsang rdzas a mr-ita sbyar bas bkang ba dar dmar gyis kha bkab pa'i steng du man shel dang /
gzhan yang rig tsaka dang gtso 'khor sgo ma dang bcas pa'i tsaka li /
sngags phreng /
me long /
rdor dril /
sman raka gtor gsum /
me tog
/mig dar /
bgegs gtor /
zhal zas sogs 'og tu dgos pa'i yo byad rnams ma tshang ba med par 'du bya'o //
gnyis pa cho gar gtogs pa'i sbyor ba ni /
brgyud 'debs nas brtsam tshe yi phrin las gtang zhing bzlas pa'i thog mar /
rtsa sngags mthar phaT dzaHzhes pas dzapa? khang dbyes la /
rang snang ye shes kyi 'khor lo las gnyis pa zhig 'phros te mdun gyi nam mkhar me ri 'dabs 'byor gyi tshul du bzhugs par mos la /
bdag mdun lha yi skur gsal ba'i :
snying dbus dag pa'i thig le ru :
bde chen chos sku tshe dpag med :
dmar gsal mnyam gzhag tshe bum 'dzin :
de yi thugs kar nyi zla yi :
thabs shes gwa 'u 'bar ba'i dbus :
mi 'gyur thugs srog hrIHyig mthar :
rdo rje'i sngags kyis bskor ba las :
gsal zhing 'bar ba'i 'od zer gyis :
snod bcud skye 'gro'i rgud pa sbyangs :
'khor 'das dwangs bcud tshur 'dus pas :
bde chen rdo rje'i sku ru bsam :
oM AHhU~M badzra gu ru pad+ma sid+d+hi dz+nyA na A yu She hU~M b+h+rU~M nr-i dza :
dmigs gnad dang ldan pa'i bzlas pa ci nus mthar /
dbyangs gsal rten snying lan gsum brjod la lhag chad kha bskang /
bum pa /
a mr-ita bsang /
swa b+hA was sbyang /
bum pa b+h+rU~M las gzhal yas khang :
tshad dang mtshan nyid yongs rdzogs dbus :
rtsa gsum tshe yi lha tshogs rnams :
chu zla 'ja' tshon lta bur bsam :

rang srog sngags kyi 'od zer ni //
gzung thag la 'khril bum nang song //
bum lha'i sku las bdud rtsi'i rgyun //
babs pas bum pa yongs gang gyur //
sngags mthar ka la sha a b+hi Shiny+tsa b+h+rU~M:
zhes stong du tshang bar bzlas mthar /
ye shes lha tshogs sogs brjod la stong tshigs 'bul /
oM AHhU~M zhes pas mchod yon phul pas bum pa'i lha bde stong chen po'i ngo bor 'od du zhu nas bum chu dang ro gcig tu gyur par bsam la /
las bum la gzungs thag bkod de /
a mr-itas bsang /
swa b+hA was sbyang /
las bum nang du pad nyi'i steng /
khro chen rta mgrin sku mdog dmar //
dbyug tho zhags 'dzin de'i sku las //
babs pa'i bdud rtsis bum pa gang //
oM h+ya gr-I wa hU~M phaTaH
ces brgya rtsa brgyad bzlas mthar /
oM AHhU~M zhes pas mchod yon phul pas bum lha 'od du zhu bas bdud rtsi'i chur gyur pa dngos po gang la 'thor ba'i nyes skyon thams cad sbyong ba'i nus pa dang ldan par bsam /
tshe dbang dang 'brel na bcas bshom skabs bum pa dang tshe rdzas sogs bshams la skabs 'dir tshe 'gugs brjod cing rtsa sngags gang mang bzlas la dmigs pas khyab par bya /
de nas bka' gter srung ma'i gtor bsngos dang /
gzhung gi tshogs byin rlabs nas brtsam bstab pa'i mthar thug pa'i bar gtong zhing /
bdag nyid 'jug pa la khrus dang maN+Dal nas gtang rag gi bar 'og tu bshad pa'i dbang rnams kha bsgyur 'dor len phran bu dang bcas brjod pa'am /
cis kyang mi lcogs na rig pa'i me tog dor bas bdag nyid 'jug cing slob ma gzhug par gnang ba nod pa bcas spyi ltar bya zhing dkyil 'khor yol bas sgrib bo //
gnyis pa dngos gzhi dbang bskur ba la 'jug pa'i chos dang dbang bskur ba gnyis las /
dang po ni /
slob ma rnams phyi rol du las khrus bya /
ting lo changs bu gtor ma rnams bshams la /
raM yaM khaM gis sbyang /
stong pa'i ngang las b+h+rU~M las rin po che'i snod du gtor ma 'dod pa'i yon tan lnga dang ldan par bsam la /
oM AHhU~M gis brlabs /
oM sarba big+h+nAn na maHsarba ta thA ga ta sogs lan gsum gyis zhi ba /
sum+b+ha ni sogs lan gsum gyis zhi drag phyed ma /
hU~M:
nga ni ye nas ngang gis khro :
khro la khros pas zhi mdzad pa'i :
thugs rje khros dpal rta yi rgyal :
rig rtsal 'phro 'du 'bar ba'i sprin :
ye shes rol pa'i rgyan du shar :
nyon cig ma rig bdud dgra'i dpung :
kun tu brtags pa'i gdon tshogs kun :
ye shes rgyan gyi gtor ma longs :
yongs grub chos sku'i klong du dengs :
'pho 'gyur med par mtshams bcad do :
zhes dang /
rta sngags lan gsum dang yungs thun bcas kyis drag pos sbyangs nas /
oM hrIHbadzra kro d+ha rak+Sha rak+Sha hU~M phaT:kyis srung ba'i 'khor los phyogs mtshams gtams pa song nas /
sems bskyed gsal gdab sngon du 'gro bas chos bshad kyi khyad par /
de la 'dir bskal bzang sgron me stong rtsa'i nang nas thugs bskyed kyi go cha sus kyang 'gran du mi bzod pa ston mchog mnyam med shAkya'i rgyal po de nyid kyis chos 'khor mtha' klas pa zhig bskor pa thams cad /
phung por bsdus na nyon mongs pa'i rtog tshogs brgyad khri bzhi stong gi gnyen po chos kyi phung po yang de nyid kyi grangs dang mnyam zhing /
sde tshan du bsdus na gleng gzhi dang skyes rabs la sogs pa'i mtshon sde snod rnam pa bcu gnyis kyi tshul dang /
dbang po'i rim pa dang mtshungs par bsdus na /
mtshan nyid rgyu yi theg pa dang /
'bras bu rdo rje'i theg pa rnam pa gnyis su 'du ba yin te /
kun byed las /
mtshan nyid rgyu yi theg pa dang //
'bras bu sngags kyi theg pa 'o //
zhes gsungs pa ltar theg pa gnyis su dbye ba dang dgur dbye ba sogs rnam grangs mang du mchis pa las /
da lam gyi skabs su bab pa la slob dpon ma ti tsi tra'i tshul gsum sgron me las /
don gcig na yang ma rmongs dang //
thabs mang dka' ba med pa dang //
dbang po rnon po'i dbang byas nas //
sngags kyi theg pa khyad par 'phags //
zhes gsungs pa ltar mtshan nyid rgyu yi theg pa ring ba'i dbang du btang ste /
nye lam gsang sngags rdo rje theg pa'i 'jug sgo dbang bskur ba'i skabs su bab pa yin /
de la'ang gsang sngags gsar rnying gnyis las /
'dir gsang sngags rnying ma /
de la'ang bka' gter dag snang ste bab so gsum du mchis pa las /
'dir ni zab mo gter gyi phyogs su gtogs pa yin /
de la'ang rgyud dang sgrub thabs gnyis su bzhugs pa las /
da lam gyi skabs su bab pa gsung rdo rje pad+ma gar dbang gi rgyud dang /
de nyid dkyil 'khor yongs kyi gtso mchog tu bzhengs pa ma hA gu ru snang srid zil gnon rtsal /
ngo bo'i cha las dpal chen che mchog yang dag he ru ka go'u rI lha mo brgyad kyi snang char bzhengs pa ste /
mdor na dkyil 'khor yongs kyi gtso mchog bde ba chen po pad+ma saM b+ha wa longs sku tshe dpag med kyi snang char shar ba'i sgrub thabs zab mo 'di nyid /
kho bo bdud 'joms nam mkha'i rdo rjes mdo khams yel brag nam mkha' mdzod kyi gu ru'i gsang phug nas dngos grub tu thob pa 'di nyid kyi dkyil 'khor du /
rtsa ba'i smin byed rgyas pa bsgrub par bgyi ba la /
dkyil 'khor du 'jug pa'i chos dang zhugs nas mngon par dbang bskur ba gnyis las /
dang po dkyil 'khor du 'jug pa'i chos rnams zhu ba'i yon du maN+Dal zhes mtshams sbyar la 'bul du gzhug
/de nas bla ma dkyil 'khor gyi gtso bor bzhengs pa la gsol ba 'debs pa 'di'i rjes zlos /
kye hoHrdo rje 'dzin rgyal po :
bdag la dgongs par mdzad du gsol :
khams gsum 'khor ba'i g.yang sa las :
sgrol phyir dbang mchog bstsal du gsol :
lan gsum /
sngon chad brda dang brda can gyi dkyil 'khor ma mthong ba la mtshon byed mig dar 'ching bar zhu /
oM tsak+Shur b+han+d+ha wa ra ma na ye hU~M/
zhes mig dar bcing /
rigs kyi lha dang dngos grub kyi mtshan ma nges par bya ba'i phyir me tog pad+ma'i chun po re thogs par bsam la /
A khaM bI ra hU~M gis me tog bkye /
mdun gyi nam mkhar bla ma dang gnyis su med pa'i skyabs yul nam mkha' gang bar bzhugs pa'i spyan sngar skyabs su 'gro ba'i 'dun pas 'di'i rjes zlos /
na mo :
gdod nas dag pa sogs lan gsum /
yul mchog de dag gi spyan sngar smon pa dang 'jug pa'i bdag nyid can gyi byang chub kyi mchog tu sems bskyed pa 'di'i rjes zlos /
ho :
med bzhin snang ba sogs lan gsum /
tshogs gsag yan lag brgyad pa 'di'i rjes zlos /
'chi med tshe yi lha tshogs sogs lan gsum /
de nas kun rdzob dang don dam gyi sems gsal gdab pa ni /
khyed rang rnams kyi snying gar kun rdzob byang chub sems kyi ngo bo zla ba'i dkyil 'khor nya gang ba /
de'i steng du don dam byang chub sems kyi rang bzhin rdo rje dkar po rtse lnga pa bsgom la /
stong nyid snying rje'i snying po can gyi sems gzung ba 'di'i rjes zlos /
oM sarba yo ga tsit+ta u pa dA ya mi :
zhes lan gsum rjes zlos byar gzhug
/sngags de nyid brjod bzhin du rdo rje snying gar bzhag ste brtan par bya /
gsang sngags dbang gi dam tshig kho na la rag las pas dam tshig gi gnas su 'god pa la rdo rje'i chu nan gyi khe nyan bsgrag pa ni /
mna' chu blud la /
hU~M:
'di ni dam tshig rdo rje'i chu :
dam tshig nyams na sreg par byed :
dam tshig bsrung na dngos grub ni :
rdo rje bdud rtsi'i chu 'dis 'grub :
oM pany+tsa a mr-ita u dA ka Tha Tha hU~M:
zhes sbyin /
rdo rje mgor bzhag la /
slob dpon bka' gnyan par gdams pa ni /
bdag ni rdo rje slob dpon te :
khyod kyis nga la brnyas ma byed :
gal te brnyas par byed pa na :
dmyal ba chen por ltung ta re :
rdo rje snying gar bzhag ste /
gsang ba mi smra bar gdams pa ni /
'di ni dam tshig rdo rje ste :
khyod kyi snying la yang dag zhugs :
gal te tshul 'di smras na ni :
de ma thag tu dral te gshegs :
badzra sa ma ya rak+Shan+tu :

de nas nang 'jug gi thog mar ye shes pa dbab pa ni /
slob ma langs te rkang pa gshib lag pa spyi bor thal mo sbyar /
rlung bum pa can 'dzin du bcug
/dmigs pa 'di ltar gsal gdab bo //
las sngags kyis bsang /
swa b+hA was sbyang /
sgo gsum dngos 'dzin mi dmigs par //
slob ma dpal chen he ru ka :
rta mchog rgyal por gsal ba yi :
snying gar chu skyes nyi zla'i dbus :
'chi med ye shes tshe dpag med :
de yi thugs kar mkha' 'gro ma :
gsang ba ye shes dmar gsal mdangs :
DA ru dkrol zhing thod chang bsnams :
'od dmar zhags pas bskor ba yi :
gsang bar g.yung drung ris dmar po :
g.yon phyogs drag tu 'khor ba las :
mkha' 'gro bde ba'i gar dang sgras :
sras bcas rgyal rnams dbang med bkug :
slob ma'i lus la thim par bsam :
spro na byin 'beb dbyangs dang bcas gyer ba ni /
hU~M:
rang bzhin gdod nas rnam dag pa :
zhi ba chen po'i byin phob cig :
longs spyod yongs rdzogs rol pa'i sprin :
bde ba chen po'i byin phob cig :
sna tshogs 'gro 'dul sprul pa'i gar :
bsam mi khyab pa'i byin phob cig :
hU~M:
lho nub rnga yab sprul pa'i zhing :
'chi med dag pa'i grong khyer nas :
bde chen chos sku pad+ma 'byung :
rab 'byams tshe lha'i tshogs dang bcas :
mi mngon dbyings nas skur bzhengs shig :
gsang ba'i gnas 'dir byin chen phobs :
tshe mda' 'di la tshad cig ston :
sgrub rdzas 'di la zhag cig skyil :
'chi med tshe yi dngos grub stsol :
rtsa sngags mthar /
satwaM b+ha ya satwaM b+ha ya /
ra ra ra ra /
tsA la ya tsA la ya /
hriM hriM/
pheM pheM/
hU~M AHha dz+hA+aiMH
zhes drag tu brjod cing rol mo'i sgra dal brel spel ma dang bcas te ye shes 'beb pa'i rdzas gzhung mthun bdug
/ye shes phebs pa'i rtags byung na de nyid byang chub snying po'i bar du brtan par bsam la /
tiSh+Tha badzra zhes rdo rje me tog dang bcas pa spyi bor bzhag
/de nas dkyil 'khor nang du gzhug par gsol ba gdab pa 'di'i rjes zlos /
kyai ho :
rnal 'byor chen po bde ba che :
ye shes chen po gsal ba che :
dkyil 'khor chen po bdag 'tshal na :
dpa' bo chen pos gnad du gsol :
lan gsum /
dzaHhU~M baM ho pra be sha ya phaTaH
dkyil 'khor gyi sgo bzhi shag gi phye bar gyur /
yol ba bsal /
slob dpon gyi thugs ka nas ye shes kyi 'od zer gser gyi thur ma lta bu 'phros ma rig pa'i sgrib g.yogs mig dar dang lhan cig bsal bar bsam la /
oM badzra tsak+Shu pra we sha ya phaTaH
zhes pas mig dar dbye /
lha ngo bstan pa ni /
'di na rang snang ye shes kyi dkyil 'khor chen po tshad dang mtshan nyid thams cad yongs su rdzogs pa'i dbus su pad+ma 'dab brgyad ge sar dang bcas pa'i lte bar nyi ma dang zla ba'i steng du /
bde ba chen po pad+ma saM b+ha wa gzungs ma me tog man+dA raHba dang mnyam par sbyor ba /
phyogs mtshams kyi 'dab mar sgeg sogs mchod pa'i lha mo sgo ma mgyogs ma bzhi dang bcas pa dag pa rab 'byams lha yi dkyil 'khor chen por mngon sum du mthong ba'i mos pa gyis la dad mos spro ba rgya chen po bskyed cing /
de nas sngar byin pa'i me tog de nyid rang rigs kyi lha gang yin pa la 'bab par shog cig snyam pa'i mos pa dang bcas te tshig 'di'i rjes zlos gyis la tshom bu'i dkyil 'khor du 'dor ba zhu /
hoH
sngon nas 'brel pa'i lha mchog la //
rig pa'i me tog 'di phul bas //
sngon nas las 'phro gang yod pa'i //
yi dam lha la 'bab par shog
/puSh+pe pra tIts+tsha g+h+rih+na hoH
zhes pa'i me tog dor la rigs brtags /
me tog rang rigs kyi lhas bzung ste dngos grub cod paN gyi tshul du spyi bor bcings par mos la /
oM pra ti g+h+rih+na satwaM i maM satwa ma hA bA la /
zhes me tog spyi bor bkod /
de dag gis 'jug pa'i chos 'khor dang bcas pa grub nas /
gnyis pa zhugs nas mngon par dbang bskur ba la /
thog mar spros bcas bum pa'i dbang gsan pa'i ched du maN+Dal /
gsol ba 'debs pa 'di'i rjes zlos /
byang chub rdo rjes sangs rgyas la //
mchod sbyin ji ltar bstsal pa ltar //
bdag kyang skyob pa'i don gyi phyir //
nam mkha'i rdo rje deng bdag stsol //
ces gsum /
de nas slob dpon dkyil 'khor gyi gtso bor gsal ba'i thugs ka nas 'od zer 'phros /
gdan gsum tshang ba'i dbang gi lha tshogs nam mkha' gang bar spyan drangs /
de rnams kyi phyag na rin po che'i bum pa bdud rtsi'i chu rgyun gyis gang ba thogs te mngon par dbang bskur bar bsam la /
hU~M:
bum pa zlum po chos sku'i gzhal yas khang :
bum rdzas snang ba longs spyod rdzogs pa'i dpal :
gnyis med zung 'jug 'chi med bdud rtsi'i chus :
skal ldan rigs kyi bu la dbang bskur pas :
lus kyi sgrib dag phung khams lha skur smin :
rigs lnga rgyal ba'i dbang mchog yongs rdzogs te :
rnam smin rig 'dzin sa bon nyer thob shog :
bud+d+ha ka la sha a b+hi Shiny+tsa hU~M:
badzra\u0f8e
rat+na\u0f8e
pad+ma\u0f8e
karma\u0f8e
zhes sbyar la mgo bo'i gnas lngar bzhag cing dbang bskur te bum chu ngag tu blud /
de'i rjes 'brel du sku gsung thugs kyi dbang bskur ba la /
dang po lha sku phyag rgya'i dbang bskur ba ni /
dkyil 'khor gyi lha tshogs rnams kyi sku las ye shes kyi sku gnyis pa re spros te khyed rang rnams kyi dpral bar thim pas rdo rje sku yi byin rlabs lus la zhugs par mos shig
/oM AHhU~M:
chos sku stong gsal ma bcos spros dang bral :
longs sku gsal la ma 'dres gu ru'i sku :
sprul sku sna tshogs thabs kyis 'gro don mdzad :
sngon tshe pad 'byung khyed dang smon lam gcig :
da lta bdag dang slob ma'i stangs bzung ste :
srog gi phyir yang mi gtong sgrub lags na :
ye shes rab 'byams dbang chen bskur du gsol :
kA ya badzra a b+hi Shiny+tsa hU~M:
gnyis pa gsung bzlas pa sngags kyi lung blang ba ni /
lha tshogs rnams kyi mgrin pa nas sngags kyi phreng ba dpag tu med pa byung /
khyed rang rnams kyi mgrin par thim pas gsung gi byin rlabs rgyud la zhugs par bsam la phreng ba sbrel te rtsa sngags lan gsum rjes zlos byar gzhug
/de brtan par bya ba'i slad du sngags phreng mgrin par bzhag ste dbang bskur bar bsam la /
A:
brjod pa kun gyi gzhi ru gnas gyur pa'i :
ngag la rdo rje'i sngags kyi dbang bskur pas :
grags stong rdo rje'i rol mor 'byams klas pa :
mi 'gag gsung gi dbang mchog thob par shog :
wA ka badzra a b+hi Shiny+tsa A:
thugs 'od gsal gyi dgongs pa ngo sprad pa'i slad du dwangs gsal me long snying gar bzhag ste /
spros bral don gyi ye shes rgyud la 'phos pa'i mos pa mdzod cig
/hU~M:
ma bcos spros dang bral ba'i rang rig pa :
'od gsal ka nas dag pa gdod ma'i gshis :
ye grol lhun 'byams dgongs pa'i srog gtad pas :
mi shigs thugs kyi dbang mchog thob par shog :
tsit+ta badzra a b+hi Shiny+tsa hU~M:
de ltar rdo rje'i sku gsung thugs su lhun gyis grub pa la /
sgeg sogs mchod pa'i lha mo las rang snang gi sku gnyis pa re 'phros te 'dod yon gyi rol pas mnga' gsol ba'i mos pa mdzod cig
/trAM:
dga' ba bzhi dang stong pa bzhi :
lha yi phyag rgyar rang shar ba'i :
sgeg sogs mchod pa'i lha mo yi :
yon tan rab 'byams dbang mchog bskur :
oM badzra lA s+yai mA l+ye gIrtI nirtI puSh+pe d+hU pe A lo ke gan+d+he AHhU~M:
brjod cing mnga' gsol /
de nas rdo rje dril bu lag tu gtad cing bdag po chen po'i dbang bskur ba ni /
hU~M:
khyod ni rdo rje slob dpon te :
las rnams ma lus kun byos shig :
sku gsung thugs kyi dam bzung la :
khams gsum dag pa'i sa la skyol :
badzra kA wa tsi sa ma ya b+ho d+hi tsit+ta A:
sku gsung thugs kyi dam tshig sbyin /
dkyil 'khor gyi phrin las sgo ma'i sku las sku gnyis pa re 'phros te khyed rang rnams kyi lag tu gtad pas las bzhi'i phrin las lhun gyis grub par bsam la /
hrI:
tshad med bzhi po gnas dag pa'i :
mi shigs sprul pa'i sgo ma bzhi :
lha sku phyag rgya'i dbang bskur pas :
phrin las rab 'byams dbang thob shog :
dzaHhU~M baM hoHa b+hi Shiny+tsa hU~M:
de dag gi mtshan ma rdzas kyi dkyil 'khor du spros bcas bum pa'i dbang bskur pa thob /
lus kyi sgrib pa dag
/lam snang stong chu zla lta bu lha yi bskyed rim sgom pa la dbang /
rnam smin rig 'dzin gyi sa bon thebs /
'bras bu sprul pa'i sku thob pa'i skal pa rgyud la bzhag pa yin no //
de ltar bum pa'i dbang bskur pa dang 'brel ba'i lam snang stong chu zla lta bu'i bskyed rim bsgom pa'i tshul yang rdo rje'i rgyud kyi tshig don la gsan pas khyab par gda'/
zhes brjod la rtsa ba'i rgyud kyi dbu nas le'u dang po dang /
de rjes ma tshang kha skong gi rgyud yongs rdzogs /
de nas le'u gnyis pa'i rjes bar tshang ba dal bar brjod /

de nas zur gsal thun mong tshe yi dbang bskur skabs 'dir bya /

gnyis pa spros med gsang ba'i dbang bskur ba ni /
bla ma longs spyod yongs rdzogs tshe mtha' yas pa'i spyan sngar bcu gsum lon pa'i rig ma rgyan dang ldan pa dang /
gser la sogs pa'i maN+Dal phul bar mos la zhing khams 'bul du gzhug
/thal mo snying gar sbyar te gsol ba 'debs pa 'di'i rjes zlos /
e ma ho :
ngo mtshar rmad du byung ba yi :
rdo rje bdud rtsi dri med mchog :
ma rig nyes pa 'joms byed pa :
gsang ba'i dam pa bdag la stsol :
lan gsum /
de nas bla ma pad+ma 'byung :
rig ma bde chen man+dA ra :
mnyam sbyor dga' ba'i sgra dang ni :
bde ba'i 'od kyis sad byas pa'i :
phyogs bcu'i rgyal ba ma lus pa :
zhal zhugs sku yi dbyibs brgyud nas :
mkha' gsang pad+mo bde chen por :
dkar dmar 'dres pa'i byang sems kyi :
rnam par 'od zhu 'khyil pa nyid :
yum gyi mkha' las lce yis blang :
zhes mos la ka pA la'i bdud rtsi lce thog tu bzhag la /
e ma ho :
'di ni sangs rgyas thams cad kyi :
gsang gsum las byung rdo rje'i chu :
myang bas ma rig nyes pa 'joms :
tshe la dbang ba'i rig 'dzin 'grub :
a ho ma hA su kha sid+d+hi sa ma ya :
de ltar gsang ba'i dbang bskur pas /
ngag gi sgrib pa dag
/bdag byin gyis brlab pa'i rnal 'byor sgom pa la dbang /
tshe dbang rig 'dzin gyi sa bon thebs /
longs spyod rdzogs pa'i sku thob pa'i skal pa rgyud la bzhag par mos shig
/de ltar gsang dbang dang 'brel ba'i lam rim rtsa rlung thig le'i rnal 'byor bsgom pa'i tshul yang 'di la gsan pas khyab par gda'/
zhes brjod la slar yang byang chub kyi sogs le'u gsum pa mjug yan rdzogs par 'don /

gsum pa shin tu spros med shes rab ye shes kyi dbang bskur ba la /
bla ma 'chi med chos sku'i rang bzhin gsal ba'i spyan sngar bcu drug lon pa'i rig ma rgyan gyis spras pa dang /
gser g.yu'i maN+Dal 'bul bar bsam la zhing khams 'bul du gzhug
/gsol ba 'debs pa 'di'i rjes zlos /
e ma ho :
rab tu zhi ba'i bdag nyid kyi :
sku gsung thugs kyi phyag rgya ni :
rdo rje sbyor las yang dag byung :
mnga' bdag chen pos bdag la stsol :
lan gsum /
mtshan nyid ldan pa'i rig ma ni :
sangs rgyas ma lus pang bkod de :
yang dag thar pa brten pa'i phyir :
snying gi bu la gdam par bya :
dngos sam rig tsaka gtad la /
oM:
dus gsum sangs rgyas thams cad kyang :
thabs 'dir brten nas rdzogs sangs rgyas :
phyag rgya chen po'i rig 'dzin 'grub :
rmongs pa gang zhig 'di spong ba :
de la mchog gi dngos grub med :
gzungs ma yid 'ong nyams dga' ba :
bsten byar sangs rgyas rnams kyis bsngags :
'khor lo'i gnas bzhi'i dga' ba che :
bde chen chos nyid rtogs par gyis :
b+hany+dza mok+Sha ho :
zhes gtad pas rig ma des gsang ba'i gnas la spro ba dri ba ni 'di la gsan pas khyab ste /
bud med rnams la rab gus shing :
bshang lci khu khrag la sogs bza':
pad+mor bde ba'i 'o byed par :
bu khyod ci dgar spro 'am smros :
lan gdab pa 'di'i rjes zlos /
bshang lci la sogs dwangs bas za :
bud med rnams la rtag par gus :
b+ha ga'i pad+mor 'o byed par :
bdag ni ci dgar spro lags so :
de nas lha mo des dbyings phyug gsang ba'i rtsa bstan te /
nga yi b+ha ga gsang chen 'di :
sangs rgyas kun gyi bzhugs gnas yin :
dbab gzung ldog khyab sbyor ba yis :
bde chen chos nyid rtogs par gyis :
zhes pas pang du 'khod pa la /
slob ma bde ba chen po pad+ma sam b+ha wa rig ma lha lcam man+dA raHba /
mkha' gsang rdo rje dang pad+ma /
thabs 'di la brten nas rang gnas kyi ye shes mngon du bya'o snyam pas snyom par zhugs par bsam la /
oM sarba ta thA ga ta ma hA u nu rA ga na badzra swa b+hA wa At+ma ko\u0f85 haM:
zhes snyom par zhugs pas dga' bral gyi rang ngo bskyang du gzhug
/de ltar shes rab ye shes kyi dbang bskur pas /
yid kyi dri ma dag
/lam gzhan lus pho nya'i rnal 'byor sgom pa la dbang /
phyag chen rig 'dzin gyi sa bon thebs /
'bras bu chos sku thob pa'i skal pa rgyud la bzhag par bsam /
de ltar sher dbang bskur pa dang 'brel ba'i lam gyi rim pa gzhan lus bde ba chen po'i rnal 'byor bsgom pa yang 'di la gsan pas khyab par gda'/
zhes brjod la /
slar yang zung 'jug sogs nas /
bzhi pa rdzogs so :
zhes pa'i bar brjod /

de nas bzhi pa rab tu spros med de kho na nyid kyi dbang bskur zhu ba'i slad du bla ma kun tu bzang po ngo bo nyid sku'i spyan sngar bu dang /
chung ma /
rin po che dang /
nor la sogs pa gces rgu'i bdog pa 'bul ba'i mos pas maN+Dal 'bul du gzhug
/gsol ba 'debs pa 'di'i rjes zlos /
e ma ho :
kun tu bzang po che ba'i mchog :
sangs rgyas kun gyi bdag nyid che :
dkyil 'khor gtso bo'i bka' drin gyis :
rab tu spros med dbang bskur stsol :
lan gsum /
de nas brgyud gsum rig 'dzin bla ma la gsol ba 'debs pa 'di rtse gcig pa'i yid kyis gnang ba zhu /
oM AHhU~M:
ka dag chos dbyings zhing khams na :
chos sku kun tu bzang po dang :
dbyer med rtsa ba'i bla ma la :
dgongs brgyud dag pa'i 'khor gyis bskor :
rnal 'byor gdung bas gsol ba 'debs :
ka dag gzhi thog phebs pa yi :
'od gsal dgongs pas byin gyis rlobs :
yon tan lhun rdzogs zhing khams na :
longs sku rigs lnga'i sangs rgyas dang :
dbyer med rtsa ba'i bla ma la :
brda brgyud rig pa'i 'khor gyis bskor :
rnal 'byor gdung bas gsol ba 'debs :
ka dag gzhi thog phebs pa yi :
'od gsal dgongs pas byin gyis rlobs :
gang 'dul rol pa'i zhing khams na :
sprul sku rigs gsum mgon po dang :
dbyer med rtsa ba'i bla ma la :
snyan brgyud sprul pa'i 'khor gyis bskor :
rnal 'byor gdung bas gsol ba 'debs :
ka dag gzhi thog phebs pa yi :
'od gsal dgongs pas byin gyis rlobs :
lang ka dpal gyi grong khyer che :
bde chen pad+ma 'od zhing na :
rtsa gsum kun 'dus pad+ma 'byung :
dbyer med rtsa ba'i bla ma la :
rig 'dzin grub thob rgya mtshos bskor :
rnal 'byor gdung bas gsol ba 'debs :
ka dag gzhi thog phebs pa yi :
lus la sku yi byin gyis rlobs :
rdo rje'i sku ru 'grub par mdzod :
ngag la gsung gi byin gyis rlobs :
'gag med nA dar 'grub par mdzod :
yid la thugs kyi byin gyis rlobs :
'od gsal thugs su 'grub par mdzod :
oM AHhU~M gu ru d+he wa DAk+ki nI sarba maN+Dal badzra sa ma ya dzaHsid+d+hi pha la hU~M hU~M a A:
zhes pas byin dbab /
de nas slob ma rnam snang gi chos bdun bcas la sems dus gsum spros pa bcad la /
bla mas phaTaHdrag po zhig brjod rjes /
sems gang yin zhes lan gsum rtab rtab tu dris pas /
smra bsam yang brjod du med pa'i don mngon du gyur pa la ngo sprad pa ni /
e ma ho :
rang byung rig pa'i skyes bu nyon :
bzhi cha gsum bral gdod ma'i gshis :
kun la khyab pa nam mkha' bzhin :
smrar med myong ba'i bdag nyid can :
stong dang mi stong blo las 'das :
mtha' brgyad grub mthas ma reg pa :
yid dpyod 'dzin pa'i 'phrang las grol :
'di ni mchog gi rdo rje ste :
zab mo'i don 'di sus sgom pa :
sangs rgyas gcer mthong e ma ho :
lhun grub rig 'dzin go 'phang thob :
ye shes bla ma'i sa non gyur :
de'i rjes 'brel du ka dag rig pa rtsal gyi lam rim ni 'di la gsan pas khyab par gda'/
slar yang 'khor 'das sogs /
lnga pa rdzogs so :
zhes pa'i bar brjod /
de nas lhun grub kyi dgongs nyams ngo sprad pa ni /
shel dang rma bya'i mdongs sgro bstan te /
gzhir gnas kun tu bzang po nyid :
bzhugs stangs gsum dang gzigs stangs gsum :
lhun grub dag pa'i gnad ldan pas :
tsak+Shu'i lam du mngon sum mthong :
snang ba bzhi po mthar phyin nas :
zag med 'od lus 'grub par 'gyur :
zhes brjod /
de ltar lhun grub kyi lam las snang ba bzhi'i lam mthar phyin pa'i gnad la goms pa'i tshul yang 'di la gsan pas khyab ste /
slar yang 'od gsal sogs nas rtsa rgyud mtha' rdzogs pa'i bar bklag
/de dag gis tshig las 'das pa don dam gyi dbang thob /
snyom 'jug gi sgrib pa dag
/ka dag dang lhun grub kyi lam sgom pa la dbang /
lhun grub rig 'dzin gyi sa bon thebs /
ye shes bla ma'i sa non /
'bras bu ngo bo nyid sku'i go 'phang rgyud la bzhag par bsam mo //
de ltar dbang bskur yongs su rdzogs pa la nam mkha' gang ba'i rtsa gsum rgyal ba rab 'byams rnams kyis shis pa brjod pas mnga' gsol zhing /
rdo rje'i bden tshig gi me tog char du bsnyil bas dbang don gyi ye shes rgyud la brtan par mos shig
/ces brjod zhal nas gsungs pa'i bkra shis kyi thog drangs /
oM AHhU~M:
ngo bo stong zhing sogs las byang ltar brjod do //
gsum pa rjes kyi bya ba ni /
de dag gi sgo nas bde ba chen po pad+ma sam b+ha wa'i dkyil 'khor du smin byed kyi dbang bskur ba'i rim pa zab mo legs par phul grub pas /
skabs su thob pa'i dam tshig dang sdom pa mi nyams par srung bar zhal gyis bzhes pa 'di'i rjes zlos /
gtso bos ji ltar sogs lan gsum /
dbang bskur legs par thob pa'i bka' drin gtang rag gi slad du maN+Dal /
lus longs spyod 'bul ba 'di'i rjes zlos /
deng nas brtsam ste sogs brjod /
dge bsngo spyi ltar bya /
de nas slob dpon gyis tshogs la rol ba sogs las byang mthar dbyung bas 'grub bo //
gsung gi rdo rje pad+ma sam b+ha wa'i //
gsang gsum nus bcud smin byed bum pa bzang //
mtshams sbyor rin chen drwa bas mdzes byas pas //
'gro kun sku bzhi'i go 'phang thob gyur cig
/ces pa'ang dad shes kyi nor can thub bstan 'jigs med kyis bskul ba dang mtshungs med mchog gi sprul pa'i sku gang gi thugs kyi bzhed pa skong ba'i slad du bdud 'joms nam mkha'i rdo rjes ngag nas smras rim bzhin blo gsal dge slong grags pa bstan bzang gis bris pa dge zhing bkra shis par gyur cig //
/
