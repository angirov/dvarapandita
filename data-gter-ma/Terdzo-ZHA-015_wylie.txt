mgon po 'od dpag med kyi brgyud 'debs bzhugs /
hrIH
nub phyogs bde chen dbang gi pho brang nas //
thog ma'i ston pa mgon po 'od mi 'gyur //
longs spyod rdzogs pa bcom ldan tshe dpag med //
thugs rje sprul sku 'od dpag med pa'i tshul //
sku gsum ston pa mchog la gsol ba 'debs //
snying rje'i mnga' bdag 'phags mchog 'jig rten dbang //
rgyal sras thu bo mthu chen rdo rje 'dzin //
gsang chen mdzod 'dzin yum chen tsaN+Da lI//
rgyal ba'i phrin las gsum la gsol ba 'debs //
rdzus skyes sprul sku 'chi med pad+ma 'byung //
rgyal yum mtsho rgyal thugs sras sa le 'od //
'khor lo'i mgon po nus ldan chos kyi rje //
brgyud bcas bla ma rnams la gsol ba 'debs //
bskal bzang rgyal ba'i gtso bo 'od dpag med //
pad+ma rA ga'i lhun po ltar 'bar sku
/zhal gcig phyag gnyis mnyam gzhag lhung bzed 'dzin //
mtshan dang dpe byad 'bar la gsol ba 'debs //
le brgan dar ni li khri'i mdangs 'dzin pa'i //
chos gos rnam gsum zlum por bgos pas bklubs //
dri med pad+ma stong ldan zla dkyil dbus //
g.yo med skyil krung bzhugs la gsol ba 'debs //
sems dpa' chen po brgyad dang sems ma brgyad //
sgo ma bzhi dang tshangs spyod thub pa drug
/kun kyang mnyen lcug 'khril ldem zhi ba'i chas //
rgyan dang phyag rgya rdzogs la gsol ba 'debs //
rin chen sna tshogs khang brtsegs khrus kyi rdzing //
dpag bsam shing dang 'dod 'byung gter bum dang //
sprul pa'i bya tshogs chos kyi sgra snyan can //
bsam yas zhing gi bkod par gsol ba 'debs //
mgon po khyod kyi zhing dang sku'i bkod pa'i //
nyams 'gyur yid la ri mor bris byas te //
gang gi yon tan dran pas gsol 'debs na //
dus min 'chi sogs rkyen ngan zhi ba dang //
ring po'i tshe dang dpal 'byor phun tshogs ldan //
phyi ma dag pa'i zhing mchog bla med der //
pad+ma'i sbubs nas don gnyis lhun grub shog
/ces pa mgon po 'od dpag med kyi brgyud 'debs 'di yang bla ma nA tha dz+nyA nas g.yu drug dkar chung legs lha rdzas kyi dar dang bcas nas bskul ngor 'dzam gling rdo rjes spel ba'o //
sarba mang+ga laM///
/
