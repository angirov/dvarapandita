@#//
zab rgya gnyis pa 'jam dpal dmar po zhi drag phyed ma longs spyod tshe 'phel gyi sgrub thabs dbang bskur dang bcas pa'i zin bris tshe dbang mchog tu rgyas pa zhes bya ba bzhugs so //
na mo gu ru many+dzu shrI A yuHpa ta ye /
'jam dpal tshe bdag dbang gi stobs bstan tshe //
dus kyi chad pas bkug pa'ang sdud 'gyur na //
brtan g.yo'i tshe bcud khab len lcags phye bzhin //
shugs kyis dbang sgyur mdzad des tshe mchog stsol //
rtsa ba kha skong bral ba yis //
thos chung dag la som nyi ster //
lag len phal yang rnam par 'khyams //
de bas rnam gsal zin bris bkod /
khyad par du 'phags pa'i tshe sgrub kyi gdams pa 'di'i sgo nas don gnyis sgrub pa la gnyis /
bsnyen sgrub nyams su len pa /
grub nas dbang bskur sbyin pa'o /
dang po sbyor ba zla ba yar ngor gnas yid dang mthun par chang dang mtshe'i khaN+Da sbrang rtsis byugs pa'i stegs bu la zhi dkyil spyi 'gro
/lte bar 'khor lo ser po rtsibs brgyad mu khyud lha mtshan dang bcas pa bri /
ma 'byor na 'bru tshom gtso 'khor dgu bkod pa'i khar khri'u la /
chang mar sbrang bu ram spri ste bcud lnga bsres pa'i zan las tshe gtor rin chen 'bar ba'i dbyibs can gas grum med pa rgyan ldan rin po che'i snod gas chag med par bzhag pa la ro bcud phun sum tshogs pa'i zas snas bskor cing dar gyi gur phub /
de'i shar du tshe rten gser gyi rdo rje /
lhor srog rten mda' dar dmar po /
nub tu dbang srog lus kyi rten bum pa bcud lnga dang bzang drug sbyar ba'i chus bkang ba rgyan ldan /
byang du dngos grub kyi rten thod pa mtshan ldan chang gis bkang ba rnams dang /
rgyab phyogs su bla ma yi dam mkha' 'gro'i gtor ma /
g.yas g.yon du sman raka
/mdun ngos su phyi mchod phreng tshar /
'byor na dkyil 'khor gyi mthar yang phyi mchod bskor bsham /
gzhan yang sngon gtor /
tshogs kyi yo byad /
srung ma'i gtor 'bul sogs 'du bya'o //
dngos gzhi bdag bskyed rang gi yi dam gang la byed pa de nyid kyi phrin las gzhung bsrang ste de'ang brgyud 'debs skyabs sems nas brtsam bskyed bzlas tshogs mchod bcas grub par bya dgos kyang /
dmigs bsal med na tshe bdag sogs 'jam dpal zhi drag gi rigs gang rung gtang na shin tu 'brel chags la /
'on kyang 'dir gter kha'i 'brel dang khyer bde ba'i slad du /
bla ma dgongs 'dus kyi las byang me tog phreng mdzes gtang ba'i dbang du byas te /
gsol 'debs bsdus pa /
bgegs bskrad srung 'khor nas brtsam ste bstod pa'i mthar 'dzab bzlas gang 'grub bya zhing /
tshogs byin rlabs nas lhag ma yan chad grub pa dang /
'di nyid kyi rang gzhung ltar /
rang nyid yi dam gyi lhar gsal ba'i sogs nas /
nr-i dmar la 'tsher ba zhig tu gsal bar gyur /
mdun gyi dkyil 'khor gru bzhi sgo bzhi rgyan rta babs dang bcas pa ye shes rang snang las grub pa'i gzhal yas khang mtshan nyid thams cad yongs su rdzogs pa'i dbus su tshe'i zan de nyid shel gyi mchod rten ngang tse re ba'i nang du nyi ma'i dkyil 'khor gyi steng du /
hU~M dmar po khru gang pa sogs gong ltar la /
zhabs skyil krung du bzhugs pa /
de'i mtha' skor rtsibs brgyad la /
shar du sangs rgyas spyan ma /
sogs nas /
de'i phyi rol du ye shes kyi me ri dang khro chung mtshon cha sna tshogs pa'i gur khang 'khrigs pa'o //
de ltar gsal ba'i sogs nas /
mdun gyi nam mkhar bzhugs par gyur /
spyan 'dren ni /
hU~M/
ma lus phyogs na bzhugs pa yi //
bcom ldan 'jam dpal sras bcas rnams //
dad pas bdag gis spyan 'dren na //
thugs rjes dgongs la gshegs su gsol //
e h+ye hi b+ha ga wAn Ar+Ya many+dzu shrI sa pa ri bA ra sa ma ya satwaM/
spro na /
phyi mchod 'bul ba ni :
hU~M hrI:
dngos su 'byor dang yid kyis rnam sprul pa'i :
me tog bdug spos mar me zhal zas dri :
sgra dbyangs ar+g+haM la sogs mchod pa'i sprin :
phyi mchod rnam dag rgyal ba rnams la 'bul :
nang mchod :
lha mi'i mchod rdzas 'dod yon longs spyod tshogs :
gzugs sgra dri ro reg bya la sogs pa'i :
rang byung nang mchod kun bzang sprin phung ltar :
dkyil 'khor lha tshogs rnams la 'bul bar bgyi :
gsang mchod :
'dod chags zhe sdang gti mug nga rgyal che :
phrag dog sha khrag rgyus pa nang rol te :
tsit+tar bcas rnams dug lnga phung po'i rdzas :
gsang mchod rgyal ba rgya mtsho'i tshogs la 'bul :
zhes phyi nang gsang mchod me phreng ltar 'bul /
mi lcogs na /
hU~M/
dngos bshams yid las rnam sprul pa'i //
me tog bdug spos mar me dri //
zhal zas rol mo 'dod yon lnga //
kun bzang mchod pa'i sprin lta bur //
dpag yas nam mkha'i khyon bkang ste //
bcom ldan 'jam dpal tshogs la 'bul //
oM Ar+Ya many+dzu shrI sa pa ri bA ra badzra puSh+pe d+hU pe A lo ke gan+d+he nai bid+ya shab+da rU pa shab+da gan+d+he ra sa spar+she d+harmA d+hA tu ma hA pU dza ho :
badzra sa ma ya sogs kyis bdag mdun gnyis ka dam ye bsre /
de nas bsnyen bzlas 'di nyid kyi bsnyen sgrub ched du byed na gzhung gsal ltar /
snga dro bdag bskyed kho na la dmigs pa /
nyin gung mdun bskyed dang 'phro 'du /
dgong mor tshe 'gugs pa'i sngags dang dmigs pa so sor bya /
thun mtshams su 'og nas bshad pa ltar tshe 'gug mchod bstod bya /
thun rjes ma la 'jug pa'i tshe 'di nyid kyi gzhung dngos bskyar nas 'don te gsal gdab pa ma gtogs yi dam gyi gzhung bskyar mi dgos so //
dbang skabs lta bur /
bzlas dmigs rim pa spos la bsnyen bzlas tsho gsum mu mthud du ci 'grub byas la mthar /
hU~M:
dus gsum sangs rgyas sogs kyis tshe 'gug
/me phreng gi
bdud rtsi sman mchod :
hrI:
b+han+d+ha khor yug yangs pa'i snod chen por :
dbyings dang ye shes gnyis sbyor bdud rtsi mchog :
rang byung gdod nas rnam par dag pa'i rdzas :
rgyu drug rkyen bzhi bdud rtsi ra sA ya :
rang byung 'dus pa'i dkyil 'khor lha rnams la :
rnam dag bdud rtsi dam rdzas dgyes mchod 'bul :
A+oM AHhU~M:
sarba pany+tsa a mr-ita kha raM khA hi :
thugs rje'i rtsal snang dkyil 'khor lha rnams la :
rnam dag bdud rtsi dam rdzas dgyes mchod 'bul :
A+oM AHhU~M:
sarba pany+tsa a mr-ita kha raM khA hi :
ma 'gag sprul pa'i dkyil 'khor lha rnams la :
rnam dag bdud rtsi dam rdzas dgyes mchod 'bul :
A+oM AHhU~M:
sarba pany+tsa a mr-ita kha raM khA hi :
mos pa'i blos bzung dkyil 'khor lha rnams la :
rnam dag bdud rtsi dam rdzas dgyes mchod 'bul :
A+oM AHhU~M:
sarba pany+tsa a mr-ita kha raM khA hi :
'dus byas ltar snang dkyil 'khor lha rnams la :
rnam dag bdud rtsi dam rdzas dgyes mchod 'bul :
A+oM AHhU~M:
sarba pany+tsa a mr-ita kha raM khA hi :
dam tshig gnyan gyi srung ma thams cad la :
rnam dag bdud rtsi dam rdzas dgyes mchod 'bul :
A+oM AHhU~M:
sarba pany+tsa a mr-ita kha raM khA hi :
'khor 'das lha dang 'gro ba thams cad la :
rnam dag bdud rtsi dam rdzas dgyes mchod 'bul :
A+oM AHhU~M:
sarba pany+tsa a mr-ita kha raM khA hi :
rak+ta 'bul ba ni :
hrI:
dung chen snod du dmar chen rba rlabs 'phyo :
rten 'brel bcu gnyis rak+ta'i ba gam 'khrigs :
gu h+ya mU la rak+tar bcas pa rnams :
bkram pa'i lha tshogs rnams la 'bul bar bgyi :
A+oM AHhU~M ma hA rak+ta kha raM khA hi :
hU~M hrI:
dbyings rig ma bu'i byur 'dre rab bsgral te :
gnyis snang rtog pa'i bcud chen gtor mar sbyar :
'phro 'du'i rlangs las sna tshogs rgyu rkyen 'dus :
dkar ser dmar ljang mthing nag 'od zer 'phro :
kha mngar skyur rtsub ro bcud nus par ldan :
tshogs drug yul snang gtor ma brjid ldan 'di :
cho 'phrul du mas bsregs sbyangs bkrus shing bsgyur :
rnam dag bdud rtsi'i zhal zas chen po ste :
ye shes rab 'byams mchod pa chen po'i rdzas :
byin rlabs mkhyen ldan rtsa brgyud bla ma dang :
rang snang rnam dag yi dam lha yi tshogs :
sprul pas 'gro 'dul mkha' 'gro chos skyong la :
mchod par 'bul gyis blang dor med par bzhes :
'dus byas rdzas sbyar snod bcud phun sum tshogs :
tshogs gnyis spel phyir rgyu rkyen gtor ma 'di :
mdzes pa'i dkar thig dmar gur bdud rtsis brlan :
sna tshogs cod pan lding gur brjid ldan phub :
'dod yon longs spyod bza' btung bran pa 'di :
bla ma rnams dang yi dam mkha' 'gro'i tshogs :
dpa' bo dpa' mo dam can chos skyong dang :
mchod 'os bka' sdod srung mar bcas la 'bul :
thugs rje thugs dam dbang gis bzhes su gsol :
dgyes shing rol pa chen por bzhes nas kyang :
bdag gzhan 'gro bas ji ltar 'dod pa yi :
don 'bras myur du 'grub par mdzad du gsol :
A+oM AHhU~M:
gu ru d+he wa d+hA ki nI ma hA ba liM ta kha kha khA hi khA hi :
zhes pa'i bar gyis sman raka gtor gsum 'bul /
rang gzhung ltar /
hU~M:
ye shes klong yangs sogs kyis bstod pa bya /
sgrub pa'i skabs srod thun la 'di'i 'phros su bka' srung gtor 'bul dang yi dam gyi rjes chog gtang /
grol khar gong gi bstod pa'i 'phror tshe 'gugs gtang /
dbang dang dngos grub blangs la 'og nas 'byung ba'i bsdu rim dang yi dam rjes chog bya ba yin yang /
gzhan la dbang bskur ba'i skabs 'dir gong gsal bstod pa'i 'phros su bka' gter srung ma rnams la gtor ma phul /
las bum nang du pad nyi'i gdan la ya mthing nag las gshin rje gshed mthing nag g.yas be con nam mkhar phyar zhing g.yon sdigs mdzub thugs kar sgreng pa khro bo'i chas thams cad kyis brgyan pa gsal bar gyur /
oM a kro te ka ya mAn+ta ka hU~M phaT/
ces brgya rtsa bzla /
lha 'od du zhu bas rdo rje bdud rtsi'i chu nus pa dang ldan par gyur par mos /
hU~M:
tshe bdag rngams pa'i sogs kyis dngos grub blang ngo //
gnyis pa dbang bskur ba ni /
las bum gyi chus slob ma la khrus bya /
me phreng ltar bgegs gtor btang zhing mtshams bcad srung 'khor bsgom /
sems bskyed gsal btab la /
de'ang 'gro ba thams cad kyi tshe srog gi bdag po ni 'chi bdag gshin rje nyid yin la /
de 'dul byed kyi gnyen po ni rgyal ba thams cad kyi thugs gnyis su med pa'i ye shes kyi rang gzugs su shar ba bcom ldan 'das 'jam dpal dbyangs gshin rje'i gshed por yongs su grags pa ltar lha 'di nyid kyi rnam thar yon tan mthu stobs rdzu 'phrul bsam gyis mi khyab pa yin /
de'i rgyud dang sgrub thabs gsang sngags gsar rnying gi ring lugs rgya mtsho lta bu zhig bzhugs pa'i nang nas /
'dir snga 'gyur gter ma'i phyogs su byon pa ste /
de'ang sprul pa'i gter chen sangs rgyas gling pas kong rgya la'i rba dong bar pa 'jam dpal tshe bdag nag po'i thugs ka nas spyan drangs pa'i 'jam dpal zhi drag phyed ma zab rgya can gyi skor gsum las /
da lam zab rgya bar pa 'jam dpal dmar po zhi drag phyed ma longs spyod tshe 'phel gyi dbang bskur ba sbyin pa ste /
gzhung las /
'jam dpal dmar po'i tshe sgrub 'di :
o rgyan pad+ma 'byung gnas kyis :
phyi rabs 'gro ba'i don ched du :
ye shes mtsho rgyal bdag la gnang :
zab phyir rin chen gter du sbas :
lan gcig dus kyi snyigs ma la :
chos byed sku tshe thung ba'i dus :
bar chad glo bur thog ltar 'bab :
sangs rgyas bstan pa nyams dma'i tshe :
gdams pa 'di dang ldan par gyis :
'di la spyad dang sus bsgrub pa :
tshe yi bar chad bsal nas ni :
tshe yi rig 'dzin 'thob par 'gyur :
de phyir 'di la 'bad par bya :
zhes gdams par mdzad pa ltar dgos pa che zhing zab 'dril byin brlabs kyi bcud dang ldan pa'i dbang bskur ba la sogs mtshams sbyar nas maN+Dal 'bul du gzhug
/thal mo me tog dang bcas te gsol ba 'debs pa 'di'i rjes zlos /
tshe bdag rngams pa'i dkyil 'khor du :
bdag cag skal ldan slob ma rnams //
dad cing gus pas gsol 'debs kyis :
tshe yi dngos grub bstsal du gsol :
lan gsum /
rgyud dag par bya ba'i slad du mdun gyi nam mkhar bcom ldan 'das 'phags pa 'jam dpal la phyogs bcu dus gsum gyi rgyal ba sras dang bcas pas bskor te bzhugs pa'i drung du bdun rnam dag sngon du 'gro ba can gyis byang chub mchog tu sems bskyed par bgyi'o snyam pas 'di'i rjes zlos /
dkon mchog gsum la bdag skyabs mchi :
dkon mchog gsum la mchod pa 'bul :
sdig pa mi dge so sor bshags :
'gro ba'i dge la rjes yi rang :
sangs rgyas byang chub yid kyis bzung :
sangs rgyas chos dang tshogs mchog la :
byang chub bar du bdag skyabs mchi :
rang gzhan don ni rab bsgrub phyir :
byang chub mchog gi sems ni bskyed par bgyi :
byang chub mchog gi sems ni bskyed bgyis nas :
sems can thams cad bdag gis mgron du gnyer :
byang chub spyod mchog yid 'ong spyad par bgyi :
'gro la phan phyir sangs rgyas 'grub par shog :
ces lan gsum /
de nas dmigs pa 'di bzhin du mdzod /
stong pa'i ngang las pad+ma dang nyi ma'i dkyil 'khor gyi steng du /
khyed rang rnams kyi sems nyid hU~M dmar po khru gang ba sogs bdag bskyed ltar la /
thugs kar nyi zla'i gdan la rnam par shes pa tshe srog gi ngo bo nr-i dmar la 'tsher ba zhig gsal bar gyur /
bla ma dkyil 'khor gyi lha tshogs rnams la mos gus dung byas pas slob dpon gyi thugs ka'i 'od zer gyis dkyil 'khor lha tshogs rnams kyi thugs rgyud bskul /
de dag las 'od zer lcags kyu'i dbyibs can dpag tu med pa 'phros pas khyed rang rnams kyi bla tshe chad nyams yar ba rnams dang /
'jig rten dang 'jig rten las 'das pa thams cad kyi tshe bsod dpal 'byor dbang thang gzi brjid bcud dang dwangs ma byin rlabs dngos grub thams cad 'od zer dang thig le'i rnam par bkug ste mdun gyi tshe rdzas dang snying ga'i nr-i la sib sib thim par sgoms shig
/mda' dar g.yab la /
hU~M:
rang bzhin gnas nas sprul pa'i lha :
sogs kyis bstod cing bskul /
tshe zan gyi nang du bskyed pa'i lha ye shes pa rang gnas su gshegs /
dam tshig pa 'od du zhu ba las byung ba'i 'chi med ye shes kyi bdud rtsi'i rang bzhin can gyis khyed rang la dbang bskur ba tsam gyis tshe nyi zla dang mnyam pa'i dbang thob par mos mdzod /
tshe zan mgo thog tu bzhag la /
hU~M:
bkra shis tshe 'phel sogs nas /
rdo rje /
mda' dar /
bum pa /
thod chang rnams kyi dbang gzhung ltar rim par bskur /
mtha' rten tshe'i dngos grub zhu ba ni /
sngags tshig brjod pa tsam gyis tshe'i lha tshogs thams cad kyis bdud rtsi'i char rgyun phab pas rang rang gi lus thams cad gang dwangs ma'i bcud rab tu rgyas te skye 'chi med pa tshe'i rig 'dzin thob par mos la 'di rnams lhan cig tu gsung bar zhu /
zhes bsnyen sgrub kyi sngags rnams lan kha shas bzla zhing /
gsol ba 'debs pa ni /
hU~M:
tshe bdag rngams pa'i dkyil 'khor du :
bcom ldan tshe bdag 'jam pa'i dbyangs :
'dus pa'i mched dang lcam dral rnams :
dad cing gus pas gsol 'debs kyis :
tshe yi dngos grub bstsal du gsol :
des 'gres te tshig rkang thog mtha' bzhi po 'dra ba las /
gnyis pa bcom ldan tshe bdag sogs bsgyur te /
lha mo yum chen sangs rgyas spyan //
lha mo yum chen mA ma ki
/lha mo yum chen gos dkar mo //
lha mo yum chen dam tshig sgrol //
yum chen lha mo rgyas byed ma //
yum chen lha mo brtan byed ma //
yum chen lha mo 'phel byed ma //
yum chen bdud rtsi lo 'dab ma //
zhes 'khor brgyad re re bzhin 'gres su sbyar ba'i mthar tshe zan thod chang rnams dngos grub kyi rdzas su rol la shis pa'ang brjod do //
de dag gis 'jam dpal tshe bdag dmar po'i sgo nas tshe'i dngos grub sbyin pa'i dbang bskur grub pa yin pas sogs kyis mtshams sbyar la dam tshig khas blangs gtang rag sogs spyi ltar bya'o //
rjes kyi bya ba mdun bskyed la mchod bstod rgyas pa bya /
nongs bshags dang yig brgyas lhag chad bskang /
ye shes pa rten yod na brtan bzhugs dang /
med na gshegs /
dam tshig pa rnams rang gi snying ga'i nr-i la thim pas byin gyis brlabs te mi 'gyur ba g.yung drung lta bu'i sku tshe la mnga' brnyes par gyur par mos la dmigs med spros bral gyi lta bas rgyas gdab /
bdag bskyed cho ga'i mjug bskul pa chad brtan nas shis brjod bsngo smon gyi bar me phreng nyid mthar chags su gtang ngo //
tshe sgrub bdud rtsi'i ljon shing gi
/grib bsil snum por ngal bsos te //
'gro kun 'chi bdag tsha ngar las //
rnam grol 'chi med lus thob shog
/ces pa'ang chos 'di'i zhabs tog ched du dmigs nas pad+ma gar gyi dbang phyug rtsal gyis dpal spungs yang khrod kyi sgrub gnas 'chi med dga' ba'i tshal du bris pa dge legs 'phel ///
/
