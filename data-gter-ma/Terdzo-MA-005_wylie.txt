\u0f01\u0f83:
:bka' brgyad drag po bde gshegs yongs 'dus las :
lam 'bras bu dang bcas pa'i gdams pa gsang chen ye shes kyi snying po zhes bya ba bzhugs so :
rig 'dzin klong gsal snying po'i zab gter bka' brgyad yongs 'dus kyi khrid yig khrigs su bsdebs pa'o //
\u0f88\u0f88\u0f88\u0f88\u0f88\u0f88
dpal he+e ru ka la phyag 'tshal lo :
chos dbyings ye shes 'od gsal rdo rje'i zhing :
zab zhi spros dang bral ba'i bdag nyid kyi :
go 'phang dam pa mngon du bya ba'i phyir :
kun gyi gzhi ma   byang chub sems kyi dkyil 'khor mnyam nyid ye shes 'od gsal rdo rje'i chings las so //
mchan /
chos nyid kha bsgyur ro :
sa ma ya :
chos nyid mnyam pa'i gzhi nyid las :
kun bzang rtogs pas rgyud grol nas :
skad cig gcig gis bye brag phyed :
skad cig gcig gis rdzogs sangs rgyas :
rgyal ba kun gyi mes gyur te :
bstan pa gnas dus bstan skal byung :
bstan pa rin chen snying po las :
kun tu bzang po nga yi sems :
su yis rig cing rtogs pa de :
sangs rgyas stong dang skal pa mnyam :
de yang bde gshegs yongs 'dus yin :
zhes pa'i don la mngon gyur phyir :
slob dpon ji lta bu yis ni :
slob ma ji lta bu zhig la :dus dang gnas ni ji lta bu :
grogs dang rdzas kyi khyad par dang :
gdams pa ji ltar bstan par bya :
bdun gyi sgo nas yang dag bstan :
dang po dad brtson shes rab can :
theg pa kun la mkhas pa dang :
khyad par theg chen la mkhas pa :
byang sems snying rje sgrub rtsol can :
rgyud 'jam blo yangs gtong phod can :
mtshan nyid ldan pa'i bla ma yis :
dbang bskur byas na gnyis ka grol :
de las log pa spang bar bya :
gnyis pa slob bu dad gus dang :
phu dud sri zhu che ba dang :
'khor bar zhen pa log pa dang :
nges 'byung sgrub la brtson pa dang :
bla ma sangs rgyas mthong ba yi :
dag snang mos gus che bar bstan :
de las log par ma yin no :
dus ni dbyar ma ston dang ni :
dpyid chung dgun dang zer gnyis mchog :
dus gsum 'du 'bral med pa yi :
yengs med brtson pa dus yin no :
gnas ni shar gyi mdangs 'phrog cig :
nyi ma snga zhing nub zer sdud :
dgra rkun 'tshe ba dang bral zhing :
rgyal bas zhabs bcags dben gnas pa :
yid dang mthun pa mchog tu gces :
grogs ni dug lnga shas chung ba'i :
ngang rgyud ring zhing khog yangs pa'i :
blo brtan zhi dul gzhung bzang zhing :
yid dang mthun pa'i grogs dang 'grogs :
rdzas ni nyams len zhor spyad tsam :
'tsho ba mchod rdzas sgrub pa'i chas :
'byor tshad bsten pa'i chog shes bcas :
me tog dbang yon mchog tu bsngags :
gdams pa ji ltar bstan tshul ni :
rgyud pa'i lo rgyus bshad pa dang :
de las byung ba'i gdams pa 'o :
dang po kun bzang rdo rje 'chang :
ma rtogs ru tra bsgral ba'i phyir :
che mchog he ru kar gyur nas :
rgyud sde tha dad gsungs pa kun :
rdo rje chos kyis bsdus nas ni :
rang byung mchod rten dkyil 'khor gyi :
gsang ba snying po'i gter du gyur :
de nas rgya gar grub chen rnams :
so so'i gnas su bsgrubs pa yis :
grub pa'i yi dam thugs rje'i bcud :
dngos grub skal ba len phyir du :
rang rang rtags bzhin lhags pa na :
bde byed brtsegs pa'i mchod rten gyi :
phyogs mtshams brgyad du dus gcig 'dus :
de nas don gnyis dngos grub kyi :
rgyud bskul bden pa bdar ba'i tshe :
bde byed brtsegs pa'i mchod rten nas :
mkha' 'gro las kyi dbang mo ches :
dpal dgu'i gter gyi sgrom bu dgu :
grub chen kun la so sor sprad :
de tshe pad+ma he ru kar :
bde gshegs 'dus pa'i bka' babs pas :
bde gshegs 'dus pa la sogs pa'i :
bka' bstan man ngag klong du chud :
g.ya' ri gangs su sgrub pa mdzad :
'dzam gling bar chad zhi bar byas :
de nas gzigs pa rnam pa bzhis :
khri srong lde'u btsan gdul byar gzigs :
sangs rgyas bstan pa'i rming dang ni :
sems can bsod nams don ched du :
bod kyi lha 'dre btul bar gzigs :
thugs rje mnga' bdag la phog pas :
gdan drangs dpal gyi bsam yas bzhengs :
bka' brgyad dkyil 'khor zhal phyes nas :
me tog gang la phog pa yi :
so so'i lha rgyud sgrub thabs bshad :
gnubs ban nam mkha'i snying po la :
yang dag rgyud dang sgrub thabs bshad :
nyi zla gdan du bting bar byas :
ban de sangs rgyas ye shes la :
gshin rje'i rgyud dang sgrub thabs bshad :
brag la phur pa thebs par byas :
ngan lam rgyal ba mchog dbyangs la :
rta mgrin rgyud dang sgrub thabs bshad :
rta skad spyi bor thon par byas :
jo mo mkhar chen mtsho rgyal la :
phur pa'i rgyud dang sgrubs thabs bshad :
mi ro gser bsgyur nus par byas :
'brog mi dpal gyi ye shes la :
ma mo'i rgyud dang sgrub thabs bshad :
ma mo mngon du 'khol bar byas :
dpal gyi seng ge phyi ma la :
mchod bstod rgyud dang sgrub thabs bshad /
lha srin bran du 'khol bar byas :
pa gor bai ro tsa na la :
drag sngags rgyud dang sgrub thabs bshad :
drag sngags dmod pas bsgral bar byas :
tshangs pa lha yi me tog la :
che mchog rgyud dang sgrub thabs bshad :
ting 'dzin g.yo ba med par byas :
de tshe lang gro lo tsA ba :
dad pa'i yus kyis ma bzod nas :
bka' babs brgyad la sman pa bzhin :
theg chen chos la dad pa ni :
theg chen thugs rje'i ye shes mtshon :
snying la phog pa bzhin du brgyal :
brgyal zhing sa la 'gyel ba na :
slob dpon pad+ma 'byung gnas kyis :
de nyid gdul byar gzigs nas ni :
bde gshegs yongs 'dus bka' dang lung :
lang gro lo tsA ba la gtad :
sku yi byin rlabs lus la phog :
rgyal ba'i bka' rnams 'byed par byas :
gsung gi byin rlabs ngag la phog :
mi brjed gzungs dang ldan par byas :
thugs kyi byin rlabs yid la phog :
shes bya thogs pa med par byas :
yon tan phrin las byin rlabs kyis :
dus tshig phyi mar gyur pa na :
'gro ba'i don du sprul pa'i gar :
mtha' nas mtha' ru 'byung bar byas :
de las byung ba'i gdams pa la :
smin par byed pa'i dbang bskur dang :
grol bar byed pa'i gdams pa 'o :
dang po dbang bskur tshul bzhin gyi :
dbang don bsgom rim dam tshig bcas :
rten 'brel yan lag kun tshang ba :
phung khams smin pa'i sa bon bzhag :
grol bar byed pa'i rim gnyis la :
bskyed pa yi ni rim pa dang :
rdzogs pa yi ni rim nyid do :
bskyed rim chu zla 'ja' tshon ltar :
snang la rang bzhin med par bsgom :
sa ma ya :
rgya rgya rgya :[ \u0f01\u0f83]:[ \u0f88\u0f88\u0f88\u0f88\u0f88\u0f88\u0f88 ]bka' brgyad drag po bde gshegs yongs 'dus las :
lam 'bras bu dang bcas pa'i gdams pa gsang chen ye shes snying po ni :
dpal he ru ka la phyag 'tshal lo :
rdo rje theg pa bla na med pa'i lam dang 'bras bu thams cad dbang bzhi'i lam dang 'bras bur 'du ba las :
de la dbang dang po bum pa'i dbang de'i lam rgya che ba zab mo'i bskyed rim :
lta ba ngo bo nyid gsum :
grub mtha' 'khor 'das dbyer med :
'da' ka ma 'od kyi gong bu sgras 'pho ba'o :
'bras bu sprul pa'i sku rang bzhin lhun gyis grub pa'o :
sa ma ya :
de'ang dbang gis smin par gyur pas rnam par grol ba'i ye shes kyi lam dang po thun mong phyi'i bskyed pa'i rim pa chu zla dang 'ja' tshon lta bu snang la rang bzhin ma grub pa :
bdag dam tshig sems dpa':
thugs kar ye shes sems dpa':
thugs srog ting 'dzin sems dpa' ste sems dpa' gsum gyi ngo bor bsgrub cing snying po ye shes rdzogs pa'i rim pas rgyas thebs par bya :
snang la rang bzhin ma grub pa'i stong pa :
gsal la 'dzin pa med pa'i rang mdangs :
rlung sems dbyer med pa'i ye shes kyi rol pa gsal ba :
brtan pa :
tshad du phyin pa la bslab par bya'o :
sa ma ya :
bde gshegs yongs 'dus gsang ba'i lam bzang 'di :    lam mngon du gsal ba thun mong las kyi lam mo //
mchan /
thos bsam sgom pa'i bcud longs rjes 'jug rnams :
dal 'byor rin chen shin tu rnyed dka' zhing :
lam ston mtshan ldan bla ma mjal ba dka':
theg chen gsang sngags chos dang mjal dka' bas :
thob dka'i don gyi 'bras bu mngon gyur mdzod :
myur du ma brtson nam 'chi cha med cing :
'chi dus rang rig gar 'khyams cha med kyis :
dge spyod mtho ris sdig spyod ngan song gi :
lam gyi bye brag phyes te thar lam snyogs :
sdig sgrib ngan song g.yang sar ma 'gro bar :
gtan bde'i mchog gsum lha la skyabs su song :
gsang sngags lam gyi 'jug pa mthar thug ni :
smon 'jug bdag bas gzhan gces snying rje gces :
lam gyi tshogs gsag sgrib pa sbyong ba'i thabs :
bsod nams tshogs yul bla ma lha la ste :
'bras bu ye shes lha yi lhar gyur te :
sbyong gzhi nyon mongs sbyong byed sems dpa'i khrus :
mtshan ldan bla ma'i thugs rje'i bum pa las :
bde gshegs sgrub pa bka' brgyad 'jug pa zhus :
bum pa lha dbang gsang ba las byung ba :
shes rab las byung tshig dang rig rtsal gyis :
phung khams bcud kyi rtog pa'i rgyud sbyangs shing :
bskyed rim lha yi rdzogs rim smin par bya :
smin grol dbyer med zung 'jug nus pas bsre :
lta bas rtsal 'byin sgom pas bogs 'don cing :
spyod pas chun bcings 'bras bu mngon du bya :
rang don 'grub nas gzhan don mi g.yel zhing :
stong nyid snying rje chen po lam du khyer :
dal 'byor rin chen don ldan rgyal ba'i lus :
rgyal ba'i dgongs pa rmad byung dbyer med kyis :
pho brang rigs lnga 'byung ba yum lnga'i rten :
rtsa khams dpa' bo dpa' mo'i rang bzhin la :
thabs mang dka' ba med pa'i bcud bsdus shing :
pho brang lus kyi dkyil 'khor lha bsgrub cing :
ka dag chos sku'i dgongs pa ngo bo nyid :
phung po 'byung lnga rigs lnga mngon gyur du :
rtsa khams dpa' bo mkha' 'gro'i phrin las bcas :
lha sngags ting 'dzin spyod lam chun gyis gcun :
bzhi pa rigs 'dus rdo rje dbyings kyi gtso :
khro bo che btsan che mchog he ru ka :
zhi rgyas dbang drag khro rgyal stobs 'dus pa'i :
nus rtsal bcu 'dus 'brel ba'i don ldan gyis :
tshe 'dir dgra bgegs mi mthun kun zhi nas :
phyi ma lhun grub rnam smin tshe dbang dang :
phyag rgya chen po'i rig 'dzin mngon gyur nas :
rang don chos sku gzhan don gzugs sku yis :
'khor ba dong sprugs dpal 'dis mngon du gyur :
bde gshegs thams cad 'dus pa'i ye shes bcud :
zhi ba khro bo gang 'dul rig sngags bcud :
bskyed bzlas ting 'dzin ye shes bdud rtsi 'di :
phyi rabs rjes 'jug rnams kyis longs spyod gyis :
sa ma ya :
rgya rgya rgya :
khyad par zab mo nang gi bskyed rim lus dkyil lha'i pho brang rang bzhin lhun grub tu bsgom par bya ba ni :
rang gsal che mchog zhal phyag yongs rdzogs :
sku che la yan lag rags pa :
gar gyi rnam 'gyur dgu dang ldan pa :
khro bo'i tshul dang cha byad 'bar ba :
yum gnam zhal gyi bde ba yongs su rgyas pa'i sku can :
snang stong chu zla lta bu'i lus kyi dbus su rtsa gsum :
'khor lo lnga :
yan lag gi 'khor lo dang bcas pa dwangs shing thogs pa med pa'i tshul du nan tan bslab :
gsal bar gyur pa na spyi bo bde chen gyi 'khor lo'i rtsa mdud yi ge oM:
de las byung ba'i dpal chen gshin rje gshed yab yum 'khor tshom bu dang bcas pa :
mgrin pa'i AHdbang chen rta mgrin yab yum 'khor tshom bu dang bcas pa :
snying kha'i hU~M khrag 'thung yang dag yab yum 'khor tshom bu dang bcas pa :
lte ba'i a bcom ldan phur pa yab yum 'khor tshom bu dang bcas pa :
gsang ba'i b+h+yoHmngon rdzogs ma mo yab yum 'khor tshom bu dang bcas pa :
spyi gtsug gser rtsa'i sgo hrIHbla ma rig 'dzin yab yum 'khor tshom bu dang bcas pa :
brla g.yas thabs kyi hU~M gsang bdag dregs 'dul yab yum 'khor tshom bu dang bcas pa :
brla g.yon shes rab hU~M dpal chen stobs ldan nag po yab yum 'khor tshom bu dang bcas pa :
phrag gong g.yas g.yon bskyod pa'i khroM dmar nag khyung khra thabs su 'phro ba :
gzhan yang lus rtsa'i dkyil 'khor gzhal yas khang du lam me :
rtsa yi ge'i dkyil 'khor lha'i sku shigs se :
khams bdud rtsi'i dkyil 'khor bde ba'i thugs su lhan ne :
snying po rlung ye shes byang chub sems kyi dkyil 'khor rig stong du lhang nger bsgom nas thun bzhi thun drug tu rdo rje'i chings las ma g.yos par phung khams skye mched phra rags thams cad lha skur 'char ba dang :
sngags su shes pa dang :
ye shes su thebs par bya'o :
sa ma ya :
rgya rgya rgya :
de nas rdzogs pa'i rim pa gsum la bslab ste :
lus rtsa'i stong ra 'od kyi rang bzhin shin tu gsal :
ngag rlung gi stong ra 'gro 'ong gnas gsum dang sems bsre :
yid ting nge 'dzin gyi stong ra lha sku snang stong bde ba chen por rgyas gdab lam du khyer :
rtsa sbyong ba'ang shin tu gces shing :
lus 'khrul 'khor yang bya'o :
sa ma ya :
rgya rgya rgya :
gnyis pa gsang ba'i dbang gi nyams len :
bdag byin brlab pa'i lam :
lta ba rang byung ye shes :
grub mtha' ma 'dres yongs rdzogs :
'da' ka 'od gsal gyi gdams ngag :
'bras bu longs spyod rdzogs pa'i rang bzhin lam du khyer ba'o :
de la lus dang :
rtsa dang :
rlung lam 'byongs pas :
lam gnyis pa rdzogs rim la dang po rlung gi rnal 'byor la nan tan tu bya'o :
lus kyi chun legs par btsal :
rlung phyir 'gro ba'i skabs g.yas ro ma me'i rang bzhin dmar po nas phyir song :
nang du 'jug pa g.yon rkyang ma chu'i rang bzhin dkar po nas byung :
rlung nang du gnas dus dbu ma la chos bzhi ldan nang du bgang :
de'ang pad+ma'i snal ma ltar phra ba :
chu shing gi sdong po ltar drang ba :
til gyi mar me ltar gsal ba :
rgya skyegs kyi me tog ltar dmar ba'o :
de ltar dmigs bcas dmigs med bsres la nyams su blang ngo :
sa ma ya :
de nas gtum mo'i rnal 'byor lam du bya ba la dgu las :
dmigs thun dang po ni :
de ltar gsal bzhin du lte ba'i 'og sor bzhi na k+ShaHyig dmar nag mgo thur du blta ba gsal :
lte bar aM kha dog dmar skya gsal :
de nas rlung me ma dang gnyid ma rtse sprad pas gsum mdor me 'bar :
k+ShaHyig cher 'bar :
me aM la phog pas :
aM las bdud rtsi'i rgyun cha phra ba babs pas k+ShaH'i me g.yos :
'bar 'dzag la dmigs shing rlung kha sbyar :
lam sbyangs :
lta ba bskyang :
drod byung rgyal du btang :
sa ma ya :
dmigs thun gnyis pa :
rlung gis me g.yos spyi bo'i haM gi byang chub sems kyi bdud rtsi bskul :
'bar 'dzag gi ye shes 'dres te gcig tu gyur :
dmigs pa med par bsre :
sa ma ya :
dmigs thun gsum pa :
dbu ma kha dog dmar po ro rkyang gnyis kha dog dkar por gsal btab :
'og rlung dang lhan cig tu me sbar zhing :
steng rlung dang lhan cig tu byang sems 'dzag pa gnyis med ro gcig gis dmigs pa med par bskyang :
sa ma ya :
dmigs thun bzhi pa 'khor lo la brten pa la :
dang po lte ba'i phyi skor rtsa 'dab drug cu re bzhi stong gsal du rang bzhin gyis gsal zhing :
nang skor rtsa 'dab brgyad la :
a ka tsa Ta ta pa ya sha rnams dmar por gsal ba rang mdangs dang bcas pa gsal :
lte bar aM gsal :
gsum mdor me sbar :
rlung kha sbyar bas lte ba'i aM la phog :
aM las me kha dog dmar ba reg bya tsha ba sbar ro :
sa ma ya :
dmigs thun lnga pa :
'khor lo gnyis bsgom pa'i snying kha'i phyi 'khor lo gnyis nang skor bcas stong gsal :
lte bar hU~M sngo skya mgo bo thur du 'phyang ba aM dang bcas gsal :
aM las me cha phra ba 'bar hU~M gis byang sems dkar po bskul :
'bar 'dzag dkar dmar dang me kha sbyar :
lta ba bskyang :
sa ma ya :
de la snang rtags lnga ni :
g.yas thabs kyi dbang ste :
du ba smig rgyu srin bu me khyer :
mar me mkha' snang lta bu'o :
g.yon shes rab kyis bsdus par :
mun nag :
gzha' tshon :
glog :
zla ba'i 'od zer :
nyi ma lta bu'o :
rmi lam gyi mthong snang ci rigs pa dang :
nyams thams cad byung rgyal du bskyang ngo :
sa ma ya :
dmigs thun drug pa :
'khor lo gsum pa gsal ba ni :
sngags kyi 'khor lo gnyis kyang gsal ba tsam gyis lte ba'i phyi 'khor re bzhi la :
A li phrag gnyis g.yon skor dang :
kA li phrag gnyis lhag par g.yas skor dang :
nang skor brgyad la snga ma ltar yi ge brgyad :
yi ge thams cad kha dog dmar po mgo gyen la blta ba :
snying khar rtsa 'dab brgyad la b+h+rU~M hU~M zung bzhi yig 'bru kha dog nag po mgo thur du blta ba :
mgrin par rtsa 'dab bcu drug la A li bcu drug g.yon skor kha dog dmar po mgo gyen la blta ba :
lte ba aM:
spyi bo'i 'dab ma so gnyis la kA li g.yas skor lte bar haM bcas dkar po mgo thur du blta ba :
de ltar gsal :
de rlung me ma dang :
gnyid ma rtse sprad :
gsum mdor me sbar :
lte ba'i aM la phog :
rlung drod kyi rang bzhin can g.yas ro ma nas song :
snying kha'i yig 'bru rnams bsregs :
yang ro ma nas song mgrin pa'i yig 'bru rnams bsregs :
yang ro ma nas song spyi bo'i haM la phog :
haM 'od du zhu rkyang ma nas babs :
mgrin pa'i yig 'bru sngar bzhin gsal gdab rgyas par bya :
yang rkyang ma nas song :
snying kha'i yig 'bru rnams gsal gdab rgyas par bya :
yang rkyang ma nas song :
lte ba'i aM la phog pas aM cher 'bar te :
dbu ma cung zad kha bye nas glog gi zer ma'i tshul gyis dbu ma nas song :
snying kha'i haM dang mgrin pa'i aM gnyis kyang zhen thogs med par bcom te reg pa tsam gyis spyi bo'i haM las bdud rtsi'i rgyun dbu ma las babs :
aM dang bcas te lte ba'i steng sor bzhi tsam 'bar 'dzag gi dmigs pa bskyang :
sa ma ya :
dmigs thun bdun pa :
rang gi lus stong pa lta bur me dmar skyas lus gang :
yang dmigs med bskyang :
thun bzhi rlung grangs nyer bzhi nyams byung rgyal du bskyang :
sa ma ya :
dmigs thun brgyad pa :
rkang mthil gnyis su raM dmar nag bsgom pa las me 'bar :
long rtsa nas brla'i rtsa bo cher zhugs :
gsang ba'i gnas su 'dzom :
rno ba myur ba drag pa rtsub pa 'bar ba'i tshul snga ma bzhin no :
sa ma ya :
dmigs thun dgu pa :
rlung dang :
me dang :
kun rdzob byang chub kyi sems dang :
don dam byang chub kyi sems dbyer med ro gcig gi nyams bskyang :
sa ma ya :
de ltar lta ba rang byung gi ye shes ni :
nyon mongs pa ye shes su 'char :
dbyangs gsal la dbang thob :
rigs drug gi skad shes :
so so yang dag pa'i rig pa bzhi la dbang :
rlung gi rkyen gyis 'chi kha ma rlung dbu mar zhugs stong gsal mchog gi nyams skyed :
sngar gyi rang byung ye shes dang 'dres :
'bras bu longs spyod rdzogs pa'i sku ste steng sgo rnam par grol ba'i lam dbang gnyis pa'i gdams ngag bstan zin to :
sa ma ya :
de dag gi lus gnad du :
rtsa la mnyen phab pa dang :
rlung gi lam bsal ba dang :
thig le sgyur bar byed pa'o :
dang po ni :
rtsa byug dang yan lag lnga sbyong ngo :
gnyis pa ni :
lte ba'i rtsa mdud grol phyir :
pho bskor g.yas g.yon :
snying kha'i rtsa mdud grol phyir ro stod g.yas gcu g.yon gcu :
mgrin pa'i rtsa mdud grol phyir mgo bsgril :
spyi bo'i rtsa mdud grol phyir rgyab 'phang mdun 'phang :
yan lag gi rtsa mdud grol phyir yan lag g.yab pa'o :
gsum pa thig le sgyur bar byed pa ni :
rkang 'thil sbyar :
lag pa rdo rje khu tshur mdzub mo bsgreng ba rkang thog tu bzhag la :
stong 'dren dang sbrags te sprug go :
sa ma ya :
rgya rgya rgya :[ \u0f88\u0f88\u0f88\u0f88 ]dbang gsum pa shes rab ye shes kyi nyams len lam dkyil 'khor 'khor lo thabs kyi lam :
lta ba lhan cig skyes pa'i ye shes yas babs kyi dga' ba bzhi :
grub mtha' bde stong gi ye shes :
'da' ka ma 'chi ba'i tshe rdo rje sems dpa' 'byon par 'gyur ba :
'bras bu chos sku rang bzhin lhun grub kyi lam khyer la :
bdag lus dang gzhan lus gnyis kyi dang po ni :
mnyam med dga' ba bzhi yi bde stong zag pa med pa'i zung 'jug rdo rje 'chang gi dgongs pa mngon du blang ba'i thabs kyi lam mchog khyad par can la bslab pa la lnga ste :
bskyod pa la mkhas pa me long gi gzugs brnyan lta bu :
dbab pa la mkhas pa lugs mkhan gyis zhun byed pa lta bu :
'dzin pa la mkhas pa rdza ma'i them bu bsdams pa lta bu :
'dren pa la mkhas pa khron chu gyen du 'dren pa lta bu :
dgram pa la mkhas pa sbyin shugs can yo lang 'gyed pa lta bu lnga'i dang po ni :
bskyed pa'i rim pa stong ra sogs gong gi nyams su len pa thams cad bslab par bya'o :
gnyis pa 'beb pa la mkhas pa lugs mkhan zhun byed pa lta bu ni :
yid kyi rig ma yum gnam zhal dbyings phyug ma gsal bzhin du mkha' gsang byin gyis brlabs :
bde chen bde ba'i ngo bo snang stong 'dus ma byas pa'i skur blta'o :
bde shas che na thig le 'chor ba'i skyon yong bas shes par bya'o :
sa ma ya :
'dzin pa dang 'dren pa'i thog mar sbyang ba ni :
lus 'khrul 'khor rkang mthil gnyis sbyar ba'i thog rdo rje khu tshur bsdams pa bzhag ste :
rang gi gsang ba'i nor bu'i rtser hU~M mthing ga bsam pa yar dbu ma nas drangs :
spyi bo'i haM la thim par bsam pa grangs mang du sbyang ba dang lhan cig rlung gzhil ba'o :
sa ma ya :
gsum pa 'dzin pa la mkhas pa rdza ma'i them bu bsdams pa lta bu ni :
bde ba phyir phebs pa na rnam par mi rtog pa'i nyams bskyang :
spyi bo'i haM las rnam par mi rtog pa'i 'ben bya'o :
bzhi pa 'dren pa la mkhas pa khron chu gyen du 'dren pa lta bu ni :
'khrul 'khor gong bzhin gyis nor bu'i rtse thig le sngon po+o yungs 'bru tsam gtum 'dren sbrags te dbu ma'i lam nas spyir bor song ba yang yang bsgom :
dmigs med chos nyid rol pa chen por lam du khyer bar bya'o :
sa ma ya :
lnga pa dgram pa la mkhas pa sbyin shugs can gyis mgron byed pa lta bu ni :
drang ba'i 'khrul 'khor ha sprugs dang sbrags te :
dmigs med ngo bo nyid kyi skur blta 'o :
sa ma ya :
gnyis pa gzhan lus la bsten pa ni :
rang lus thabs ldan gyi gdams pa rab tu 'byongs pa'i gang zag gis :
phyag rgya'i mtshan nyid brtag pa dang :
dgug pa dang :
mi snang bar sba ba dang :
rgyud sbyang ba dang :
khams sogs rgyud dang man ngag las 'byung ba ltar sngon du 'gro bas :
rang dang rgyud dag pa'i rig ma gnyis kas bskyed rim sgyu ma lta bu'i lha sku'i gsal snang shin tu brtan par bslab :
de nas gsal ba gsum dang ldan pas 'beb pa dang 'dzin pa dang :
'dren pa dang :
dgram pa rnams rang lus ltar la goms pa shin tu sbyangs pas 'dzag med kyi bde ba la yun ring du sems 'dzin zhing ka dag de kho na nyid bya rtsol bral ba'i nyams bskyangs pas dpe dang don gyi ye shes rim gyis mngon du 'gyur bar bya'o :
sa ma ya :
dbang bzhi pa tshig dbang rin po che'i nyams len :
lam rdo rje'i rba rlabs :
rlung sems shin tu dag byed :
lta ba lhan cig skyes pa mas brtan gyi dga' ba bzhi :
grub mtha' bde stong rgya che ba :
'da' ka phyag rgya chen po :
'bras bu ngo bo nyid sku rang bzhin lhun grub kyi lam khyer la :
thabs kyi rgyud dang :
shes rab kyi rgyud dang :
gnyis ka'i dag par byed pa rdo rje'i rba rlabs thun mong du bstan pas don gyi ye shes mngon du 'gyur ba yin la :
thun mong ma yin pa dbang bzhi pa'i snying po mthar thug rdzogs pa chen po byang chub sems kyi dkyil 'khor du bcug cing :
mnyam nyid ye shes 'od gsal rdo rje'i chings su gzhug par bstan pa mdor dril ba la gnyis te :
dmigs med khregs chod kyi gdams pa dang :
dmigs bcas thod rgal gyi gdams pa'o :
dang po la'ang sngon 'gro dngos gzhi rjes gsum las :
dang po sngon 'gro la bdun gyi :
dang po skyabs su 'gro ba dang :
gnyis pa sems bskyed pa spyi ltar :
gsum pa bar chad srung ba ni :
hU~M las bdag nyid rdo rje sems dpar bskyed :
thugs kar zla ba'i steng du hU~M sngon po :
de las 'od zer hU~M sngon po grangs med pa 'phros :
lus kyi nang thams cad gang bar bsgom :
skabs su rdo rje sngon po rtse gsum pa lte ba hU~M yig sngon po me 'bar bas mtshan pa bsgom mo :
bzhi pa rigs drug bsreg sbyong ni :
spyi bo snying kha mgrin pa dang :
lte ba gsum mdo rkang mthil du :
a nr-i su ti pre du gnas :
rang rig hU~M gi me 'bar gyis :
rigs drug sa bon bag chags bsregs :
hU~M hU~M hU~M:
thun mtshams rgyal ba'i sku gsung thugs :
yi ge gsum las 'od zer mes :
rigs drug sa bon bsregs par bsgom :
oM AHhU~M:
rigs drug sa bon bag chags bcas :
thul gyis tshig nas dag par bsgom :
lnga pa 'khor 'das ru shan dbye ba ni :
lus kyi gar dang rnam 'gyur sna tshogs :
ngag gi dbyangs dang smra brjod :
yid kyi dga' sdug chags sdang sogs dran tshad du byas te snying po ci 'dug btsal :
bden med kyi mtshang rig na mi rtog pa'i ngang kar du lhod de bzhag go :
drug pa rnal du dbab pa ni :
bde ba'i stan la lus rang babs su klod :
ngag ci'ang mi smra :
yid dus gsum gyi rtog pa'i rjes su ma 'brang bar rtog bral gnyug ma'i ngang du mnyam par bzhag go :
bdun pa sor 'jug pa la gsum las :
dang po gnas par bya ba ni :
lus tsog pu nyan thos kyi lta stangs :
mig sna rtser dbab :
rtog pa gnyer med du bskyang :
'phro na 'phro mkhan blta :
rgod na rnal du dbab :
'thor na rgyang so btsug :
bying na bsring :
rmugs na ha sprugs bya :
gnyis pa bar du brtan par bya ba ni :
lus byang chub sems dpa'i skyil krung bde lugs bca':
lta stangs thad kar zim bur gzir :
'phro gnas gnyis med mnyam pa'i ngang du bzhag :
bde gsal mi rtog stong 'dzin gyi 'dzin zhen bcad :
sbrul mdud nam mkhar bor ba ltar gnyen po dang bral ba'i ngang la shigs se bzhag go :
gsum pa tha ma grol bar byed pa ni :
lus khro bo'i 'khrul 'khor gyad kyi dor stabs bya :
lta stangs sdang mig tu gzir :
ngag ha ha :
hi hi :
hU~M hU~M:
phaT phaT sogs khro bo'i gad mos rnal du dbab :
yid rig pa gsal ba'i ngar dang ldan pa'i ngang du gnas par bya'o :
sa ma ya :
gnyis pa dngos gzhi la bzhi ste :
rtog pa rtsad gcod pa :
sems kyi mtshang btsal ba :
byung gnas 'gro gsum brtag pa :
ngo sprod kyis mthar dbyung ba'o :
dang po rtog pa rtsad bcad pa ni :
lus ngag yid gsum bya byed kyi mkhan po brtag :
'phrigs tshud pa na de'i ngo bo :
kha dog :
dbyibs :
gnas la dri ba sogs zhib tu bya :
gnyis pa sems kyi mtshang btsal ba ni :
nga zhes pa'i nga ru 'dzin mkhan de gang du 'dug btsal :
gang du gnas 'dri :
'dzin pa'i mkhan po btsal :
ngar 'dzin gyi khang bu gtib :
gsum pa byung gnas 'gro gsum la brtag pa ni :
rtog pa thol gyis byung ba'i tshe dang po gang nas byung :
bar du ji ltar gnas :
tha ma gang du 'gro :
thabs du ma'i sgo nas dri zhing rtsad bcad pas :
byung ba'i yul stong :
gnas pa'i 'dzin pa zhig :
gtad med du sangs kyis dag par shes na byung gnas 'gro gsum gyi mtshang brdol pa yin no :
bzhi pa nges shes skyes nas ngo sprod pa la'ang bdun las :
dang po rnam rtog sems su ngo sprad pa ni :
nyon mongs dang bdag 'dzin sogs rnam par rtog pa 'di ka las ma 'das pas :
de sems las byung zhing gnas la thim par nges shes bskyed :
gnyis pa sems stong par ngo sprad pa ni :
rnam par rtog pa mkhan po dang bcas pa rang bzhin gyis mtshan nyid cir yang ma grub pa stong pa nam mkha' lta bur shes pa'o :
gsum pa snang ba stong par ngo sprad pa ni :
stong pa'i mdangs 'gag med kyi snang ba cir yang 'char ba :
shar ba'i dus nyid nas stong pa'i ngang las ma g.yos par shes pa'o :
bzhi pa snang stong gnyis med du ngo sprad pa ni :
rtog tshogs thams cad rang bzhin gyis ma grub pa'i stong pa :
stong pa'i rang mdangs 'gag med du 'char ba'i snang ba :
de gnyis dbyer med pa bzang ngan blang dor dang bral bar thag chod pa'o :
lnga pa gnyis med rang grol du ngo sprad pa ni :
bzang ngan :
'khor 'das :
blang dor :
snang stong :
'phro gnas la sogs pa gnyis su 'dzin pa'i chos thams cad ngo bo gnyis med mnyam pa'i ngang du rang grol ba'o :
drug pa dug lnga rang grol ni :
de lta bu rtogs phan chad dug lnga'i rtog pa thams cad chu la ri mo bris pa ltar rang grol bas ye shes lnga'i dgongs pa mngon du gyur pa'o :
bdun pa tshogs drug rang grol ni :
des mtshon te tshogs drug gi yul du rtog pa gang shar yang rang rig pa'i ngang du bzhag pas gzugs snang stong :
sgra grags stong :
dri tshor stong :
ro myong stong :
reg bya bden stong :
chos rig stong du shar nas rtog pa thams cad rang grol ba'o :
de ltar ngo rang thog tu sprad nas thag gcig thog tu bcad pa'o :
bde gshegs rgyal ba'i dgongs pa bka' bstan thams cad kyi don sems nyid gcig pu'i thog tu dbab pa ste :
snang ba tha dag sems nyid las logs su med par thag bcad de :
rgyud las :
sems nyid rdzogs pa'i sangs rgyas te :
sangs rgyas logs su ma tshol cig :
ces gsungs pa bzhin no :
gding grol thog tu bca' ba ni :
de ltar rang grol 'khor yug blo 'das chos skur rol pa'i gdangs de nyid rang grol gyi thog tu yengs med du btsal ba kho na'o :
de ltar na gzhi thog tu sems nyid gnyen pos ma bsgoms par bskyang ba khregs chod kyi gdams pa zab mo kun bzang che mchog he ru ka'i thugs thig yang dag pa'o :
sa ma ya :
gsum pa rjes kyi mthar phyin pa la bslab pa ni :
de ltar ngo sprod phan chad :
bsgom du ci'ang med la yengs su skad cig kyang med pa'i rang rig bya rtsol dang bral ba'i ngang du :
nyams len chu bo'i rgyun gyi rnal 'byor la lhums su zhugs pas :
dus gsum gyi spros pa chad pa'i rig stong 'dzin med kyi gding thob ste rtog tshogs rang grol :
ye shes rang shar :
khor yug chos sku'i rol par la bzla bar bya'o :
sa ma ya :
gnyis pa thod rgal gyi gdams pa la gsum ste :
sngon 'gro :
dngos gzhi :
rjes so :
dang po ni lus ngag yid gsum ru shan dbye ba ste :
dang po lus kyi sngon 'gro ni :
lus gnad rdo rje rtse gsum pa'i 'khrul 'khor bca':
dmigs gnad lus rdo rje rtse gsum me 'bar ba bsgom :
de ltar yang nas yang du bskyar ro :
gnyis pa ngag gi sngon 'gro la bzhi ste :
rgyas gdab pa ni :
lus rdo rje'i skyil krung bya ngag tu hU~M hU~M zhes brjod :
yid kyis sna bug nas hU~M gi phreng ba bar ma chad par byung :
snod kyi 'jig rten thams cad them mer gang bar bsgom pa ni phyi snang ba la rgyas gdab pa'o :
yang hU~M las hU~M byung :
lus kyi nang thams cad khrigs me+er gang bar bsgoms pa ni nang phung po la rgyas gdab pa'o :
rtsal sbyang ba ni :
hU~M drag la thung ba ngar dang bcas brjod pas :
sna bug nas hU~M 'phros :
sa rdo ri brag thams cad zang thal du bsgyur bar bsgom pa ni phyi snang ba la rtsal sbyang ba'o :
yang rlung sems hU~M dang bcas pas lus kyi dngos po phyi nang thams cad zang thal du bsgyur bar bsgom pa ni nang phung po la rtsal sbyang ba'o :
mnyen btsal ba ni :
rang gi sna bug g.yas nas hU~M dmar po 'phros :
hU~M de srid rtse'i bar langs thabs gnas par bsgom :
yang sna bug g.yon nas hU~M mthing gcig 'phros :
de las bar ma chad par byung ste de la mdung dkris su dkris par bsgom :
mthar hU~M hU~M hU~M zhes brjod pas hU~M gi thag pa grol bar bsgom mo :
lam du gzhug pa ni :
hU~M zhes brjod pas hU~M thol gyis byung :
srin 'gros kyis lam du zhugs :
sleb myong ba dang ma myong ba'i lam mtha' med du song bar bsgom :
slar rang sar ldog go :
gsum pa yid kyi sngon 'gro la :
rnal du dbab pa la bzhag thabs drug ste :
lus sog phon sdom thag chad pa ltar rang sar glod :
ngag pi waM rgyud thag chad pa ltar smra ba bcad :
sems mkha' la bya 'phur ba ltar rang grol rjes med du bskyang :
da ltar gyi+i rto+og pa gang shar bu chung lha khang blta ba bzhin gsal la 'dzin med du khyer :
'das pa'i bya ba thams cad las zin pa'i skyes bu ltar gnyer med du btang :
ma 'ongs pa'i byed 'gyur thams cad ltag chu bcad pa'i rang 'thag ltar rtsol med du bzhag go :
de nas sor gzhug pa ni :
de ltar gsal stong gi ngang nas gnyen po dang bral bar rang babs su bskyangs pas :
rtsol sgrub dang bral bar snang stong gi rol pa tha dag rang grol du rtogs pa ni sor chud pa'o :
gnyis pa dngos gzhi zag med kyi ye shes mngon sum du gtan la dbab pa la bzhi ste :
dang po sgo gsum gyi bya ba dgu phrugs su gtang ba ni :
lus ngag yid gsum gyi phyi 'jig rten pa'i 'khrul spyod :
nang theg pa thun mong gi chos spyod :
gsang ba sngags thun mong ba'i lam khyer sogs thams cad ling gis btang ba'o :
gnyis pa sgo gsum gyi gnad bcing ba ni :
lus gnad chos sku seng ge :
longs sku glang chen :
sprul sku drang srong tsog pu'i 'dug stangs gang rung la bslab :
ngag gnad smra ba rgyun bcad nas rlung dal bur rgyu ba la bslab :
sems dbyings la mdung tshugs su gtad pa la bslab bo :
gsum pa gnad gsum gyis 'od gsal blta ba ni :
sgo'i gnad ye shes 'char bar byed pa'i lam mig yin pas :
chos sku rdo rje'i gzigs stangs mig gyen la mi 'gul bar blta :
longs sku pad+ma'i gzigs stangs g.yas g.yon du zur gyis hril por blta :
sprul sku chos nyid kyi gzigs stangs mig yid tsam phab ste bar snang la blta'o :
'char gzhi yul gyi gnad ni :
phyi dbyings nam mkha' stong pa'i klong du :
nang dbyings rnam par dag pa'i sgron ma'i ra bar :
gsang dbyings rig pa rdo rje lu gu rgyud bdag po dang 'dra ba btson du 'dzin no :
'char cha rig pa'i gnad ni :
dang po mthong bas bye brag phyed pa :
bar du rtogs pas mtshan nyid shes pa :
mthar shes thog tu grol bar byed pa ste :
mdor na dbyings rig dbyer med gcer mthong gzung 'dzin dang bral ba bskyang ngo :
bzhi pa nyams kyi snang ba ji ltar 'char tshul la bzhi ste :
dang po chos nyid mngon sum gyi snang ba ni :
rang gi smin mtshams su dbyings rnam par dag pa'i sgron ma 'khyil pa'i dbus su :
thig le stong pa'i sgron ma 'od lnga'i ra bar :
rig pa rdo rje lu gu rgyud ces bya ba ngo bo thig le nyag gcig dbyings rig 'du 'bral med pa blo dang shes rab kyi rtog dpyod las 'das par 'char ba'o :
gnyis pa nyams gong 'phel gyi snang ba ni :
thig le rim gyis 'phel :
'od snang je che mched :
dbyings rig gar bltas su snang :
lu gu rgyud 'dab chags 'phur skyen pa nas :
bung ba bcud la 'khor ba tsam gyi bar la gsal bar 'char ro :
slar yang sbyangs pas thig le yul gru khengs tsam dang :
rig pa'i bar du sku rkyang pa phra zhib can yang 'char ro :
gsum pa rig pa tshad phebs kyi snang ba ni :
thig le de re re'i nang du'ang sku lnga lnga shar te :
de thams cad kyang grangs las 'das pa :
gar bltas khyab pa :
'pho 'gyur med pa :
gzung 'dzin dang bral ba :
ye shes su phyam gdal ba'o :
bzhi pa chos nyid zad pa'i snang ba ni :
nyams kyi 'phel cha zad :
snang ba'i ngo bo ka dag tu thim :
gzung 'dzin gyi 'khrul pa las grol :
skye med gdod ma'i dbyings su mya ngan las 'das :
gsal cha ma 'gags kyang 'dzin cha stong ste sku gsum dbyings rig gcig tu 'khyil ba'o :
gsum pa rjes kyis mthar dbyung ba la bzhi las :
dang po mi 'gul ba gsum gyis gzhi bca' ba ni :
lus bzhugs stangs las mi 'gul :
mig lta ltangs las mi 'gul :
sems rtog dpyod kyis mi 'gul bar sgo gsum g.yo med du gnas so :
gnyis pa sdod pa gsum gyis tshad bzung ba ni :
phyi snang ba la sdod pas rkyen ngan grogs su 'char :
nang sgyu lus la sdod pas 'khrul pa'i bya ba bral :
gsang ba rlung sems sdod pa rnam rtog rang sar dag pa ste :
'di dus su tshad dang rtags rnams kyang rim gyis 'char bar shes par bya'o :
gsum pa thob pa gsum gyis gzer gdab pa ni :
skye ba la dbang thob pas rang lus gdos bcas mi snang ba'i dus :
'dod na ye shes kyi lus snang bar nus pa dang :
sems can gang la rig pa gtad pa tsam gyis 'tshang rgya nus so :
'jug pa la dbang thob pas lus mi snang ba de nyid rang lugs su bzhag pas lhag med du grol ba thob pa'o :
rlung sems la dbang thob pas sems can gzhan tshe 'phos pa de la rig pa bcug pas lhan cig tu grol ba'o :
bzhi pa gding bzhis grol tshad bstan pa ni :
'khor 'das thams cad dbyings rig gcig tu bzlums pas :
yar sangs rgyas thob tu re ba :
ma thob kyi dogs pa :
mar 'khor ba'i sdug bsngal myong du dogs pa :
mi myong ba'i re ba zad de gdod ma'i dbyings su rnam par grol ba chen po mngon du 'gyur ro :
de ltar dbang po dang skal pa rab tshe 'dir grol la :
'bring chos nyid bar do'i sgra 'od zer sogs rang snang du shes pas rang grol :
tha ma srid pa bar dor rang bzhin sprul sku'i zhing khams su dbugs phyung nas grol ba thob par 'gyur ro :
sa ma ya :
rgya rgya rgya :
dpal ldan ye shes kun tu bzang :
zung 'jug bde ba chen po'i go 'phang 'di :
gang zag mchog gi mchog tu gyur pa las :
thun mong phal gyis 'di la skrag par 'gyur :
bla med ye shes zab mo'i lam bzang po :
mngon rdzogs go 'phang 'di las gzhan du min :
smin grol rlung sems ye shes ma gtogs pa :
sku dang ye shes mdzad phrin gzhan du min :
'phrad chog rang grol mngon sum snying po'i chos :
bde chen ye shes rtse mo'i gsang ba'i lam :
ma bsgrod sa lam yongs rdzogs phar phyin tshe :
ma bcos chos sku shugs kyis mngon par rdzogs :
sa ma ya :
rgya rgya rgya :
dpal mgon dregs pa sde brgyad tshogs kyis bka' 'di srungs :
sa ma ya :
gter rgya :
sbas rgya :
zab rgya :
gsang rgya :
gtad rgya :
rgya rgya rgya :
zhes rol pa bde chen khang nas klong gsal snying pos spyan drangs pa kaHthog rdo rje gdan gyi gtsug lag khang brtsegs snying po ye shes kyi bde chen khang du shog ser las dag par phab pa /
slad nas rig 'dzin mchog gi zhal lung ltar gter gzhung las bsdus te khrigs su btab pa'o //
mang+ga laM/
'di mkhas grub khyab gdal lhun grub kyis gsung rgyun khrigs su bsdebs par grags na'ang sa bcad chad lus sogs ma dag pa shin tu mang ba mkhyen brtse'i dbang po pad+ma 'od gsal mdo sngags gling pas dpyad cing zhus te mchog gi rig 'dzin rnams la khrid rgyun yang byin rlabs nye brgyud tshul gyis phul ba yin no //
mang+ga laM///
/
