@#//
tshe sgrub 'chi med bdud rtsi'i bum bzang 'chi bdag bdud 'joms bzhugs so //



bai ro'i rnam 'phrul dpal ldan dpa' bo brgyad pa pad+ma bstan 'dzin gyi dgongs gter \u0f80atsha :
oM gu ru d+he wa A yu She sa ma ya /
rang rig 'od gsal klong yangs kyi //
dkyil 'khor chen por phyag 'tshal lo //
'dir tshe bsod dbang du bya ba 'chi med tshe yi sgrub pa la spros pa nyer bsdus kyi dkyil 'khor stegs kyi steng du tshom bu lnga tshom /
tshe gtor bum gzugs ma tshe ril tshe chang mda' dar /
dbus su bum pa /
mchod gtor zlum po pad 'dab bzhis brgyan pa /
sman raka
/gzhan yang mchod pa gzhung ltar bshams la /
las byang dngos la skyabs sems ni /
hrIH
bla ma sku gsum tshe 'od snang mtha' yas //
skyabs gyur rnams la bdag sogs skyabs su mchi //
'gro kun tshe dbang go 'phang thob pa'i phyir //
gzhan don phrin las bya bar sems bskyed do //
yan lag bdun pa ni /
bcom ldan tshe mgon 'dir gshegs phyag 'tshal bshags //
mchod 'bul yi rang chos ston bzhugs su gsol //
dus gsum dge ba dmigs med ngang du bsngo //
bgegs bskrad ni /
hrIH
ma rungs 'dul byed dbang chen sku ru gsal //
gtor ma so so'i yid mthun longs spyod gyur //
hU~M hrIH
ma rig gnyis 'dzin 'khrul rtog bgegs //
glo bur 'gyu ba dran pa'i bdud //
'dod yon glud gtor 'di khyer la //
'di ru ma 'dug gzhan du song //
hU~M hU~M u tsa ta ya phaTaH
mtshams gcod ni /
hrIH
dbang chen 'bar ba'i thugs 'od las //
zer thag 'od khyim dpag med 'phros //
mnyam nyid khyab bdal chos dbyings la //
ye grol ngang du mtshams chod cig
/rak+Sha rak+Sha /
bshags pa ni /
hU~M/
rang rig rdo rje tshe yi lha //
'gyur ba med pa brtan gyur kyang //
gnyis 'dzin 'khrul pas bsgribs pa yi //
nyon mongs sdig sgrib mthol lo bshags //
byin 'beb ni /
hrIH
mtha' klas rgyal ba'i zhing khams nas //
rgyal dang rgyal sras tshe lha'i tshogs //
sku dang 'od zer bde klong 'khyil //
snod bcud dag par byin gyis rlobs //
dz+nyA na A yu she ya sid+d+hi pha la A be sha ya a AH
mchod pa byin rlabs ni /
hU~M/
rang snang bde chen pad+ma bkod //
mchod rdzas kun nas nyes skyon bral //
'dzad med nam mkha'i gter chen po //
lha tshogs mchod pa'i dgyes skong gyur //
oM hU~M trAM hrIHAH
lha bskyed pa ni /
hrIH
ma bcos sems ni de bzhin nyid //
kun bzang kun la khyab pa'i mdangs //
'gag med snying rje'i rang rtsal hrIH
de las 'byung ba rim brtsegs steng //
rang byung lhun grub dkyil 'khor gsal //
de dbus rma byas btegs pa'i khri
/pad+ma nyi zla'i gdan gyi steng //
rang rig hrIHyig yongs gyur las //
tshe bdag mgon po bye ru'i mdog
/phyag gnyis mnyam gzhag tshe bum 'dzin //
rin chen sna tshogs dar gyis brgyan //
gnyis med yum mchog dmar gsal mdog
/phyag g.yas mda' dar tshe bum 'dzin //
yab yum gnyis med bde chen sbyor //
'od zer 'ja' 'od klong du gsal //
shar lho nub byang phyogs bzhir khri
/pad nyi zla steng tshe yi mgon //
rigs bzhi mi bskyod rin chen 'byung //
rnam snang don grub mnyam gzhag skyil //
yum mchog spyan dang mA ma kI
/dbyings phyug sgrol ma gnyis med 'khril //
phyag mtshan cha lugs gtso bo mtshungs //
mgyogs ma bzhi dang sgo ma bzhi //
lha mo rang rang phyag mtshan chas //
yongs rdzogs 'od kyi klong nyid du //
gsal la ma 'dres so sor gsal //
oM badzra A yuHnA tha d+he wa d+ha ki nI sarba sa ma ya dzaHdzaH
spyan 'dren pa ni /
hU~M hrIH
rang byung 'od gsal mtha' bral klong yangs las //
mi 'gyur bde chen rdo rje'i dkyil 'khor gsal //
ma 'gags rang snang dag pa'i dkyil 'khor che //
dmigs med thugs rje'i klong nas gshegs su gsol //
badzra sa ma ya hrIM hrIMH
bzhugs gsol dang phyag 'tshal ni /
hrIH
'od gsal rnam dag dkyil 'khor 'dir //
rab brjid khri la bzhugs su gsol //
gnyis med ngang du phyag 'tshal lo //
a ti pU hoH
pra ti dza hoH
mchod pa ni /
hrIH
mchod rdzas phyi ltar rnam pa brgyad //
nang ltar 'dod yon lha mo dang //
gsang ba dga' bzhi de kho na //
mnyam nyid ngang du bzhes su gsol /
badzra ar+g+haM sogs /
shab+da pany+tsa a mr-ita ba lin ta rak+ta sarba pU tsa ga Na gu h+ye hoH
mtshan don ni /
chos longs sprul gsum ye shes mtsho rgyal ma //
lo chen bai ro pad+ma gar dbang rtsal //
tshe lha'i dkyil 'khor srung mar bcas pa la //
dam rdzas bdud rtsi 'bul lo dngos grub stsol //
bstod pa ni /
hU~M/
bdud bzhi bcom zhing yon tan ldan //
mtha' gnyis las 'das skyon kun zad //
yon tan 'byung gnas gsung dbang phyug
/lha tshogs rnams la phyag 'tshal lo //
dzapa? bskul dang dmigs pa ni /
hrIH
skye med gsal stong grags stong gi
/dgongs pa dzapa? kyis thugs rgyud bskul //
gtso bo'i thugs kar nyi zla'i dbus //
thugs srog sngags phreng las 'od 'phros //
rgyal mchod 'gro ba'i don gnyis byas //
tshe dbang dngos grub mchog thob gyur //
dzapa? ni /
oM badzra A yu she badzra A yuHsid+d+hi b+h+rU~M:
mchod bstod dbang blang zhing /
tshogs 'khor bgegs bskrad ni /
hU~M/
ye nas mchod rdzas rnam dag kyang //
glo bur dri ma mdangs 'phrog bgegs //
gzung 'dzin las gyur gdon gyi tshogs //
'di ru ma gnas gzhan du song //
hU~M hU~M/
tshogs byin rlabs ni /
hrIH
tshogs kyi ma dag nyes skyon kun //
ye shes me rlung chu yis bkrus //
bdud rtsi chen por bsgyur pa yis //
lha tshogs dgyes skong rgya cher spel //
oM hU~M trAM hrIHAH
spyan 'dren 'bul bshags bstod pa ni /
hrIH
tshe dbang dngos grub dkyil 'khor nas //
tshe bdag mgon po yab dang yum //
tshe lha rig 'dzin grub pa'i tshogs //
tshe dbang stsol phyir gshegs su gsol //
hrIH
tshogs mchod 'dod pa'i yon tan ldan //
bla med phyi nang mchod sprin spro //
lha tshogs bskang zhing nyes byas bshags //
gzung 'dzin dgra bgegs zhal du bstab //
badzra A yuHd+he wa sa pa ri wA ra ga Na tsakra pU tsa hoH
tshogs la rol pa bskul blang ni /
hoH
'dod yon rmad byung tshogs 'khor lo //
blang dor med par rgyan du bzhes //
hoH
gsang sngags thabs shes gnyis med rdzas //
gnyis mnyam bde chen ngang du rol //
gu h+ya sid+d+hi hoH
lhag ma ni /
hU~M/
rtsa gsum dkyil 'khor mtha' skyong ba'i //
lhag ma len par zhal bzhes pa //
'jig rten 'das kyang 'khor ba'i tshul //
lhag ma bzhes la phrin las mdzod //
bskul ba ni /
hU~M hrIH
chos dbyings mtha' bral dkyil 'khor nas //
bcom ldan tshe bdag lha tshogs kyi //
thugs dam bskul lo byin rlabs skyed //
tshe yi bar chad bdud bzhi dang //
'khrul rtog nyon mongs mgo bo choms //
gdod nas ka dag 'gyur med tshe //
dpal 'byor lang tsho kun rgyas pa'i //
mi 'gyur mchog gi dngos grub stsol //
chad mdo ni /
hrIH
sngon tshe bar dang tha ma'i tshe //
rtsa gsum dkyil 'khor zhal phyes tshe //
chos skyong rnams kyis khas blangs pa'i //
thugs dam ma g.yel phrin las mdzod //
brtan ma skyong ba ni /
hU~M/
ma sring brtan ma skyong ma'i tshogs //
'jig rten sman mo'i tshul bzung ba //
sngon gyi bka' ltar gtor ma bzhes //
nges gsang bstan pa rgyas par mdzod //
rta bro ni /
hU~M/
gtor gzhong ri rab 'og rol du //
gnod byed ma lus bkug byas nas //
rta mgrin lha tshogs bro brdungs pas //
bar chad dam sri yongs su 'dul //
satwam+b+ha ya nan /
tshe dbang nyams rtogs gong du 'phel //
bdud kyi tshogs las rnam rgyal lo //
bzod gsol ni /
hoH
yang dag cho ga'i tshogs 'di la //
ma shes ma rig bzod par gsol //
yig brgya lan gsum /
dngos grub len pa ni /
hrIHhoH
bcom ldan gsung gi dbang phyug che //
'khor 'das spyi dpal chen po ste //
bdag cag dngos grub deng bskul na //
'gyur med sku dang 'gag med gsung //
'khrul med thugs sogs ye shes lnga //
chos dang rigs rgyud tshe dbang sogs //
thun mchog rigs kyi dngos grub stsol //
oM kA ya wA ka tsit+ta sid+d+hi hU~M dzaH
bsdu rim ni /
hU~M/
snod bcud 'od zhu rang dang 'dres //
rang yang gtso 'khor dbyer med pa //
rang rig skye med klong du thim //
de las slar ldangs phrin las skyong //
bkra shis ni /
hrIH
chos sku mi 'gyur 'od mtha' yas //
longs sku 'gag med 'od dpag med //
sprul sku mtsho skyes rdo rje 'dzin //
dkyil 'khor spyi dpal bkra shis shog
/bsngo ba ni /
'di ltar tshe yi sgrub pa sogs //
'dus byas 'dus ma byas pa'i dge
/'gro ba kun la yongs su dmigs //
bla med 'bras bu thob phyir bsngo //
smon lam ni /
hoH
theg mchog lam bzang smin grol chos //
bskyed rdzogs lam zhugs yon tan rdzogs //
de yis 'gro ba ma lus kun //
kun bzang sa la 'god par shog
/ces bcom ldan tshe dpag med pa'i sgrub thabs phrin las kyi rim pa sngon 'gro dngos gzhi rjes gsum tshang ba 'di /
'brug pa skyid phug sprul sku karma tshul khrims dar rgyas kyi gsung gis ring mo nas bskul ba bskyar du chu 'brug lo slar yang nan tan gyis gsol ba btab pas /
dpal ldan dpa' bo rig 'dzin pad+ma bstan 'dzin mchog grub rtsal zhes gos dkar lcang lo can des chu 'brug chu stod zla ba'i yar tshes bzang por bkod pa bstan 'dzin skyes bu'i sku tshe brtan par gyur cig
/rdo rje'i srung ma rnams kyis gnyer rgya /
sbas rgya /
gtad rgya /
kho bos o rgyan gu ru yab yum la gsol btab kyis rnying ma'i las byang ltar bris pa las gzhan ma'i rtsom 'thu bsam mno mang po'i dpyad bzhag 'dra bzo rigs med par yid la gang shar sems kyi zhu dag byed bzhin ma bcos lhug par brjod pa'o //
!
dgongs gter tshe sgrub kyi tshe 'gugs rgyas gdab bzhugs so //
hrI:
sngon gyi bskal pa'i dang po la :
bde chen tshe yi pho brang du :
bcom ldan tshe dpag yab yum gnyis :
ye nas mi 'gyur sku mchog brnyes :
hrI:
de nas bskal pa'i bar ma la :
mA ra tI ka'i pho brang du :
'chi med pad+ma yab yum gnyis :
tshe dbang 'ja' lus dngos grub brnyes :
hrI:
de nas bskal pa'i 'og ma la :
rin chen brtsegs pa'i pho brang du :
rje 'bangs smin grol mdzad pa'i tshe :
'chi med tshe yi dngos grub thob :
de ltar tshe yi khungs re bzang :
tshe yi bdud rtsi rgyun ma chad :
tshe yi dpal 'byor bcud du che :
tshe srog mi 'gyur dpal gyi g.yang :
phyi yi 'byung ba lnga yi bcud :
nang gi skye 'gro'i dpal yon bcud :
gsang ba rgyal ba'i byin rlabs rnams :
tshe dang ye shes gnas 'dir khug :
bdag cag bla tshe srog nyams pa :
gas yar 'thor ba thams cad sdus :
sde brgyad rnams kyis brkus pa dang :
phrogs pa thams cad 'dir khug cig :
bla nyams tshe nyams srog nyams pa :
thams cad srog gi snying por thim :
tshe srog bla yid sor chud nas :
mi 'gyur mi shigs brtan par mdzod :
tshe rgyas gdab pa ni :
hrI:
tshe dang ye shes srog dang bla :
gdod nas 'gyur med ka dag pa :
'chi med gnyug ma de bzhin nyid :
skye 'chi bgres rgud bral ba thob :
mi 'gyur mi shigs brtan par mdzod :
a nr-i hrIHdang b+h+rU~M la thim :
ye shes lnga yi ngo bor thim :
rdo rje 'khor lo pad+ma dang :
rgya gram rin chen phyag rgya lnga :
'gyur med badzra A yu she :
mi nyams tiSh+Tha badzra hU~M:
oM badzra A yu she dz+nyA na hrIHb+h+rU~M dzaHhU~M:
dgongs gter ro //
!
dgongs gter zab pa'i skor las tshe yi gsang sgrub bzhugs so :[ \u0f01\u0f83]:
rtsa gsum 'dus pa'i lha la 'dud :
de nyid sgrub pa dpag med ni :
bdag nyid pad+ma 'byung gnas kyis :
'gro ba'i don du mdzad nas kyang :
bod yul chos kyis bkang nas bzhag :
khyad par snyigs dus dam chos rnams :
bdud sprul lag tu shor gyur na :
de la nus pa mi 'byung bas :
o rgyan nga yi sprul pa yi :
phyi nang gsang ba'i gter phyung nas :
skal ldan bde la 'god par nus :
sma yi /:
dben gnas sgo gsum bag phebs nas :
tho rangs sam ni nam yang rung :
tshe sgrub zab mo rtag brtson na :
dus min 'chi las rnam par rgyal :
sngon 'gro sAts+tsha srog bslu dang :
lam 'phrang bcos sogs dge la 'bad :
dngos gzhi skyabs sems spyi dang mthun :
rang rig 'gyur med kun gzhi'i mdangs :
bcom ldan tshe dpag bye ru'i mdog :
mnyam gzhag tshe bum bcud kyis bltams :
dar dang rin chen rgyan chas bklubs :
pang du yum mchog dmar mo ni :
tshe dar lcags kyu g.yas pa ste :
tshe bum bcud kyis gang ba g.yon :
yab kyi sked la dgyes par 'khril :
srid gsum khyab pa'i sku ru bskyed :
sra mkhregs lcags kyi rdo rje dang :
thabs shes nyi zla'i steng du gsal :
thugs srog dag las 'od 'phros pas :
brtan g.yo'i tshe bcud ma lus pa :
sha la bung ba 'khor ltar dmigs :
yengs med gsang sngags rgyal po bzlas :
hrIHhrI:
oM A yu she hU~M b+h+rU~M nr-i dza :
thun mtshams tshe 'gugs mda' dar g.yab :
hrI:
sngon gyi bskal pa'i dang po la :
'gro ba'i don du bcom ldan 'das :
rdo rje tshe dpag lha tshogs rnams :
skye 'chi med pa'i sku ru brnyes :
bsgres rgud med pa'i dbang yang thob :
hrI:
de nas bar gyi bskal pa ru :
mA ra tI ka'i gnas mchog tu :
rig 'dzin pad+ma 'byung gnas dang :
mkha' 'gro man+d+hA ra ba gnyis :
skye 'chi med pa'i sku ru brnyes :
bsgres rgud med pa'i dbang yang thob :
tshe yi dngos grub de ltar brnyes :
hrI:
de nas bskal pa'i tha ma 'dir :
rnal 'byor rig 'dzin bdag cag gis :
tshe bdag mgon po yab yum sgrub :
thugs dam gnyan po deng bskul na :
bla tshe bsod nams klung rta rnams :
nyams dang 'khyams ral gud phrogs rnams :
sor chud tshe dbang dngos grub stsol :
phyi snod 'byung ba'i khams kyi bcud :
nang bcud lha klu mi gsum bcud :
tshe dbang snyan grags chos 'byor gyi :
'chi med tshe g.yang gnas 'dir khug :
nyams pa med pa rdo rje'i tshe :
bkrag mdangs gzi 'bar tshe yi dbang :
mi 'gyur g.yung drung bsod nams tshe :
gnas mchog 'di ru bstsal du gsol :
bdag cag rig 'dzin rnal 'byor rnams :
lus la sku yi byin phob la :
phyogs bcu'i tshe bcud bkrag mdangs stims :
ngag la gsung gi byin phob la :
'gag med rdo rje'i tshe dbang stsol :
yid la thugs kyi byin phob la :
mi 'gyur dri bral tshe bcud stsol :
phyogs bcu'i tshe bdag mgon po rnams :
phyag g.yas mda' dar yugs se yug :
rig 'dzin rnal 'byor tshe bsod klung :
dbang thang bla nyams thams cad kun :
rang dbang med par bkug nas stims :
phyag g.yon bum par me re re :
dngos grub thams cad bdud rtsir stims :
'dir 'dus sgrub mchog rnams la stsol :
de ltar tshe yi dngos grub rnams :
'gyur med rdo rje'i rgyas thob cig :
ma chags pad+ma'i rgyas thob cig :
ma nyams nor bu'i rgyas thob cig :
gzhom bral 'khor lo'i rgyas thob cig :
mi 'gyur bde ba chen por thim :
oM tshe b+h+rU~M g.yu b+h+rU~M g.yu tshe b+h+rU~M:
A yur+dz+nyA na tiSh+Tha swA hA:
ting 'dzin dmigs gnad mchog tu gces :
de nas rdzogs pa'i rim pa ste :
snod bcud brtan g.yo rang la thim :
bcom ldan yab yum 'od zhu nas :
gser gyi rdo rje rtse lnga pa :
'od zer sna lnga 'bar ba yi :
rtse mor rdo rje'i gur khang gtams :
de ltar bsgoms pas bar chad zhi :[ \u0f88\u0f88\u0f88 \u0f88\u0f88\u0f88\u0f88 ]kun gzhi ma bcos mtsho la sbas rgya :
'gyur med rig pa'i ngo bor gtad rgya :
skal ldan las can rnams la spel rgya :[ \u0f80]atsha :
zhes pa gtsug lag chos kyi rgyal po'am /
pad+ma gar dbang zhes pas bris //
!
tshe yi dbang skur tshe dbang myur stsol gyi dbang bshad bzhugs so //
nam mkha' dang mnyam pa'i sems can thams cad kyi don du rdzogs pa'i sangs rgyas kyi go 'phang thob par bya /
de ma thob kyi bar du yang phyi nang gi bar chad rnams zhi zhing bsam pa'i don thams cad gegs med du 'grub pa dang /
khyad par du tshe yi 'gal rkyen thams cad zhi ba dang 'chi med tshe yi dngos grub thob par bya /
de'i phyir du bcom ldan 'das mgon po tshe dpag med pa'i dbang bskur ba zab mo zhu snyam pa'i mos pa dang ldan pa'i sgo nas gsan 'tshal /
de lta bu'i sangs rgyas kyi go 'phang sgrub pa'i rten phun sum tshogs pa ni /
dal 'byor gyi chos bco brgyad dang ldan pa'i mi lus rin po che 'di nyid yin la /
de ni shin tu rnyed par dka' zhing rnyed pa don chen po dang ldan pa yin te /
slob spring du /
bde gshegs lam rten 'gro ba 'dren par chas gyur cing /
sems kyi stobs chen mi yis rnyed pa gang yin pa'i //
lam de lha dang klu yis mi rnyed lha min dang //
mkha' lding rig 'dzin mi 'am ci dang lto 'phyes min //
mi yi dngos po shin tu rnyed dka' rnyed gyur nas //
don du brnag pa gang yin de ni brtun te sgrubs /
zhes gsungs pa dang /
de ltar thob pas mi chog spyir 'dzam bu gling pa rnams kyi tshe la nges pa med cing /
khyad par snyigs ma lnga bdo tshe'i snyigs ma'i mthar thug pas dus min 'chi ba'i rkyen mang zhing /
khyad par dus ma yin par 'chi ba'i rkyen ni tshe dang las dang bsod nams zad pa ste rkyang zad gsum dang /
de dag gnyis gnyis zad pa dang gsum las /
tshe zad pa la /
tshe sgrub kyi cho ga dang /
las zad pa la /
srog bslu nye 'don sogs dang /
bsod nams zad pa la mchod sbyin la sogs pas gso ba dang /
de dag gnyis gnyis su zad pa ni /
gnyen po de dang des gso bar gsungs pa las /
gso bya'i tshe nyid nyams pa'i rkyen /
nyams pa'i rtags /
gso byed slob dpon /
gso tshul dang bzhir rgyud las gsungs pa ste /
dang po ni /
dam nyams sems dkrugs yi chad dngangs pa dang //
zhes sdang drag pos rbod gtong tshar bcad dang //
sku gsung thugs kyi dam tshig nyams pa dang //
gnas ngan dag tu gnas phab 'di dag ni //
tshe nyams dbugs dngangs bgegs kyi dbang du 'gyur //
zhes dang /
gnyis pa nyams pa'i rtags ni /
'khor la khro zhing sdug skad 'byin pa dang //
bzhin 'gyur spyod lam rnams ni 'chal ba dang //
slob dpon 'tsho byed dus las yol ba dang /
kha zas rnams kyang yi gar mi 'ong rnams //
'di dag rnams ni nyams pa'i rtags yin no //
zhes dang /
gsum pa gso byed slob dpon ni /
ting 'dzin phra mo las su rung ba dang //
rgyud kyi don la mkhas shing dbang thob pa //
mthu byin che zhing dam can nye ba gsum //
'di gsum gang gis bkug kyang khug par 'gyur //
zhes dang /
bzhi pa ni /
ji ltar gso ba'i thabs kyi cho ga ste /
zab rgyas kyi gdams pa rnam grangs ji snyed cig mchis pa las /
'dir sngon tshe dpal gyi bsam yas dbu rtse'i gnas su /
o rgyan chen po pad+ma 'byung gnas kyis mkha' 'gro ye shes mtsho rgyal dang /
rje bo chos rgyal khri srong lde btsan dang /
gnubs nam mkha'i snying po dang /
lo chen bai ro tsa na sogs la /
zab gsang snying thig ces rtsa ba gsum gyi dkyil 'khor zhal phye nas smin grol mdzad cing /
ma 'ongs 'gro ba'i don du gter du rgyas gdab pa las /
snyigs ma'i dus su lo chen bai ro tsa na'i sprul pas rang gzhan gyi don rgya cher byed pa'i smon lam bka' gtad mdzad cing /
de dag gi tshul bdag gtsug lag chos kyi rgyal por chu sprel gyi zla bar /
sngon gyi dus su o rgyan chen pos gong bzhin gdams pa zab mo gnang ba dang gsang ba'i mtshan du gar dbang 'gro 'dul rgyal po rtsal zhes btags pa sogs /
deng sang gi tshul lta bur rang gi sems la sa ler shar bas de nas rim par tshe sgrub skor 'di nang gi dgongs gter du byung ba las spel ba lags /
des na 'di nyid kyi sgo nas tshe yi dbang skur zab mo zhu ba la maN+Dal phul /
!
tshe sgrub 'chi med bdud rtsi'i bum bzang gi dbang skur tshe dbang myur stsol bzhugs so //
rdo rje tshe yi lha tshogs la //
gus pas 'dud do tshe dbang stsol //
'dir 'chi med bdud rtsi bum bzang gi dbang bskur bstan pa la /
dben gnas sa gtsang yid dang mthun par stegs bu'i steng du /
'od lnga'i dkyil 'khor dbus su bum pa /
shar du rdo rje /
lhor tshe ril /
nub tu tshe chang /
byang du mda' dar /
bum pa'i mdun du tshe gtor /
g.yas g.yon sman rag mchod pa rgyas par bsham /
snod ldan slob ma khrus nas dbyung /
bgegs bskrad srung 'khor sgom /
lo rgyus 'chad nas maN+Dal phul /
hoH
tshe dbang mgon po bla ma rje //
tshe yi dkyil 'khor gtso bo dgongs //
tshe yi rig 'dzin 'thob pa'i phyir //
tshe dbang dam pa bskur du gsol //
lan gsum gsol ba btab /
tshogs gsag bya /
lhar bskyed ye shes bstim pa ni /
ye shes dbab pa'i slad du dmigs pa 'di bzhin mdzod /
khyed rang gi phung khams skye mched dang snang grags rig gsum thams cad skad cig gis stong pa'i ngang las rma byas btegs pa'i khri dang pad+ma nyi zla'i gdan gyi steng du rang sems kyi ngo bo hrIHdmar po yongs su gyur pa las /
bcom ldan 'das mgon po tshe dpag med sku mdog dmar po zhal gcig phyag gnyis mnyam gzhag gi steng du tshe bum 'dzin pa /
yab yum gnyis 'khril sbyor 'od zer dang 'ja' 'od kyi klong du gsal ba'i spyi bor oM/
mgrin par AH
thugs kar hU~M/
slob dpon gyi thugs ka nas 'od zer 'phros nub phyogs bde ba can dang sangs rgyas kyi zhing khams rnams su bde bar gshegs pa'i thugs rgyud bskul te /
de rnams thams cad mgon po tshe dpag med kyi sku gsung thugs kyi rnam par byon nas gnyis su med par thim par gyur /
hrIH
mtha' klas rgyal ba'i sogs las byang ltar sngags rol bcas dbab /
me tog gtor la /
su pra tiSh+Tha brjod /
sku bum pa'i dbang ni /
hrIH
tshe lha'i sku las bdud rtsi'i rgyun //
bum pa'i nang nas babs pa yis //
lus kyi zhen pa kun dag nas //
'ja' lus 'chi med thob par shog
/rtsa sngags dang /
kA ya A yuHsid+d+hi a b+hi Shiny+tsa oM/
gsung tshe chang dbang ni /
hrIH
bde gshegs gsung gi byin rlabs bsdus //
ye shes tshe yi bdud rtsi mchog
/ngag gi nyes pa kun dag nas //
tshangs dbyangs 'gag med dbang thob shog
/rtsa sngags mthar /
wA ka A yuHsid+d+hi a b+hi Shiny+tsa AH
thugs rdo rje'i dbang ni /
hrIH
mi 'gyur ka dag chos kyi dbyings //
tshe mchog rdo rje 'gyur ba med //
yid kyi sgrib pa kun dag nas //
'gyur med rdo rje'i tshe thob shog
/rtsa sngags mthar /
tsit+ta A yuHsid+d+hi a b+hi Shiny+tsa hU~M/
yon tan tshe ril gyi dbang ni /
hrIH
thabs shes rgyu rkyen las bskyed pa'i //
myang grol tshe yi ril bu'i dbang //
bzang ngan rtog pa kun dag nas //
mnyam nyid bde chen dbang thob shog
/rtsa sngags mthar /
gu Na A yuHsid+d+hi a b+hi Shiny+tsa swA/
phrin las mda' dar gyi dbang ni /
hrIH
ye shes lnga yi 'od dang ldan //
dug lnga gser 'gyur rtsi bzhin sgyur //
phrin las kun 'grub rdo rje'i tshe //
'gyur med sra brtan dbang thob shog
/rtsa sngags dang /
karma A yuHsid+d+hi a b+hi Shiny+tsa hA/
yongs rdzogs tshe gtor gyi dbang ni /
hrIH
bcom ldan mgon po tshe dpag med //
rgyal ba kun gyi gsung dbang phyug
/'khor 'das kun gyi spyi dpal te //
kun byed rgyal po'i dbang thob shog
/rtsa sngags dang /
sarba A yuHsid+d+hi a b+hi Shiny+tsa hrIH
tshe 'gugs rgyas 'debs bkra shis legs par bya'o //
'chi med tshe yi dbang skur zab mo 'di yang /
bka' gter tshe yi dbang lung rgyun mang thob cing khyad par o rgyan chen po'i gsung slad med dang 'dra ba rang sems kyi rig pa'i rang mdangs las shar ba bkod pa ste /
skal ldan rnams kyi smin grol rgyud la 'byor pa'i chos /
dpal ldan dpa' bo rig 'dzin pad+ma bstan 'dzin tshe dbang bde gshegs 'dus pa rtsal gyis bris pa rdo rje'i srung mas sbas rgya /
gtad rgya /
gnyer rgya /
dge'o //
![ \u0f01\u0f83]:
dgongs gter zab pa'i skor las :
tshe yi rlung sbyor bzhugs so :[ \u0f88\u0f88\u0f88\u0f88\u0f88\u0f88 \u0f88\u0f88\u0f88\u0f88\u0f88\u0f88\u0f88\u0f88\u0f88 ]rang rig rang gsal rdo rje tshe dpag med :
blo 'das rig pa gdod nas byang chub pa :
'od gsal bde chen zung 'jug sku gsum lhar :
gdod nas ye yin lhun grub phyag 'tshal lo :
rdo rje tshe dpag med mgon gyi :
gsang sgrub gsang ba'i bcud len mchog :
tshe brtan rdo rje'i go cha sra :
'gyur med A yuH'i nyams len bstan :
dang po sngon 'gro rgyud sbyang ni :
spyi dang bye brag legs par btang :
dngos gzhi lha bskyed sngags bzlas kyi :
mtshan bcas spro bsdu'i ting 'dzin 'bad :
zab gnad rlung sbyor rim pa la :
'od kyi lha skur gsal ba yi :
thugs srog hrIHla tshe bcud nr-iH
srog gi dwangs ma aHdkar po :
sngags phreng lug rgyud gsal bar bsgom :
dbugs ni phar la 'gro ba'i dus :
rlung ni dar skud sna lnga ltar :
'phra la ldem pa phar la 'phros :
sangs rgyas rnams kyi sku tshe dang :
drang srong rig 'dzin sku tshe dang :
lha klu mi yi tshe bsod nams :
bung bas me tog bcud bsdus ltar :
dbugs tshur byung tshe yum zhal brgyud :
pad+ma'i nang nas rdo rjes bcud :
nar gyis drangs te thugs srog la :
thim pas gzi brjid 'od du 'bar :
rang lus tshe chu 'od kyis gang :
'ja' lus rdo rje'i sku ru smin :
yang ni 'byung ba'i bcud rnams ni :
sa chu me rlung nam mkha'i khams :
dwangs ma rlung gi rtar skyon te :
gong ltar rang thim rang nyid kyi :
sha khrag drod dbugs sems rnams gsos :
bkrag mdangs gzi 'od rdo rje'i sku :
gdos bcas 'ja' lus nyid du bsam :
bsnyen pa gsang sngags hrIHgcig bzla :
bsdu ba'i dus su snang srid lha :
rang thim rang nyid dmigs med klong :
mnyam gzhag de las rdo rjer bsgom :
sems nyid gdod nas ka dag pa :
'gyur med bde stong ye shes ni :
srid bcud rnam dag rang grol ba :
'od gsal khyab bdal chen por blta :
'dus byas 'dus ma byas pa'i dge :
bsngo bya sngo byed bsngo yul dag :
rnam par grol ba'i chos nyid do :
de ltar rtse gcig nyams blangs na :
dus min 'chi ba las grol te :
tshe bsring lo brgya thub pa dang :
rang sems yi dam lha ru thim :
'brel pa thogs tsam nyams blangs kyang :
dus min 'chi las nges par grol :
skal par ldan rnams longs spyod cig :[ \u0f88\u0f88\u0f88\u0f88\u0f88\u0f88\u0f88\u0f88\u0f88 \u0f80]atsha :
bka' srung dregs pas bsrung rgya :
dam tshig can la gtad rgya :
ces pad+ma gar dbang 'gro 'dul rgyal po'am /
gtsug lag chos kyi rgyal pos dgongs pa'i gter las phab pa'o //
dge'o //
!
dgongs gter tshe'i gsang sgrub kyi zin bris 'chi med dpal ster bzhugs so //
gdod ma'i mgon po tshe mtha' yas pa dang gnyis su med pa gar dbang 'gro 'dul rgyal po la skyabs su mchi'o //
'dir rig 'dzin de nyid kyi dgongs gter tshe sgrub 'bru khrid yan lag mchog gi rtse mor gnang bas brjed du phangs nas yi ger bkod pa la bka'i gnang ba bstsal du gsol /
de la rtsa gsum kun 'dus bla ma tshe dpag med la gus pas btud nas de nyid kyi phyi nang gsang ba'i sgrub thabs mi 'dra ba dpag med pad+ma 'byung gnas nyid kyis 'gro ba'i don du mdzad nas bod du sku tshab gter ston /
gsung tshab shog ser /
thugs kyis las can skyes bu rnams la byin gyis brlabs pa sogs chos kyis sa steng bkang nas bod khams kha ba can gyi sems can rnams dus kun tu thugs rjes 'dzin cing /
khyad par snyigs ma'i dus chos dang chos min mang stabs gter rnying tshad ldan rnams dam nyams 'dres khyer bdud sprul gyis bsre bslad dkrug pa sogs byas na gdams pa'i byin rlabs yal phyir nus pa mi 'byung bas de dag la phan phyir /
gu ru'i sprul pa yang sprul dpag med kyis sa chu brag sogs nas phyung ba phyi'i gter /
gu ru sogs lhag pa'i lhas gnang ba dang /
brda rtags sogs dag snang gi chos sam gnam chos su grags pa'i nang gi gter /
rtsa ba gsum gyis byin gyis brlabs pa'i thugs gter ram dgongs gter zab mo gsang ba'i gter te /
gter kha gsum du yod pa'i gter rnams phyungs nas las dang skal pa ldan pa rnams sangs rgyas kyi sa bde chen lam la bkod par mdzad pa las /
'di ni gu ru pad+mA ka ra'i phrin las kyi sprul pa lo chen bai ro tsA na dang thugs rgyud chos kyi dbyings su gcig pa pad+ma gar dbang 'gro 'dul rgyal po'am /
gtsug lag chos kyi rgyal po'i dgongs pa rgya mtsho'i klong nas rdol ba'i tshe'i sgrub pa 'di nyid /
sgrub pa'i gnas ni nyer bzhi so gnyis dang 'brel ba'i gu ru pad+mA ka ra sogs sngon byon rgyal ba gong mas byin gyis brlabs pa /
de ltar ma yin yang sa dpyad legs shing bkra shis byin chags pa chos la 'tshe ba med cing mthun rkyen 'dzom la 'du 'dzis dben pa'i sar /
sgrub pa po lus gnad dang ldan pas 'gul bskyod med pa /
ngag smra brjod ca co dang /
yid rnam rtog 'phro 'du mang po spangs nas sgrub pa nyid la gzhol ba'i bag pheb par gnas pas /
nyin mo'i cha dang po skya rengs 'char ba'i tho rengs sam /
nam skabs su 'chi med tshe yi sgrub pa 'di la rtag par brtson na /
dus min 'chi ba bco brgyad las grol zhing /
'chi bdag gi bdud las rnam par rgyal nas 'pho med bde ba chen po mgon po tshe dpag med dang gnyis su med par 'pho 'gyur gzhom gzhig dang bral ba rdo rje lta bu'i tshe la dbang thob par 'gyur ro //
de la sngon 'gro dal rten rnyed par dka' ba bsam pa sogs spyi mthun dang /
khyad par gyi sngon 'gro
/sAts+tsha gdab pa sogs sku gsung thugs kyi rten bzhengs /
'chi nges pa'i srog bslu /
rgyal ba'i gsung rab bklag
/lam 'phrang bcos /
gru zam gso ba sogs sdig dang ma 'dres pa'i dge ba'i las la 'bad 'bung ci nus bsgrub /
dngos gzhi rang tha mal pa'i mdun gyi nam mkhar skyabs yul sku gsum rtsa gsum kun 'dus bla ma tshe dpag med la byed pa'am /
bla ma tshe dpag med la chos longs sprul gsum /
sangs rgyas byang sems /
bla ma yi dam mkha' 'gro chos skyong tshogs mkha' la sprin gtibs pa bzhin bzhugs par bsgoms la /
bdag gzhan mkha' khyab sems can thams cad byang chub ma thob bar skyabs su mchi'o snyam pa dang /
'gro kun 'chi ba med pa tshe dpag med kyi go 'phang thob pa dang /
rang nyid tshe ring por bsdad nas rgyal ba rnams kyi phrin las bsgrubs nas bstan 'gro'i don rlabs po che 'grub par bya ba'i phyir mgon po tshe dpag med sgrub pa'i bsam pas ngag tu /
hrIH
bla ma sku gsum sogs lan gsum /
yan lag bdun pa ma bton yang rung /
bton yang 'gal ba med /
mthar skyabs yul 'od du zhu nas rang la thim pas /
rang rig 'gyur med kun gzhi khyab bdal chen po'i ngang sra zhing mkhregs pa gzhom gzhig bral ba'i lcags kyi rdo rje rgya gram sra zhing shin tu brtan pa /
de steng nyi ma de steng zla gdan nya gang ba'i steng du rang nyid bcom ldan 'das mgon po tshe dpag med pa sku mdog bye ru'i lhun po ltar dmar zhing 'tsher ba /
zhi zhing 'dzum pa /
phyag mnyam gzhag mdzad pa'i steng du pad+ma rA ga las grub pa'i bum pa 'chi med tshe bcud kyis bkang ba dpag bsam shing gis kha brgyan pa 'dzin pa /
dar dang rin po ches brgyan pa /
zhabs rdo rje'i skyil krung gis bzhugs pa'i pang du yum man+d+hA ra ba dang /
gos dkar mo gnyis med dmar mo /
phyag g.yas dar sna lnga'i mda' dar dang lcags kyu bsnams pa /
g.yon pad+ma rA ga'i bum pa tshe yi bdud rtsis bkang ba dpag bsam shing gis kha brgyan pa 'dzin pa /
dar dang rin po ches brgyan pa /
zhabs pad+ma'i 'dug stangs kyis yab kyi rked la 'khril ba /
skus zhing khams yongs la khyab pa /
zhing khams rab 'byams sku la rdzogs pa /
snang la rang bzhin med pa 'ja' tshon lta bu /
gsal zhing dwangs la ma 'dres pa me long nang gi gzugs brnyan lta bu /
dam ye dbyer med /
rnam pa gsal ba /
rnam dag dran pa /
ye gdod ma nas chos sku tshe dpag med rang la bzhugs pas rang nyid tshe dpag med dngos yin snyam pa'i tshe lha'i nga rgyal dang ma bral bas /
rang gi gnas gsum oM AHhU~M gsum /
thugs ka'i dbus su nyi ma 'og zla ba steng du yod pa'i nyi zla'i gwa 'u kha sbyor gyi nang du hrIHdmar po bye ru lta bu /
hrIHyi ha khog nang du rang gi tshe bsod kyi ngo bo nr-i ljang gu
/nr-i mig nang du srog gi ngo bo a dkar po /
de mthar /
oM A yu she hU~M b+h+rU~M nr-i dzaH
sngags ngo phyi la bstan nas g.yon du bkod pa /
g.yas su 'khor bas thugs srog las 'od zer dmar po 'phros /
sngags phreng la phog
/sngags phreng las 'od zer dmar po 'phros /
phyogs bcu'i sangs rgyas byang sems thams cad dang /
khyad par nub phyogs bde ba can na mgon po tshe dpag med la mchod pa phul /
sku gsung thugs kyi byin rlabs thams cad 'od zer gyi rnam par tshur bsdus rang la thim pas 'chi med thob par bsam /
yang 'od zer dmar po 'phros lha mi sogs rigs drug gi sems can la phog
/sdig sgrib sbyangs /
sdug bsngal zhi /
phyi snod thams cad bde ldan zhing khams /
nang bcud sems can thams cad tshe lha /
grags tshad dzapa? dbyangs kyi rang sgra 'brug stong ldir ba lta bur kun gyis bzlas shing /
lha mi rnams kyi tshe bsod dpal 'byor snyan grags thams cad 'od zer gyi rnam par rang la bsdu /
yang 'od dmar 'phros /
sa chu me rlung nam mkha'i bcud thams cad 'od zer sna lnga'i tshul du bsdus rang gi nr-i la thim pas sha khrag srog dbugs sems kyi khams nas tshe nyams pa sos par bsgom /
yang 'od dmar 'phros /
mgon po tshe dpag med sogs phyogs bcu'i tshe lha rnams dang /
dga' rab /
shrI siM/
pad+ma 'byung gnas /
bi ma mi tra /
hU~M kar /
bai ro /
nam snying sogs tshe yi rig 'dzin /
gos dkar mo /
man+d+hA ra ba /
mtsho rgyal /
shel dkar rdo rje mtsho sogs tshe la dbang ba'i mkha' 'gro rnams dang /
in+d+ra bo d+hi sogs 'khor los sgyur rgyal /
'chi med grub pa rnams kyi tshe yi byin rlabs yon tan ye shes thams cad 'od zer gyi rnam par bsdus nas rang la bstim /
yang 'od dmar 'phros lha srin sde brgyad /
gshin rje la sogs pas rang gi bla tshe srog gsum khyer ba gzhom pa brkus pa phrogs pa thams cad dang /
rang bzhin gyis bla tshe yar ba 'khyams pa gas pa nyams pa 'thor ba sogs tshur bsdus srog gi snying po aHla thim /
mdor na brtan g.yo'i tshe bcud /
rgyal ba'i byin rlabs tshe dang ye shes yon tan thams cad sha rul la sbrang bu 'dus pa'am /
mtsho la char pa bab pa ltar rang la thim pas /
tshe nyi zla dang mnyam /
rgas med bcu drug gi lang tsho dang ldan /
bkrag mdangs gzi 'od sngar las rgyas shing /
gdos bcas sha khrag gi lus 'di 'pho med bde ba chen po 'ja' lus rdo rje'i sku ru gyur par bsam la sems khyer so gsum ldan las gzhan du ma yengs pas /
mi tshig gis bar ma chod par gsang sngags thams cad kyi rgyal po lta bu'i bsnyen pa /
hrI:hrI:dang /
oM A yu she hU~M b+h+rU~M nr-i dza :
zhes pa hrIHdang sbrel nas bzlas pa'am hrIHrkyang sngon la bzla /
sngags rjes su bzlas pa gang mos kyis sngags grangs 'bum phrag lnga bzlas pas /
tshe lha yab yum dngos nyams rmi lam du mjal ba /
gsung thos pa /
lung bstan pa /
nyi zla shar ba /
lo tog legs pa /
tshe bum /
rdo rje /
mda' dar /
shel phreng /
chu bo las brgal ba /
rang gi skra dang sma ra ring po skyes pa /
bdud rtsi 'thung ba /
ri la gyen du 'dzegs pa sogs grub rtags spyi dang mtshungs shing /
thun mtshams su dbyangs gsal /
rten snying /
yig brgya /
lan gsum bzlas nas mda' dar g.yab cing /
tshe 'gugs skabs /
sngon tshe bskal pa dang po 'gro ba'i don du tshe lha'i lha tshogs skye 'chi med pa rdo rje lta bu'i sku brnyes pa dang /
bskal pa bar mar /
mA ra tI ka'i brag phug tu pad+ma 'byung gnas yab yum 'chi med bgres rgud bral ba'i tshe'i dngos grub brnyes pa bzhin /
bskal pa tha ma 'dir rig 'dzin bdag gis tshe dpag med yab yum sgrub cing thugs dam gnyan po deng bskul na bdag cag gi bla tshe bsod nams klung rta rnams rang bzhin gyis nyams pa dang 'khyams pa dang ral ba dang gud pa dang /
lha srin sde brgyad kyis phrogs pa sogs sor chud nas 'chi med rdo rje lta bu'i tshe la dbang ba'i dngos grub stsol /
de bzhin du /
phyi sa chu me rlung nam mkha'i bcud /
sra zhing 'thas pa /
rlan zhing gsher ba /
'bar zhing sreg pa /
yang zhing g.yo ba /
'pho 'gyur gzhom gzhig bral ba sogs dang /
nang bcud lha klu mi gsum sogs 'gro ba rigs drug mtha' dag gi tshe dang bsod nams dbang thang snyan grags chos dang nor gyi dpal 'byor phun sum tshogs pa dang /
tshe dpag lha tshogs sogs 'chi med grub pa rnams kyi tshe yi dngos grub /
rmugs 'dzin dbang po sogs nor lha rnams kyi 'dzad med nor gyi dpal g.yang thams cad bkug nas nyams pa med pa rdo rje lta bu'i tshe dang /
rgud pa med pa'i lang tsho dang ldan pa'i bkrag mdangs gzi 'od 'bar ba tshe yi dbang dang /
tshe mi 'gyur ba g.yung drung lta bu /
bskal pa'i bar du rkyen gang gis kyang gzhom gzhig bral ba'i bsod nams tshe dpal gnas mchog 'di nyid du bstsal du gsol /
bdag cag tshe'i rig 'dzin sgrub pa'i rnal 'byor rnams la 'chi med tshe'i lha tshogs rnams kyis lus la sku'i byin chen phob la /
phyogs bcu'i snod bcud rnams kyi bcud dang tshe dpal bsod nams bkrag mdangs rgyal ba rnams kyi byin rlabs nus mthu rnams bstim pa dang /
ngag la gsung gi byin nus phob la /
'gag med tshangs dbyangs drug cu dang ldan pa'i rdo rje'i tshe la dbang ba'i nus mthu thogs med du stsol /
yid la thugs kyi byin rlabs phob la /
dug lnga'i dri ma thams cad dang bral ba'i mi 'gyur ba sku lnga ye shes lnga'i tshe bcud thams cad stsol /
ces pas gsol ba btab pa'i tshig gis bskul bas /
phyogs bcu'i sangs rgyas byang sems thams cad kyis phyag g.yas mda' dar g.yab pa tsam gyis phyi snod 'byung ba lnga'i bcud dang dwangs ma /
nang bcud lha klu mi gsum gyi tshe dpal bsod nams /
gsang ba tshe bdag rgyal ba rnams kyi byin rlabs /
lha srin sde brgyad kyi nus pa /
de dag gis rang gi bla tshe brkus khyer 'phrog gzhom sogs dang /
rang bzhin gyis tshe bsod dbang thang klung rta bla srog nyams 'thor yar ba sogs 'od zer gyi rnam par bsdus nas phyag g.yon tshe bum nang gi bdud rtsi la thim pas ma shong ba'i tshul du phyir lud rang la sib sib thim pas /
bskal pa'i bar du rkyen gang gis kyang gzhom gzhig bral ba'i rdo rje lta bu'i tshe la mnga' brnyes pa de nyid /
slar yang tshe'i byin rlabs nus pa mi nyams pa'i phyir /
rdo rje rgya gram pad+ma nor bu 'khor lo sogs sku lnga ye shes lnga'i ngo bo rigs lnga'i phyag mtshan gyis rgyas gdab pas 'gyur med bde ba chen po skye 'chi bgres rgud bral ba mgon po tshe dpag med dang mnyam par mos la sngags tshar gsum brjod /
de yang yid ting nge 'dzin bskyed rdzogs dmigs pa'i gnad dang ldan pa mchog tu gces /
de nas rdzogs rim ni /
snod bcud zhing khams dang lhar gsal ba thams cad 'od du zhu nas rang la thim /
rang nyid tshe lha yab yum 'od du zhu nas rang lus gser gyi rdo rje rtse lnga pa bsgom pa'i phyi rol du 'od zer dmar po'i gur /
de'i phyi rol du 'od zer dkar po /
ser po /
ljang gu
/sngon po'i gur khang lnga rim /
de yi phyi rim rdo rje'i gur sra zhing brtan pa bskal pa'i rlung yang rgyu bar mi nus pa'i srung 'khor drug po bsgoms pas bar chad thams cad zhi ba'i man ngag khyad par 'phags pa yin /
bkra shis bsngo smon rgyas par bya'o //
zhes pa'i tshe sgrub 'di sngon bsam yas dbu rtser gu ru pad+ma 'byung gnas kyis lo chen bai ro tsa na la zab mo smin grol gyi gdams pa gnang nas mi brjed pa'i smon lam btab ste kun gzhi ma bcos pa'i mtsho la gter du sbas pa'i rgyaHdang ldan pas /
ma 'ongs snyigs ma'i 'gro ba rnams sdug bsngal las skyob pa'i ched du dgongs nas mi snang bar 'gyur ba med pa'i ngo bor gtad rgyaHmdzad pa /
dus la bab tshe pad+ma gar dbang 'gro 'dul rgyal po'i dgongs pa rgya mtsho'i klong nas gter du spyan drangs nas /
dag pa'i yon tan bcu dang ldan pa'i skal ldan las 'phro can rnams la spel ba'i rgya :dang bcas /
rgya :rim gsum ldan pa'i zab chos 'di nyid rig 'dzin chen po de nyid kyi drung nas 'bru khrid bka' drin thob pa'i brjed tho lta bu zhig bris na chog min zhus pas /
'di nyid sgrub thabs yin phyir zin bris su 'gyur bas gzhan la phan thogs 'ong bas bris zhes bka' yi gnang ba thob pa la brten nas /
rje de yi bka' 'bangs pad dkar sprul ming pa karma bstan 'dzin dpal ldan rdo rje chos kyi rgyal pos bris pa nyes 'gal gang mchis tshe lha'i drung du bshags shing /
dge bas bstan 'dzin skyes bu'i sku tshe brtan pa dang /
'gro rnams tshe dpag med kyi go 'phang myur du thob par shog
/zin bris 'di skal ldan rnams la spel zhing rgyas pa dang /
skal med log lta can gyi lag tu mi 'grim pa'i bya ra dpal mgon ma ning dregs pa'i tshogs kyis mdzod cig rak+Sha /
sarba dA mang+ga laM//

//
