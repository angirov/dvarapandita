@#//
thugs rje chen po yang snying 'dus pa'i las byang bltas chog tu bsgrigs pa bde ba rab 'byams zhes bya ba bzhugs so //
bla ma dang bcom ldan 'das thugs rje'i dbang phyug la phyag 'tshal lo //
dag pa gnyis ldan gzi brjid 'od dpag med //
nges pa lnga ldan rnam snang gangs chen mtsho //
mkhyen pa gnyis ldan 'gro 'dul thugs rje'i bdag
/sgo gsum dwangs ma'i thig ler 'bral med bzhugs //
dus gsum rgyal ba'i yum gyis phyag byas pa //
yi ge drug pa'i rig sngags sgrub pa yi //
phrin las byang bu gter gzhung gser gyi phreng //
mdzes byed chog khrigs g.yu yi phra tshom bstar //
gang yi ge drug pa ni 'brel chog rnam pa brgyad kyis gsang sngags gzhan las khyad par du byas pa yin mod /
gsang sngags rang ga mar bzlas pa las sngags kyi cho ga sbyor dngos rjes gsum dang 'brel ba nyid bye ba 'bum gyis khyad par 'phags pas /
de lta bu'i cho ga'i rim pa'ang gsung rdo rje pad+mA ka ra'i zhal lung ma bslad pa nyid rtsa ba'i rgyud dang mtshungs mod kyi /
da lta'i cho ga'i khrigs rim dang bstun pa'i kha skong cung zad rigs mthun nas len pa ni bka' yis rjes su gnang ba ltar rig 'dzin brgyud pa'i phyag bzhes yin mod /
de la'ang khrigs su bya ba med na thos chung rnams ni pha phor gtsang zhen la g.yengs shing /
chen po rnams ni khyer bde kho nar 'dam pas /
mtha' de gnyis sel ba'i phyir 'di bshad pa la'ang don yod pas de la gsum /
sngon 'gro gzhi'i don /
dngos gzhi lam gyi don /
mthar thug grub pa'i don no //
dang po la gnyis /
sbyor ba yo byad kyi shom /
cho ga'i sngon 'gro'i las rim mo //
dang po la /
sgrub chen /
dbang bskur /
rab gnas dang gshin po rjes 'dzin sogs skabs thob dang bstun dgos pas rnam pa mang du 'gyur zhing /
dus bzang mchod pa lta bur /
mdun bskyed rten sku gzugs bris 'bur ram /
dpal gyi gtor ma'am /
tshom bu'i dkyil 'khor tsam la dmigs pa'i rten byas te /
chu gnyis nyer spyod sman raka gtor gsum /
tshogs kyi yo byad /
sngon gtor /
srung ma'i gtor 'bul /
chad brtan sogs 'du bya /
rgyun gyi nyams len lta bur phyi nang gi mchod pa gang 'byor la brten nas gtso bor dmigs pas khyab par bya'o //
gnyis pa cho ga'i sngon 'gro la bdun te /
bgegs bskrad mtshams gcod skyabs sems dang //
tshogs gsag byin 'beb byin rlabs so //
zhes pa ltar las /
dang po bgegs la gtor ma byin te bskrad pa ni /
rang skad cig gis rta mchog he ru ka g.yas be con /
g.yon sdigs mdzub dang bcas pa'i zhags pa 'dzin cing khro gtum bzod dka'i chas can /
gzi brjid bskal pa'i me ltar 'bar bar gyur /
sngon 'gro'i gtor ma bsang chus bran te /
raM yaM khaM gis bsregs gtor bkrus /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M lan gsum gyis byin brlab /
sarba b+hU ta A kar+Sha ya dzaHsa mgron bkug
/oM sarba big+h+nAn na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+ne daM ba l+yA di swA hA/
lan gsum gyis bsngos la bka' bsgo ba ni /
hU~M:
nyon cig log 'dren bgegs kyi tshogs :
nga ni 'jigs byed dbang gi sku :
gal te bka' las 'das pa na :
khyod kyi lus ngag rdul phran bzhin :
brlag par 'gyur gyis gzhan du min :
de bas rang gi gnas su dengs :
oM ma Ni pad+me hU~M hrI:
sum b+ha ni sum b+ha hU~M:
gr-ih+Na gr-ih+Na hU~M:
gr-ih+NA pa ya gr-ih+NA pa ya hU~M:
A na ya ho :
b+ha ga wAn bid+yA rA dzA ya hU~M phaT:
bgegs gtor dor /
gu gul yungs thun tsham rngam drag pos bskrad do //
gnyis pa mtshams bcad pa ni /
hrIHhU~M:
nga ni khro rgyal rta mgrin te :
rta skad rngam sgrog bar chad sel :
sku yi 'od zer mtshon cha'i gur :
me ri 'bar bas phyogs mtshams gcod :
ma rtogs 'khrul pa'i sems can rnams :
rnam rtog ma rig bag chags kyis :
lha dang 'dre bgegs gnyis snang yang :
rnam par rtog pa bgegs yin phyir :
'dre bgegs rang gi sems las byung :
sems nyid ye nas chos sku la :
bgegs dang bar chod ga la yod :
thams cad rang grol chos sku'i mtshams :
'di las su yang 'da' ma byed :
hrIHhU~M gnod byed 'byung po mA ra ya hU~M phaT:
ces brjod nas bar du gcad bya gcod byed thams cad rang bzhin ma grub pa'i gnas lugs shes pa ni mtshams gcod kyi mchog ste /
spros pa la dga' na yongs rdzogs sogs las 'byung ba'i mtshams lnga gcad par gsungs so //
gsum pa skyabs su 'gro ba ni /
skyabs yul dkon mchog gsum gyi ngo bor gyur pa bla ma thugs rje chen po rigs bdag dang bcas pa spyi gtsug nyi zla pad+ma'i gdan la mngon sum bzhin du bzhugs par gyur par mos la /
na mo :
byang chub snying po la mchis kyi bar du bdag dang mtha' yas pa'i sems can thams cad skyabs kyi dam pa dkon mchog gsum gyi ngo bor gyur pa bla ma rdo rje 'dzin pa la skyabs su mchi'o :
zhes dang /
nam mkha'i gnas su nam mkha' gang ba yi :
bla ma yi dam mkha' 'gro'i tshogs rnams dang :
sangs rgyas chos dang 'phags pa'i dge 'dun la :
bdag dang 'gro drug gus pas skyabs su mchi :
zhes lan gsum brjod /
bzhi pa sems bskyed pa ni /
skyabs yul de nyid dpang du byas te /
bdag gi sgo gsum 'bad rtsol gyis sems can thams cad 'khor ba'i rgya mtsho las bsgral te :
thugs rje chen po'i go 'phang thob par bya'o :
de'i phyir bdag nyid thugs rje chen po'i rnal 'byor la 'jug par bya'o :
zhes lan gsum gyis kun rdzob smon 'jug gi sems bskyed nas /
dmigs med spros bral du lhang nger bzhag la don dam sems bskyed /
de'i bslab bya tshad med bzhi bsgom pa ni /
sems can thams cad bde ba dang bde ba'i rgyu dang ldan par gyur cig
/sdug bsngal dang sdug bsngal gyi rgyu dang bral bar gyur cig
/sdug bsngal med pa'i bde ba dam pa dang mi 'bral bar gyur cig
/nye ring chags sdang gnyis dang bral ba'i btang snyoms tshad med pa la gnas par gyur cig
/ces pa'i don nan du bsgom mo //
lnga pa tshogs gsag ni /
skyabs yul rnams tshogs zhing du byas te /
hrI:
bla ma yi dam 'khor bcas 'dir gshegs shig :
nyi zla pad gdan mdzes pa'i dbus su bzhugs :
dad cing gus pas lus ngag yid phyag 'tshal :
phyi nang gsang mchod dngos 'byor yid sprul 'bul :
sdom pa gsum las nyams chag 'gal 'khrul bshags :
dge 'dun rnams kyi dge spyod bdag yi rang :
dus gsum 'gro la gang 'dul chos 'khor bskor :
mya ngan mi 'da' sems can bskyab tu gsol :
tshogs gnyis las byung dge ba byang chub bsngo :
bdag gzhan bla med byang chub 'bras thob shog :
ces rgyud dag par byas nas tshogs zhing rnams rang la bsdu'o //
drug pa byin 'beb pa ni gzhung 'di'i lugs kyis 'og tu snod bcud byin brlab nyid las zur du mi dgos kyang /
spros pa la dgyes pa rnams kyis sbyar ba ltar spro na /
oM ma Ni pad+me hU~M hrI:
dzaHhU~M baM ho :
sa ma ya satwaM:
zhes ye shes kyi 'khor lo mkha' khyab tu sad par mos la spos bsreg
/rol mo bcas /
hU~M hrI:
rnam dag spros dang bral ba'i ngang nyid las :
ma 'gags thugs rje'i rang rtsal gtso dang 'khor :
gnas 'dir sku gsung thugs kyi byin phob la :
ye shes lnga yi dbang mchog bskur du gsol :
oM ma Ni pad+me hU~M hrI:
ma hA kA ru ni kA ya :
sarba sa ma ya :
A be sha ya aHA:
zhes brjod do //
bdun pa byin gyis brlab pa la gsum /
mchod rdzas /
sgrub rdzas /
snod bcud byin rlabs so //
dang po ni /
bdag gi thugs ka nas raM yaM khaM 'phros pas mchod rdzas kyi dngos 'dzin nyes skyon thams cad bsregs gtor sbyangs te stong par gyur /
stong pa'i ngang las b+h+rU~M las rin po che'i snod yangs shing rgya che ba rnams su bdag gi thugs las hU~M so sor spros pa las byung ba'i /
phyi nang gsang ba'i 'dod pa'i yon tan so so'i mtshan nyid thams cad tshang ba'i mchod pa'i sprin phung bsam gyis mi khyab pas nam mkha' gang bar gyur /
oM badzra ar+g+haM AHhU~M/
oM badzra pA d+yaM AHhU~M/
de bzhin du /
puSh+pe 
d+hU pe 
A lo ke 
gan+d+he 
nai wid+yA 
shab+da AHhU~M/
zhes dang /
oM AHhU~M hrIH
zhes nyer gcig brjod pas /
oM gyis bdud rtsi rigs lnga 'od du zhu ba'i byang sems dkar mer gyis gyur /
oM AHhU~M sarba pany+tsa a mr-ita pU dza sa ma ye hU~M:
zhes brjod /
AHyis rak+ta 'khor ba yongs sgrol gyi byang sems dmar mer gyis gyur /
oM AHhU~M ma hA rak+ta pU dza sa ma ye hU~M:
zhes brjod /
hU~M gis gtor ma 'dod yon lnga ldan gyi phung po snod bcud dang mnyam par gyur /
oM AHhU~M ma hA ba liM ta pU dza sa ma ye hU~M:
zhes brjod /
hrIHyis dam rdzas thams cad mtshan bcas der 'dzin gyi rnam par rtog pa dang bral bar gyur /
hrIHd+harma d+hA tu hU~M:
oM badzra dz+nyA na tiSh+Tha sa ma ya hU~M:
hrIHmu ku len+ta ri ga te hU~M:
hrIHsarba ga Na pU dza sa ma ya hU~M:
zhes rol mo'i sgra dang bcas byin gyis brlab bo //
gnyis pa sgrub rdzas ni /
cho ga dkyus ma tsam la mi dgos shing /
tshom bu tshogs sgrub sogs yo byad yod pa'i skabs su /
stong pa'i ngang las sgrub rdzas rnams ngo bo ye shes kyi rang bzhin /
rnam pa 'gro 'dul dkyil 'khor gyi rgyan /
phrin las nyon mongs pa'i rtog tshogs dbyings su sbyong ba'i sgyu 'phrul drwa ba'i rol mo 'byams klas par gyur /
phur pa bzhi la /
hrIHbadzra kI la ya hU~M:
ral gri bzhi la /
oM badzra tIk+Sh+Na hU~M:
mda' dar bzhi la /
oM badzra sha ra ti hU~M:
me long bzhi la /
hrIHbadzra dz+nyA na sUr+Ya hU~M:
tshon skud kyi drwa ba /
hrIHbadzra paN ra gAts+tsha hU~M:
zhes byin gyis brlab /
gsum pa snod bcud ni /
phyi nang snod bcud snang srid thams cad thugs rje chen po'i rten dang brten pa'i rang bzhin du gdod nas rnam par dag pa'o //
hrIHe yaM baM laM suM raM b+h+rU~M hU~M:
oM AHhU~M swA hA:
mUM lAM mAM pAM tAM:
oM ma Ni pad+me hU~M hrI:
zhes brlabs te de dag gis sngon 'gro grub bo //
gnyis pa dngos gzhi la dngos dang /
cho ga'i mjug don gnyis /
dang po la /
rten dang brten pa mchod bstod 'bul //
ting 'dzin dzapa? bzlas rdzogs rim mo //
zhes pa ltar las /
dang po snod kyi zhen pa sbyong phyir rten gzhal yas khang bskyed pa'i thog mar ting 'dzin gsum bsgom pa ni /
skye med a'i sgra don gyis mtshon nas /
chos thams cad mi dmigs shing spros pa dang bral ba'i stong pa nyid kyi ngang las /
de ltar ma rtogs pa'i 'gro la 'dzin med sgyu ma lta bu'i snying rje mkha' khyab tu bsgom zhing /
stong nyid snying rje dbyer med kyi rang bzhin hrIHyig dkar po'i rnam par nam mkhar tal gyis byung bar mos la /
a :
ye nas ma skyes stong gsal ngang :
oM ma hA shUn+ya tA dz+nyA na badzra swa b+hA wa At+ma ko\u0f85 haM:
oM:
kun snang byang chub sems sprin las :
AHd+harma d+hA tu badzra sa mA ti oM:
hrI:
rang byung rig pa hrIHdkar gsal :
hU~M dz+nyA na badzra tsit+ta hrI:
hrIHlas b+h+rU~M 'phros gzhal yas khang :
dal dbus pad+ma'i snying po zlum :
'dab drug mu khyud pad sdong mdzes :
gru chad bar khyams sgo khyud rdzogs :
mnyam yangs 'od kyi khang par gsal :
gnyis pa tha mal lus zhen phral phyir brten pa dam tshig pa bskyed cing ye shes pa gzhug pa yan lag dang bcas pa ni /
dal dbus rang rig hrIH'od 'bar :
rnam smin lus bsregs hrIHde nyid :
nyi zla pad steng thugs rje'i sku :
zhal gcig phyag gnyis sku mdog dmar :
phyag g.yas pad phreng thugs kar 'dren :
phyag g.yon pad steng bdud rtsi'i bum :
rin chen rgyan rdzogs skyil krung bzhugs :
rang 'dra'i yum chen gsang ye ma :
lus dang grib ma'i tshul du 'khril :
'ja' ris 'od lnga'i rgyab yol mdzes :
hrI:
spyi gtsug rigs bdag 'od dpag med :
mtha' yas zhal gcig phyag gnyis ni :
mnyam gzhag phyag rgya bum pa 'dzin :
skyil krung nyi zla pad+mar bzhugs :
mtshan dang dpe byad bzang pos spras :
hrI:
thugs kar rta mgrin dmar po ni :
zhal gcig phyag gnyis dbu gtsug na :
rta mgo ljang zhur rta skad 'tsher :
phyag g.yas dbang sdud phyag rgya gdengs :
phyag g.yon zhags pas 'jig rten 'dren :
dur khrod chas gsol zhabs gnyis ni :
mi ro'i steng na bskyang bskum bzhugs :
tsit+ta'i sgo srung bar chad sel :
hrI:
rigs 'dus rang las sprul pa'i 'khor :
nor 'dzin sras mchog g.yas nas 'dud :
gsang sngags 'dzin ma g.yon nas 'dud :
kun kyang spyi gtsug rigs lngas brgyan :
hrI:
'dab drug pad+ma'i gdan steng du :
lha yi thub pa oM dkar gsal :
lha min thub pa ma sngon po :
mi yi thub pa Ni ser po :
byol song thub pa pad ser nag :
yi dwags thub pa me ljang dmar :
dmyal ba'i thub pa hU~M mthing nag :
kun kyang 'gro 'dul 'od zer 'gyed :
hrI:
phyi rol pad 'khor bzhi ldan la :
dus gsum sangs rgyas stong rtsa gnyis :
'gro 'dul sku mdog sna tshogs 'bar :
thugs rje chen po'i rol par gsal :
hrI:
sgo bzhir bdud bzhi brdzis pa'i steng :
shar sgor badzra he ru ka :
dkar gsal zhal gcig phyag gnyis gdengs :
lho sgor rat+na he ru ka :
ser nag zhal gcig phyag gnyis gdengs :
nub sgor pad+ma he ru ka :
dmar nag zhal gcig phyag gnyis gdengs :
byang sgor karma he ru ka :
ljang nag zhal gcig phyag gnyis gdengs :
kun kyang 'dor stabs bdud bzhi 'joms :
gzhan yang bla ma rig 'dzin lha //
mkha' 'gro dam can sprin ltar 'thibs //
thams cad thugs rje'i dkyil 'khor te //
'khor ba bsgral zhing drang slad du //
dug lnga'i tshul gyis dug lnga 'joms //
sarba dz+nyA na maN+Da la b+h+rU~M hU~M:
de ltar dam tshig sems dpar bskyed nas rang byung thugs rje chen por byin gyis brlab cing dbang bskur ba ni /
lha tshogs rnams kyi gnas gsum du //
'bru gsum gdod ma'i rdo rje gsum //
dpa' bo 'bru lnga ye shes dngos //
yongs gyur dbang bskur rigs kyi bdag
/gtsor bzhugs rigs lnga'i rgyal ba yis //
spyi bo'i gnas lngar mtshan par gyur //
hrI:
ye nas rang byung thugs rje che :
dus gsum rgyal ba'i sku gsung thugs :
ye shes lnga bdag cod pan dbang :
'bru brgyad gsal bsgom rang dbang thob :
oM AHhU~M:
zhes rgyas gdab /
oM AHhU~M swA hA:
zhes dbang bskur zhing byin gyis brlabs pa la ye shes kyi 'khor lo gzhug pa ni /
rang gi thugs ka'i sa bon las 'od zer 'phros pas ye shes kyi 'khor lo mdun gyi nam mkhar spyan drangs par bsam la /
hrI:
tshur gshegs tshur gshegs bcom ldan 'das :
bde chen chos dbyings ngang nyid las :
rtsol bral mtshan bcas mi dmigs kyang :
thugs rje nyi gsal 'od bzhin du :
'khor 'das mnyam sbyor thugs rje'i bdag :
rigs bdag gtso 'khor sprul pa'i tshul :
dkyil 'khor phyag rgyar sku bzhengs la :
dam tshig dkyil 'khor bdag la dgongs :
oM ma Ni pad+me hU~M hrI:
sarba ta thA ga ta ma hA kA ru Ni kA maN+Dal sa pa ri wA ra e h+ye hi sa ma ya dza :
dzaHhU~M baM ho :
zhes spyan drangs pa'i lha tshogs rnams /
hrI:
sku lnga bla ma spyan ras gzigs :
dbang chen dkyil 'khor lha tshogs rnams :
yang dag don la mnyam nyid phyir :
gnyis med brtan par bzhugs su gsol :
kA ya wA ka tsit+ta tiSh+Tha sa ma ya :
zhes pas dam ye gnyis chu dang 'o ma ltar ro mnyam du gyur pa la phyag gis bkur ba ni /
hrI:
rgyal ba kun 'dus yon tan rdzogs :
bla ma rnams la phyag 'tshal lo :
sku lnga'i bdag nyid 'od mtha' yas :
tshe dpag med la phyag 'tshal lo :
sangs rgyas kun dngos bcom ldan 'das :
thugs rje chen por phyag 'tshal lo :
thugs rje'i rtsal rdzogs bdud dpung 'joms :
rta mgrin dpal la phyag 'tshal lo :
rgyal ba sras bcas skyed mdzad ma :
gsang ye yum la phyag 'tshal lo :
dbyings dang ye shes ngo bo nyid :
sras mchog zung la phyag 'tshal lo :
'gro 'dul yang dag rdzogs sangs rgyas :
thub pa drug la phyag 'tshal lo :
'khor ba dong sprugs bcom ldan 'das :
sangs rgyas stong la phyag 'tshal lo :
ye shes bzhi rdzogs bdud bzhi 'dul :
sgo skyong bzhi la phyag 'tshal lo :
phyogs bcu dus gsum kun bzhugs pa'i :
rgyal sras tshogs la phyag 'tshal lo :
bar chad srung zhing dngos grub ster :
mkha' 'gro'i tshogs la phyag 'tshal lo :
zhes dang /
snang ba yab la stong pa yum :
snang stong gnyis med thugs rje che :
thugs rje chen po'i lha tshogs la :
gnyis med tshul gyis phyag 'tshal lo :
na mo pU ru sha ya ho :
a ti pU ho :
pra tIts+tsha ho :
zhes lha dang bdag dbyer med du rtogs pa'i tshul gyis phyag bya'o //
gsum pa tshogs drug yul bcas sbyong phyir mchod pa la gsum /
rnam lnga phyi'i mchod pa /
rang byung nang gi mchod pa /
ting nge 'dzin gsang ba'i mchod pa ste /
de dag spyir 'bul ba ni /
hrI:
kun 'byung nam mkha'i klong yangs nas :
bdug spos me tog mar me dri :
bshos gtsang sil snyan rol mo dang :
gzugs sgra dri ro reg bya chos :
rang byung rnam dag bdud rtsi dang :
'dzin chags bral ba'i gtor ma dang :
rigs drug bsgral pa'i rak+ta dang :
gnyis med sbyor ba'i byang chub sems :
kun bzang mchod sprin mchog tu rol :
mchod pa'i phyag rgya chen po ni :
sems kyi yid bzhin sprin tshogs gtibs :
phyogs bcu nam mkha'i khams bkang nas :
bla ma dkon mchog yi dam lha :
bdag nyid chen po'i lha tshogs mchod :
gnyis med dgyes par tshims gyur nas :
sku gsung thugs kyi dngos grub stsol :
hrI:
thugs rje chen po sku yi lha :
mtha' yas gsung la rta mgrin thugs :
gsang ba ye shes kun gyi yum :
nor 'dzin gsang sngags 'dzin ma sras :
rgyal ba rigs drug thub pa drug :
sangs rgyas stong rtsa khro chen bzhi :
mchod bzhes dam skongs dngos grub zhu :
oM ma Ni pad+me hU~M hrI:
oM na maHsarba ta thA ga ta ma hA kA ru Ni ka gu h+ya dz+nyA na sarba yo gi nI badzra puSh+pe 
d+hU pe 
A lo ke 
gan+d+he 
nai wid+ya 
shab+da sarba pU dza ho :
zhes pa tsam mam /
spro na spar khab tu sbyar ba'i khyad par mchod pa rnams so sor 'bul ba'i thog mar sman mchod ni /
hrI:
rang byung gdod nas rnam par dag :
rtsa brgyad stong las sbyar ba'i sman :
rigs lnga dam tshig lnga yi dngos :
ye shes lnga rdzogs grub pa'i rdzas :
rgyud drug sems can kun grol zhing :
dug lnga sel ba'i bdud rtsi 'di :
dpa' bo mchog dang mnyam sbyar te :
dgyes skong dngos grub stsol phyir 'bul :
oM AHhU~M hrIHsarba pany+tsa a mr-ita kha raM khA hi :
dgongs pa brda dang snyan nas legs brgyud pa'i :
rtsa brgyud bla ma bka' drin can rnams la :
rnam dag bdud rtsi'i dam rdzas mnyes mchod 'bul :
thugs rjes brtser dgongs dbang dang dngos grub stsol :
oM ma hA pany+tsa a mr-ita kha raM khA hi :
chos sku'i bdag nyid rigs kyi gtsor gyur pa :
bcom ldan mtha' yas rgyal ba rigs drug la :
rnam dag bdud rtsi'i\u0f8e
thugs rjes brtser dgongs\u0f8e
oM ma hA pany+tsa\u0f8e
ye shes dbyings las shar ba 'gro ba'i mgon :
thugs rje'i bdag nyid dkyil 'khor gtso bo la :
rnam dag bdud rtsi'i\u0f8e
thugs rjes brtser dgongs\u0f8e
oM ma hA pany+tsa\u0f8e
gnyis med mnyam sbyor rgyal ba skyed mdzad ma :
gsang ba ye shes bde chen mkha' 'gro la :
rnam dag bdud rtsi'i dam rdzas mnyes mchod 'bul :
thugs rjes brtser dgongs dbang dang dngos grub stsol :
oM ma hA pany+tsa a mr-ita kha raM khA hi :
rig pa'i rgyal po khro bo kun gyi rje :
snang srid dbang sdud rta mgrin rgyal po la :
rnam dag bdud rtsi'i\u0f8e
thugs rjes brtser dgongs\u0f8e
oM ma hA pany+tsa\u0f8e
snang stong dbyer med byang chub sems dpa'i tshul :
nor bu 'dzin dang gsang sngags 'dzin ma la :
rnam dag bdud rtsi'i\u0f8e
thugs rjes brtser dgongs\u0f8e
oM ma hA pany+tsa\u0f8e
thugs rje'i mchog mnga' gang 'dul skur ston pa'i :
sprul sku thub drug 'gro ba 'dul mdzad la :
rnam dag bdud rtsi'i\u0f8e
thugs rjes brtser dgongs\u0f8e
oM ma hA pany+tsa\u0f8e
'khor ba'i rgyud sbyong bstan pa mthar phyin mdzad :
sangs rgyas stong sku dus gsum ston pa la :
rnam dag bdud rtsi'i\u0f8e
thugs rjes brtser dgongs\u0f8e
oM ma hA pany+tsa\u0f8e
sgo bzhi srung mdzad bdud bzhi 'joms mdzad lha :
khro rgyal rnam bzhi phrin las rdzogs mdzad la :
rnam dag bdud rtsi'i\u0f8e
thugs rjes brtser dgongs\u0f8e
oM ma hA pany+tsa\u0f8e
zhing khams mtha' yas kun bzhugs dus gsum gyi :
rgyal ba sras bcas phrin las mthar phyin la :
rnam dag bdud rtsi'i\u0f8e
thugs rjes brtser dgongs\u0f8e
oM ma hA pany+tsa\u0f8e
sangs rgyas bstan pa srung zhing rgyas mdzad pa :
dam can mkha' 'gro dregs pa'i tshogs rnams la :
rnam dag bdud rtsi'i dam rdzas mnyes mchod 'bul :
thugs rjes brtser dgongs dbang dang dngos grub stsol :
oM ma hA pany+tsa a mr-ita kha raM khA hi :
zhes mtheb srin nyi zla'i gwa 'us gcus te 'bul /
hrI:
lce yi dam tshig rdo rje la :
rdo rje can gyis 'bru gsum bsgom :
bdud rtsi lnga dang sbyar ba'i sman :
zos na sku gsung thugs thob 'gyur :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
zhes dngos grub blang ngo //
gtor ma ni /
hrI:
dri med pad+ma'i snod yangs su :
longs spyod brgyad ldan zhal zas spungs :
sbyangs rtogs spar byas bdud rtsi che :
'dod yon lha mo'i sprin gtibs nas :
dkyil 'khor lha la mchod par 'bul :
'dzin rtog bag chags sbyang phyir bzhes :
oM ma hA ba liM ta kha raM khA hi :
rak+ta ni /
hrI:
chags bral bde chen rak+ta mchog :
rgyud drug srid rtsa rtsad bcad nas :
'khor ba thugs rjes mi gtong ba'i :
dmar chen mchod pa bzhes su gsol :
oM ma hA rak+ta kha raM khA hi :
sbyor sgrol ni /
srid gsum thams cad sangs rgyas zhing :
ye nas 'gyur med lhun grub la :
gnyis med rtogs pa'i sbyor sgrol mchod :
bde chen rang grol dbyings su rol :
ma hA ta na ga Na pU dza ho :
de kho na nyid ni /
snang grags 'dzin rtog 'khrul pa'i chos :
ye nas rgyal ba'i sku gsung thugs :
dam tshig las chos phyag rgya che :
mnyam sbyor ma bcos 'gag pa bral :
spang blang mi dmigs yang dag don :
ka dag ye rdzogs mchod pa 'bul :
d+harma d+hA tu ma hA pU dza ho :
zhes mchod do //
bzhi pa don rtags rang la rdzogs phyir bstod pa bya ba ni /
hrI:
bde gshegs rgyal ba 'dus pa'i sku :
thugs rje chen po spyan ras gzigs :
zhal gcig rang byung ye shes gsal :
phyag gnyis thabs shes 'gro ba 'dul :
sku dmar 'khor 'das ye shes dbang :
rin chen rgyan phreng chos nyid rol :
phyag g.yas pad phreng 'khor ba 'dren :
phyag g.yon bdud rtsis dug lnga 'joms :
zhabs gnyis skyil krung rdzogs sangs rgyas :
gsang ye yum 'khyud chos dbyings sbyor :
nyi zla pad gdan dug gsum dag :
'od lnga'i rgyab yol sku lnga rdzogs :
ye nas rang byung thugs rje'i sku :
'jig rten mgon la phyag 'tshal bstod :
hrI:
dus gsum rgyal ba 'dus pa'i gsung :
'gro ba'i mgon po tshe dpag med :
mtha' bral thig le nyag gcig zhal :
'khor 'das mnyam gzhag phyag rgya can :
spros bral ye shes bum pa 'dzin :
bde gsal mi rtog mnyam pa'i steng :
chos sku mi 'gyur skyil krung bzhugs :
chos nyid rol pa'i mtshan dpe rdzogs :
'dren pa'i gtso la phyag 'tshal bstod :
hrI:
phyogs bcu'i rgyal ba 'dus pa'i thugs :
snang srid dbang sdud rta mchog dpal :
zang thal zhal gcig kun tu bzang :
rta gdong sa lam dus gcig gcod :
'khor 'das zil gnon rta skad sgrog :
phyag g.yas thabs kyis srid dbang bsgyur :
phyag g.yon shes rab 'gro kun 'dren :
dur khrod chas kyis log lta 'joms :
brkyang bskum zhabs kyis bdud bzhi 'dul :
ro gdan chos sku lhun gyis grub :
thugs rje'i dpal la phyag 'tshal bstod :
hrI:
rigs 'dus rang las sprul 'khor rnams :
'gro 'dul phrin las cir yang ston :
sku gsung thugs yon phrin las bdag :
bdud bzhi 'joms la phyag 'tshal bstod :
ces bstod do //
lnga pa yid kyi 'dzin rtog sbyang phyir 'phro 'du'i ting nge 'dzin dang /
drug pa tha mal ngag zhen bzlog phyir yang snying bzlas pa chabs cig tu bstan pa la bzhi /
dang po phyi zhi bar bsnyen pa ni /
sku gsung thugs dang sbyar ba'i spro bsdu gsag sbyong dngos grub bsdu ba'i dgongs pa ste /
hrI:
lha gsum thugs kar zla ba'i steng :
hrIHmthar yi ge drug mas bskor :
zhes pas gtso bo dang /
rta mgrin /
'od dpag med gsum ka'i thugs kar zla ba'i dkyil 'khor gyi steng du hrIHyig mar me ltar 'bar ba sngags kyi phreng bas bskor ba gsal btab nas /
bdag nyid rtsa ba'i thugs ka nas :
sngags phreng 'od zer dkar po 'phros :
bde gshegs kun gyi sku la phog :
sku mchod mnyes nas dngos grub thob :
bdag la 'dus shing 'od zer des :
khams gsum sems can lus sgrib sbyangs :
sems can lus kun dbang du gyur :
oM ma Ni pad+me hU~M:
zhes ci nus bzla /
spyi gtsug snang mtha'i thugs ka nas :
sngags phreng 'od zer dmar po 'phros :
bde gshegs kun gyi gsung la phog :
gsung mchod mnyes nas dngos grub thob :
bdag la 'dus shing 'od zer des :
khams gsum sems can ngag sgrib sbyangs :
sems can ngag kun dbang du gyur :
oM ma Ni pad+me hU~M:
zhes bzla /
rta mgrin thugs ka'i sngags phreng las :
'od zer mthing ga rab 'phros pas :
bde gshegs kun gyi thugs la phog :
thugs mchod mnyes nas dngos grub thob :
bdag la 'dus shing 'od zer des :
khams gsum sems can yid sgrib sbyangs :
sems can yid kun dbang du gyur :
oM ma Ni pad+me hU~M:
zhes bzla ste /
de'ang /
phyi ni srog sbas zhi ba'i tshul :
yi ge drug pa rdo rje'i sgra :
dzapa? dbyangs rma bya'i mgrin skad ltar :
ngag 'jam sos dal khug par bzla :
zhes pa'i tshul gyis bzla'o //
gnyis pa nang khro bor bsgrub pa ni /
lha gsum dang sbyar ba'i spro bsdu dregs pa tshar gcod kyi dgongs pa ste /
bdag nyid lha gsum thugs ka nas :
sngags phreng khro chung mtshon thogs shing :
zhal nas phaT sgrog tshwa tshwa 'khrug :
stong gsum bkang nas log lta'i tshogs :
gang dag zhi bas mi thul ba'i :
bdud dang dgra bgegs brdung tshar bcad :
bka' sdod bran khol byed par gyur :
oM AHhU~M hrI:
oM ma Ni pad+me hU~M phaT:
ces bzla ste /
de'ang /
nang ltar zab mo sku gsum rdzogs :
yi ge bcu gcig bdud bzhi 'joms :
dzapa? dbyangs ser 'brug ldir ba ltar :
'ur chems mtha' ru grags par bzla :
zhes pa ltar ro //
gsum pa gsang ba don dam mchog gi las su sbyor ba ni /
rlung 'byung 'jug gnas gsum dang sbyar ba'i nyams rtogs spar ba'i dgongs pa ste /
de ltar sku gsum lha tshogs kyang :
bdag nyid thugs rje chen po la :
'dus te rnam pa yongs kyis med :
gnyis med don gyi lhar gnas pa'o :
zhes pa'i dgongs pa bzung nas /
gzhung las /
rngubs pa'i rlung la oM dang ma :
gnas pa'i rlung la Ni dang pad :
'byin pa'i rlung la me hU~M hrI:
ye nas rang byung rang la rdzogs :
de don shes byas rlung gis bzlas :
nyams rtogs ye shes 'bar bar 'gyur :
zhes pa ltar bzla zhing /
des sun na ngag bzlas kyang ci rigs bya'o //
bzhi pa chos nyid don gyi dgongs pas ye shes rig pa gsal gdab pa la /
snang ba lha skur rgyas 'debs pa ni /
hrI:
snang ba thugs rje chen po'i sku :
gzung 'dzin bral ba'i sems la ltos :
snang ba thams cad rang snang yin :
ye shes rig pa ngo mtshar che :
oM ma Ni pad+me hU~M hrI:
sgra grags gsung du rgyas 'debs pa ni /
hrI:
sgra grags thugs rje chen po'i gsung :
tshig dang bral ba'i don la ltos :
grags pa thams cad rang sgra yin :
ye shes rig pa ngo mtshar che :
oM ma Ni pad+me hU~M hrI:
rtog tshogs thugs su rgyas 'debs pa ni /
hrI:
rtog tshogs thugs rje chen po'i thugs :
ye shes zang thal ngang la zhog :
grol ba thams cad rang grol yin :
ye shes rig pa ngo mtshar che :
oM ma Ni pad+me hU~M hrI:
rang rig lha dang gnyis su med par blta ba ni /
hrI:
rang rig lha dang gnyis su med :
gnyis 'dzin bral ba'i sems la ltos :
lta byed rtog pa rang sar grol :
bltas pas thugs rje che mi mthong :
oM ma Ni pad+me hU~M hrI:
sems las lha logs su mi btsal ba ni /
hrI:
ma bltas bzhag pas lha dang mjal :
ma bsgrub gnas pas sangs rgyas 'grub :
grub pa med do cir mi dgongs :
rang byung thugs rje chen po yin :
oM ma Ni pad+me hU~M hrI:
rang byung gi lta ba ni /
hrI:
rang snang snang ba mtha' yas yin :
rang gsal rta mgrin rgyal po yin :
rang grol gsang ba ye shes yum :
ye nas ma skyes thub pa drug :
rang bzhin brjod med sangs rgyas stong :
phrin las lhun rdzogs khro chen bzhi :
ye shes rig pa ngo mtshar che :
oM ma Ni pad+me hU~M hrI:
sku gsum dbyer med kyi dgongs pa ni /
hrI:
thams cad dbyer med chos kyi sku :
ma 'gags rang gsal longs spyod rdzogs :
sna tshogs 'dzin grol sprul pa'i sku :
ye shes rig pa ngo mtshar che :
oM ma Ni pad+me hU~M hrI:
skabs su tshangs pa'i mgrin dbyangs kyis :
ye shes rig pa gsal 'di gdab :
ces gsungs pas snyan pa'i dbyangs kyi rta la bskyon te ci rigs par bzla zhing /
skabs 'dir dbang don du bum pa bsgrub pa dang /
skye bdun sgrub pa'i sgom bzlas sogs skabs dang sbyar la gzhug go
/bzlas pa'i mthar stong tshigs 'bul ba ni /
hU~M:
ye shes lha tshogs spyan 'dren gshegs :
phyi nang gsang ba'i mchod pa 'bul :
sku gsung thugs yon phrin las bstod :
bag med 'gal 'khrul nyams chag bshags :
ma hA a mr-ita ba liM ta rak+ta pU dza khA hi :
bdun pa sems kyi de nyid bstan phyir rdzogs rim bsgom pa la /
gzung ba'i yul sbyong phyir lha sems su bstan pa /
'dzin pa'i gegs gzhom phyir sems stong par bstan pa /
blos byas kyi dri ma 'khrud phyir dbyer med kyi thig ler bstan pa rnams ni /
rgyud las /
lha nyid sems su shes bya ste :
bsgom bya'i lha de sgrub byed kyi :
mkhan po dag kyang sems nyid de :
lha dang lha min 'byed pa sems :
de ltar sems kyi rang bzhin stong :
ngo bo mtshan nyid thams cad stong :
de yang tha dad ma yin te :
snang stong gnyis 'dzin blo las 'das :
gnyis med gnyis su med par shes :
stong gsal spros med chos kyi sku :
bde chen thig le gcig tu rdzogs :
zhes pa rnams tshig ngag tu brjod mi brjod gang ltar yang don gsal gdab la rang byung rig pa spros bral gyi gshis lugs bskyang ngo //
'dir rtsa ba'i dgongs pa'i rjes su 'brangs te ma Ni rin chen yab sras rnams yig drug bsnyen pa /
yi ge bcu gcig sgrub pa /
yig bdun mchog gi las sbyor du bzhed /
phyag bzhes su bzlas pa'i dngos gzhi yig bdun dang /
bcu gcig pa thun mjug tu brgya rtsa tsam bzla bar snang ngo //
des dngos gzhi'i las rim legs par grub bo //
gnyis pa cho ga'i mjug gi las rim ni /
tshogs mchod gtor 'bul brtan skyong bro //
dngos grub blang zhing dkyil 'khor bsdu //
bsngo smon shis brjod bya ba 'o //
zhes pa ltar bdun gyi dang po tshogs mchod bya ba ni /
ma da na mAM sa ba la gtso bor gyur pa'i dam tshig gi yo byad rnams bsham /
rgyun gyi mchod pa lta bur mi dgos kyang tshogs kyi 'du ba dang tshom bu tshogs sgrub sogs la tshogs phrin gdab pa ni /
las kyi rgyal thebs kyis /
ho :
dgongs su gsol lo :
spros pa med pa'i dbyings rang bzhin gyi dkyil 'khor rnam par dag pa na :
thugs rje chen po yab yum sras bcas sku gsung thugs kyi lha tshogs 'khor dang bcas pa rnams dang :
phyi'i grub pa mo dang :
nang gi rnal 'byor ma dang dam can rgya mtsho mkha' 'gro chos skyong srung ma'i tshogs ma lus pa rnams gsan cing dgongs su gsol :
rgyal ba rgya mtsho khyed rnams kyi thugs dam bskang zhing :
bdag cag gi g.yar dam bskang phyir 'byor tshogs gzhung bzhin du gus pas 'bul lags na :
thugs rjes bzhes shing dgongs pa ci gnang :
a la la ho :
zhes zhu /
slob dpon gyis /
hrI:
thugs rje chen po 'gro 'dul dkyil 'khor gyi :
lha tshogs rnams dang rdo rje slob dpon mched :
'gro don yal bar mi 'dor thugs brtse'i phyir :
gsol bar gnang gis 'byor tshogs gzhung bzhin du drongs shig :
a la la ho :
zhes lan gdab /
byin gyis brlab pa ni /
chu chang nang mchod kyis sbyangs la /
oM ma Ni pad+me hU~M hrI:
oM sarba dra byaM sho d+ha ni hU~M phaT:
lan bdun /
hrI:
bdag nyid lhar gsal thugs ka nas :
raM yaM khaM gsum rnam spros te :
raM 'phros dngos 'dzin rnam rtog sbyangs :
yaM 'phros bag chags zhen snang gtor :
khaM 'phros gnyis 'dzin dri ma bkrus :
bdag nyid lha yi thugs ka nas :
oM dang AHdang hU~M spros pas :
oM gyis 'dod yon longs spyod spel :
AHyis ye shes bdud rtsir bzhu :
hU~M gis bgegs bskrad thugs dam bskang :
oM AHhU~M:
zhes lan gsum brjod /
tshogs zhing spyan 'dren pa ni /
oM ma Ni pad+me hU~M hrI:
dzaHhU~M baM ho :
sa ma ya satwaM:
hrI:
thugs rje chen po yab yum sras 'khor bcas :
rgyal ba'i sku la sgrib skyon mi mnga' yang :
'gro ba'i tshogs gsag bsnyen sgrub bgyi slad du :
chos kyi dbyings nas skur bzhengs 'dir gshegs shig :
badzra sa ma ya dza ho :
de nas spyir mchod pa ni tshogs kyi yo byad btegs la /
hU~M:
rin chen khang bzang gnas mchog 'dir :
sman gyi chag chag maN+Dal bsham :
gdan khri na bza' rgyan phreng mdzes :
glu gar rol mo sna tshogs dang :
me tog mar me tsan+dan phreng :
zhal zas dri chab sil snyan rnams :
sprin phung 'khrigs ltar nam mkha' gang :
thugs rje chen po'i lha tshogs mchod :
oM:
gzugs mdzes lha mos me long 'dzin :
rkang pas stabs byed lag gar bsgyur :
mang pos nam mkha'i khams bkang nas :
dkyil 'khor lha tshogs spyan la mchod :
oM:
sgra snyan lha mos pi wang 'dzin :
rkang pas stabs byed lag gar bsgyur :
mang pos nam mkha'i khams bkang nas :
dkyil 'khor lha tshogs snyan la mchod :
oM:
dri zhim lha mos spos phor 'dzin :
rkang pas stabs byed lag gar bsgyur :
mang pos nam mkha'i khams bkang nas :
dkyil 'khor lha tshogs shangs la mchod :
oM:
ro mchog lha mos zhal zas 'dzin :
rkang pas stabs byed lag gar bsgyur :
mang pos nam mkha'i khams bkang nas :
dkyil 'khor lha tshogs zhal la mchod :
oM:
reg bya'i lha mos mnyen 'jam 'khril :
rkang pas stabs byed lag gar bsgyur :
mang pos nam mkha'i khams bkang nas :
dkyil 'khor lha tshogs sku la mchod :
oM:
chos kyi lha mos rdo rje 'dzin :
rkang pas stabs byed lag gar bsgyur :
mang pos nam mkha'i khams bkang nas :
dkyil 'khor lha tshogs thugs la mchod :
oM ma Ni pad+me hU~M hrI:
ga Na tsakra pU dza ho :
zhes mchod /
bye brag tu mchod par /
tshogs phud cha gsum du spros pa'i dang po mchod pa ni bdud rtsi bran nas stegs la bkod de /
hrI:
thugs rje chen po'i dkyil 'khor du :
sku gsung thugs ldan lha tshogs rnams :
gtso 'khor bran dang bcas pa yis :
tshogs phud mchod par bzhes su gsol :
zhes 'dod yon drug gis mchod pas dgyes par bsam mo //
bar pas bshags pa ni /
hrI:
bla ma yi dam lha tshogs dgongs :
'byor tshogs chung bas sku ma bskangs :
bsnyen sgrub yun thung rtags ma thon :
rtogs pa'i rtsal chung thugs ma rtogs :
tshogs kyi mchod pas bskang zhing bshags :
sa ma ya ho :
zhes dang /
yig brgya bzlas pas nyams chag dag par bsam mo //
tha ma bsgral ba ni /
ling+ga logs su bcas pa med na tshogs zan cha gsum pa de'i 'dod yon gyi lha mo rang la bsdus nas :
bdag nyid dpa' bo rta mchog rol pa'i skur gyur /
na mo /
dkon mchog gsum la phyag 'tshal lo //
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
'phags pa thugs rje chen po'i dkyil 'khor gyi lha tshogs rnams kyi bden pa dang /
bden pa chen po'i byin gyis brlab kyis ma rungs pa'i sems can bsgral ba'i zhing du gyur pa thams cad mtshan ma rdzas kyi rten 'di la mchis par gyur cig
/badzra ang+ku sha dza :
dzaHhU~M baM ho :
zhes dgug gzhug byas la /
phur bus gdab cing /
hrIHhU~M:
dpal chen rta mgrin khro bo'i rgyal :
dmar nag zhal gcig phyag gnyis pa :
ri rab phur pa dgra la gzir :
dbu gtsug rta skad bgegs dpung sreg :
zhabs gnyis 'dor stabs bdud bzhi 'joms :
dur khrod chas kyis mkha' 'gro sdud :
gdug pa'i tshogs bsgral zhal du stobs :
ha ha khA hi khA hi :
hrIHpad+mAn+ta kr-ita a mu kaM sha trUM dgra bgegs mA ra ya dza rbad :
ces bsgral nas zhal du stob pas dgyes par bya'o //
tshogs la rol pa ni /
las rdor gyis slob dpon nas brtsam ste rim bzhin /
ho :
tshogs kyi mchod pa rgyan du rol :
zhes drang /
len pa pos kyang pad kor bcas /
a la la ho :
zhes blangs la 'dod yon lnga longs spyad nas /
smon lam gdab pa ni /
ho :
'gro ba'i don phyir tshogs kyi 'khor lo rgya chen po bskor bas lha tshogs rnams kyi sku gsung thugs mnyes pa dang :
bdag cag rdo rje slob dpon mched dang lcam dral rnams kyis mchog dang thun mong gi dngos grub la longs spyod par gyur cig :
a la la ho :
zhes brjod /
lhag ma'i cho ga la thog ma yar gnas ni /
gtsang lhag la sman phud sbreng ste /
hrIHhU~M hrIHhU~M hrIHhU~M:
hrI:
dbang chen thugs rje'i lha tshogs rnams :
rig 'dzin mkha' 'gro'i tshogs bcas kun :
rmad byung gtor ma 'di bzhes la :
dam skongs dbang dang dngos grub stsol :
hrIHpad+mAn+ta kr-ita sa ma ya de bI kro d+hI sarba ba liM ta khA hi khA hi :
zhes mchod la lhag phud bsreg te mar gnas ni /
hrI:
dang po phud kyis mi mchod du :
dbang chen lha tshogs phud kyi bdag :
de nas tshogs la mi rol du :
dpa' bo dpa' mo tshogs la dgyes :
de nas lhag mas mi mchod du :
chos nyid ye nas rgyu 'bras gcig :
lhag ma kha chus mi bran du :
khyed dang nged gnyis dam tshig 'brel :
oM AHhU~M uts+tshiSh+Ta badzra a d+hiSh+Tha sa mu sha kr-i sa ma ye hU~M phaT:
lce rta mgrin yab yum du gsal ba'i sbyor mtshams nas byang sems bab :
lhag ma bdud rtsi'i rgya mtshor gyur :
oM AHhU~M:
zhes dza gad kyi kha phru btab cing dam bsres pas /
dam las mi 'da' bar las byed par bsam la /
hrI:
dpal gyi bka' nyan tshogs kyi lhag sdud rnams :
dbang phyug chen po bka' nyan las byed tshogs :
las rnams zhal gyis bzhes pa'i dam can ma :
dpal gyi bka' sdod ci bgyis bka' nyan tshogs :
mkha' 'gro ging chen lang+ka'i tshogs dang bcas :
dur khrod bdag dang ma bdun sring mo bzhi :
'bar ma pho nya dbang phyug nyi shu brgyad :
mdzes pa'i sku la gzhon sgeg tshul yang ston :
me tog chun po mdzes pa'i sked 'ching can :
phyag na rat+na'i gzhong thogs gtor len ma :
rdo rje phra men mngag gzhug byed pa'i tshogs :
bka' yi pham phab gtor ma 'di longs la :
bcol pa'i phrin las myur du 'grub par mdzod :
hU~M hU~M hU~M:
hrIHhrIHhrI:
b+h+yo b+h+yo b+h+yo :
zhes brjod cing rol mo dang bcas pas phyi rol du bskyal lo //
gnyis pa gtor ma gtang ba ni /
gter srung gi gtor ma sogs gtor gral nas blangs la rdo rje'i 'gros kyis phyir bsnur du bzhag
/sman raka bran 'bru gsum gyis byin gyis brlabs la /
hrI:
dpal gyi gtor len dam tshig can :
mkha' 'gro shugs 'gro ma mo'i tshogs :
dang po zhal bzhes dam ma 'da':
dgra bgegs sha khrag gtor ma 'di :
bzhes shig rol cig kha raM khA hi :
mi mthun rkyen rnams zlog tu gsol :
badzra pra mo ha zlog b+h+yo :
zhes rol mo'i sgra dang bcas pas phyir 'bul /
gsum pa brtan ma bskyang ba ni /
gtor gzhong sman phud kyis bshal ba'i chu /
oM AHhU~M:
gis bdud rtsir brlabs la /
hrIHhU~M:
dgung sngon steng dang gangs ri g.ya' rtse dang :
spang ljongs skyed mos tshal dang nags 'dabs dang :
phyogs mtshams steng 'og dag na gnas pa yi :
bod khams skyong ba'i brtan ma bcu gnyis tshogs :
slob dpon pad+ma'i spyan sngar khas blangs bzhin :
rang rang gnas nas 'dir byon gtor ma bzhes :
rnal 'byor bdag cag 'khor srungs rkyen zlog sgyur :
ces gtor ma gtsang sar 'bul /
bzhi pa rta bro rdung ba ni /
gtor gzhong kha sbubs pa ri rab tu gsal ba'i 'og tu dam sri mnan par bsam la rdo rjes rgyas btab nas /
hrIHhU~M:
thugs rjes 'gro 'dul dkyil 'khor 'dir :
bar gcod dam sri 'dul ba'i lha :
khro bo'i rgyal po rta mchog dpal :
gtum chen rngam pa'i sgra sgrog cing :
dpal gyi rta skad tse re re :
khro bo'i 'brug sgra 'u ru ru :
rol pa'i rta bro chems se chem :
bdud dang dam sri rdul du rlog :
hrIHpad+mAn+ta kr-ita ha ya grI wa hu lu hu lu hU~M phaT:
ya ma dam sri satwam+b+ha ya nan :
zhes bro brdung ngo //
lnga pa dngos grub blang ba ni /
sgrub gtor lhar gsal ba'i sku gsung thugs kyi dngos grub thob par bsam la /
dzapa? kyi byang drangs te /
hU~M:
nam mkha'i sku mnga' 'gran du med pa yi :
'gyur med sku yi dngos grub bstsal du gsol :
'gro drug sgrol mdzad chos kyi 'brug sgra sgrog :
'gag med gsung gi dngos grub bstsal du gsol :
ye shes thugs kyi rdo rje 'gyur ba med :
'chi med thugs kyi dngos grub bstsal du gsol :
sa gzhi'i drod ltar yon tan zad mi shes :
yon tan lhun gyis grub pa'i dngos grub stsol :
cho 'phrul sna tshogs 'gran med nyi zla'i tshul :
phrin las 'gro don mthar phyin dngos grub stsol :
phyag rgya chen po mchog gi dngos grub stsol :
bla med thar pa'i dngos grub bstsal du gsol :
dam can mkha' 'gros dngos grub bstsal du gsol :
dang po bsgrubs nas deng gi zhag grangs thems :
dus las mi 'da' thugs rjes dngos grub stsol :
sarba sid+d+hi hU~M A:
zhes dngos grub nod pa'i lha 'od du zhu ba'i dam rdzas la longs spyad /
drug pa dkyil 'khor bsdu ba'i thog mar kha skong nongs bshags ni /
A li kA li yig brgya mang du bzlas la /
hrI:
bdag cag ma rig lus ngag yid gsum gyis :
ma 'byor pa dang nyams pa ci mchis pa :
dkyil 'khor lha tshogs 'khor bcas spyan snga ru :
gnong zhing 'gyod pa'i sems kyis rab tu bshags :
zhes bzod par gsol /
rten yod na /
'dir ni rten dang lhan cig tu :
sogs kyis tshogs kyi ye shes pa brtan bzhugs bya /
rdul tshon sogs dang 'brel na /
hU~M:
chos sku skye med spros pa'i mtha' bral yang :
thugs rje'i dkyil 'khor ma 'dres yongs rdzogs shar :
gang 'dul 'gro ba'i sdug bsngal kun bsal nas :
slar yang chos dbyings skye med klong du mu :
zhes dkyil 'khor bsdu zhing /
ye shes lha tshogs gnas 'dir byon pa legs :
bdag sogs 'gro rnams bsod nams skal par ldan :
dmigs med sangs rgyas yul du gshegs nas kyang :
slar yang thugs rjes 'byon par mdzad du gsol :
oM AHhU~M mu :
zhes brjod pas /
rang gi snying ga'i 'od kyis phog pas snod bcud thams cad 'od du zhu nas gzhal yas khang lha dang bcas pa la thim :
de yang rim bzhin thugs srog dwangs ma'i hrIHla thim :
de gyen rdzogs mi dmigs pa'i ngang du bsdus nas :
oM ma Ni pad+me hU~M hrI:
hrI:
bdag nyid sgyu ma chu zla 'ja' tshon bzhin :
'gro ba'i don phyir thugs rjes skur bzhengs nas :
stong nyid snying rje'i thugs rje zung 'brel bas :
rgyun du 'gro ba 'dren pa'i spyod lam bya'o :
zhes slar yang zung 'jug gnyug ma'i skur langs nas thun mtshams kyi rnal 'byor la 'jug go
/bdun pa bsngo smon dang shis brjod gnyis las /
dang po ni /
e ma ho :
thog ma'i byams mgon kun bzang snang mtha' yas :
ye shes rigs lnga thugs rje chen po'i tshogs :
gang la gang 'dul rang byung sprul pa'i sku :
yab yum 'khor bcas bdag la dgongs su gsol :
kun gzhi mtha' bral mkha' ltar yangs pa'i klong :
ka dag lhun grub rang byung ye shes te :
rang la yod kyang rang ngo ma shes pas :
'khor bar 'khyams pa'i sems can snying re rje :
bde gshegs byams mgon rgyal ba sras dang bcas :
'od gsal 'dus ma byas pa'i bden stobs kyis :
bdag la sangs rgyas yon tan yongs rdzogs nas :
thugs rje'i stobs kyis 'gro don byed par shog :
bdag gis 'di ltar bsags pa'i dge ba 'dis :
mthong thos dran reg myong tshor 'brel ba yis :
'bad rtsol mi dgos skad cig 'di nyid la :
skye 'gro ma lus dus gcig grol bar shog :
grol nas nub phyogs bde ba can gyi zhing :
'od dpag med kyi bdud rtsi thob pa dang :
spyan ras gzigs kyis dbugs dbyung lung bstan nas :
'gro ba'i don du pad 'byung sku thob shog :
ces don tig las byung ba'i byin rlabs can sogs theg pa chen po'i bsngo smon spyi dang /
yang snying 'dus pa gsung gi dkyil 'khor du //
dngos grub mthar phyin bsgrubs pa'i phrin las kyis //
mkha' mnyam 'gro kun srid mtsho las bsgral te //
thugs rje chen po'i sa la 'god par shog
/ces sogs khyad par du gdab bo //
gnyis pa shis brjod ni /
me tog char du bsnyil la /
hrIH
thugs rje chen po ye shes lha yi lha //
snang ba mtha' yas tshe dbang sgrub pa'i gsung //
thugs mchog rta mgrin sgrub pa'i bar chad sel //
rgyal ba'i sku gsung thugs kyi bkra shis shog
/gsang ba ye shes sangs rgyas kun gyi yum //
nor bu 'dzin pa thabs kyi rang bzhin te //
gsang sngags 'dzin ma shes rab gsal ba'i yum //
yab yum sras dang bcas pa'i bkra shis shog
/rgyal ba rigs drug sku drug dbyings su rdzogs //
sprul sku thub drug 'gro 'dul skye sgo gcod //
dus gsum sangs rgyas stong rtsa thugs rje'i bdag
/bde gshegs rgyal ba rnams kyi bkra shis shog
/rigs bzhi'i khrag 'thung log 'dren bdud bzhi 'joms //
'khor gyi mkha' 'gros sgrub pa'i grogs mdzad pa //
dam can rgya mtshos phyi nang bar chad sel //
dkyil 'khor lha tshogs rnams kyi bkra shis shog
/ces dang /
gzhan yang bkra shis pa'i tshigs su bcad pa rgya cher brjod pas dge legs su bya'o //
spyi don gsum pa mthar thug grub mthar la zla ba'i chos la bdun /
shes bya lta ba'i don /
gnas pa sgom pa'i don /
khyer thabs spyod pa'i don /
thag chod 'bras bu'i don /
brtan thob dbang gi don /
'da' dka' dam tshig gi don /
lhun grub phrin las kyi don te /
de dag thugs khrid gsal sgron las 'byung ba ltar thos pas gtan la dbab /
bsam pas yid gnyis phral /
bsgom pas nyams su myang ste tshe 'di nyid la thugs rje'i dbang phyug gi go 'phang mngon du 'gyur ba la brtson ldan du bya'o //
chu lha'i mngal du lhungs pa'i nyin byed bzhin //
bstan pa'i gzhug 'dir yid bzhin nor bus kyang //
mi bsgrun dam chos snying po 'di lta bu //
rnyed pa lta ci mtshan tsam thos pa dka'//
'di rnyed phur tshugs nyams su mi len par //
zab zab mang pos 'gram chu ldang ba ni //
yi dwags gter srung bzhin du don chung bas //
dben rir sgrub pa snying por dril bar smon //
byang chub sems kyi ting 'dzin rtsal chen rdzogs //
thugs rje chen po'i dgongs spyod lhun gyis grub //
phyogs mthar yi ge drug pa'i phrin las kyis //
'khor ba ma stongs bar du don byed shog
/ces pa'ang rigs kun khyab bdag brtse ba chen po'i bka' yis rjes su gnang zhing /
nye char rig 'dzin bla ma dam pa dkon mchog bstan 'dzin gyis rin chen gnyis pa'i me tog bcas bskul ma gnang bas /
gter gzhung rdo rje'i gsung dang sangs rgyas dwags ston chen po'i spar khab sogs rtsa bar bzung /
rtsa sgrub gtsug gi nor bu'i dgongs don kaHthog pa yab sras kyi phyag bzhes sa bcad kyis zur brgyan /
mkhan chen o DI ya na'i ljags bsgrigs bklag lung ma bzhugs stabs legs cha tsam btus te dpal spungs yang khrod kun bzang bde chen 'od gsal gling du /
yig drug smra ba pad+ma gar dbang blo gros mtha' yas kyis bsgrigs pa /
'gal 'khrul gang mchis tshe rabs kyi sdig dang lhan cig tu bshags shing /
dge bas chos 'di'i bstan pa nam mkha'i mthar khyab pa'i rgyur gyur cig
/dge legs 'phel //

//
