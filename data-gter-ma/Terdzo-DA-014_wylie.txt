@#//
gsang thig snying po'i skor bdun las /
mkha' 'gro bde chen rgyal mo'i dbang gi lag len gsal bar bkod pa byin rlabs rgya mtsho zhes bya ba bzhugs so //
na mo gu ru dz+nyA na DA ki nI yai /
shes rab phar phyin rdo rje btsun mo'i mkhar //
bde stong rol pa'i dkyil 'khor rab 'byams rdzogs //
der zhugs sgrub po sngags kyi ye shes la //
sbyor mdzad gang der rtogs pas zhugs te 'dud //
mkha' 'gro'i sgrub thabs mtha' yas pa'i //
yang zab 'dir spyod rjes bzung phyir //
byin rlabs dbang bskur bklag chog bkod //
bla ma DA kis gnang ba stsol //
mkha' 'gro bde chen rgyal mo gtso bor gyur pa'i gu ru'i thugs kyi gzung ma rnam lnga gcig tu 'dus pa mkha' 'gro rgya mtsho'i dkyil 'khor khyad par can 'dir skal ldan gyi slob ma gzhug cing byin rlabs dbang bskur bya ba'i rim pa la gsum /
sbyor ba gshom bkod /
dngos gzhi sgrub mchod dbang bskur /
rjes ji ltar bya ba'i tshul bshad pa'o //
dang po ni /
mkha' 'gro rgyu ba'i dus bzang mar ngo'i ches bcu lta bur /
dben zhing byin chags pa'i gnas byi dor bya zhing bdud rtsi lngas chag chag gdab /
'dzom na mkha' 'gro sogs kyi rten byin rlabs can bkram pa'i gung du stegs bu gru bzhi gtsang zhing mdzes pa la me tog sil ma bkram /
de'i steng du sku'i dkyil 'khor rdul tshon nam ras bris kyi gzhal yas khang rta babs bang rim bzhi pa rdor rwa dur khrod me ri bcas spyi mthun gyi nang du chos 'byung bsnol ma'i dbus su pad+ma 'dab bzhi lte bar baM dang /
'dab bzhir ha ri ni sa'i yig 'bru'am phyag mtshan dgod /
chos 'byung zur drug
/sgo mtshams brgyad rnams su lha mo rang mdog gi thig le bya /
ma 'grub na maN+Dal legs par me tog gi tshom bu lha grangs bkod kyang rung /
de'i steng du many+dzi'i khar gsung gi dkyil 'khor thod pa mtshan ldan du chang bzang po dang a mrita sbyar ba bzhag
/de'i khar thugs kyi dkyil 'khor me long sin+d+hu ra brdal ba la chos 'byung bsnol ma pad+ma 'dab bzhi can gyi lte bar baM yig la sgrub sngags kyis bskor /
'dab bzhir ha ri ni sa g.yas skor du bkod pa dar dmar gyis bkab pa'i steng shel rdo bzhag
/mdun sogs gang bder gtso mo'i sku tsaka
/dbang phreng /
phyag mtshan gri thod /
dar gos rin chen pad phreng /
rus pa'i phyag rgya lnga rnams kyi tsaka li /
rgyab ngos su mkha' 'gro'i gtor ma rgyan ldan sku tsaka dar gdugs kyis spras pa /
mdun du tshe 'brang dang tshe ril tshe chang rnams bkod /
'byor na bla bre gdugs 'phan rgyal mtshan rnams bkod legs su bsham /
gzhan yang chos drug gi byin rlabs chas dpal 'bar /
me long gsal ba dang lha sku /
dwangs pa'i shel /
gzugs brnyan sna tshogs bris pa /
mda' gzhu /
mar me rnams dang /
byin 'beb brgyad la mkho ba'i sin+d+hu ra /
bdud rtsi /
mar me /
gu ru yab yum gyi byang sems dang sha lnga bdud rtsi lnga /
gu gul dkar nag
sin+d+hu ra /
rdo khyung skyug
/la phug dmar po /
byi la'i brun /
gri sha
/gurgum /
gla rtsi /
shing tsha rnams dri ldan gyi spos dang sbyar ba'i bdug pa /
me tog dkar dmar mthing gsum 'bru la tshon gyis bsgyur ba /
bdud rtsi lnga dang mngar gsum zan la bsres pa'i ting lo dmar po slob ma'i grangs mnyam /
byang sems dkar dmar dang mngar gsum sbyar ba'i chang rnams 'du bya /
bla ma'i gtor ma sku 'bag gis brgyan pa'ang stegs bur bkod /
sman gtor rak+ta /
chu gnyis nyer spyod rnams spyi ltar bsham /
mda' dar me long ldan pa /
mig dar /
me tog
/gser thur /
dam chu /
las bum sogs mkho ba'i yo byad rnams dang /
sngon gtor /
srung ma'i gtor 'bul /
tshogs kyi yo byad /
chad brtan gyis mtshon phrin las la dgos pa rnams 'du bya'o //
gnyis pa dngos gzhi la /
thog mar dbang don sgrub mchod bya ba ni /
phrin las kyi gzhung bsrang /
bdag mdun dbyer med du bya ba'am bzlas pa'i dbur 'dzab khang phyes la bsnyen sgrub las sbyor gyi bzlas pa rnams dang /
tshe bsnyen ci nus bzla ba dang mda' dar g.yab cing tshe 'gugs bya /
sngags srung ma sogs bka' gter srung ma la gtor ma 'bul /
bshags skong dang tshogs mchod skong ba rgyas par btang /
las bum du bdud rtsi 'khyil pa'i bskyed bzlas kyis byin brlab /
rgyas par spro na dbang chog yongs rdzogs dang /
bsdu na dbang gi rtsa ba tsam gyi bdag 'jug blang /
mi lcogs na rig pa'i me tog dor la slob ma gzhug par gnang ba zhu /
dkyil 'khor la yol ba btang ngo //
gnyis pa dbang bskur ba la gnyis /
'jug pa dang dbang bskur ba'o //
dang po la'ang gnyis /
phyi 'jug dang /
nang 'jug go
/dang po ni /
dam tshig thub cing snod dang ldan pa'i slob ma ha cang mang po ma yin pa rnams phyi rol du khrus bya /
nang du 'ong nas gral la 'khod pa na /
las byang ltar bgegs gtor btang /
mtshams bcad la srung 'khor bsgom /
me tog bkye bsdu dang sems bskyed gsal gdab /
spyi bshad ji ltar 'os pa'i rjes su /
de la 'dir skabs su babs pa'i lo rgyus cung zad smos na /
gsang ba kun gyi bdag po dpal he ru ka dang rnam dbyer med pa'i o rgyan rdo rje thod phreng rtsal de nyid kyis mkha' 'gro rgya mtsho'i rgyud lung zab cing rgya che ba rnams la brten nas mkha' 'gro'i rigs kyi sgrub thabs man ngag rgyas bsdus du ma skal ldan rje 'bangs so so'i mos pa dang 'tsham par bka' drin du bstsal par mdzad pa las /
mkha' 'gro kun gyi dbang phyug gu ru rin po che'i thugs zin gyi gzung ma lnga po 'di ni dbyings phyug rdo rje rnal 'byor ma'i sku gsung thugs yon tan phrin las lnga las sprul pa'i tshul du byon cing don la rigs kyi yum chen rnams lnga dang tha dad ma mchis la /
khyad par dkyil 'khor gtso mo ye shes mtsho rgyal 'di ni chos sku kun tu bzang mo shes rab kyi pha rol tu phyin ma nyid /
longs sku'i zhing na yum chen dbyings kyi dbang phyug ma'i rnam par snang zhing /
de las gang 'dul der ston gyi sprul pa'i sku bsam gyis mi khyab par bstan par mdzad pa las /
byang chub sems dpa' chos 'phags kyi drung du tshong dpon gyi bu mor sprul nas g.yogs lnga brgya dang bcas byang chub spyod pa'i smon lam rgya mtsho yongs su rdzogs par mdzad /
dag pa'i zhing khams su 'phags ma dbyangs can lha mo'i skur bstan nas grub mtha' phyi nang gnyis kar shes bya la blo gros kyi snang ba skyed pa'i thabs mkhas bstan /
thub pa'i dbang po'i spyan sngar byang chub sems ma gang+gA'i lha mor sprul nas theg pa chen po'i chos kyi mdzod bzung /
gangs can ljongs 'dir mkhar chen gyi rigs su mtshan ldan mkha' 'gro ma'i skur skye ba bzhes nas gu ru rin po che'i thugs zin gyi gzung mar gyur /
sbyang stobs dpag tu med pas mi brjed pa'i gzungs kyi sgo thob /
rdo rje theg pa'i gsang lam sgra ji bzhin pa bgrod nas bcu gnyis rdo rje'i sa mchog mnyes /
rang bzhin rdzogs pa chen po'i dgongs pa'i rtsal chen rdzogs nas snang ba bzhi zad sar 'khyol /
gu ru rin po che'i gsung gi gsang ba ji snyed pa rnams kyi bka'i bsdu ba mdzad cing phyi rabs kyi don du bod yul mtha' dbus rnams su rdzu 'phrul gyi zhabs kyis bcags nas gter chen gter phran bye ba bsam las 'das par sbas /
da lta rnga yab pad+ma 'od du 'ja' lus rdo rje'i skur bzhugs nas gu ru rin po che dang sku gsung thugs yon tan phrin las mi zad pa rgyan gyi 'khor lo mnyam pa nyid chen por gyur nas nam mkhas gar khyab tu gsang gsum yon tan phrin las dang bcas pas khyab cing 'khor ba ma stongs kyi bar du 'gro ba 'dren pa'i phrin las rgyun chad mi mnga' la /
khyad par bod khams kyi sems can la thugs lhag par brtse bas gu ru nyid dang mtshungs pa'i thugs rjes rtag tu skyong ba ste /
nyid kyi gsung las /
khyad par bdag nyid ye shes mtsho rgyal yang //
bod yul thugs rjes nam yang mi gtang ste //
sprul pas ma 'ongs 'gro ba ma lus pa //
thabs kyis 'od zer bkye nas bde bar 'dren /
khyad par sku lnga gsung lnga thugs sprul lnga //
yon tan phrin las sprul pa lnga lnga ste //
nyi shu rtsa lngas bod yul yun du skyong //
de dag rnams kyang lnga lnga phrag bye ba //
yang sprul nying sprul sems can zad kyi bar //
'gyed de thams cad don ldan yum chen mo //
kun bzang mkha' dbyings bde ba'i klong du sdud //
ces sprul pa'i rnam rol bsam las 'das par ston pa'i tshul dang //
nga yi thugs rje nam yang 'pho 'gyur med //
gsol ba thob dang zhal dngos mi ston re //
rtse gcig mos la gang 'dod dngos grub sbyin //
'di nas phyi rabs mthar thug bar du 'o //
zhes bslu med rdo rje'i gsung gis zhal gyis bzhes pa la nam yang 'gyur ba med pas bod khams skye dgu mchis so cog dang /
khyad par gu ru pad+ma'i rjes su 'jug pa thams cad kyis ma gcig drin mo che 'di nyid la gsol 'debs bsnyen sgrub mchod bstod tshogs mchod gtor tshogs sogs la rtag tu brtson dgos pa cis kyang gal che bar snang bas /
de lta bu'i chos skor rgyas bsdus ci ltar rigs pa gter kha snga ma rnams su'ang byon pa las /
ye shes mkha' 'gro'i dbang phyug de nyid gtso bor gyur pa'i mkha' 'gro kun 'dus kyi gdams ngag yang zab bcud du dril ba 'di nyid /
sangs rgyas gnyis pa o rgyan gyi slob dpon chen pos skal ldan rje 'bangs rnams la bstsal nas /
ma 'ongs pa'i gdul bya la dgongs te yon tan thugs kyi gnas mchog tsa 'dra rin chen brag gi g.yas phyogs mtsho rgyal gsang phug tu gter rgyas btab pa /
dus su son pa'i tshe kho bo 'chi med bstan gnyis g.yung drung gling pa la dngos grub kyi skal par thob nas rim par spel ba'i byin rlabs dbang bskur zab mo bsgrub pa la sogs kyis mtshams sbyar nas /
'jug pa'i chos rnams zhu ba'i yon du maN+Dal phul /
mtshams sbyor spyi mthun byas la /
oM tsak+Shu b+han+d+ha ba ra ma NA ya hU~M gis mig dar /
AHkhaM bI ra hU~M gis me tog gtad /
bla ma dang ye shes mkha' 'gro dbyer ma mchis pa la dad gus drag pos thal mo me tog dang bcas te gsol ba 'debs pa 'di'i rjes zlos mdzod /
gnas gsum mkha' 'gro'i tshogs kyi rje :
khyab bdag rdo rje slob dpon gyis :
DA ki gsang ba'i dkyil 'khor du :
bdag cag 'jug cing smin mdzad gsol :
lan gsum /
de ltar gsol ba btab pas snod du rig nas bka'i gnang ba sbyin zhing dam la bzhag pa yin pas snyan gtod par zhu /
bla med gsang ba'i dkyil 'khor du :
'jug cing dbang bskur don gnyer na :
spyi dang khyad par lhag pa yi :
dam bsrung bdud rtsi'i chu 'di thungs :
oM badzra a mrita u da ka hU~M hrIHTha :
dam chu bdud rtsi khar sbyin /
deng phyin chad dam tshig gnyan po tshul bzhin du bsrung snyam pas tha tshig rdo rje'i bro bor ba 'di'i rjes zlos /
sa ma ya i daM na ra kan :
thog mar rgyud rnam par dag par bya ba'i slad du /
bla ma dang mkha' 'gro 'dus pa'i dkyil 'khor gyi lha tshogs rtsa gsum rgyal ba sras dang bcas pa sprin gtibs pa ltar bzhugs pa'i spyan sngar /
bdag gzhan 'gro ba ma lus pa thams cad deng nas byang chub snying po la mchis kyi bar du ci mdzad khyed shes kyis skyabs su 'gro ba'i yid rtse gcig pas 'di'i rjes zlos /
na mo :
dbyings las rig pa sogs las byang ltar lan gsum /
'khor 'das kyi snang ba gang yang don la med bzhin du glo bur bdag tu rtog pas 'khrul pa'i ma rgan sems can 'khor bar 'khyams pa rnams snying re rje /
'di rnams sdug bsngal gyi rgya mtsho las bsgral nas gdod ma'i yum mchog rdo rje btsun mo'i go 'phang la dgod par bya /
de'i phyir du mkha' 'gro 'dus pa'i dkyil 'khor gnyan por 'jug cing byin rlabs dbang bskur gyi rim pa rnams nod par bgyi'o snyam du smon pa dang 'jug pa'i sems bskyed gsal thob la 'di'i rjes zlos /
ho :
med bzhin 'khrul pa'i sogs lan gsum /
bla ma dang dkyil 'khor pa rnams kyi spyan sngar mkha' khyab kyi 'gro ba kun dang lhan cig tu phyag 'tshal zhing mchod pa 'bul ba sdig pa bshags shing dge ba la yi rang ba /
chos kyi 'khor lo bskor bar bskul zhing mya ngan las mi 'da' bar gsol ba 'debs pa /
dge ba'i rtsa ba mtha' dag byang chub chen por yongs su bsngo ba ste yan lag bdun pa'i ting nge 'dzin gsal thob la 'di'i rjes zlos /
ho :
bla ma mkha' 'gro'i sogs lan gsum /
gsang sngags kyi gzhi rten ni dbang /
dbang gi rtsa ba dam tshig srog ltar bsrung dgos pas /
phyi so thar gyi 'dul khrims /
nang byang sems kyi bslab pa /
gsang ba rig 'dzin sngags kyi dam tshig rtsa ba dang yan lag rnams tshul bzhin bzung bar bgyi'o snyams pas 'di'i rjes zlos /
ho :
bla ma mkha' 'gro'i lha tshogs dgongs :
rig 'dzin rnal 'byor bdag cag gis :
deng nas byang chub snying po'i bar :
sems can kun gyi don gyi phyir :
so so thar pa'i 'dul ba dang :
byang chub sems dpa'i bslab pa dang :
rig 'dzin gsang sngags sdom pa'i tshogs :
tshul bzhin bzung zhing bsrung bar bgyi :
lan gsum bya /
de nas dkyil 'khor gyi ye shes rnam bzhi'i sgo bzhi shag gis phyes par mos shig :
badzra pra be sha ya phaT:
ces dbye ba'i rgya dang yol ba bsal /
phyogs bzhi nas tshad med pa bzhi'i 'jug pas sgo bzhi'i nang du zhugs par mos shig :
dzaHhU~M baM ho :
khyed rang rnams dkyil 'khor chen po'i shar gyi sgo drung du 'khod de sgo gsum gus pa chen pos lha tshogs rnams kyi sku gsung thugs la phyag 'tshal ba'i mos pas thal mo gnas gsum du sbyor la 'di'i rjes zlos /
oM na ma ste hU~M:
na mA mi hU~M:
na mo na ma hU~M:
de nas rim par g.yas skor du phyin nas lho'i sgo drung du 'khod de sgo gsum gus pa chen pos sogs sngags dang phyag gong ltar /
nub kyi sgo drung du 'khod de sogs /
byang gi sgo drung du 'khod de sogs /
slar shar gyi sgo drung du 'khod par mos shig
/de dag gis dkyil 'khor gyi phyi rol du 'jug pa rnams grub nas nang ye shes kyi dkyil 'khor du 'jug pa'i dngos gzhi gzhi lus byin gyis brlab pa la ye shes dbab pa'i rim pa rnam pa brgyad yod pa las /
thog mar bskyed rim dang 'brel ba'i byin rlabs lnga'i dang po sku'i byin dbab pa yin pas khyed rang rnams lus gnad drang por bsrang /
ngag gnad rlung kha sbyor du bzung /
sems kyi gnad rtog med kyi ngang du dar gcig zhog
de nas dmigs pa'i ting 'dzin 'di ltar rtse gcig tu sgoms shig
/stong pa'i ngang las skad cig gis :
snang srid dur khrod rol pa'i zhing :
mkha' khyab chos 'byung 'bar ba'i dbus :
sna tshogs pad+ma nyi zla'i steng :
rlung sems dag pa'i thig le baM:
dkar dmar mdangs ldan yongs gyur las :
slob ma dkyil 'khor gtso mo ni :
chos sku yum chen kun bzang mo :
sogs mngon rtogs ltar la /
gri thod phyag rgyas mnyam par sbyor :
bar lus dkyil bcas gsal gdab /
thugs ka'i rdo rje thod phreng gi :
thugs dbus ye shes rnal 'byor ma :
bde rlung sems gsum ro gcig pas :
thugs srog sngags phreng gzi mdangs 'bar :
slob dpon dkyil 'khor khyab bdag dang :
dbyer med mos gus shugs bskyed pas :
bdag mdun slob mar bcas pa yi :
thugs srog sa bon sngags phreng las :
lcags kyu lta bu'i 'od zer 'phros :
bla ma bde gshegs zhi khro dang :
khyad par sku gsum mkha' 'gro'i tshogs :
'bum phrag yangs pa'i thugs rgyud bskul :
sku yi byin rlabs dngos grub kun :
grangs med DA ki'i sku'i phyag rgya :
che chung ma nges dpag med pa :
char ltar babs te smin mtshams zhugs :
lus gang rtsa gnas kun la thim :
rdo rje'i sku dang dbyer med pa'i :
bde chen gzi byin 'bar bar bsam :
zhes brda sprad la smin mtshams su sin+d+hu ra'i thig le dgod /
dri zhim pa'i spos btul /
thod rnga dang dbyangs snyan pos bskul la las byang gi spyan 'dren sngags bcas brjod /
oM badzra wA rA hI dz+nyA na DA ki nI baM ha ri ni sa gu h+ya dz+nyA na bo d+hi tsit+ta ma hA su kha ru lu ru lu hU~M b+h+yo hU~M:
zhes sgrub sngags mthar sarba badzra yo gi nI dz+nyA na DA ki nI kA ya a d+hISh+ThA na A be sha ya a A:
staM b+ha ya :
ra ra ra ra :
tsa la ya tsa la ya :
hU~M AHha dz+haiM:
zhes drag tu brjod la dbab /
gnyis pa gsung gi byin dbab pa la dmigs pa 'di ltar du sgoms mdzod /
slar yang 'od zer snang ba yis :
bla ma bde gshegs zhi khro dang :
khyad par mkha' 'gro rab 'byams kyi :
gsung gi byin rlabs nus mthu kun :
sngags phreng dbyangs gsal yi ge bcas :
rang sgra sgrog pa char ltar babs :
bdud rtsi'i rgyun dang dbyer med par :
mgrin pa nas zhugs lus kun gang :
rtsa dang rlung la thim pa yis :
rdo rje'i gsung dang dbyer med pa'i :
bde chen nus pa 'bar bar bsam :
bdud rtsi khar bzung du gzhug
/spos dang rol mos drag tu bskul la sngags mthar /
sarba badzra yo gi nI dz+nyA na DA ki nI wA ka A d+hiSh+ThA na sogs sngar ltar dang /
dbyangs gsal brjod /
gsum pa thugs kyi byin dbab pa la dmigs pa 'di ltar du sgoms shig
/slob dpon 'khor lo'i dbang phyug ma'i :
thugs srog las byung ye shes kyi :
'od zer me lce lta bur 'phros :
bla ma yi dam dkyil 'khor lha :
khyad par mkha' 'gro rab 'byams kyi :
thugs rgyud rang dbang med par bskul :
kun gyi thugs nas bde stong gi :
ye shes 'bar ba'i rnam par byon :
slob ma'i snying ga nas zhugs te :
thugs srog baM yig la thim pas :
lus gang gzung 'dzin rtog pa bsreg :
dwangs ma baM dang ro gcig 'dres :
rdo rje'i thugs dang dbyer med pa'i :
ye shes rtogs pa rang shar bsam :
mar me gsal ba snying gar bskor ba dang /
spos rol bcas sngags mthar /
sarba badzra yo gi nI dz+nyA na DA ki nI tsit+ta a d+hiSh+ThA na sogs gong ltar brjod /
bzhi pa yon tan gyi byin dbab pa la dmigs pa 'di ltar sgoms shig
/slob dpon 'khor lo'i dbang phyug ma :
rang 'od rdo rje thod phreng dang :
snyoms par zhugs pa'i mkha' gsang nas :
bde ba'i sgra dang 'od zer gyis :
dkyil 'khor pa rnams rgyud bskul bas :
rang rang yab dang mnyam par sbyar :
bde chen 'od zer sprin chen pos :
mkha' khyab bla ma yi dam dang :
gnas gsum mkha' 'gro thams cad kyi :
thugs rgyud drag tu bskul ba las :
kun kyang rjes chags mchog tu 'bar :
bde chen 'od zer nyi ltar shar :
slob ma'i lte ba nas zhugs te :
lus dkyil lha tshogs kun la thim :
mkha' 'gro'i spangs rtogs byin thob pas :
yon tan rdo rjer dbyer med pa'i :
ye shes snang ba rgyas par bsam :
gu ru yab yum gyi byang sems sogs gong smos rnams sbyar ba'i spos bdug
/rol mo bcas sngags mthar /
sarba badzra yo gi nI dz+nyA na DA ki nI gu Na a d+hiSh+ThA na sogs gong ltar brjod /
lnga pa phrin las kyi byin dbab pa la dmigs pa 'di ltar sgoms shig
/rdo rje slob dpon gnas bzhi nas :
'od 'phros dkyil 'khor thams cad bskul :
de yi 'od kyis bla ma lha :
mkha' 'gro rab 'byams gnas bzhi nas :
mchog thun phrin las byin rlabs kun :
'khor lo rin chen pad+ma dang :
ral gri'i rnam pa grangs med pa :
me tog char chen 'beb bzhin byon :
slob ma'i gnas bzhir thim pa yis :
zhi rgyas dbang drag mngon spyod kyi :
mchog thun las kun dbang bsgyur zhing :
mkha' 'gro rgya mtsho'i tshogs rnams kyi :
phrin las rdo rjer dbyer med pa'i :
ye shes rig rtsal rdzogs par bsam :
me tog dkar dmar mthing gsum bdud rtsi lngas sbags pa 'thor /
spos rol bcas sngags mthar /
sarba badzra yo gi nI dz+nyA na DA ki nI karma a d+hiSh+ThA na sogs gong ltar brjod /
de nas rdzogs rim dang 'brel ba'i byin rlabs gsum yod pa las drug pa drod kyi byin dbab pa yin pas lus gnad tsog pur 'khod la dmigs pa 'di bzhin du sgoms mdzod /
slob ma lhar gsal lus kyi dbus :
rtsa gsum 'khor lo bzhi ldan pa'i :
lte ba'i gzhir gnas gtum mo ni :
baM yig dmar po ril ma tsam :
me stag phrom phrom 'od 'bar bsam :
zan la bdud rtsi lnga dang mngar gsum bsres pa'i ting lo dmar po me sbar ba khar sbyin la /
ting lo mtsho rgyal pad+ma'i lcam :
me 'od 'phro zhing bde drod nyams :
bzod du med par 'bar ba nyid :
slob ma'i zhal nas thogs med zhugs :
lus nang bde ba'i gar mdzad pas :
drod kyi ye shes bskyed pa'i mthar :
gzhir gnas gtum mo baM yig la :
thim pas me lce phra rno khyug :
sbrul lce lta bur nar gyis 'phros :
sna bug nas brgyud bla ma lha :
rab 'byams mkha' 'gro'i shangs bug zhugs :
lte ba'i gzhir gnas ye shes mer :
dbyer med 'dres pas lhag par 'bar :
shangs bug nas thon slob ma rnams :
sna bug brgyud de lte bar thim :
de las me lce drag tu 'bar :
lus nang rtsa 'khor thams cad gang :
de las cher 'bar phyi rol gyi :
nye 'khor 'dom gang tshun chad du :
me yi gong bur 'khyil zhing 'khor :
lha sku lcags gong mer bsregs ltar :
mthing dmar rnam par gyur pa yis :
gnyis snang rtog pa thams cad bsreg :
ye shes me yi dwang ma'i bcud :
lte ba'i baM la 'dus pa yis :
mkha' 'gro rgya mtsho'i tshogs rnams kyi :
'bar ba'i rdo rjer dbyer med pa'i :
drod kyi ye shes bskyed par bsam :
spro na lus kyi phyir dpal 'bar gyi mes bskor /
spos rol drag po bcas sgrub sngags mthar /
raM dz+nyA na dz+wa la s+pha ra Na A be sha ya A be sha ya a A:
baM sarba DA ki nI dz+nyA na dz+wa la raM raM raM:
zhes drag tu brjod /
bdun pa bde ba chen po'i byin dbab pa yin pas lus gnad pad+ma'i 'dug stangs dang ldan pas dmigs pa 'di bzhin du sgoms mdzod /
khyed rnams skad cig dran rdzogs su //
ye shes mkha' 'gro dmar mdangs can :
shin tu rjes chags nyams 'bar ba'i :
lus dbus rtsa gsum 'khor lo lnga :
spyi bor haM dkar bde ba'i dpyid :
snying gar baM yig bde dang stong :
dbyer med mi shigs thig le che :
lte bar drod kyi gtum mo bcas :
gsal dwangs bde ba'i ngad can sgoms :
de nas srog rtsol gyi rlung kha sbyor drag tu bcun la mos pa 'di ltar mdzod /
bde chen rgyal po bla ma lhar :
mos gus shugs kyis rgyud bskul bas :
slob dpon 'khor lo'i dbang phyug ma :
rang 'od yab dang snyoms par zhugs :
sbyor mtshams byang sems bde chen 'od :
nam mkha' gang bar spros pa dang :
slob ma'i lte ba'i tsaN+Da lI:
rab 'bar dbu ma'i lam nas brgyud :
spyi gtsug nas thon phyogs bcur khyab :
bla ma bde gshegs zhi khro dang :
khyad par dpa' bo rnal 'byor ma'i :
shangs bug g.yon pa nas zhugs te :
sprul 'khor ye shes me la thim :
a haM bde ba'i bzhad sgra bcas :
dgyes shing 'bar bas byang sems zhu :
thabs shes dkar dmar 'dres pa'i rgyun :
de nyid shangs bug g.yas nas thon :
rang gi sna bug g.yas pa brgyud :
spyi bo'i haM la thim pa yis :
bde chen ye shes lhag par rgyas :
byang sems char rgyun bzhin babs pa :
'khor lo bzhi dang yul nyer bzhi'i :
rtsa khams lha la khyab pa yis :
kun kyang bzod med bde ba 'bar :
snyoms zhugs byang sems dkar dmar gyis :
lus kyi phyi nang kun tu khyab :
dga' ba bcu drug mthar son pa'i :
mchog tu mi 'gyur lhan cig skyes :
zag pa spangs pa rdul med pa'i :
bzod med bde bas nam mkha' gang :
bde ba'i ngo bo stong par zhugs :
zung 'jug shin tu rnam dag pa'i :
ye shes gzi byin 'bar bar bsam :
chang la byang sems dkar dmar dang mngar gsum sbyar ba khar sbyin /
spos rol bcas sgrub sngags mthar /
baM ma hA su kha dz+nyA na A be sha ya A be sha ya a A:
zhes drag tu brjod /
brgyad pa ye shes kyi byin dbab pa yin pas khyed rang lus gnad rnam snang gi chos bdun dang ldan pas 'jam rlung bzung /
yid rnam par rtog pa dang bral ba'i ngang las /
skad cig dkyil 'khor dbang phyug ma :
lus dkyil lha rnams dang bcas gsal :
snying ga'i phag mo'i thugs ka ru :
mtshan nyid bzhi ldan dga' ba 'khyil :
lte bar baM dang yan lag bzhir :
ha ri ni sa'i yig 'brus mtshan :
spyi bor 'ja' zer thig le'i klong :
khyab bdag pad+ma kun tu 'chang :
mthing nag gcer bu rus rgyan can :
cang te'u dril 'dzin gar stabs bsgyur :
brgyud gsum rig 'dzin bla ma dang :
sangs rgyas byang sems zhi dang khro :
mkha' 'gro dpag med tshogs rnams kyang :
'od 'bar byin thib bzhugs par bsam :
spyi bo'i bla ma la mos gus gdung shug drag tu bskyed la thod phreng rtsal gyi dzapa? dbyangs lhan cig tu gyer bar zhu /
zhes thod phreng rtsal gyi dzapa? dbyangs dpon slob lhan gcig pas lan bdun tsam bya /
dga' ba 'khyil pa'i yig 'bru las :
'od 'phros spyi bo'i bla ma bskul :
de dang slob dpon thugs ka nas :
'od zer nyi ma'i zer ltar 'phros :
phyogs bcu'i sangs rgyas zhing kun dang :
pad+ma 'od kyi pho brang nas :
ye shes sems dpa' grangs med pa :
spyan drangs spyi bo'i lhar thim bsam :
spos btul /
DA dril dbyangs dang bcas tshig bdun gsol 'debs dang /
hU~M:
bzhengs shig pad+ma 'byung gnas sogs brjod pa'i mthar bla gtor sku rten bcas spyi bor bzhag la me tog 'thor /
'khor rnams 'od zhu bla mar thim :
de nyid a yig dkar por gyur :
a las ye shes chu rgyun babs :
slob ma'i lus gang bde ba rgyas :
dga' 'khyil 'ur sgra dang bcas par :
g.yas su 'khor la shes pa gtad :
slar yang smin mtshams dga' 'khyil dmar :
bde chen ye shes ngo bo can :
g.yon skor drag tu 'khor ba las :
bde ba'i 'od zer bsam yas 'phros :
'khor 'das snod bcud mer mer g.yos :
'gal me lta bur 'khor ba'i ngang :
snang tshad bla ma mkha' 'gro'i sku :
mi shigs sngags kyi rang sgra ldir :
ye shes chen po'i byin dang bcas :
rang la thim pas bde chen 'bar :
de nyid smra bsam brjod bral klong :
'od gsal chos sku mngon gyur bsam :
rol mo 'khrol la sgrub sngags mthar /
sarba gu ru d+he ba d+hA ki nI ma hA dz+nyA na a d+hiSh+ThA na A be sha ya A be sha ya a A:
zhes drag tu brjod la dbab /
slar yang thugs srog sa bon las :
'od 'phros snang grags rtog pa'i chos :
'od gsal ye shes 'khor lor sbyangs :
thams cad 'od zhu rang la thim :
rang yang thugs srog baM la bsdu :
'od zhu a yig mthing gar gyur :
rim yal stong gsal gdod ma'i klong :
dbyings dang ye shes ro gcig pa :
sangs rgyas kun gyi dgongs pa'i gding :
ka dag khyab gdal chen por bzhag :
ces dar gcig mnyam par 'jog
/de ltar byin rlabs dbab pa'i rim pa rnam pa brgyad po de rnams ni dbang bskur kun gyi snying po rim pa gnyis kyi ye shes bskyed pa'i smin byed yongs su rdzogs pa yin pas mtshan ma'i rdzas dang tshig gi dbang bskur la ltos mi dgos kyang /
las dang po pa'i gang zag dbang po dman pa'i rigs can rjes su bzung ba'i slad du /
gsang ba spyi'i 'gros dang mthun par dbang rnams rim par bskur ba'i thog mar rigs brtag pa'i slad du /
sngar byin pa'i me tog de nyid tshe rabs sngon nas 'brel pa'i rigs kyi lha gang yin pa la phog par shog cig snyam pas sngags 'di'i rjes zlos bcas me tog 'dor bar zhu /
oM puSh+pe mA la pra tIts+tsha ho :
zhes tshom bu'i dkyil 'khor du 'dor gzhug
/me tog dkyil 'khor gtso mo'i dbu la phog par mos la de nyid lhag pa'i lha'i ngo bor byin gyis brlabs nas spyi bo'i gtsug tu bcings par mos shig
/cod pan spyi bor bzhag la /
oM puSh+pe dz+nyA na sa ma ya satwaM/
ma rig pa'i sgrib g.yogs mig dar dang lhan cig bsal bar mos shig
dz+nyA na tsak+Shu pra be sha ya phaT:
ces gser thur gyis gdong bsal /
de ltar sgrib bral ye shes dag pa'i mig thob pas ye shes kyi dkyil 'khor mngon sum du mjal bar gyur pa ni /
ye shes kyi rang snang las grub pa'i gzhal med khang rgyan dang bkod pa mtshan nyid thams cad yongs su rdzogs shing phyi rol du dur khrod chen po brgyad srung ba'i 'khor lo dang bcas pa'i nang du chos 'byung zur drug pa'i lte bar sna tshogs pad+ma dang nyi zla'i gdan gyi steng du /
gtso mo dbyings phyug ye shes mtsho rgyal dkar dmar mdangs ldan gri gug dang bdud rtsi'i thod pa bsnams shing rgyan cha lugs yongs su rdzogs pa'i spyi bor che mchog badzra he ru ka la khrag 'thung rab 'byams kyis bskor ba /
mgrin par pad+ma rdo rje chos la bla ma rig 'dzin gyis bskor ba /
thugs kar dang po'i sangs rgyas kun bzang yab yum la zhi lha yongs rdzogs kyis bskor ba /
kun bzang thugs kar bla ma rdo rje thod phreng rtsal /
sku'i gnas nyer bzhir 'khor lo gsum gyi dpa' bo dang rnal 'byor ma rnams dang /
phyi rol gyi pad+ma 'dab bzhi la yum mchog mkha' 'gro chen mo bzhi /
thugs kar rigs bzhi'i thod phreng rtsal dang bcas pa /
chos 'byung gi zur drug la pho nya mgyogs ma rnam pa drug
/sgo bzhir sgo ma bzhi /
mtshams bzhir mtshams ma bzhi /
bar khyams su 'bum phrag yangs pa'i mkha' 'gro
/phyi rol khor yug tu 'jig rten skyong ba'i dpal mgon sogs rten dang brten par bcas pa gsal bar mthong ba'i mos pas dad gus spro ba'i shugs chen po skyed 'tshal /
'di rnams kyang nang rang lus kyi 'byung ba lnga phung khams skye mched rtsa rlung thig le rnam par dag pa dang /
gsang ba rang rig bde ba chen po'i rang rtsal sku dang ye shes kyi rnam par 'phrul pa gang la gang 'dul sna tshogs su snang ba las don gzhan du grub pa med par shes par mdzod cig
/de dag gis 'jug pa'i chos rnams grub pa lags /
dngos gzhi'i dbang la bum pa /
gsang ba /
sher ye /
tshig dbang bzhi /
de dag so so'i rjes 'brel dang spyi'i mtha' rten gyi dbang rnams rim par 'byung ba yin pas de rnams zhu ba'i yon du dmigs te maN+Dal 'bul bar zhu /
zhes maN+Dal 'bul gzhug
/gsol ba 'debs pa 'di'i rjes zlos mdzod :
khyab bdag bde chen rgyal mo dang :
dbyer med rdo rje slob dpon dgongs :
ye shes mkha' 'gro'i dkyil 'khor du :
dbang bzhi yongs rdzogs bskur du gsol :
lan gsum /
de la dang po bum pa'i dbang bskur ba yin pas dmigs pa 'di bzhin mdzod /
dkyil 'khor gyi gtso mo'i thugs ka nas sprul pa'i mkha' 'gro ma rnams kyis rdo rje bde skyong gi snod ye shes bdud rtsis gang ba thogs nas bdud rtsi'i rgyun gyis khyed rang gi spyi bo nas gtor blugs stsal bas /
rtsa khams kyi sgrib pa dag
/phung khams skye mched lha'i phyag rgyar smin /
'gyur ba med pa rdo rje'i skur rdzogs par mos shig
/thod pa'i bdud rtsi spyi bor bzhag la /
oM:
gsang chen dbyings kyi bum pa ru :
rig pa ye shes bdud rtsis gtams :
skal ldan bu la dbang bskur bas :
lus snang lha skur smin par shog :
oM dz+nyA na DA ki nI ka la sha a b+hi Shiny+tsa oM:
de'i rjes su 'brel ba'i dbang lnga sbyin pa la /
dkyil 'khor gyi lha tshogs rnams las ye shes kyi phyag rgya gnyis pa re 'phros nas khyed rang la thim pas sku'i byin rlabs rgyud la zhugs par mos shig
/gtso mo'i sku gzugs mgor bzhag la /
oM:
dbyings phyug bde chen rgyal mo yi :
sku la dkyil 'khor rab 'byams rdzogs :
skal ldan bu la dbang bskur bas :
snang stong sgyu ma'i dbang thob shog :
oM badzra yo gi nI dz+nyA na DA ki nI kA ya dz+nyA na a b+hi Shiny+tsa oM:
gsung bzlas pa'i lung sbyin pa la dmigs pa 'di ltar sgoms shig
/dkyil 'khor gtso mo'i thugs ka'i ye shes sems ma rdo rje rnal 'byor ma'i thugs kar dga' ba 'khyil pa baM yig gis mtshan pa'i mthar sngags kyi phreng bas bskor ba la /
mos gus byas pas sngags phreng gnyis pa 'phros /
zhal nas thon /
khyed rang lus dkyil dang bcas pa'i lhar gsal ba'i zhal nas brgyud /
thugs ka'i ye shes sems dpa' rdo rje rnal 'byor ma'i zhal du zhugs /
thugs srog dga' 'khyil baM yig gis mtshan pa'i mthar 'khod pa las 'od zer 'phros /
lus dkyil lha rnams gsal bar byas /
sgrib gnyis dag
/bde chen lhan skyes kyi ye shes 'bar /
'od zer slar 'phros dag pa'i zhing khams kun la khyab pas bla ma rgyal ba zhi khro /
khyad par gnas gsum mkha' 'gro'i tshogs thams cad kyi byin rlabs dang dngos grub ma lus pa 'od zer gyi tshul du bsdus nas thugs srog sngags phreng dang bcas pa la thim pas /
pho nya rnam pa gsum gyi thugs rje'i byin rlabs nus rtsal yongs su rdzogs par mos la bsnyen sngags kyi rjes zlos mdzod /
ces byas la las byang ltar bsnyen sngags lan gsum /
mdun bskyed thugs srog sgrub pa'i sngags kyis bskor ba las sngags phreng gnyis pa byung /
zhal nas thon /
khyed rang gi zhal nas ye shes sems ma'i zhal du brgyud /
thugs srog gi mthar 'khod pa las 'od zer gyi snang bas phyi nang kun tu khyab pas lus dkyil gyi lha tshogs rnams dgyes pa bskyed nas ye shes chen po'i nyams 'bar /
bde ba'i gar bsgyur cing sngags kyi rang sgra sgrog
/slar 'od zer 'khor 'das brtan g.yo kun la khyab pas gzung 'dzin gyi dri ma sbyang /
snang grags rtog pa'i chos thams cad rdo rje btsun mo'i gsang ba gsum gyi rang bzhin du gyur par mos la sgrub sngags kyi rjes zlos /
zhes sgrub sngags lan gsum /
slar yang khyed rang gi thugs las 'od zer dkar ser dmar ljang dpag tu med pa 'phros pas 'jig rten gyi khams thams cad la khyab /
zhi rgyas dbang drag phrin las bzhi lhun gyis grub par mos la las sngags kyi rjes zlos /
sgrub sngags sham bu can gyi rjes zlos byar gzhug
/phreng ba gtad pas bzlas lung gi nus pa brtan cing gsung gi byin rlabs rgyud la zhugs par mos shig
/dung chen sogs kyi phreng ba gtad la /
A:
byin gyis brlabs pa'i bgrang phreng la :
bzlas brjod sngags kyi nus mthu rdzogs :
skal ldan bu la dbang bskur bas :
grags stong gsung gi dbang thob shog :
sngags sngar ltar gyi sham du /
wA ka dz+nyA na a b+hi Shiny+tsa A:
dkyil 'khor lha tshogs rnams kyi thugs ka nas bde ba chen po'i ye shes kyi rang bzhin phyag mtshan gyi tshogs 'od zer dang bcas pa 'phros te khyed rang gi snying gar thim pas thugs kyi byin rlabs rgyud la zhugs par mos shig
/phyag mtshan gri thod snying gar bzhag la /
hU~M:
thabs dang shes rab zung 'jug tshul :
ye shes rol pa'i phyag mtshan gyis :
skal ldan bu la dbang bskur bas :
rig stong thugs kyi dbang thob shog :
sngags mthar /
tsit+ta dz+nyA na a b+hi Shiny+tsa hU~M:
ye shes mkha' 'gro'i sku'i chas dar gyi na bza' rin po che'i rgyan pad+ma'i phreng ba rnams khyed rang la gsol bas yon tan gyi byin rlabs rgyud la zhugs par mos shig
/rgyan rnams gtad la /
hrI:
ye shes lhun rdzogs dar gyi gos :
rin chen pad+ma'i phreng ba yis :
skal ldan bu la dbang bskur bas :
'dod 'byung yon tan dbang thob shog :
sngags mthar /
gu Na dz+nyA na a b+hi Shiny+tsa ho :
rus pa'i phyag rgya lngas lus la brgyan pas phrin las kyi byin rlabs rgyud la zhugs par mos shig
/ho :
ye shes lnga dang phar phyin drug :
mtshon byed rus pa'i phyag rgya yis :
skal ldan bu la dbang bskur bas :
'gro 'dul phrin las dbang thob shog :
sngags mthar /
karma dz+nyA na a b+hi Shiny+tsa ho :
de rnams kyis bum dbang rjes 'brel bcas grub nas de'i rtogs pa brjod pa ni /
bum dbang thob pas lus sgrib dag :
bskyed bzlas phrin las sgrub la dbang :
sprul sku 'grub pa'i skal can gyur :
gnyis pa gsang ba'i dbang bskur ba la 'dun pa 'di bzhin mdzod /
dkyil 'khor gyi gtso mo rang 'od thabs kyi dpa' bo pad+ma he ru ka dang mnyam par sbyor ba'i bde ba'i rol mos rgyal ba sras dang bcas pa bde ba chen por zhu nas sku lus la zhugs /
dkar dmar byang chub sems kyi rgyun dang 'dres pa mkha' gsang nas thon /
thod pa'i bdud rtsi dang ro gcig tu sbyar ba khyed rang gi khar byin pas /
lus kyi nang bde ba chen pos khyab /
rlung dang 'pho ba'i sgrib pa dag
/sgra grags thams cad chos nyid kyi rang sgrar smin /
'gag pa med pa rdo rje'i gsung du rdzogs par mos shig
/thod pa'i bdud rtsi sbyin la /
A:
bla ma yab yum snyoms zhugs pa'i :
dkar dmar lhag pa'i byang chub sems :
skal ldan lce la bzhag pa yis :
sgra grags sngags su dag par shog :
sngags mthar /
gu h+ya dz+nyA na a mrita a b+hi Shiny+tsa A:
de'i rjes 'brel du mtshan bcas kyi rdzogs rim steng sgo rnam par grol ba'i chos drug gi byin rlabs bgyi ba lags pas dmigs pa 'di ltar du sgoms mdzod /
bdud rtsi byang chub sems kyis lus kyi nang gang ba'i rkyen gyis gtso mo ye shes mkha' 'gro'i sku'i nang rtsa gsum 'khor lo lnga dang bcas pa lhag par gsal ba'i spyi bo'i 'khor lo'i lte bar bud+d+ha thod phreng rtsal yab yum /
mgrin par pad+ma thod phreng yab yum /
snying gar badzra thod phreng yab yum /
lte bar rat+na thod phreng yab yum /
gsang bar karma thod phreng yab yum rnams dkar dmar mthing ser ljang ba'i mdog can phyag mtshan rgyan cha lugs yongs su rdzogs pa re gsal thob /
de nas gtum mo'i byin rlabs kyi slad du khyed rang lus gnad bsrang /
rlung ro bsal /
lte 'khor dbus kyi rat+na thod phreng dang lte 'og gtum mo raM yig dmar po la sems gtad nas /
bum pa can gyi rlung sbyor byas pas /
lha las 'od zer 'phros pas gtum mo'i me drag tu sbar /
'khor lo lnga'i rtsa dang lus kyi nang thams cad gang /
snyigs ma'i khams bsregs shing sbyangs /
rtsa rlung thig le'i dwangs ma rgyas /
bde drod kyi stobs rab tu 'bar ba mos shig
/dpal 'bar gyi me lces lus la bskor cing /
trAM:
rat+na thod phreng byin rlabs kyis :
gtum mo'i me lce sbar ba las :
mtshan 'dzin rnam rtog bag chags bsregs :
bde drod ye shes 'bar bar shog :
oM rat+na thod phreng rtsal dz+nyA na dz+wa la raM a d+hiSh+ThA na a d+hiSh+ThI te swA hA:
raM raM raM:
sgyu lus kyi byin rlabs la dmigs pa 'di ltar mdzod /
spyi bo'i 'khor lo'i bud+d+ha thod phreng la sems gtad pas de las gsal zhing dwangs pa'i 'od zer 'phros /
phyi nang thams cad la khyab pas rang lus dang snod bcud thams cad 'ja' tshon lta bu'i lha'i skur gyur /
de thams cad kyang med bzhin du snang ba sgyu ma lta bu'o snyam pa'i 'dun pa drag tu gtod cig
/me long du lha sku 'char ba bstan la /
hU~M:
bud+d+ha thod phreng byin rlabs kyis :
tha mal snang zhen dngos po sbyangs :
sgyu ma chu zla gzugs brnyan ltar :
zung 'jug chen po'i dbang thob shog :
oM bud+d+ha thod phreng rtsal ma hA ma ya dz+nyA na a d+hiSh+ThA na a d+hiSh+ThI te swA hA:
hU~M hU~M hU~M:
'od gsal gyi byin rlabs la dmigs pa 'di ltar mdzod /
snying ga'i 'khor lo'i lte ba'i rdo rje thod phreng las 'od zer 'phros pas phyi nang thams cad rnam dag 'od gsal chen por sbyangs /
lha'i thugs kar a yig mthing ga shin tu phra ba la sems gtad pas /
snang ba /
mched pa /
thob pa /
nyer thob rnams rim gyis thim nas stong pa bzhi nyams su myong /
mthar gzhi'i 'od gsal gdod ma'i gnas lugs dri ma med pa mngon du byas par mos shig
/shel gong ngam me long dwangs pa bstan la /
hU~M:
rdo rje thod phreng byin rlabs kyis :
snang gsum dbyings su thim pa las :
dwangs shing gsal la mi rtog pa'i :
'od gsal gnas lugs mngon gyur shog :
oM badzra thod phreng rtsal ma hA shUn+ya tA dz+nyA na a d+hiSh+ThA na a d+hiSh+ThI te swA hA:
a a a :
rmi lam gyi byin rlabs bgyi ba la dmigs pa 'di ltar mdzod /
mgrin pa'i 'khor lo'i pad+ma thod phreng gi mgrin par aM yig dmar po 'od 'bar ba zhig gsal thob la sems bzung /
'di thams cad rmi lam gyi snang ba yin snyam du blo sems drag tu bcun cig
/me long du gzugs brnyan sna tshogs 'char du bcug pa bstan la /
hU~M:
pad+ma thod phreng byin rlabs kyis :
rmi lam sprul bsgyur 'byongs pa las :
chos kun stong pa'i gzugs brnyan ltar :
yang dag nges don rtogs par shog :
oM pad+ma thod phreng rtsal shUn+ya tA rU pa dz+nyA na a d+hiSh+ThA na a d+hiSh+ThI te swA hA:
aM aM aM:
'pho ba'i byin rlabs la dmigs pa 'di ltar mdzod /
lte 'og dbu ma'i nang du zla ba'i dkyil 'khor gyi steng du rlung sems 'dus pa'i ngo bo baM dkar la 'tsher ba gsal /
gsang ba'i 'khor lo'i karma thod phreng la sems gtad cing 'og rlung bskums pas gsang gnas lha'i 'od zer dang rlung gis zla dkyil la reg cing 'phul ba las baM yig skar mda' chad pa ltar gyen du song /
lte ba /
snying ga
/mgrin pa'i lha rnams la bskor ba re byas nas spyi bo'i bud+d+ha thod phreng rtsal gyi thugs kar thim par bsam la dbyings rig dbyer med du mnyam par zhog cig
/mda' gzhu gyen du bstan la /
hU~M:
karma thod phreng byin rlabs kyis :
rlung sems thig le mda' ltar 'phang :
dbyings dang rig pa dbyer med ngang :
mkha' spyod gnas su 'pho bar shog :
oM karma thod phreng rtsal dz+nyA na pra be sha ya phaT a d+hiSh+ThA na a d+hiSh+ThI te swA hA:
phaT phaT phaT:
slar spyi bo'i thig le rim pa bzhin mar la babs /
lte 'og zla ba'i dkyil 'khor gyi steng du lci thing gis gnas par mos shig
/bar do'i byin rlabs la dmigs pa 'di ltar sgoms shig
/slar yang gtso mo lus dkyil gyi lha dang bcas pa shin tu gsal bar sgoms /
snang ba 'di thams cad bar do'i snang ba kho na'o snyam pa'i 'dun pa drag tu gtod /
lha tshogs rnams las 'od zer 'phros pas snang ba thams cad ye shes mkha' 'gro'i sku /
grags pa thams cad gsung rdo rje'i sngags sgra
/dran rtog thams cad thugs bde chen ye shes kyi rol par gyur /
de thams cad stong nyid 'od gsal gyi dbyings su thim /
de'i ngang las snang stong zung 'jug sgyu ma lta bu'i lha'i skur lam gyis ldang bar mos shig
/mar me'i brdas mtshon la /
hU~M:
ye shes mkha' 'gro'i byin rlabs kyis :
lha sngags chos sku'i snang ba 'bar :
bar do'i 'khrul pa'i mun pa bsal :
sku gsum go 'phang mngon gyur shog :
oM dz+nyA na d+hAki nI ma hA su kha kA ya dz+nyA na a d+hiSh+ThA na a d+hiSh+ThI te swA hA:
baM baM baM:
de rnams kyi gsang dbang rjes 'brel bcas grub nas de'i rtogs pa brjod pa ni /
gsang dbang thob pas ngag sgrib dag :
srog rtsol kha sbyor sgom la dbang :
longs sku 'grub pa'i skal can gyur :
gsum pa shes rab ye shes kyi dbang bskur ba la dmigs pa 'di ltar mdzod /
sin+d+hu ra'i dkyil 'khor las ye shes mkha' 'gro'i sku tshon gang ba 'phros /
khyed rang gi lte 'og raM yig la phog pas de las gtum mo ye shes kyi me 'bar /
spyi bo'i haM yig zhu bas byang sems dkar dmar 'dres pa'i bde ba'i rgyun gyis lus thams cad la khyab /
lugs 'byung gi dga' ba bzhi yas babs dang /
lugs ldog gi dga' bzhi mas brtan gyi mthar byang sems spyi bor 'pho med du brtan pa las lhan cig skyes pa'i bde ba chen po'i ye shes mngon du gyur par mos shig
/sin+d+hu ra'i dkyil 'khor gtad cing lte bar thig le bkod la /
hU~M:
rnam thar gsum ldan chos 'byung mkhar :
rdo rje btsun mo'i bde chen rdzogs :
skal ldan bu la dbang bskur bas :
dpe yi ye shes mngon gyur shog :
sngags mthar /
ma hA su kha dz+nyA na a b+hi Shiny+tsa hU~M:
des sher ye thob nas de'i rtogs pa brjod pa ni /
sher ye'i dbang thob yid sgrib dag :
zhu bde lhan skyes bsgom la dbang :
chos sku 'grub pa'i skal can gyur :
bzhi pa ngo sprod don gyi dbang bskur ba ni /
sngar gsum pa'i dus su bde ba'i thabs kyis drangs pa'i stong pa nyid smra bsam brjod pa'i yul las 'das shing so so rang gis rig pa dri ma med pa nam mkha' dwangs pa'i dbyings lta bu /
ka dag spros pa dang bral ba'i 'od gsal ngang gis 'char ba de nyid gnas lugs don dam lhan cig skyes pa'i ye shes su ngo shes par gyis la de'i ngang du mnyam par zhog cig
/shel gong bstan la /
a :
bde ba'i ngo bo stong pa nyid :
zung 'jug rang rig 'od gsal ba :
bsam gyis mi khyab dbang bskur bas :
don gyi ye shes mngon gyur shog :
sngags mthar /
dz+nyA na d+hA tu a b+hi Shiny+tsa a a :
des dbang bzhi pa thob pa lags pas de'i rtogs pa brjod pa'ang 'di lta ste /
bzhi pa'i dbang thob shes sgrib dag :
lhan skyes ye shes bsgom la dbang :
ngo bo nyid 'grub skal can gyur :
de nas gtor dbang ni /
'di nyid kho na sger du byas kyang byin rlabs yongs su rdzogs par 'gyur bas /
de ltar byed na /
gtor ma lhar bskyed nas mchod bstod bzlas pa dang bcas pa bya /
khrus /
maN+Dal /
gsol 'debs /
skyabs sems tshogs gsag tsam dang byin 'beb byas nas dbang la 'jug pas chog
/skabs 'dir ni snga ma'i 'phros de kar /
lnga pa dbang bskur spyi'i mtha' rten la gnyis las /
dang po byin rlabs gtor ma'i dbang bskur ba la dmigs pa 'di bzhin mdzod /
gtor snod bde chen dbang gi gzhal med khang chen por /
gtor ma ye shes mkha' 'gro rigs lnga pho nya sprul pa dang bcas pa'i dkyil 'khor lha tshogs pa rnams byin thibs se /
'od phung nge /
bkra lam mer bzhugs pa'i gnas gsum nas byin rlabs 'od zer bdud rtsi'i rgyun dkar dmar mthing gsum byung /
khyed rang gi gnas gsum la thim pas sku gsung thugs kyi dbang dang byin rlabs dngos grub ma lus pa thob par sgoms mdzod /
gtor ma gnas bzhir rim par bzhag la /
hU~M:
rang bzhin dbyings kyi dkyil 'khor nas :
ye shes mkha' 'gro byin rlabs can :
mtshan ldan sku yi dkyil 'khor nas :
skal ldan lus la dbang skur cig :
'chi med tshe yi dngos grub stsol :
'gag med gsung gi dkyil 'khor nas :
skal ldan ngag la dbang skur cig :
tshangs pa gsung gi dngos grub stsol :
stong gsal thugs kyi dkyil 'khor nas :
skal ldan yid la dbang skur cig :
nyams dang rtogs pa'i dngos grub stsol :
dbyer med ye shes dkyil 'khor nas :
lus ngag yid la dbang skur cig :
lhan skyes bde chen dngos grub stsol :
sgrub sngags sham du /
kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
sarba a b+hi Shiny+tsa hrI:
mthar gtor ma'i lha tshogs 'od du zhu nas khyed rang la thim /
gtor rdzas zag med ye shes kyi bdud rtsi'i bcud du 'khyil pa mgrin par myong bas mchog dang thun mong gi dngos grub rnam pa gnyis rtsol med du thob par mos shig
/ces byas la gtor ma'i cha shas sbyin /
dpral bar sin+d+hu ra'i thig le bkod pa 'di nyid mkha' 'gro'i dbang bskur thun mong ma yin pa thob pa'i dam tshig gi rgya rtags su zungs shig
/ces byas la sin+d+hu ra'i rtags gdab /
de nas tshe dbang yang 'di nyid sger du byed na sngon 'gro rnams gong gsal gtor dbang du bshad pa lta bu byas nas tshe 'gugs la 'jug
/skabs 'dir /
mtha' rten gnyis pa bkra shis tshe'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
tshe bdag mkha' 'gror dbyer med pa'i :
slob dpon chen po dgongs su gsol :
bdag la ye shes mkha' 'gro ma'i :
'chi med tshe yi dbang bskur stsol :
lan gsum /
de la thog mar tshe 'gugs shing bcud bsdu ba'i slad du dmigs pa 'di bzhin mdzod /
bdag mdun dkyil 'khor gyi gtso mo'i thugs ka nas 'od zer nyi ma'i zer thag lta bu 'phros /
dkyil 'khor pa'i lha tshogs thams cad dang /
khyad par rdo rje'i pho nya rnams kyi thugs dam bskul /
de rnams las rang 'dra'i sprul pa nam mkha' khyab par 'phros /
khyed rang rnams kyi bla tshe chad pa dang nyams pa dang yar ba dang gdon bgegs 'byung pos brkus shing 'phrogs pa rnams dang /
'khor 'das brtan g.yo'i bcud dang dwangs ma thams cad bdud rtsi kha dog sna tshogs kyi rnam par drangs shing bkug nas khyed rang rnams la sib sib thim pas lus kyi nang gang /
dwangs bcud thams cad snying dbus mi shigs srog gi thig ler 'khyil bas 'chi ba med pa rdo rje tshe'i rig 'dzin grub par sgoms mdzod /
mda' dar g.yab la las byang ltar tshe 'gugs gyer la sngags brjod /
tshe 'brang ye shes mkha' 'gro'i lha tshogs su gsal ba'i sku las 'chi med bdud rtsi'i rgyun babs /
khyed rang gi lus kyi nang gang bas phung khams skye mched gdos bcas kyi dri ma dag
/'chi med 'ja' lus rdo rje'i sku mngon du gyur pa'i mos pa mdzod /
tshe 'brang spyi bor bzhag la /
oM:
mi 'gyur rang bzhin sku yi tshe :
'khor 'das dwangs bcud thig ler 'khyil :
gzi brjid chen pos dbang bskur bas :
rdo rje'i sku ru 'grub par shog :
oM dz+nyA na DA ki nI a mA ra Ni dzI bAn+ti ye swA hA:
zhes tshe sngags sham du /
kA ya A yur+dz+nyAn a b+hi Shiny+tsa oM:
brtan dang g.yo ba'i bcud mchog bsdus pa'i tshe chang mgrin par myangs pas srog rtsol gyi 'pho ba dbu ma'i dbyings su thim /
gzhom med rdo rje nA da'i gsung dbyangs 'grub par mos shig
/tshe chang mgrin par bzhag cing khar sbyin la /
A:
'gag med sgra dbyangs gsung gi tshe :
rlung sngags dbu ma'i dbyings su rdzogs :
nus pa mchog gis dbang bskur bas :
rdo rje'i gsung du 'grub par shog :
tshe sngags mthar /
wA ka a yur+dz+nyA na a b+hi Shiny+tsa A:
'khor 'das kyi dwangs bcud bsdus pa'i ril bu snying gar gtugs shing rol pas rtog tshogs rang byung 'od gsal gyi klong du grol nas 'gyur med rtag pa dam pa rdo rje'i thugs 'grub par mos shig
/tshe ril snying gar gtugs la khar sbyin te /
hU~M:
'od gsal khyab brdal thugs kyi tshe :
rang byung brtan g.yo kun la khyab :
rtag pa dam pas dbang bskur bas :
rdo rje'i thugs su 'grub par shog :
tshe sngags dang /
tsit+ta a yur+dz+nyA na A b+hi Shiny+tsa hU~M:
tshe'i bcud kyis lus kyi nang gang ba'i dwangs ma thams cad snying gar nyi zla'i gwa'u'i dbus su mi shigs pa'i thig le baM yig la thim /
nyi zla'i gwa'u kha bsgrigs pa la rdo rje'i phreng bas bsnol mar bsdams /
lus thams cad rdo rje'i go chas g.yogs te bar du gcod pa gang gis kyang glags mi rnyed pa'i mos pa mdzod cig
/tshe mda' rgya gram du rgyas btab la /
a :
mkha' khyab ye shes sogs las byang ltar brjod pas mi shigs gnyug ma'i dbyings su rgyas gdab /
me tog 'thor la shis brjod rgyas par spel /
de dag rnams kyis gsang thig snying po'i chos skor bdun gyi bye brag mkha' 'gro bde chen rgyal mo'i byin rlabs dbang bskur gyi rim pa yongs su rdzogs pa grub pa ste /
gter gzhung las /
dbang 'di lan gcig thob nas kyang :
dam tshig nyams par ma byas na :
'di dang 'chi kha bar do tshun :
pho nya gsum gyis byin brlabs nas :
mkha' spyod chen po'i gnas su bgrod :
mchog dngos 'grub par the tshom med :
ces bsngags pa don dang ldan pa lags pas rdo rje theg pa'i dam tshig spyi dang khyad par rnams tshul bzhin du bsrung ba'i blos 'di'i rjes zlos //
gtso bos ji ltar sogs dang /
gtang rag maN+Dal /
lus 'bul /
dge bsngo spyi ltar byas pas 'grub /
slob dpon gyis tshogs la rol cing lhag ma gtang ba rjes chog bkra shis kyi bar rnams las byang ltar mthar chags su gtang ngo //
'dir 'bad nongs pa'i sprin tshogs rtsa gsum gyi //
thugs rje'i ser bus chos dbyings mkhar bstims nas //
byin rlabs snang byed gzi 'od 'bum brdal bas //
grub gnyis pad mo'i dga' tshal bzhad mdzad gsol //
'brel tshad dag pa mkha' spyod du //
lhan skyes ye shes DA ki dang //
dbyer med bde chen rdo rje'i skur //
mngon rdzogs don gnyis lhun grub shog
/ces pa 'di'ang blo dman rnams la bltas chog kho na nyams la phan pa'i sems kyis gter gzhung la mtshams sbyor gyis brgyan te 'chi med bstan gnyis g.yung drung gling pas rdzong shod bde gshegs 'dus pa'i pho brang chen po'i sgrub pa'i khang bur bkod pa dge legs 'phel //
dge'o /
dge'o /
dge'o //

//
