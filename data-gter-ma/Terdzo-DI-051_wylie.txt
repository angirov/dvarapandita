@#//
rab gnas yon bsgo'i gtong thun snying por dril ba bzhugs so //
oM swasti /
rab gnas yon bsgo'i gtong thun nyung ngur brjod /
de yang sbyin pa'i bdag po khyed kyis lhag pa'i bsam pa dang sbyor ba rnam par dag pas bde bar gshegs pa'i sku'am /
gsung ngam /
thugs /
kyi rten phun sum tshogs pa bsgrubs shing rab tu gnas par gsol ba 'di ni dge legs kyi gzhir gyur pa yin te /
spyir lha dang bcas pa'i 'gro ba mtha' dag gi phan pa dang bde ba ni rgyal ba'i bstan pa kho na la rag las shing /
de yang dkon mchog gsum gyi rten la rag las pa dang /
khyad par bde bar gshegs pa rnams kyi sku gsung thugs kyi phyag rgyar byin gyis brlabs nas /
gdul bya thun mong ba rnams la yang dbang po'i mngon sum du snang bas bsod nams kyi zhing brten sla ba'i phyir de dag sgrub tshul dang /
bsgrubs pa'i phan yon bsam gyis mi khyab pa zhig mdo rgyud du ma nas gsungs pa yin te /
dam pa'i chos pad+ma dkar po las /
la las de nyid rin chen sna bdun dang //
la las de bzhin zangs dang 'khar ba las //
bde bar gshegs pa rnams kyi gzugs byas na //
de dag thams cad byang chub thob par 'gyur //
zhes dang /
gsal rgyal gyis zhus pa las /
bcom ldan 'das kyi mchod rten rnams dang ni //
sku gzugs rnams la rdul phran ci song ba //
de yi grangs snyed de byed mi rnams kyis //
lha yul sa steng nges par rgyal srid thob //
gzugs dang gzugs med khams kyi ting nge 'dzin //
phun sum tshogs pa'i sa mchog kun myong nas //
tha mar skye dang rga la sogs pa yi //
sdug bsngal med pa'i sangs rgyas go 'phang thob //
ces sogs dang /
sgyu 'phrul las /
sa la sogs la phyag rgyar byas //
rnam grol rim pa thob 'gyur na //
dag pa'i ye shes kyis sbyangs pas //
smros ci dgos te de nyid yin //
zhes sogs phan yon rgya cher gsungs pa la yid ches kyis bsgrubs pa'i rten de yang /
zhal bsro ba dang /
mnga' dbul ba dang /
byin gyis brlab pa zhes bya ba dge zhing bkra shis par byed pa la /
pra tiSh+Tha bi d+hi zhes rab gnas kyi cho gar yongs su grags pa ste /
he ru ka galpor /
sku gsung thugs kyi rten rnams la //
ye shes gzhug pa'i byin rlabs can //
'khor ba 'byung ba lnga yi gzugs //
sku dang gsung dang thugs nyid yin //
zhes dang /
rdo rje bkod pa las /
de bzhin gshegs pa'i sku gzugs la //
mtha' yas grol ba'i rgyu yi phyir //
rgyal ba dgug dang gzhug par bya //
zhes sogs gsungs pa ltar bsgrub pa la /
shes byed kyi gzhi bshad pa dang /
bshad pa'i cho ga ji ltar sgrub pa'i tshul gnyis su gnas pa las /
dang po shes byed kyi gzhi la /
rab gnas kyi rang bzhin /
gnas bya'i rten /
gnas pa'i dgos pa /
gnas byed kyi slob dpon /
gang du bya ba'i gnas /
gang gi tshe bya ba'i dus /
gang bya ba'i cho ga dang bdun gyi sgo nas blang dor gyi dmigs phye ste phun sum tshogs par bya dgos pa rnams tshang ba'i dbang du byas nas /
gnyis pa ji ltar bya ba'i cho ga bshad pa la yang rgyas 'bring bsdus pa'i rnam gzhag 'ga' yod pa las /
cung zad bsdus pa nyin chog gi dbang du byas pa la /
sbyor ba yo byad kyi gshom dang /
bdag bskyed bum bzlas dang bcas pa sogs sngon du btang nas /
rab gnas dngos kyi cho ga la /
bar du gcod pa'i bgegs bskrad la /
mi shis pa dang sdig pa sbyong ba /
bkru zhing phyi ba rnams kyis nyes pa'i skyon bsal nas /
dngos gzhi gsol ba gdab cing sems bskyed nas /
gnas bya'i rten rigs dang mthun pa'i dam tshig par bskyed la /
ye shes pa spyan drangs te dgug gzhug bcing zhing dgyes pa dang /
sangs rgyas rnams kyi sku gsung thugs rdo rje gsum dang gnas bya'i sku gsung thugs rdo rje gsum dbyer med du rgyas gdab pa dang /
gdan gsum tshang ba'i lha rnams spyan drangs te dbang bskur pas go 'phang gi chos la dbang bskur ba'i nus pa can du bsgrubs nas mchod pa dang /
spyan sogs dbang po'i skyon bsal bas ye shes kyi gzigs pa gdul bya'i yul la 'jug pa'i rten 'brel bsgrigs te /
rigs dang mthun pa'i rten bskyed pa de nyid gnas bya ji ltar yod pa so so'i skur sgyur ba rnams kyis yon tan mngon par bsgrub pa ste /
de ltar rten ye shes pa'i ngo bor gyur pa de la /
spyir mchod bstod dang /
bye brag nye bar mkho ba'i yo byad dang /
tsA ru'i zhal zas dang /
rab gnas kyi sngags dang bkra shis kyis mnga' dbul ba ste /
mnga' dbul ba rnam pa bzhir grags pas mnga' gsol ba dang /
de nyid gdul bya'i dpal mgon du 'khor ba ji srid bar brtan par bzhugs su gsol ba dang /
brtan par byin gyis brlabs pa rnams kyis phun sum tshogs pa'i dpal spel ba ste dngos gzhi'i cho ga'o //
rjes kyi cho ga la 'jig rten pa'i gtor ma bsngo ba /
srung ma bsgo ba la sogs pa rnams legs par song na /
'dir yon bdag bsgo ba zhes bya ba de'i skabs su babs pa yin /
de yang ji ltar zhe na /
khyod kyis nga la gsol btab pa'i //
zhes sogs nas /

ci 'byor pa'i mchod pa rgyun mi chad par gyis shig
/ces bsgos pa bzhin du khyed kyis kyang dang du blang ba'i tshul du /
'di ltar bshams pa'i mchod pa 'dis mtshon dus gsum dge tshogs dang bcas pa phyi nang gsang ba'i mchod sprin rab 'byams su spel ba /
'dus tshogs dang lhan cig pas zhal bsro'i tshul du 'bul bar mdzod /
rab 'byams rgya mtsho dpag med na //
sogs kyis phul la /
de ltar zhal bsro'i mchod pa phul nas bkra shis pa'i stan la 'khod pa'i mos pa mdzod /
bkra shis kyi bgegs bsal phyir /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sogs kyi bden stobs brjod pa sngon du 'gro bas /
bden pa chen po'i byin rlabs kyis rab tu gnas pa legs par byas pa'i rten dang sbyin pa'i bdag po 'khor dang bcas pa bkra shis par byed pa la /
bar du gcod pa'i gdon bgegs thams cad 'dir ma gnas par gzhan du dengs shig sogs drag sngags spos rol bya /
yon bdag bsang sbyang /
stong pa'i ngang las sbyin pa'i bdag po bcom ldan 'das rdo rje sems dpa'i skur bskyed nas rdzas rnams bsang sbyang /
stong pa'i ngang las maM las sogs kyis byin gyis brlabs nas /
me long thogs te /
sngon yang dag par rdzogs pa'i sangs rgyas shAkya thub pa la /
gzugs kyi lha mo 'od 'chang mas me long /
phul ba bkra shis pa'i rdzas su byin gyis brlabs pa de bzhin du /
deng 'dir yang rab tu gnas pa legs par byas pa'i rten 'di dang bdag dang sbyin pa'i bdag pos thog drangs nam mkha' dang mnyam pa'i sems can thams cad /
me long gi rdzas la brten nas bkra shis par gyur cig
/me long ye shes rgya mtsho chen po ni //
sogs brjod /
de bzhin du /
glang po che sa srung gis sman g+hi waM/
zhing pa'i bu mo legs skyes mas zho /
bram ze kuN+Da lIs rtsa dUrba /
shing gi lha mos shing thog bilba /
lha'i dbang po brgya byin gyis dung dkar po g.yas su 'khyil ba /
sa yi lha mo brtan mas li khri /
gsang ba'i bdag po phyag na rdo rjes yungs dkar phul ba sogs dang tshigs gcad so so'i mthar 'jam rol me tog gi char dbab pa sogs byas nas /
rten mchod pa sogs smon lam gdab cing yon bdag gis rten la bskor ba dang phyag bya ba sogs dge legs kyis khyab par bya ba yin no //
tshul 'di nyin chog dkyus ma sogs //
ji ltar bya ba'i cho ga la //
rgyas bsdus skabs su gang bab pa //
de dang mthun par bya ba gces //
zhes pa'ang rab gnas cho ga'i lhan thabs su 'gyur med rdo rjes so ///
/
