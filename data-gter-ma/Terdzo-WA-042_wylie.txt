tshe sgrub 'chi med thugs thig gi brgyud 'debs bzhugs so //
kun khyab gdod ma'i rgyal ba tshe mtha' yas //
'gag med snying rje'i gter chen pad dkar 'chang //
gang 'dul thugs rje'i bdag nyid pad+ma 'byung //
gsol ba 'debs so 'chi med dngos grub stsol //
yid 'dzin dbang mo las dbang drag mo rtsal /
khri srong yab sras lha sras mchog grub rgyal //
lo paN rig 'dzin grub brnyes rgya mtsho la //
gsol ba 'debs so 'chi med dngos grub stsol //
chos kyi rgyal po o rgyan 'chi med gling //
bka' babs mchog gyur rdo rje che mchog rtsal //
lung zin chos bdag brgyud 'dzin tshogs bcas la //
gsol ba 'debs so 'chi med dngos grub stsol //
pad+ma bkod zhing 'bum phrag mkha' 'gro'i gling //
rgyas btab yang zab 'chi med gdams pa'i chos //
bka' skyong dregs tshogs dam can srung ma la //
gsol ba 'debs so 'chi med dngos grub stsol //
'gro la rjes brtse bzod med gdung shugs kyis //
mi phyed rtse gcig gsol btab bden pa'i mthus //
snod bcud 'chi med lha yi sku dang zhing //
sgra grags nA da'i rang bzhin skye med dbyangs //
'khrul snang cho 'phrul 'khrul med dbyings su sangs //
cham gcig 'chi med btsan sa zin par shog
/ces lam 'dir mos pas brtson skabs sngags ban mi bskyod rdo rjes rtse gcig gsol ba btab pa'i yi ge pa ni nyi ma bzang pos bgyis pa phyogs dus kun tu bkra shis par gyur cig
!
/bsdus pa ni /
mchog gsum rtsa gsum sku gsum 'dus pa'i bdag
/'chi med rig 'dzin pad+ma 'byung gnas la //
gsol ba 'debs so snang grags rig gsum po //
bla ma'i sku gsung thugs su rtogs par shog
/ces pa 'di ni gar dbang o rgyan 'chi med gling pas mdzad pa'o //
