@#//
thun drug tu sdom pa gsum gyi bslab bya skyong tshul gyi yi ge bzhugs so //
na mo gu ru sarba bud+d+ha bo d+hi satwa b+h+yaH
mi 'gyur byang sems rtsa ba brtan //
bla med tshogs gnyis yal 'dab rgyas //
sku bzhi rdo rje'i 'bras bus dud //
bla ma dpag bsam ljon pa rgyal //
rnam dag legs lam sdom gsum la //
nan tan snying por bslab 'dod pa'i //
skal bzang dang po'i las can ched //
thun drug nyams len cho ga bshad //
'dir rang gzhan gyi don du rnam pa thams cad mkhyen pa'i go 'phang thob par 'dod pa rnams kyis bsgrub par bya ba'i chos ni /
spang rtogs kyi yon tan thams cad kyi 'byung gnas sdom pa gsum gyi bslab pa la nan tan snying por byed pa nyid yin la /
de'i phyir skal ldan las dang po pa rnams kyis nyams su blang bya'i grangs dang rim pa ni 'di yin te /
rnyed dka' dal 'byor la mi rtag pa'i dran shes dang /
'khor ba'i sdug bsngal bzod glags med par bsam pa'i skyo shas kyis yid bskul nas /
gnas khang dag pa'i zhing du mos te /
mdun gyi nam mkhar skyabs yul gsal btab la /
rang gzhan sems can thams cad 'khor ba'i sdug bsngal gyis 'jigs nas skyabs zhu na /
ci mdzad bla ma dkon mchog mkhyen snyam pas /
byang chub snying por mchis kyi bar //
sangs rgyas rnams la skyabs su mchi //
zhes sogs kyis zhe thag pa nas skyabs 'gro bya ste /
'di ni skyabs 'gro'i bslab bya phan yon dran pas nyin mtshan dus drug tu skyabs 'gro bya bar bshad pa dang /
rigs lnga so so'i dam tshig las /
de bzhin rigs rnam snang gi dam tshig tu dkon mchog gsum la skyabs su 'gro bar gsungs pa de skyong ba'i thabs yin no //
de nas 'gro drug drin can gyi mar shes pa'i byams pa dang /
de rnams sdug bsngal gyis nyam thag pa la tshugs thabs med pa'i snying rjes yid drangs te /
sems can thams cad bde ba dang bde ba'i rgyu dang ldan /
sdug bsngal dang sdug bsngal gyi rgyu dang bral /
sdug bsngal med pa'i bde ba dang mi 'bral /
nye ring chags sdang dang bral ba'i btang snyoms la 'god par bya snyam du tshad med bzhi bsgom par bya ste /
'di ni rin po che'i rigs la sbyin pa rnam bzhi ster bar khas blangs pa'i nang gi byams pa'i sbyin pa dang /
btang snyoms tshad med pas mi 'jigs pa'i sbyin pa gtong ba'i dam tshig skyong ba dang /
bla na med pa'i khyad par gyi dam tshig nyi shu rtsa brgyad las rtsa ba'i dam tshig gsum gyi sku'i dam tshig gi nang tshan spyi ring nye 'dres kyi mched bzhi la byams par bya ba dang /
rtsa ltung bcu bzhi las /
gsum pa rdo rje'i spun la khros pa /
bzhi pa sems can la byams pa spong ba /
bcu pa tha mal gyi byams pas 'dul nus na'ang yal bar dor ba /
bcu gnyis pa dad pa can gyi sems sun 'byin pa /
bcu bzhi pa bud med la smod pa dang lnga po spong ba rnams kyi srung thabs dang /
sems bskyed kyi sngon 'gror tshad med la blo sbyong ba'ang yin no //
de nas mtha' yas sems can thams cad rdzogs pa'i sangs rgyas kyi go 'phang la 'god par bya'o snyam pa'i sems bdag gis rdzogs byang ma thob kyi bar de srid du mi gtang bar bya'o snyam du dam 'cha' ba ni smon pa'i sems bskyed mi 'chor ba'i thabs dang /
byang sems dbang brtul rnams la rtsa ltung gcig tu bstan pa'i smon 'jug thun mong gi bslab bya de skyong ba'i thabs so //
de nas dus drug tu re re'i cha las yan lag cung zad nyams pa rnams gso zhing ma nyams kyang spel ba'i ched du /
gzhan don du rdzogs byang thob 'dod dang /
de'i thabs byang sems kyi spyod pa mtha' dag slob par 'dod pas /
phyogs bcu'i sangs rgyas thams cad mngon sum pa lta bur dmigs nas /
ji ltar sngon gyi bde gshegs kyis sogs smon 'jug sems bskyed stabs gcig tu blangs te /
'di ni rnam snang gi dam tshig tu smon 'jug gi sems bskyed nas tshul khrims gsum 'dzin par gsungs pa dang /
rtsa ltung bcu bzhi las /
lnga pa byang chub kyi sems spong ba bsrung ba'i bslab bya skyong thabs so //
mjug tu deng dus bdag tshe sogs dga' ba bsgom pa'i don yid la dran bzhin par brjod pas nyin mtshan dus drug tu sems bskyed kyi phan yon bsam par gsungs pa'i bslab bya skyong thabs so //
de nas /
sras bcas sangs rgyas thams cad dang //
dpa' bo rnal 'byor ma rnams kun //
bdag la dgongs par mdzad du gsol //
rig pa 'dzin pa bdag gis ni //
dus 'di nas ni gzung nas ni //
ji srid byang chub snying po'i bar //
ji ltar dus gsum mgon po rnams //
byang chub tu ni nges mdzad pa'i //
byang chub sems ni bla na med //
dam pa bdag gis bskyed par bgyi //
tshul khrims kyi ni bslab pa dang //
dge ba'i chos ni sdud pa dang //
sems can don byed tshul khrims gsum //
so sor brtan por bdag gis gzung //
sangs rgyas chos dang dge 'dun te //
bla na med pa'i dkon mchog gsum //
sangs rgyas rnal 'byor las skyes pa'i //
sdom pa deng nas brtan por gzung //
rdo rje rigs mchog chen po la //
rdo rje dril bu'i phyag rgya yang //
yang dag nyid du gzung bar bgyi //
slob dpon dag kyang gzung bar bgyi //
rin chen rigs mchog chen po yi //
dam tshig yid du 'ong ba la //
nyin re bzhin yang dus drug tu //
sbyin pa rnam bzhi rab tu sbyin //
byang chub chen po las byung ba //
pad+ma'i rigs mchog dag pa la //
phyi nang gsang ba'i theg pa gsum //
dam pa'i chos kyang so sor gzung //
las kyi rigs mchog chen po la //
sdom pa thams cad ldan par ni //
yang dag nyid du gzung bar bgyi //
mchod pa'i las kyang ci nus bgyi //
byang chub sems ni bla na med //
dam pa bdag gis bskyed bgyis nas //
sems can kun gyi don gyi phyir //
bdag gis sdom pa ma lus gzung //
ma bsgral pa rnams bsgral ba dang //
ma grol pa rnams dgrol bar bgyi //
dbugs ma phyin pa dbugs dbyung zhing //
sems can mya ngan 'das la dgod //
ces rigs lnga'i sdom gzung cho ga'am yang na /
ji ltar sngon gyi rgyal ba sras bcas dang //
rig 'dzin mkha' 'gro rgya mtsho'i tshogs rnams kyis //
phyi nang gsang ba mchog gi dam tshig dang //
sdom pa rgya mtsho mtha' yas bzung ba ltar //
deng nas bdag kyang lam chen der zhugs te //
'gro la phan phyir de dag gzung bar bgyi //
zhes pas sngar dbang dus su nos pa'i sdom pa gzung ba ste /
nyin mtshan gyi thun re re'i cha la yan lag cung zad nyams pa rnams gso zhing ma nyams kyang gong du spel ba'i thabs so //
de nas rang nyid gnyug ma'i lha yi dam gang rung wal gyis bsgoms pa'i mdun gyi nam mkhar seng khri pad+ma nyi zla'i gdan mtho zhing yangs pa'i steng du /
rtsa ba'i bla ma dang gnyis su med pa'i o rgyan gyi slob dpon chen po pad+ma 'byung gnas de nyid gsang 'dus rdo rje sems dpa' mthing ga'i rnam pa can rtsa gsum kun 'dus ngo bor bzhugs par mos la /
rang lus zhing gi rdul snyed du sprul te sems can thams cad dang bya byed thun mong pa'i ngang nas /
ma bcos spros bral bla ma chos kyi sku :
bde chen longs spyod bla ma chos kyi rje :
pad sdong las 'khrungs bla ma sprul pa'i sku :
sku gsum rdo rje 'chang la phyag 'tshal bstod :
ces sho lo ka gcig gis phyag dang /
snod bcud kyi 'jig rten bdag gzhan gyi lus dang longs spyod dus gsum dge rtsa dang bcas pa mchod sprin mtha' yas par spros te /
bdag gi lus dang longs spyod dang //
dus gsum dge ba'i dngos po rnams //
kun bzang mchod sprin cher spel nas //
bla ma rgyal ba sras bcas mchod //
ces 'bul te /
'dis ni las kyi rigs kyi dam tshig tu /
mchod pa'i las kyang ci nus su bsgrub par khas blangs pa'i dam tshig skyong ba mchog yin no //
de nas bla ma'i skyon dang yon tan la rtog pa'i nyes dmigs dang phan yon shes pas /
phyin chad bla ma'i skyon cung zad kyang rtog par mi bya'o snyam pa'i sdom sems drag po dang /
ci mdzad 'gro ba 'dul ba'i phrin las dang /
ci gsung tshad mar 'dzin pa'i dag snang sogs yon tan dran pa'i dad pa drag pos /
ba spu g.yo zhing mchi ma 'khrugs pa'i mos gus kyis /
tshig bdun gsol 'debs /
bla ma sku gsum ma /
dus gsum sangs rgyas la sogs gsol 'debs kyi rim pa kha ton du bya zhing /
badzra gu ru'i dzapa? kyang bzlas nas ting nge 'dzin gyis dbang bzhi yang blangs te /
mthar bla ma rang gi spyi bo'i steng gi nam mkhar spyan drangs pa dgyes pa chen pos 'od du zhu nas thim pas bla ma dang rang sems dbyer med kyi ngang la mnyam par 'jog
/mtshan mo nyal dus kyang bla ma spyi bo nas byon pas snying nang du sku phra zhing 'bar ba la sems bzung ste nyal bas 'khrul pa'i rmi lam 'od gsal du 'char ba'i dgos pa yod do //
'dis ni thun drug tu bla ma'i rnal 'byor bsgom par gsungs pa dang /
dbang blang ba dang /
sngar rgyu dus su thob pa'i dbang gi chu bo mi nub par goms par byed pa'i thabs lam dus kyi dbang skyong ba'ang yin la /
rigs lnga'i dam tshig las /
slob dpon dag kyang gzung bar bgyi //
zhes pa'i dam tshig skyong thabs kyang yin zhing /
der ma zad dam tshig nyer brgyad las sku'i dam tshig gi nang tshan /
spyi dang 'dren dang dam tshig dbang //
nyams chag skong dang shes rgyud 'grol //
man ngag lung ston slob dpon drug
/ces pa'i slob dpon bkur ba'i dam tshig dang /
rtsa ltung bcu bzhi las /
dang po bla ma brnyas pa spong ba dang /
ci gsung tshad 'dzin gyi thabs kyis gnyis pa bde gshegs bka' 'das spong ba /
de'i rigs su 'dus pa drug pa rang gzhan gyi grub mtha' la smod pa spong ba rnams kyi bslab bya srung tshul yang yin no //
de nas gzung 'dzin dang bral ba'i rnam par mi rtog pa blo bral gyi ye shes rang gsal rjen par mthong ba'i rnal 'byor rang bzhin gyis 'od gsal ba'i stong pa nyid kyi ngang la dar gcig mnyam par bzhag par bya ste /
'dis ni dam tshig nyer brgyad las /
rtsa ba'i thugs kyi dam tshig bla na med pa'i byang chub kyi sems zung 'jug gi ye shes rtogs goms kyis sbyong ba dang /
yan lag shes par bya ba lnga dang /
bsgrub par bya ba lnga /
rtsa ltung bcu bzhi las /
dgu pa rang bzhin dag pa'i chos la som nyi za ba /
bcu gcig pa ming sogs bral ba'i chos la der rtog pa /
brgyad pa phung po sangs rgyas lnga'i bdag nyid la brnyas pa'i ltung ba rnams kyis mi gos pa'i thabs so //
de nas yi dam gyi lha gang yang rung ba'i bskyed rim gyi rnal 'byor bsgom zhing bzlas pa ci rigs bya ste /
'di ni rigs lnga'i dam tshig las /
rdo rje'i rigs la rdor dril phyag rgya'i dam tshig gsum 'dzin par bshad pa dang /
'di dang gong ma gnyis kyi dam tshig nyer brgyad las /
rtsa ba'i gsung gi dam tshig sngags rgya rgyun mi gcad pa dang /
de dag gi rjes spyod dang 'brel bar gsang ba'i don phyir mi smra ba /
yan lag spyad par bya ba lnga /
dang du blang ba lnga rnams dang /
rtsa ltung bcu bzhi las /
bdun pa gsang sgrog
/bcu gsum pa dam tshig gi rdzas mi brten pa gnyis spong tshul rnams kyi skyong thabs so //
mnyam gzhag de las langs rjes /
dang po 'dul ba'i gzhis bsdus kyi bslab bya rags pa dang /
ltung ba 'byung nye rnams dang /
rnam 'byed kyi sdom gyis bsdus pa'i ltung ba rnams /
tha na sdom tshig tsam la brten pa dang /
byang sems kyi tshul khrims gsum gyi bslab bya rnams dang /
sngags kyi sdom pa bsgrag gzung nas 'byung ba'i rigs lnga'i sdom pa dang /
rtsa ba dang yan lag gi nyes ltung sogs te /
mdor na sdom pa gsum so so'i nyes ltung rnams rkang grangs tsam yid la dran pa'i sgo nas ngo bgrang gis rang rgyud la gos sam ma gos brtag dpyad legs par byas la ma gos par 'dug na dga' ba bsgom /
gos 'dug na gnong 'gyod kyi sems drags pos myur du phyir 'chos pa'i 'dun pa dang /
sngar gos ma gos gang ltar yang phyin chad srog la bab kyang mi gos par bya'o snyam du sdom sems drags po bsgom par bya'o //
rdo rje rtse mo'i rgyud las /
nyin dang mtshan mo lan gsum du //
nyin re bzhin yang bzla bar bya //
gang tshe nyams gyur rnal 'byor pas /
kha na ma tho sbom por 'gyur //
zhes sngags kyi dam tshig bsrung mtshams rnams yid la bzhag ste thun drug tu bsngo bgrang bya bar gsungs pa ltar /
so byang gnyis la'ang 'grub na /
srung ba'i gnad mchog tu gyur pa yin no //
spyir nyes ltung 'byung ba'i rgyu'ang sdom pa'i rgyud las /
mi shes pa dang bag med dang //
nyon mongs mang dang ma gus dang //
brjed ngas dran pa mi gsal ba //
'di drug dam tshig nyams pa'i rgyu //
zhes rgyu drug gsungs pa las /
de dag gi gnyen po bsten tshul yang /
mi shes pa'i gnyen por blang dor gyi mtshams shes pa'i bslab bya la slob pa dang /
ma gus pa'i gnyen por phan yon la brod pa dang bcas te bsrung ba dang /
bag med kyi gnyen por rnam smin la 'jigs pas bsgrim ste bsrung ba dang /
nyon mongs pa mang ba la /
nyon mongs pa gang skyes la gnyen po bskyed nas bsrung ba dang /
brjed ngas kyi gnyen por gnang bkag gi mtshams rnams nyin mtshan dus drug tu dran par byas te bshags sdom byed pa dang /
dran pa mi gsal ba'i gnyen por shes bzhin gyi bya ra 'dzugs pa'i sgo nas bsrung zhing /
de yang nyes ltung stobs ldan re re tsam la spyad na de'i gnyen por bshags sdom la 'bad du zin kyang rgyud nyes pas thar pa thob pa la yun ring 'gyangs shing thogs par byed de /
spyod 'jug las /
de ltar ltung ba stobs ldan dang //
byang chub sems stobs ldan pa dag
/'khor bar res kyis 'dre byed na //
sa thob pa la yun ring thogs //
zhes gsungs pas bslab bya phra zhib nas mig gi 'bras bu ltar gces spras kyis bsrung ba la 'bad cing /
rang nyid bslab bya'i gnas la brtson par ma zad /
gzhan rjes su 'dzin pa'i yan lag tu dam pa'i chos ma lus pa bshad sgrub kyi sgo nas gzung bar bya'o snyam du dam 'cha' ba ste /
'di ni rigs lnga las pad rigs kyi dam tshig skyong thabs kyang yin la /
chos spong gi las sgrib kyang srab par 'gyur zhing dge ba'i chos mang po'ang sdud pa yin no //
de ltar bsgrubs pas mtshon te bdag gi lus longs spyod dus gsum bsags yod kyi dge tshogs rnams sems can thams cad la ltos med du btang la bsngo bar bya ste /
de ltar de dag kun byas te //
dge ba bdag gis gang bsags pa //
des ni sems can thams cad kyi //
sdug bsngal thams cad sel bar shog
/bdag gi lus dang longs spyod dang //
dus gsum dge ba thams cad kyang //
sems can kun gyi don gyi phyir //
phongs pa med par gtang bar bya //
sa sogs 'byung ba chen po dang //
nam mkha' bzhin du rtag par yang //
sems can dpag tu med pa yi //
rnam mang nyer 'tsho'i gzhir yang shog
/de bzhin nam mkha'i mthas gtugs pa'i //
sems can kun la rnam kun tu //
thams cad mya ngan 'das bar du //
bdag kyang nyer 'tsho'i gzhir yang shog
/ces pa la sogs ji ltar rigs pa'i bsngo smon gyi don yid la bsam zhing brjod par bya ste /
rim lnga las /
rin chen rigs la sbyin pa rnam bzhi ster //
gsungs pa'i nang nas /
byams pa dang mi 'jigs pa'i sbyin pa gnyis sngar song bas /
'dir zang zing gi sbyin pa dang /
chos kyi sbyin pa gnyis ster ba'i dam tshig skyong ba'i thabs su 'gyur zhing /
lhag bsam sbyong ba dang /
theg chen gyi bsngo ba'ang yin no //
gzhan yang thun drug po re re'i mgor phung po gsum pa'i mdo tshar re kha ton du byas na /
nyin dang mtshan mo lan gsum du //
phung po gsum pa gdon bya zhing //
rgyal dang byang chub sems bsten nas //
ltung ba'i lhag ma des zhi bya //
zhes gsungs pa'i nyams len du'ang 'gyur ro //
de ltar skyabs 'gro nas bsngo ba'i bar 'di ni nyin zhag phrugs gcig la nyin cha gsum mtshan cha gsum ste /
thun drug tu bcad nas nyams su blangs pas sdom pa gsum gyi bslab bya rnams nyin re bzhin lan drug tu bzla bar gsungs pa'i lag len rgyud thog tu khel bar 'gyur ba yin no //
zhes pa 'di'ang rnal 'byor pa blo gros kyi mthu mnga' ba'i sdom brtson rig pa 'dzin pa pad+ma dbang 'dus kyi zhal ngor /
7rje gter chen bla ma'i bka' drin gyis 'tsho ba gnyos kyi dge slong rmongs pa d+harma shrIs chu stod zla ba'i yar ngo'i tshes bcu'i nyin /
stan thog gcig tu spel ba'i yi ge pa ni 'gyur med tshul khrims so //
'dis kyang bstan pa dang sems can la phan pa rgya che rgyun mi 'chad pa 'byung ba'i rgyur gyur cig
/mang+ga laM///
/
