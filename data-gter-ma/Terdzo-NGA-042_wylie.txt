@#/
yid bzhin nor bu'i dril sgrub sid+d+hi pha la bzhugs //
oM AHhU~M:
ma hA gu ru hrIHhU~M:
rang lus tha mal stong ra'i dbus :
rtsa gsum 'khor lo drug tu gsal :
gtsug tor nor bu pad 'dab bzhi'i :
lte bar mnyam med skyob pa ni :
tshon gang chos gos gsum ldan zhing :
bka' rtags sgom zhwa dang bcas pa :
phyag gnyis thugs kar rdor dril bsnol :
pad bzhir thig le kha dog bzhi :
'khor gyi tshul du bskor bar bsam :
thugs kar zla steng sngags 'khor bcas :
dung phreng bzhin du bskor bar bsgom :
oM AHbadzra gu ru rat+na shrI sid+d+hi pha la hU~M:
gsang sngags 'bum bdun nyer gcig bzla :
sngags 'khor dag las 'od 'phros pas :
bla ma sangs rgyas tshogs la phog :
thugs rje byin rlabs tshur la bsdus :
rang sems bla ma'i sku la thim :
gtso bo ye shes lnga yi dngos :
kha dog sna lnga'i thig ler bsgom :
bde chen 'khor lo dkar po'i dbus :
'jam dpal sku mdog shel ltar dkar :
phyag gnyis ral gri po ti bsnams :
rdo rje skyil krung bzhugs pa las :
thig le dkar po sum cu gnyis :
'khor gyi tshul du bskor bar bsam :
zla steng sngags 'khor gsal byas la :
oM d+hIHmany+dzu shrI pra dz+nyA sid+d+hi pha la hU~M:
gsang sngags 'bum bdun nyer gcig bzla :
sngags 'khor de las 'od 'phros pas :
ngag gi grub brnyes rnams la phog :
thugs rje byin rlabs tshur la bsdus :
rang sems 'jam dpal sku la bstim :
'khor yang gtso bo'i sku la bstim :
thig le dkar po byi'u sgong tsam :
longs spyod 'khor lo dmar po'i dbus :
ku ru kul+le sku mdog dmar :
zhal gcig phyag gnyis mda' gzhu bsnams :
gar stabs tshul du bzhugs par bsam :
thig le dmar po bcu drug ni :
'khor gyi tshul du bskor bar bsam :
zla steng sngags 'khor gsal byas la :
oM hrIHku ru kul+le wa shaM ku ru sid+d+hi pha la hU~M:
gsang sngags 'bum bdun nyer gcig bzla :
sngags 'khor de las 'od 'phros pas :
brtan g.yo snod bcud kun la phog :
tshe bcud bsdus pa bsod nams kun :
ku ru kul+le'i sku la bstim :
'khor yang gtso mo la thim pas :
thig le dmar po byi'u sgong tsam :
chos kyi 'khor lo'i lte ba ru :
yi dam bde mchog lhan skyes la :
thig le sngon po brgyad kyis bskor :
nyi steng sngags 'khor gsal byas la :
oM hrIHha ha hU~M hU~M phaT:
dz+nyA na sid+d+hi pha la hU~M:
gsang sngags 'bum bdun nyer gcig bzla :
sngags 'khor de las 'od 'phros pas :
yi dam lha tshogs rnams la phog :
dngos grub rnam gnyis tshur la bsdus :
de yang rang gi lus la bstim :
'khor rnams gtso bo'i sku la bsdu :
thig le kha dog sngon po la :
dmar ba'i mdangs ldan byi'u sgong tsam :
sprul pa'i 'khor lo'i lte ba ru :
rnam sras gser mdog phyag gnyis ni :
rin chen ne'u le sems skyil bzhugs :
thig le ser po drug cu gnyis :
'khor gyi tshul bskor thugs ka ru :
rin chen la gnas sngags 'khor bsam :
oM bai shra ma Na ye shu b+haM mang+ga la ma Ni sid+d+hi pha la hU~M:
gsang sngags 'bum bdun nyer gcig bzla :
sngags 'khor dag las 'od 'phros pas :
nor lha gnod sbyin rnams la phog :
zas nor longs spyod tshur drangs te :
rnam sras sku la gnyis med bstim :
'khor yang gtso bo'i sku la bstim :
thig le ser po byi'u sgong tsam :
gsang gnas bde skyong 'khor lo ru :
'di nyid sngags bdag mgon po ni :
mthing nag khro tshul g.yang gzhi 'phyar :
mdun du gnam lcags pha wang ste :
byad ma gnod byed gang dmigs bsam :
sde brgyad 'jigs byed kun gyi dngos :
mtshon cha sum cu so gnyis ni :
'khor gyi tshul du bskor bar bsam :
oM rak+sha ma hA kA la sarba big+h+nAn sha trUM mA ra ya phaT:
gsang sngags 'bum bdun nyer gcig bzla :
sngags 'khor dag las 'od 'phros pas :
sde brgyad dregs byed rnams la phog :
nus mthu drag rtsal tshur bsdus te :
mtshon cha rnams la thim pa dang :
sngags 'khor las ni slar 'od 'phros :
phyi rol 'byung bzhi'i nad kun dang :
rang lus rlung mkhris bad kan sogs :
bzhi brgya rtsa bzhi'i nad rnams kun :
g.yang gzhi la bstim dgra la brdeg :
lus ngag yid gsum brlag par bsam :
tha mar mtshon cha la sogs kun :
mgon po nyid bsdus de rang yang :
thig le nag po lcags sgong 'dra :[ \u0f80]atsha :
zhal gdams ni :
thig le rang rang lus mdog mtshungs :
mtshams su dbyer med rtsol bral bzhag :
rjes su thig le snying gar thim :
lhun grub spros bral ngo bo bzung :
dge rtsa bsngo ba'i chos la 'bad :
yid bzhin nor bu rgyun gyi nyams len gyi gzhung zhal gdams dang bcas pa 'di la sngon chad yi ge ma mchis so //
mang+ga laM/
yi ge'i 'du byed kho bo rat+na lak+Sh+mI lags so //
!
yid bzhin nor mchog gi rdzogs rim ngo sprod bzhugs so //
bya lo zla ba dang po'i dus su dpal bde chen yangs pa can du /
yid bzhin nor mchog gi khrid kyi dus rdzogs rim rnal 'byor la khyab gsal brjod bral ye dbyings kyis brgyan par bya'o :
zhes pa'i don gzhung 'di las spros te /
rje dwags po lha rjes /
gzhi la yod pa lam du sgom pa /
'bras bu mngon du gyur pa chos nyid ces gsungs te /
de las dbyings rang bzhin gyis rnam par dag pa /
mtha' bral bde ba chen po 'dis 'khor 'das la ma khyab pa med de /
sku gcig kun la khyab pa bde gshegs snying po'i sku :
zhes pas ya ki kun tu bzang po nas /
mnar med kyi sdug bsngal nyams su myong ba'i sems can yan chad la phri bsnan med par khyab cing /
sus kyang ma byas rang byung du sangs rgyas kyi yon tan nas /
lam gyi nyams sna tshogs /
rigs drug gi sdug bsngal du ma 'gag med du 'char nus pa 'di /
'char dus nyid nas stong pa chen por lhun gyis grub pa de lta bu'i gnas lugs kun khyab rang gsal chen po 'di ni blo yi yul las 'das /
tshig dang bral /
yid kyis dpyad du med /
dpe dang mtshon pa las 'das /
rtogs rung ma rtogs rung ye gnas brjod bral chen por bzhugs pa yin /
lam bsgom par bya ba ni /
gzhi de lta bu'i gnas lugs yin thog tu bzhag cing bsgom par bya ste /
de yang ye dbyings kyis brgyan par bya'o :
zhes pas /
ye nas gnas pa'i rig pa ye shes rnam pa lnga'i bdag nyid de yang gsal stong /
grags stong /
tshor stong /
myang stong /
rig stong chen por ye gnas kyi don la /
ma bcos rang babs chen por gcer yan du bskyangs pas dbyings rang bzhin gyis rnam par dag pa gdod ma'i rang zhal rang thog tu mjal ba dag 'byung ste /
rig pa tha mal gyi thog tu phyin pa'o //
mthar phyin byed pa la brtson 'grus thang lhod med pa zhig gal che ba ni brgyan pa zhes pa'i don no //
de ltar nyams len la brtson pas /
'bras bu mngon du gyur pa chos nyid ces dang /
ye dbyings kyis brgyan pa'ang yin te /
ye gdod ma'i shes pa rang tshugs thub /
rang lus kyi dbyings las rang byung gi ye shes rtsal rdzogs te /
sku gsum 'bras bu'i btsan sa zin nas shugs 'byung thugs rje'i sprul pa tshad ma mchis pas srid mtha'i bar 'gro don rgyun mi 'chad par 'byung ba ni 'bras bu'i dus kyi brgyan pa'oH
zhes pa'o :
zhes gsungs so //
mang+ga laM/
shu b+ham //
\u0f80atsha /
!
yid bzhin nor mchog gi zhal gdams rgyun gyi nyams len khrigs chags su bris pa bzhugs so //
snyigs dus kyi 'dren mchog rat+na sam+pan+na d+harma rA dza dang /
bcom ldan 'das ma yid bzhin 'khor lo'i zhabs la phyag 'tshal lo //
'dir yid bzhin nor mchog gi zhal gdams rgyun gyi nyams len ltar khrigs chags su bri bar bya ste /
dang po sngon 'gro ni /
tho rang mi tshig gis bar ma chod pa'i gnyid sad 'phral du lus gnad rkang pa re'u mig tu bsnol /
lag pa thab mgal gyi phyag rgya byas /
steng rlung cung zad drangs 'og tu mnan zhing 'og rlung cung zad 'then pa dang kha sbyar /
lus gnad cung zad sbyar bas sprugs /
rjes rlung ro lan gsum 'bud /
de rjes lus gnad de las cung zad dgye ba'i ngang nas /
dkon mchog gsum la skyabs su 'gro zhing sems bskyed /
!
gnyis pa dngos gzhi ni /
rang lus phyi dbyibs thub pa chen po'i rnam par bsams la /
nang stong rar bsam pa'i nang du dbus su rtsa dbu ma kha dog sngon po yar sne gtsug tor nor bu dang /
mar sne gsang gnas su sleb pa /
g.yas su rkyang ma dkar po dang /
g.yon du ro ma dmar po gnyis yar mar sne dbu ma dang mtshungs pa /
gsum ka sbom pa mda' smyug tsam nas phra ba rta rnga tsam pa /
yar 'od kyi skud pa 'then pa lta bur bsgoms pa'i gsang gnas su chos 'byung dmar nag
/lte bar gru bzhi ser po /
snying gar zur brgyad sngon po /
mgrin par zla gam dmar po /
klad pa dung khang zlum po dkar po /
gtsug tor bum par chu shel lta bu gru gsum pa /
gtsug tor nor bu 'ja' 'od 'khyil pa'i gur khang rnams su mas yar gnas rnams gsal btab /
yas mar rim pa bzhin bskyed rdzogs kyi dmigs pa gsal gdab pa ni /
dang po srog bla'i bskyed rdzogs ni /
gtsug tor nor bu'i nang du sna tshogs pad+ma 'dab ma bzhi pa'i lte bar /
bla ma rigs kun 'dus pa'i bdag nyid rdo rje 'chang sku mdog sngon po rdo rje dang dril bu thugs kar bsnol thabs su 'dzin pa /
dar dang rin po ches brgyan pa /
zhabs rdo rje skyil krung gis bzhugs shing sku bde ba chen po'i nyams dang ldan pa /
'dab ma rnams la mdun du grub chen til+li pa sku mdog sngon po dmar ba'i mdangs ldan phyag gnyis kyi g.yas mchog sbyin dang /
g.yon ka pA la bdud rtsis gang ba 'dzin pa ras dkar gyi ang rag dang /
sgom thag bsnams pa /
dbu skra ral pa'i thor tshugs can bla ma sangs rgyas kyi mtshan 'bum skra gseb tu 'chang ba /
zhabs phyed skyil gyis bzhugs pa /
ting nge 'dzin brgya phrag du ma la mnga' brnyes par bsam /
g.yas su mkhas pa nA ro pa sku mdog smug nag mdangs dang ldan pa /
phyag gnyis g.yas skyabs sbyin /
g.yon ka pA la bdud rtsis gang ba 'dzin pa /
ras dkar gyi ang rag dang sgom thag bsnams pa /
dbu skra ral pa'i thor tshugs can bla ma sangs rgyas kyi mtshan 'bum skra gseb tu 'chang ba /
zhabs phyed skyil gyis bzhugs pa /
ting nge 'dzin brgya phrag du ma la mnga' brnyes par bsam /
rgyab tu mnga' bdag mar pa lo tsA sku mdog dkar la dmar ba'i mdangs dang ldan pa /
sngags 'chang rdo rje 'dzin pa'i cha byad can /
phyag g.yas DA ma ru 'khrol zhing /
g.yon ka pA la bdud rtsis gang ba 'dzin pa /
thugs ting nge 'dzin brgya phrag du ma la mnga' brnyes par bsam /
g.yon gyi 'dab ma la rje btsun mi la ras pa sku mdog sngo sangs ras dkar gyi na bza' gsol ba /
phyag g.yas chos 'chad kyi phyag rgya dang /
g.yon ka pA la bdud rtsis gang ba 'dzin pa zhabs phyed skyil can /
ting nge 'dzin brgya phrag du ma la mnga' brnyes par bsam /
de rnams kyi sku las 'od zer sna tshogs phyogs bcur 'phros /
'das ma 'ongs da lta dus gsum gyi sangs rgyas thams cad kyi sku gsung thugs kyi byin rlabs thams cad 'od zer tshur bsdus te gtso 'khor thams cad kyi sku'i bar dang phyi nang med par 'od phung du bsam zhing /
mos gus gdung ba dang bcas pas gzhung ltar gsol ba gdab /
sngags bzla ba'i tshe sku gsal ba dang bcas pas srog thur gyi rlung thun re dang sbrags la /
oM gu ru sarba bud+d+ha badzra d+h+r-ika? sa pa ri wA ra dz+nyA na sid+d+hi pha la AHhU~M/
zhes rlung thub tshad gcig gi bar sngags yid kyis bzla /
mthar gtso 'khor thams cad 'od kyi gong bur bsam zhing khyab gsal brjod bral ye dbyings kyis brgyan par bya'o //
!
gnyis pa ma rig 'joms byed ni /
rang gi spyi bo'i thad gtsug tor bum pa'i nang du pad+ma dkar po 'dab ma bzhi pa'i lte bar 'jam dpal sku mdog dkar po g.yas ral gri dang g.yon thugs kar pad+ma'i yu ba 'dzin pa snyan gyi thad kar kha bye ba'i steng du pusti bsnams pa /
rdo rje skyil krung gis bzhugs pa /
'dab ma bzhi la dbyangs can ma dkar mo tsog pus pi wang sbreng ba bzhis sgra snyan gyis rgyun du mchod pa /
thams cad kyang dar dang rin po ches brgyan pa /
gtso 'khor thams cad kyi sku las 'od zer 'phros pas /
'jig rten las 'das pa dang ma 'das pa'i sa la bzhugs pa rnams kyi shes rab dang /
ngag gi dngos grub grub pa rnams kyi byin rlabs dang nus pa thams cad 'od zer dkar po'i rnam par gyur nas gtso 'khor bar dang phyi nang thams cad 'od phung gi rnam par bsam zhing 'dod pa'i don la gsol ba gdab /
sku gsal bas /
hrIHwA gI shwa ri muM:
pradz+nyA sid+d+hi pha la hU~M/
zhes srog rtsol dang bcas gong bzhin /
mthar slar rdzogs rim dang khyab gsal sogs gong ltar bya'o //
!
gsum pa tshe sgrub bdud rtsi zla zer ni /
spyi bo bde chen 'khor lo'i dbus su pad+ma dkar po 'dab ma sum cu so gnyis pa'i lte bar tshe dpag med sku mdog dmar po zhal gcig phyag gnyis tshe bum dang ka pA la bdud rtsis gang ba 'dzin pa /
zhabs rdo rje skyil mo krung gis bzhugs pa'i pang la /
yum yid bzhin 'khor lo dkar mo zhal gcig phyag gnyis g.yas ut+pal dang /
g.yon shel gyi bum pa bdud rtsis gang ba 'dzin pas yab la 'khyud pa /
yum gyi zhabs pad+mo'i skyil krung gis 'khril ba /
'dab ma rnams la zla ba'i dkyil 'khor nya gang ba re re'i lte b.raHT-I dang tAM kha sbyor gyi tshul du yod pa /
gtso 'khor rnams las 'od zer zla zer gyi rnam par 'phros /
bla ma yi dam sangs rgyas byang sems dang lha mi'i 'chi med rig 'dzin grub pa rnams kyi byin rlabs bdud rtsi zla zer gyi rnam par spyan drangs /
gtso 'khor gyi bar dang phyi nang 'od phung gi rnam par bsam /
'dod pa'i don la gsol ba gdab /
sku rnams gsal bas /
oM a pa ra mi ta :tA ra de wI ma ma A yuHpuSh+TiM ku ru swA hA/
zhes srog rtsol dang bstun /
mthar rdzogs rim rags pa sogs gong ltar bya /
!
bzhi pa dbang sdud zhags dmar gyi gdams pa ni /
mgrin pa longs spyod 'khor lo'i dbus /
pad+ma dmar po 'dab ma bcu drug pa'i lte bar lha mo ku ru kul+le ma dmar mo zhal gcig phyag gnyis mda' gzhu 'dzin pa ling nge phyogs bcur mda' 'phen pa'i tshul rus pa dang rat+nas brgyan pa /
'dab ma rnams la zhags pa dmar po hrIHsa mtshan pa gtso 'khor rnams las 'od zer 'phros /
srid pa gsum na gnas pa'i 'gro ba pho mo dang /
de dag gi 'dod dgu dang yon tan lnga sogs gang 'dod bkug ste /
bstim zhing gtso 'khor gyi bar dang phyi nang med par 'od phung gi rnam par bsam /
'dod pa'i don la gsol ba gdab lhar gsal bas /
oM ku ru kul+le hrIHsarba wa shaM ku ru hoH
zhes srog rtsol dang sbyar mthar rdzogs rim rags pa sogs gong ltar bya'o //
!
lnga pa yi dam 'khor lo sdom snying ni /
snying ga chos kyi 'khor lo'i dbus su sna tshogs pad+ma 'dab brgyad kyi lte bar /
bcom ldan 'das 'khor lo sdom pa sku mdog sngon po zhal gcig phyag gnyis /
g.yas na rin po che dbang gi rgyal po dang /
g.yon na ka pA la bdud rtsis gang ba 'dzin pas yum la 'khyud pa /
zhabs g.yas brkyang g.yon bskum pas 'jigs dus mnan pa /
de'i pang na yum rdo rje phag mo sku mdog dmar mo /
g.yas rdo rje dang g.yon thod pa rin chen tsit+ta 'bar bas brgyan pa bsnams pa /
zhabs g.yon brkyang zhing g.yas bskum pas yab la 'khril ba /
yab yum gnyis ka'ang rus pa dang rin po ches brgyan pa /
thod pa skam rlon dang stag sham gyi rgyan sogs spyi ltar /
yab kyi dbu skra phyed bcing dang /
yum gyi dbu skra sil bur grol ba'i spyi bo'i thad kyi gseb tu nor bu dbang rgyal re res mtshan pa /
'dab ma rnams la thod pa rin po che tsit+ta 'bar bas mtshan pa /
re re'i dbus su hU~M dang baM mthing dmar gyis brgyan pa /
gtso 'khor rnams las 'od zer 'phros pas yi dam dkyil 'khor gyi lha tshogs su gyur pa rnams la phog
/thugs rje dang byin rlabs bsdus te 'od zer sngo dmar gyi rnam par spyan drangs /
gtso 'khor gyi bar dang phyi nang med par 'od phung gi rnam par bsam /
'dod pa'i don la gsol ba gdab /
lhar gsal bas /
oM shrI tsakra saM b+ha ra bud+d+ha DA ki nI tsit+ta ma Ni sid+d+hi pha la hUM/
zhes srog rtsol dang sbyar mthar rdzogs rim rags pa sogs gong ltar bya /
!
drug pa nor sgrub yid bzhin nor bu ni /
lte ba sprul pa'i 'khor lo'i dbus pad+ma dmar po 'dab ma drug cu rtsa bzhi pa'i lte bar ge sar gyi steng du gser gyi dga' ba 'khyil ba'i dbus su rnam sras sku mdog dmar ser zhal gcig phyag gnyis g.yas nor bu bai DUr+Ya 'bar ba dang /
g.yon lcags kyu 'dzin pa /
sku la rus pa dang rat+nas brgyan pa /
zhabs phyed skyil gyis 'gying ba dang bcas pa /
'dab ma rnams la nor bu 'bar ba re re'i lte bar bai gser gyi mdog can gyis brgyan pa /
gtso 'khor rnams las 'od zer 'phros 'jig rten khams kyi zas nor phywa g.yang thams cad la phog
/de thams cad rang dbang med par bkug ste char bzhin babs shing gtso 'khor gyi bar dang khor yug thams cad 'od phung gis gang /
'dod pa'i don la gsol ba gdab /
sku gsal bas /
oM bai shra ma Na ye sar+b+ba swasti mang+ga la sid+d+hi pha la hU~M/
zhes rlung dang sbyar mthar rdzogs rim rags pa sogs gong ltar bya'o //
!
bdun pa bka' srung g.yang gzhi khro chu thal rdeb ni /
gsang gnas bde skyong gi 'khor lo'i dbus /
khro las grub pa'i brag tsha la rtsub pa 'khor yug tu yang bskor ba /
de'i dbus su mgon po sgrol byed dur phag nag po'i gdong pa can phyag gnyis g.yang gzhi rang sngags kyis brgyan pa nam mkha' la phyar ba /
de las nad dang mtshon cha khro chu'i tshwa tshwa 'phro ba bsnams pa /
sku dang yan lag klu gdol pas brgyan pa /
mdun du khro chu'i pha bang gi steng du gshin rje a ba glang mgo can g.yon lcags kyu dang g.yas thod dbyug gdengs pa /
g.yon phyogs su shan pa ra'i mgo can /
g.yon skam pa dang g.yas gsal shing 'dzin pa gnyis kyis byad ma gang yin pa bkug pa'i dus su a wa glang mgos lcags kyus snying nas bzung /
dbyug pas rgyab nas ded cing bkug
/shan pa ra mgos skam pa dang gsal shing gis rkang pa gnyis brgyangs /
a wa glang mgos slar lcags kyus lag pa gnyis brgyangs pa la /
dmigs bya de las 'od zer phyogs bcur 'phros pas sangs rgyas bstan pa la gnod pa dang /
gzhan yang chos byed rnams kyi spyi dgra sgos dgra byad ma ban bon thams cad bkug ste bstim /
dgug gzhug bya /
de rnams kyi lha srung rnams kho rang gi bdud du babs te las byed par bsam /
sngags bzla ba'i tshe g.yang gzhi las nad dang mtshon cha'i char pa dang khro chu'i tshwa tshwa me dpung lta bu thog ltar lhung ba dmigs bya la phog pas gzhob tu thul tshig par bsam /
dbus su bskyed pa de bzhin phyogs bzhir yang bsgoms la /
phyogs bzhi nas 'jig rten dang 'jig rten 'das pa'i chos skyong thams cad kyi nus pa 'od zer gyis bsdus te gtso 'khor rnams la bstim zhing me dpung gi rnam pa skar mda' 'khrugs pa ltar bsam /
lhar gsal bas /
oM badzra rak+sha ha la nag po kA la rU pa sa ma ya dgra bgegs mA ra ya rbad /
ces srog thur sbyar rjes su g.yang gzhi brdabs pas dgra bo thal bar brlag par bsams la thal mo brdab /
de'i sha khrag rnams gtor mar bsam /
oM AHhU~MHgsum gyis byin brlabs la gong gi sngags ha la nag po'i mthar /
ya raM dz+wa la e ya ma a wa rak+sha sarba big+h+nAn gnod byed dgra bgegs sha la ma wa ru :
rak+sha ra ma g+ho :
rak+sha ru rak+sha :
te tso a e hur thum snying la mA ra ya rbad :
tri du rA tsa phaT e baM laM baM ril rbad :
sa pa ri wA ra khA hiH
btags pa gsum gyis 'bul /
'dod pa'i don la gsol ba gdab /
mthar phyogs bzhi'i 'khor lo rnams gtso bo la thim /
gtso bo rnams kyang brag rir thim /
de rnams kyang khro chur zhu ste dbus kyi 'khor rnams la thim /
'khor rnams kyang khro chur zhu ste gtso bo la thim /
gtso bo yang khro chu'i rang bzhin me 'od tsha la rtsub pa tshwa tshwa 'phro bzhin pa dmar hri li li bsgom mo /
!
/gsum pa mjug bsdu ba'i rim pa ni /
gtsug tor nor bu'i 'od phung kha dog lnga rtsa gsum dang bcas pa dbyer med du 'dres pa char babs pa 'od phung dkar po dang 'dres /
de yang sngar bzhin mar babs pa spyi bo'i 'od phung dang 'dres /
de yang sngar bzhin mgrin pa'i 'od phung ste /
de rjes gsang gnas kyi me 'od rtsa gsum dang bcas pa lte ba'i 'od phung la yar thim /
de yang gong bzhin snying ga'i 'od phung dang 'dres stabs cig tu mgrin pa'i 'od phung yang gong ltar mar babs mnyam du snying gar bsre /
de nas dmigs pa ma gsal gyi bar srog thur gyi rlung 'dzin pa dang sbyar te /
rang lus nang 'od phung la phyi dbyibs thub pa'i skur gsal ba la dmigs /
de nas der 'dzin kyang mi dmigs pa phyi nang snod bcud thams cad 'ja' 'od kyi yid lus su ro gcig par bltas te khyab gsal brjod bral ye dbyings kyis brgyan par bya /
de nas ni med dgag gi 'joms lta mi dgos te 'ja' tshon de nyid kyi ngang la bzhag pas ngo bo'i rang zhal mthong ba la gegs med cing myur khyad 'ja' lus su 'char ro //
thun mtshams spyod lam kun tu tshogs drug gi snang cha'i sgo gang shar thams cad sgyu ma 'ja' tshon du byas te /
gzugs su snang ba thams cad 'ja' lus snang stong /
sgra ni 'ja' 'od stong pa'i rang sgra
/dri ni 'ja' tshon rang stong gi dri /
ro ni 'ja' mtshungs 'dzin med kyi ro /
reg bya yang mdzes dbang po'i gzhu tshon kho na nyid du nges par bya ste bsgoms pas de ltar myur du 'char ro //
rtags tshad ni /
dang po rnams su sgrib pa dag pa dang /
phrin las bzhi'i rtags 'byung zhing /
rjes rnams su nyin mtshan gyi snang cha gang la'ang nyams rtogs kho na nyid kyis dus 'da' ste /
de'i tshe mtho dman gyi nyams ji ltar shar yang rtse gnyis kyi blo spangs te 'di nyid kyi nyams len la gnad du gang 'phrod bgyis pas sa lam gyi rtsis gdab mi 'tshal bar sgyu lus 'di nyid mngon sum 'ja' lus su sangs rgyas pa'o /
!
/de dag gi rjes su pho nya'i lam mdor bsdus pa kun+da lus rgyas bde ba dang /
'pho ba skar mda' bsam med gnyis las /
dang po ni gang med dgag spang ba'i 'ja' tshon gyi ngang la bzhag pa de nyid kyi rjes su lus gnad rkang pa gong ltar la /
lag pa gnyis gru mo pus mo'i khar bslangs nas dpral bar thal mo sbyar te /
dmigs pa ni /
rang lus tha mal khang stong gi dbus su /
thig le byang sems dkar la dmar ba'i mdangs dang ldan pa che chung bya chen gyi sgo nga tsam du gsal gdab /
srog thur gyi rlung kha sbyor te mnan pas bsnun zhing /
de nyid la rten thig le las byang sems kyi rgyun babs lus nang khengs zhing lus mdog dung dkar srin med ltar gyur pa'i phyir sdig sgrib bstim /
thams cad dreg pa snum gyis sbags pa lta bur gos pa kun nang gi byang sems rlung gis bskul ba las drod skyes te /
phyi rol gyi lus dreg nag nyil phud /
lus la bde stong gi nyams myong khyad par can skyes te /
bde phril phril bde cham cham song ba'i dmigs pa dang bcas pa'i ngang nas lus kun bkru ba'i 'khrul 'khor lan gsum bya'o //
de ltar 'bad pa dang gnas skabs su lus la dri ma mi chags shing yang rtsal che ba dang /
gzi 'od 'bar zhing stobs shugs dang ldan pa 'byung /
mthar thug kun+da lus la rgyas pa dang /
yon tan 'char ba sla zhing mtshungs med 'ja' lus grub par nye ba yin no /
!
/gnyis pa la gnyis /
sbyang ba dang /
las la sbyar ba'o //
dang po ni /
rang lus ci yang mi dmigs pa'i ngang las /
rtsa dbu ma kha dog sngon po phra sbom sba lcag tsam pa ring thung 'dom gang gi tshad ldan nang srubs yangs pa dang bcas pa /
mas 'thil rang grub kyis bcad pa stong sbubs kyi sna yang tshigs kyis bcad pa lta bu'i dbus su bug pa cung zad dang bcas pa /
de'i ma gdan gyi nang du rang sems kyi ngo bo thig le dkar po bye'u'i sgo nga tsam skar chen shar ba lta bu zhig bsam /
steng rlung mnan cing rgyab rlung 'then nas slar rlung mig sems gsum gyen du gtad pa de nyid bug pa las brgyud /
nang du 'dril zhing sbud pa las thig le sbar te steng gi bug pa la thug pa de yang rlung gis cher sbar bas steng du bud la khad du bsam /
yang rlung phyir dbyung ba'i tshe thig le mar bab par bsam /
de la goms pas spyi bo za zhing na ba dang shu thor 'brum bu sogs 'byung /
de ltar byung tshe brtson pa cung zad dor /
de ni sbyang ba'o //
gnyis pa las la sbyar ba la gnyis /
dang po rten can ni /
dmigs pa gzhan rnams gong dang 'dra ba las /
dbu ma'i yar sne zang thal du byas /
rlung dang sbyar nas thig le yar 'gro ba dang stabs cig tu dbu ma yang bsdogs nas mnyam du 'dres pa skar mda' 'phangs pa ltar sgrol ma sogs 'dod pa'i lha'i thugs kar 'phang ngo //
gnyis pa rten med ni /
gzhan rnams gong dang 'dra ba la lha'i thugs kar mi 'phang la dbyings rig bsre ba'o //
de gnyis gang la phyi mig mi blta ba gnad du che'o //
de ltar zab chos yid bzhin nor mchog gi zhal gdams rgyun gyi nyams len slar khrigs chags byas pa 'di la chos 'di don du gnyer ba rnams kyis nyams su blang bde ba'i phyir dang /
rigs bsdus dmigs dbang gi skabs kyang khyer bde ba'i phyir khrigs chags bklag chog tu byas shing /
de mthar kun+da lus rgyas bde ba /
'pho ba skar mda' bsam med gnyis kyang zab chos 'di'i pho nya'i lam thun mong ma yin par 'dogs pas breng chags su bsgrigs pa yin gyi tshul 'di rnams gzhung chung so sor zhal gdams sogs rang rang gi gzhung sor bzhag ste khrigs su bsgrigs pa ma gtogs /
rang bzo dang phri bsnon 'bad sbyar sogs ras gcod gzu lum spu tsam yang med pa kho na nyid do //
zhes pa'ang 'bri khung skyu ra'i gdung las bcu gnyis pa'i thog tu gnas pa chos kyi grags pas me bya smin drug zla ba'i dkar phyogs la bye ri stag rnam rdzong khar /
don gnyer 'ga' zhig la chos 'di'i zab khrid bgyis tshe lhag pa'i bsam pa dkar pos bgyis pa kho na'o //
!
yid bzhin nor mchog gi 'dod gsol bzhugs /
yid bzhin nor mchog gi rgyun khyer gyi 'dod gsol skabs srog zlar /
bdag sogs mkha' mnyam 'gro kun ma lus pa'i //
sgrib gnyis bag chags bar gcod kun zhi zhing //
dbang bzhi'i chu bos smin cing rab grol nas //
byin rlabs dngos grub mchog kun thob par shog
/ces dang /
'jam dpal la /
bdag sogs\u0f8e
sgrib gnyis\u0f8e
bka' dang bstan bcos chos kun don rtogs nas //
blo gros spobs pa mi zad rgyas gyur cig
/tshe lhar /
bdag sogs\u0f8e
sgrib gnyis\u0f8e
bdud bzhi'i dgra las rnam par rgyal gyur te //
gzhom med tshe mchog rdo rje'i skur 'grub shog
/dbang sdud la /
bdag sogs\u0f8e
sgrib gnyis\u0f8e
mos bzhis khams gsum chos nor skye dgu kun //
ma lus bdag gi dbang du 'gyur bar shog
/yi dam la /
bdag gi\u0f8e
sgrib gnyis\u0f8e
rim gnyis mthar phyin tshogs gnyis yongs rdzogs shing //
dngos grub rnam gnyis 'bad med thob par shog
/nor lha la /
bdag sogs\u0f8e
sgrib gnyis\u0f8e
dbul phongs bkres pa'i 'jigs pa las grol te //
mi zad nam mkha' mdzod la spyod par shog
/bka' srung la /
bdag sogs\u0f8e
sgrib gnyis\u0f8e
zhing bcu byad ma dgra gdon bar gcod kun //
drag po'i las kyis gtan nas brlag par mdzod /
ces pa rnams dkon mchog tshe brtan gyis bskul bar 'bri ban karma b+ha dras bris pa'o /
sarba mang+ga laM//

//
