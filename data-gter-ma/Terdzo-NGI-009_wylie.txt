drang sro+ong khro bo'i bstod pa ni /
hU~M/
snang srid sde brgyad gnyen po ru //
dri med 'od zer khro bo'i skur //
rab bzhengs zhe sdang rdo rje ni //
sku mdog stang zil brtsegs pa yi //
ri rab nyi mas 'khyud pa bzhin //
bzod par dka' ba'i gzi brjid can //
dbu skra dmar ser nam mkhar khyab //
dmar zlum spyan gsum glog ltar 'khyug
/srin po lta bu rngams zhal gdangs //
mche ba'i grwa nas khrag rgyun babs //
ljags 'dril rkan sgra drag tu rdeb //
sma ra smin ma me ltar 'bar //
sbom zhing thung la yan lag rags //
rgyan med gcer bu 'jigs pa'i gzugs //
phyag g.yas gnam lcags tho ba yis //
sde brgyad thams cad rdul du rlog
/g.yon pas ral gri 'bar ba yis //
mgo lus yan lag dum bur gtubs //
mtha' gnyis gnam lcags lag pa'i mthil //
dgra bgegs cha lang bzhin brdabs pa'i //
sha khrag sor mo'i sdig pa yis //
lhag ma med par chems chem za //
res 'ga' thun zor thog ser 'beb //
skabs 'gar byang chub mchod rten 'dzin //
ri rab la sogs phyag mtshan gyis //
so sor ma 'dres las kun sgrub //
zhabs gnyis g.yas bskum g.yon brkyang bzhugs //
sku las 'bar ba'i me dpung gis //
srid gsum thams cad sreg par byed //
zhal nas drang srong dmod pa'i mtshon //
phab pas sde brgyad 'byung po 'dul //
thugs ni mi 'gyur bde chen ldan //
sangs rgyas kun gyi mthu stobs rnams //
gcig bsdus gsang ba'i bdag po dang //
dbyer med khyod la bdag bstod do //
