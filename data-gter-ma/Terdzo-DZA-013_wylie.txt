@#//
byang gter lcags sdong ma lha mang gi dbang chog 'chi med grub pa'i sa bon bzhugs so //
se bkra bzang gi phyag bzhes //
na mo gu ru pad+ma A yur+dz+nyA na ya /
byang gter lcags sdong mar lha gcig bum gcig gi dbang ma gtogs cher ma bshad kyang /
tshe dbang yongs rdzogs dang khog bsgrigs pa'i gter ston dngos kyi phyag len bkra bzang pa chos skyong bsod nams kyi gsung rgyun bzhin /
tshar chen blo gsal rgya mtsho yab sras gnyis ka la rdo rje 'chang dbang phyug rab brtan gyis lan mang du gsan pa'i gsung rgyun kho na bzhin /
mkhan chen zhwa lu pa rin chen bsod nams mchog grub kyis gter gzhung dngos la cho ga'i sgrig rim ka brda can dang /
der ma 'thus pa'i gsung rgyun phyag len rnams mchan du gnang ba de nyid rtogs sla zhing yi ge nyung ba'i phyir 'dir nag 'gros su 'god na /
'chi med grub pa'i sa bon lcags sdong ma'i dbang bskur tshul la /
grub na yar ngo'i tshes grangs gza' skar bzang po dang /
de min skabs su gang babs zhig la gnas gtsang mar stegs bu khebs sogs kyi khebs can 'bru bkram pa la rdul tshon nam /
ras gzhi sogs la bris pa'i pad+ma 'dab brgyad sngon po'i steng many+dzi'i khar bum pa gas chag med pa'i nang g.yas ru'i gtsang chen nam /
rgyun 'babs kyi chu gtsang mas sum gnyis bkang bar bum rdzas nyer lnga /
bdud rtsi ril bu /
chos sman sogs btab /
dar ras kha dog gang rung bug ral tshig skyon med pas mgul bcings pa'i khar /
gzhi zan gtsang ma'am thud gtsang ma la rten 'brel gyi rdzas brag zhun gyi gras lcags zhun /
cong zhi'i gras cong zhi dmar po /
bur dkar /
grog ma sbrang mar song ba'i sbrang rtsi /
dbyar gung gi 'bri mar te dwangs ma lnga dang /
shug pa'i 'bras bu /
ba lu dkar po'i me tog
/lug mtshe /
mkhan pa dkar po ste rtsi bzhi rnams bsres na legs te /
'di rnams sman gzhung las lus dang tshe'i gsos su gsungs pas rtsi bzhi dwangs ma lnga'i sman mar bsgrubs pa yod tshe de bsres pas go chod cing byin rlabs che ba dang /
gzhan yang gong du bshad pa'i bdud rtsi ril bu chos sman sogs byin rten yid ches pa las grub pa'i tshe bum bum gzugs zlum po rtsi dmar rtse rgyan can bzhag
de'i g.yas su tshe ril /
g.yon du tshe chang /
mdun du zlum gtor gnyis /
chu gnyis sngon 'gro'i nyer spyod phreng tshar /
slob dpon gyi mdun du rdor dril 'thor nas /
tshe mda' tshe g.yu me long can dar tshon sna lnga'am dmar pos brgyan pa /
slob ma la dgos pa'i maN+Dal 'bru bcas /
chab bum rnams bsham mo //
cho ga'i rim pa ni /
mchod pa rnams la dmigs nas /
g.yas rdo rje thugs ka dang g.yon dril bu rgyun chags su dkrol la /
oM A ha ra A ha ra sarba bid+yA d+ha ra pU dzi te AHhU~M/
oM badzra d+hU pe AHhU~M nas /
shab+da'i bar lan gsum brjod pas byin gyis brlab /
mdun gyi nam mkhar bla ma tshe dpag med bzhugs pa la skyabs su 'gro zhing sems bskyed pa'i bsam pas /
bdag dang khams gsum sems can rnams :
log pa'i lam las ldog nas kyang :
dkon mchog gsum la skyabs su mchi :
nyon mongs dbang gyur sdug bsngal las :
thar bar bya phyir sems bskyed do :
lan gsum /
dang po stong pa'i ngang nyid las :
lcags kyi pad+ma 'dab brgyad gdan :
de steng bdag nyid 'od dpag med :
sku mdog dmar po skyil krung bzhugs :
sprul sku'i cha byad dar chos mnabs :
phyag gnyis mnyam gzhag tshe bum 'dzin :
sku che yan lag hrag pa'i tshad :
phrag pa g.yas g.yon nyi zla 'char :
dwangs ma 'od lnga'i rgyab yol can :
khong pa'i nang gnas bag chags kyi :
snyigs ma gdos bcas thams cad sbyangs :
'chi med tshe yi bdud rtsis gang :
rA ga dmar po'i mdog ltar gsal :
spyi bo'i gtsug nas gsang gnas bar :
lcags kyi srog rtsa smyug dong tsam :
ka ba btsugs pa lta bur bsam :
nang ni stong pa 'od gsal dwangs :
kha dog lngar gsal 'od zer 'bar :
srog rtsa'i phyi na sngags kyi 'bru :
dung mdog zil chags lta bur bsam :
bde ba can nas ye shes sems :
rang 'dra spyan drangs mkha' la bzhugs :
bum pa'i nang nas tshe bcud lud :
bdag gi tshangs bug nang du babs :
dbang bskur lha dang dbyer med gyur :
lha dang srog rtsa'i bdud rtsi las :
'od 'phros gsal 'tsher mdangs dang ldan :
tho rangs sngags 'di brgya rtsa bzla :
zhes brjod la phreng ba bzung ste /
oM AHhU~M:
na mo b+ha ga ba te :
a pa ri mi ta A yur+dz+nyA na :
su bi nish+tsita te dzo rA+A dzA ya :
ta thA ga tA ya :
ar+ha te samyak+saM bud+d+ha ya :
tad+ya thA:
oM sarba saMskA ra pa ri shud+d+ha :
d+harma te ga ga na sa mut+ga te :
swa b+hA wa bi shud+d+he :
ma hA na ya pa ri wA re swA hA:
nr-i b+h+rU~M badzra A yu She A yur+dz+nyA na sid+d+hi AHb+h+rU~M:
zhes bzlas pa phreng skor sogs ci rigs kyi rjes su /
ting 'dzin sngags kyi 'od zer ni :
lcags kyu lta bus snod bcud gang :
sangs rgyas byang chub sems dpa' yi :
thugs rje'i byin rlabs dngos grub bsdus :
phyogs skyong mkha' 'gro sde brgyad kyi :
rdzu 'phrul tshe bkrag gzi mdangs 'phrog :
ri rab gling bzhi gling phran sogs :
gser gyi ri bdun rol mtsho dang :
rtsi shing nags tshal rat+na'i tshogs :
'byung ba lnga yi dwangs ma dang :
lha klu mi yi dbang thang dang :
bsod nams dngos grub thams cad bsdus :
bdud rtsi'i 'od zer char ltar babs :
thams cad ma lus bdag la bstim :
bdag lus bdud rtsis gang bar bsam :
stong gsal 'od kyi phung por gyur :
ces brjod /
de nas /
mdun gyi tshe bum /
bum pa /
tshe ril /
tshe chang thams cad shUn+ya tAs sbyang /
dang po stong pa'i nas /
bzlas pa'i bar bdag bskyed bzhin la /
de steng tshe rdzas 'od dpag med :ces bsgyur /
bzlas pa mang du byas mthar /
ting 'dzin sngags kyi 'od zer ni :
zhes sogs gong bzhin la /
thams cad tshe rdzas lha la thim :
de rnams sku lus bdud rtsis gang :
stong gsal 'od kyi sku ru gyur :
ces dang /
rdo rje dang bcas pas tshe mda' g.yab dril bu gsil zhing /
hU~M:
bcom ldan mgon po ye shes tshe dpag med :
'byung ba lnga la dbang sgyur lha mo'i tshogs :
rnal 'byor bdag gi tshe dang g.yang spel cig :
steng 'og phyogs bcu snod kyi 'jig rten la :
bros dang 'khyams dang yar ba'i tshe khug cig :
stong phrag brgyad cu bgegs kyi tshogs rnams kyis :
brkus dang phrogs dang gzhom pa'i tshe khug cig :
'byung ba dgra gshed 'khrugs pa'i las sbyor gyis :
nyams dang zad dang 'thor ba'i tshe gsos shig :
yed kyis dngangs dang had kyis brgyal ba dang :
'ud kyis 'drogs pa'i tshe dang g.yang gsos shig :
tshe khug g.yang skyobs bdag la dngos grub stsol :
'byung ba 'od lnga 'bar ba'i tshe bcud stims :
'chi med tshe yi dngos grub bdag la stsol :
ces brjod do //
mchod pa rnams /
oM sarba ta thA ga ta a pa ri mi ta A yur+dz+nyA na sa pa ri bA ra ar+g+haM pra tIts+tsha ye swA hA:
zhes sogs 'og ma rnams la'ang shes par byas la rol mo'i bar gyis mchod /
'og nas 'byung ba'i bstod pas bstod /
bsdu na 'dis chog
/spro na rab 'byams rgya mtsho sogs tshigs bcad dang /
sna bdun /
'dod yon lnga rnams spyi 'gre bzhin la /
mos blos tshe dpag med la bdag 'bul na //
zhes tshig bsgyur /
'jig rten 'dren pa'i sogs bstod pa gang shes kyis bstod /
gtor ma gnyis la dmigs nas /
oM badzra a mr-ita sogs /
stong pa'i ngang las b+h+rU~M las byung ba'i rin po che'i gtor snod yangs shing rgya che ba'i nang du /
gtor ma kha dog dri ro phun sum tshogs par gyur /
oM AHhU~M/
lan gsum /
oM a kA ro nas swA hA/
lan gsum /
mgon po'i zhal nas 'od kyi sbu gu byung nas gsol  bar gyur /
oM tad+ya thA a pa ri mi ta A yur+dz+nyA na hrIHhU~M b+h+rU~M swA hA/
na maHsarba ta thA ga ta nas /
i maM ba liM ta kha kha khA hi khA hi swA hA/
lan gsum /
oM A ha ra nas shab+da'i bar gyis mchod /
'jig rten 'dren pa'i sogs kyis bstod /
mchod sbyin gtor ma 'di bzhes la /
bcom ldan 'das mgon po tshe dang ye shes dpag tu med pa'i lha tshogs rnams kyis bdag cag dpon slob yon mchod 'khor dang bcas pa la tshe dang ye shes kyi dngos grub bstsal du gsol /
yang gtor ma gcig 'bru gsum dang /
a kA ros byin gyis brlabs la /
oM da sha dika lo ka pA la b+hU mi pa tI sa pa ri wA ra A kar+Sha ya dzaH
zhes hU~M mdzad kyi phyag rgya las mdzub mo gnyis bkug pas phyogs skyong dang gzhi bdag dbang thob pa rnams bkug
/rdor thal se gol /
gong gi sngags la /
a kA ro btags pas gtor ma phul /
dril gsil dang bcas /
mchod sbyin gtor ma nas /
kun 'grub shog
/gi bar /
de nas bdag 'jug ni thal mo sbyar la /
hU~M:
skye 'chi gnyis spangs bde ba chen po'i sku :
mi 'gyur tshe yi dngos grub bdag la stsol :
'byung ba lnga 'dus gsal 'tsher brtan pa'i sku :
thun mong tshe yi dngos grub bdag la stsol :
lan gsum /
bum pa dang gtor ma rang gi spyi bor lhan cig tu bzhag la /
hU~M:
bcom ldan mgon po sogs gong gi tshe 'gugs dang /
tshe gzungs brjod /
mgrin pa dang /
snying gar reg la tshe gzungs tshar re brjod mthar /
bcom ldan mgon po rdo rjes tshe dpag med :
'khor lo brgyud nas bdag gi snying gar zhugs :
'chi med tshe yi dngos grub thob par shog :
ces bum chu btung /
dril bu gsil zhing me tog gtor /
bdag gi tshe mi shigs pa'i rdo rje ltar gyur cig
/mi 'gyur ba'i g.yung drung du gyur cig
/mi nub pa'i rgyal mtshan du gyur cig
/skye med kyi ye shes su gyur cig
/tshe dbang du gyur cig
/dbang dngos grub tu gyur cig
/bdud las rgyal bar gyur cig
/skye shi med par rdo rje'i lus thob par gyur cig
/su pra tiSh+Tha sogs /
'jig rten 'dren pa'i sogs /
lo brgya thub cing sogs bkra shis brjod /
mchod kha dang gtor kha gso /
slar yang mdun bskyed mngon rtogs ltar gsal btab ste /
bzlas pa ci rigs /
mchod bstod gtor ma'i bar gong bzhin bya /
slob ma khrus byas /
phyag dang yon phul gral la 'khod nas /
me tog bkye bsdu tshar ba dang /
slob dpon gyis sems bskyed gsal btab /
de la 'dir gang gsan par bya ba'i chos ni /
yang dag par rdzogs pa'i sangs rgyas thabs mkhas la thugs rje chen po dang ldan pa de nyid kyis gdul bya rnams kyi khams dang bsam pa dang bag la nyal ma lus pa dgongs nas /
chos kyi rnam grangs bsam gyis mi khyab pa gsungs pa thams cad bsdu na theg pa che chung gnyis su gsungs pa las theg pa chen po yin zhing /
theg pa chen po 'di nyid chen po bdun gyi sgo nas khyad par du 'phags pa yin te /
rje btsun byams pa mgon pos mdo sde rgyan las /
dmigs pa che ba nyid dang ni //
de bzhin sgrub pa gnyis dag dang //
ye shes brtson 'grus rtsom pa dang //
thabs la mkhas par gyur pa dang //
yang dag sgrub pa chen po dang //
sangs rgyas phrin las chen po ste //
chen po 'di dang ldan pa'i phyir //
theg chen zhes ni nges par brjod //
zhes gsungs pa ltar chen po bdun gyi sgo nas khyad par 'phags /
theg pa chen po la yang rgyu pha rol tu phyin pa'i theg pa dang /
'bras bu sngags kyi theg pa gnyis su yod pa las sngags kyi theg pa yin /
de la yang gsang sngags snga 'gyur rnying ma dang /
phyi 'gyur gsar ma'i lugs gnyis su yod pa las snga 'gyur rnying ma'i lugs yin zhing /
de la yang lugs srol mi 'dra ba bsam gyis mi khyab pa yod pa'i nang nas /
'dir rgyal ba'i rgyal tshab dam pa slob dpon chen po pad+ma 'byung gnas nyid 'gro ba'i don du sin+d+hur rgya mtsho'i gling du me tog pad+ma'i sdong po las sprul pa'i sku'i snang brnyan shar ba nas nye bar bzung ste /
gang la gang 'dul gyi ngo mtshar ba'i mdzad pa ji snyed bstan pa'i rnam thar bsam gyis mi khyab pa zhig mnga' ba las /
'dir skabs su bab pa ni /
o rgyan gyi slob dpon chen po pad+ma 'byung gnas zhes bya ba sku+u la skye 'chi bgres rgud 'das grongs mi mnga' bar 'chi med tshe yi dngos grub brnyes pa'i tshul ni /
brag phug mA ra ti ka zhes pa zla gam gyi dbyibs su yod pa /
de'i logs thams cad tsan+dan gyi nags tshal 'thug por skyes pa /
dus gsum du me tog gi char chen po 'beb bzhin pa /
'phags pa rigs gsum mgon pos byin gyis brlabs pa'i gnas kyi mchog de nyid du za hor rgyal rigs las byung ba'i lha lcam man+dA ra ba nyid sgrub rten las kyi phyag rgya mdzad de /
'chi med tshe'i sgrub pa la rtse gcig tu gzhol bar mdzad pa'i tshe /
mgon po tshe dpag tu med pa zhi khro rab 'byams kyi rang zhal sgrib med mngon sum du gzigs te yab yum gnyis ka 'chi med gzhom gzhig dang bral ba'i sra brtan rdo rje'i skur gyur te yo ga tshe'i rig 'dzin brnyes par mdzad pa yang /
ma hA gu ru nyid kyi gsung gi sprul pa'i sku ri khrod pa bzang po grags pas gter nas spyan 'dren par mdzad pa'i rnam thar gsol 'debs las /
brag phug mA ra ti ka'i ke'u tshang du :
'chi med tshe yi rig 'dzin sgrub pa'i tshe :
mgon po tshe dpag med kyis byin gyis brlabs :
skye 'chi med pa rdo rje'i lus su gyur :
zhes gsungs pa dang /
thugs gter 'khor 'das rang grol las /
mA ra ti ka'i brag phug tu :
'chi med tshe'i rig 'dzin bsgrubs :
tshe dpag med kyis byin gyis brlabs :
skye 'chi med pa'i rdo rjer grub :
ces gsungs pa ltar tshe sgrub lcags kyi sdong po 'di nyid la brten nas skye 'chi med pa rdo rje'i sku thob pa yin cing /
de nyid phyi rabs sems can gyi don du brag ri dug sbrul spungs 'dra'i sked du sba bar mdzad pa de nyid o rgyan nyid kyi sprul pa rig 'dzin rgod kyi ldem 'phru can gyis byang zang zang lha brag gi nub zangs mdzod dmar po nas /
bla ma tshe dpag med kyi skor dang dpal rta mgrin gyi sgrub skor rnams phyung ba las /
bla ma tshe dpag med kyi skor yin te /
'di nyid rang gi gter yig nang las /
snga dro tho rangs dang po la :
ting 'dzin gsal bas brgya rtsa bzla :
tshe zad mtha' la thug pa yang :
'di sgrub lo brgya 'tsho bar nges :
zhes gsungs pa ltar byin rlabs can gyi tshe dbang 'bul bar byed pa la slob dpon gyi bya ba ni /
gter gzhung las /
yar ngo'i dus dang gza' skar bzang po la :
sa gtsang bkra shis dben pa'i gnas btsal te :
'bru spos sman dang rat+na snying po lnga :
rgyun chad med pa'i chu yis bum pa bkang :
gtsang ma'i gos dkris dpag bsam sdong pos brgyan :
zhes gsungs pa ltar tshe'i sgrub rten ma nyams pa dbang gi yo byad 'os pa rnams phyag len bzhin legs par bshams te /
ji ltar sgrub pa'i tshul yang /
slob dpon gyis bdag bskyed bzlas pa dang bcas pa /
mdun gyi tshe bum /
bum pa /
tshe ril /
tshe chang rnams lhar bskyed de bzlas pa bya ba /
'khor 'das kyi tshe bcud bsdu ba /
mchod bstod gtor ma 'bul ba /
rang nyid kyis bdag 'jug len pa dang /
slar yang mdun bskyed gsal 'debs kyis bzlas pa mchod bstod gtor ma 'bul ba rnams da lan bla ma brgyud pa'i phyag bzhes kyi gnas skabs su 'byung ba bzhin legs par grub pa de yin /
da khyed rang rnams kyi ngo skal du gyur pa la maN+Dal 'bul ba /
gsol ba 'debs pa /
skyabs 'gro sems bskyed rnams sngon du 'gro dgos pas /
thog mar bla ma dang mgon po tshe dpag med gnyis su med pa la tshe dbang zhu ba'i yon du dmigs te maN+Dal 'bul bar zhu /
de ltar maN+Dal phul nas /
snyim pa me tog dang bcas thal mo sbyar te gsol ba 'debs pa 'di'i rjes zlos lan gsum gyi bar du mdzod /
hU~M:
skye 'chi gnyis spangs kyis gsol btab lan gsum /
rgyud sdom ldan du bya ba'i phyir slob dpon mdun bskyed tshe dpag med la tshe'i rig 'dzin brnyes pa'i lha klu drang srong mthu bo che bsam gyis mi khyab pas bskor te bzhugs pa'i spyan sngar /
skyabs su 'gro ba dang sems bskyed pa'i sdom pa srung zhing bzung snyam pas 'di'i rjes zlos mdzod /
bdag dang khams gsum sems can lan gsum /
dngos gzhi byin rlabs kyi gzhi bsgrub pa la /
slob dpon la mos gus byas pas thugs ka nas 'od zer 'phros /
mdun bskyed la phog
/thugs ka nas 'od zer nyi ma 'bum dus gcig tu shar ba lta bu 'phros /
lus la phog
/tshe thog ma med pa nas bsags pa'i sdig sgrib dus min 'chi ba rnam smin sha khrag gi bar sbyangs /
lus 'od kyi gong bur gyur /
de nyid slob dpon gyis swa b+hA bas sbyang /
'od gsal stong nyid nam mkha' lta bur gyur /
stong nyid de'i ngang las khyed rang rnams gang du gnas pa'i sa phyogs pad+ma dbang gi gzhal yas khang mtshan nyid thams cad rdzogs pa'i nang du lcags kyi pad+ma 'dab ma brgyad pa /
lte ba dang 'dab ma rnams la zla ba'i dkyil 'khor dkar bsil nya yongs su gang ba re re /
dbus kyi gdan gyi steng du rang sems rnam par shes pa'i ngo bo hrIHdmar po ring cha tsheg drag dang bcas pa /
de las 'od zer 'phros /
'dus /
yongs su gyur pa las khyed rang rnams re re bzhin /
bcom ldan 'das mgon po tshe dang ye shes dpag tu med pa sku mdog pad+ma rA ga'i lhun po la nyi ma shar ba ltar rab tu dwangs shing zhabs rdo rje'i skyil krung gis bzhugs pa /
sku la chos gos rnam pa gsum dang ldan pa sprul pa'i sku'i cha lugs can /
sku che la yan lag rags pa /
phyag gnyis mnyam gzhag gi steng na 'chi med bdud rtsis gang ba'i bum pa 'dzin pa /
phrag gong g.yas g.yon du nyi ma dang zla ba shar bas dus ma yin pa'i 'chi ba'i 'jigs pa thams cad sel bar byed pa /
dwangs ma 'od lnga'i rgyab yol can /
snang la rang bzhin med pa'i sku can du lam gyis gyur pa'i mos pa mdzod /
de'i phyi rol gyi pad 'dab brgyad la /
shar du badzra tshe dpag med /
lhor rat+na tshe dpag med /
nub tu pad+ma tshe dpag med /
byang du karma tshe dpag med rnams longs spyod rdzogs sku'i cha lugs can phyag mnyam gzhag gi steng na 'chi med tshe'i bdud rtsis gang ba'i bum pa 'dzin pa /
shar lhor sangs rgyas spyan ma /
lho nub tu mA ma kI
/nub byang du gos dkar mo /
byang shar du dam tshig sgrol ma thams cad kyang g.yas pas tshe'i mda' dar 'dzin cing /
g.yon pas tshe'i bum pa 'dzin pa /
de'i phyi rol gyi pad 'dab dkar po nyis brgya la bskal bzang gi sangs rgyas dkar po nyis brgya /
de'i phyi rol gyi pad 'dab sngon po nyis brgya la bskal bzang gi sangs rgyas sngon po nyis brgya /
de'i phyi rol gyi pad 'dab ser po nyis brgya la bskal bzang gi sangs rgyas ser po nyis brgya /
de'i phyi rol gyi pad 'dab dmar po nyis brgya la bskal bzang gi sangs rgyas dmar po nyis brgya /
de'i phyi rol gyi pad 'dab ljang gu nyis brgya la bskal bzang gi sangs rgyas ljang gu nyis brgya /
gang la dbang len pa'i yul ni /
dbang rdzas rnams de dang mthun pa'i pad+ma dbang gi gzhal yas khang mtshan nyid thams cad rdzogs pa'i nang du rin po che zur brgyad pa'i dbus su /
lcags kyi pad+ma 'dab ma brgyad pa'i lte bar zla ba'i gdan dkar bsil nya yongs su gang ba'i steng du bcom ldan 'das mgon po tshe dang ye shes dpag tu med pa slob ma la bskyed pa lta bu'i dbu gtsug tu chos sku snang ba mtha' yas phyag gnyis mnyam gzhag gi steng na lhung bzed 'dzin pa /
de'i dbu gtsug tu chos sku kun tu bzang po phyag gnyis mnyam gzhag gi steng na gser gyi rdo rje rtse lnga pa 'dzin pa /
rin po che zur brgyad la /
shar du pad+ma 'byung gnas /
lhor blo ldan mchog sred /
nub tu nyi ma 'od zer /
byang du seng ge sgra sgrog
/shar lhor pad+ma sam+b+ha wa /
lho nub tu pad+ma rgyal po /
nub byang du shAkya seng ge
/byang shar du rdo rje gro lod /
shar sgor lcags kyu ma /
lho sgor zhags pa ma /
nub sgor lcags sgrog ma /
byang sgor dril bu ma thams cad kyang g.yas pas tshe'i mda' dar 'dzin cing /
g.yon 'chi med tshe'i bdud rtsis gang ba'i bum pa 'dzin pa /
snang la rang bzhin med par mngon sum lta bur bzhugs pa la /
slob dpon gyi lag tu tshe'i mda' dar g.yob bzhin pas /
tshe'i dbang bskur bar gsol ba btab pa'i mos pa mdzod /
'og min chos dbyings pho brang nas :
ye shes ye shes 'byung gnas che :
kun tu bzang po'i dus la bab :
'dir tshogs skal ldan bu rnams la :
'chi med tshe dbang bskur du gsol :
bde ba can gyi zhing khams su :
ye shes snang ba lam me ba :
'od dpag med pa'i dus la bab :
'dir tshogs sogs tshig rkang gnyis phyi ma rnams la 'gre'o //
pad+ma dbang gi gzhal yas su :
'chi med dbang po lha yi lha :
tshe dpag med pa'i dus\u0f8e
'dir tshogs\u0f8e
'chi med\u0f8e
d+ha na ko Sha'i mtsho gling du :
dpal ldan sangs rgyas pad+ma skyes :
pad+ma 'byung gnas dus\u0f8e
'dir tshogs\u0f8e
'chi med\u0f8e
bsil ba tshal gyi dur khrod du :
gsum rig gtsang ma dag pa ste :
pad+ma saM b+ha'i dus\u0f8e
'dir tshogs\u0f8e
'chi med\u0f8e
po ta la yi gnas mchog tu :
mkhas pa sgyu 'phrul chen po 'chang :
blo ldan mchog sred dus\u0f8e
'dir tshogs\u0f8e
'chi med\u0f8e
dga' ba tshal gyi dur khrod du :
'khor los sgyur ba stobs po che :
pad+ma rgyal po'i dus\u0f8e
'dir tshogs\u0f8e
'chi med\u0f8e
so sa gling gi dur khrod du :
nyi ma 'char kha'i dkyil ltar mdzes :
nyi ma 'od zer dus\u0f8e
'dir tshogs\u0f8e
'chi med\u0f8e
za hor rgyal po'i yul dbus su :
thub pa chen po thub chen ldan :
shAkya seng ge'i dus\u0f8e
'dir tshogs\u0f8e
'chi med\u0f8e
ma ga d+hA yi grong khyer du :
bdag med seng ge'i sgra dang ldan :
seng ge sgra sgrog dus\u0f8e
'dir tshogs\u0f8e
'chi med\u0f8e
stag tshang seng ge'i bsam 'grub tu :
rdo rje 'jigs byed 'jigs par byed :
rdo rje gro lod dus\u0f8e
'dir tshogs\u0f8e
'chi med\u0f8e
rang bzhin rnam dag gzhal yas nas :
dkyil 'khor chen po yangs pa ste :
tshe yi lha tshogs dus\u0f8e
'dir tshogs\u0f8e
'chi med\u0f8e
dkyil 'khor chen po'i sgo bzhi ru :
rdo rje lcags kyu zhags pa che :
sgo ba bzhi yis dus\u0f8e
'dir tshogs\u0f8e
'chi med\u0f8e
bka' dang dam tshig gzhal yas su :
shugs chen mgyogs pa chen po ste :
pho nya rnams kyis dus la bab :
'dir tshogs skal ldan bu rnams la :
'chi med tshe dbang bskur du gsol :
zhes slob dpon gyis gsol ba btab pas /
tshe'i lha tshogs rnams kyi phyag tu zla ba ltar dkar ba'i bum pa byang chub kyi sems kyis yongs su gang ba cung zad yo ba dang bcas 'dzin pas spyi bor dbang bskur bas lus kyi nang thams cad 'chi med tshe'i bdud rtsis gang /
nad gdon sdig sgrib thams cad byang zhing dag
/tshe srog nyams pa sor chud /
'chi ba med pa'i tshe'i dngos grub thob pa'i mos pa mdzod /
hU~M:
bcom ldan mgon po rdo rje tshe dpag med :
'khor lo brgyud nas bu yi snying gar zhugs :
'chi med tshe yi dngos grub thob par shog :
ces gzungs dang bcas spyi bo dang /
mgrin pa /
snying ga rnams su bzung nas bum chu sbyin /
tshe ril dang tshe chang tshe dpag med du bskyed pa 'chi med tshe'i chu rgyun 'od zer dkar la dmar ba'i mdangs chags pa'i rnam par 'od du zhu ba /
khyed rang rnams la byin pas tshe 'khor ba thog ma med pa nas bsags pa'i sdig sgrib dus ma yin pa'i 'chi ba'i 'jigs pa thams cad dag
/'chi med tshe'i dngos grub thob pa'i mos pa mdzod /
gzungs dang bcas byin nas /
de dag ni tshe bsring ba'am spel ba yin la /
de nyid mi nyams par bya ba'i phyir sba dgos pas /
khyed rang rnams tshe dpag med du gsal ba'i lus dbus drang por rtsa dbu ma kha dog sngo skya sba lcag 'bring po tsam yar sna spyi gtsug mar sna gsang gnas su zug pa /
dwangs gsal rnyogs med 'od kyi rang bzhin drang thal le ba nu ma gnyis kyi bar thad tsam gyi rtsa dbu ma'i nang du snying pad+ma dmar po 'dab ma brgyad pa /
ha lo'i me tog kha bye ba lta bu'i nang du zla ba'i dkyil 'khor dkar bsil nya yongs su gang ba'i steng du /
sems rnam par shes pa'i ngo bo hrIHdmar po ring cha tsheg drag dang bcas pa'i g.yas su tshe'i rang bzhin yi ge aHdkar po /
g.yon du srog gi rang bzhin yi ge nr-iHljang gu gsal btab /
slob dpon la mos gus byas /
thugs ka nas 'od 'phros /
mdun bskyed kyi thugs kar phog
tshe chu dmar po bde ba chen po'i rang bzhin du zhu ba /
khyed rang rnams kyi spyi bo nas zhugs /
snying ga'i yi ge gsum po la thim /
yi ge gsum las kyang tshe chu babs /
lus thams cad gang /
bgres rgud gzhom gzhig thams cad dang bral /
snang stong rdo rje lta bu'i lus su gyur par bsam /
slar yi ge gsum la sems gtad pas /
snying ha lo'i me tog kha zlum pa lta bu'i spyi bor rdo rje rgya gram gyis rgyas gdab /
yi ge gsum bum nang du mar me gsal ba lta bu la sems gtad de mnyam par bzhag
a :
sus kyang mi chod mi shigs pa :
stong pa'i go cha bla na med :
chos kyi dbyings su tshe sbas pas :
sangs rgyas kyis kyang mi gzigs na :
phyi rol gdon la smos ci dgos :
oM badzra rak+Sha rak+Sha hU~M phaT:
me tog gtor zhing dril bu gsil nas /
bdag gi rdo rje'i slob ma 'di rnams tshe mi shigs pa'i rdo rjer gyur cig sogs bdag 'jug bzhin /
rjes dam tshig bsdu ba sogs spyi dang 'dra /
rjes mchod pa kha gso /
mchod bstod /
yig brgya /
bzod gsol sogs bya /
ye shes pa med pa'i dam tshig pa rnams slob ma la bstims pas /
gshegs bsdu sogs mi dgos kyang bdag gis sgom pa tshig tsam du yi dam rnams rang la bsdu bar mdzad /
bsngo ba smon lam bkra shis bya'o //
ces byang gter lcags sdong ma'i dbang chog 'di yang drin can rdo rje 'chang blo gsal bstan 'dzin rgya mtsho grags pa rgyal mtshan dpal bzang po'i zhal snga nas kyi zhabs drung du lan grangs du ma'i bar du thob pa bzhin la /
sa skya pa ngag dbang kun dga' blo gros sangs rgyas bstan pa'i rgyal mtshan dpal bzang pos dbang chog bklag chog ma 'di bzhin gter gzhung dang /
mkhan chen zha lu ba rin chen bsod nams mchog grub dpal bzang pos gsung mchan ka brda dkrugs bsdebs su bris pa yin pas rang bzo'i skyon med do //
!
//'di'i tshe dbang brgya tshar sogs grangs gsog skabs /
dang po tshar gcig la tshe ril dang tshe chang sbyin pa yan gzhung ltar rgyas par byas pa'i mjug tu /
bdag gi rdo rje'i slob ma 'di rnams sogs smon lam dang bcas me tog 'thor /
spro na bkra shis kyi tshigs bcad gang rung brjod /
tshar gnyis pa man la /
slar yang slob dpon gyis bcom ldan 'das mgon po tshe dpag tu med pa'i dkyil 'khor gyi lha tshogs rnams la 'chi med tshe'i dbang bskur bar gsol ba btab pa'i mos pa mdzod /
'og min chos dbyings sogs nas bum dbang bskur ba'i bar gzhung ltar mthar /
tshe ril dang tshe chang gzungs sngags kho nas sbyin /
gong gi smon lam dang /
spro na bkra shis tshigs bcad re brjod /
grangs rdzogs pa'i tshe ril dang tshe chang byin pa'i rjes su /
de dag ni tshe bsring ba'am sogs man gzhung ltar tshar gcig bgyis pas 'thus so //
yang phyag len rgyas pa 'ga' zhig la gsol 'debs nas brtsam ste bskyar bar mdzad pa dang /
shin tu bsdus pa la dbang rgyas pa tshar gcig gi khongs su dang po bum dbang kho na tshar grangs gang byed bskyar /
de nas tshe ril tshe chang yang de ltar bskyar ba la grangs bzung ba'i lugs kyang snang mod /
gong du smos pa nyid rgyas bsdus 'tsham par rtogs so //
sarba dA mang+ga laM//
!
tshe sgrub lcags sdong ma'i rgyun khyer bsnyen thabs bcas 'chi med bdud rtsi 'gugs pa'i bum bzang bzhugs so //
gu ru pad+ma 'byung gnas la phyag 'tshal lo //
tshe sgrub lcags sdong ma'i rgyun khyer ngag 'don ni /
hU~M:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
gu ru pad+ma sid+d+hi hU~M:
zhes gsol ba btab pas /
tshogs zhing mkha' khyab tu sad par bsam la /
de nas skyabs su 'gro ba ni /
hU~M:
chos sku longs sku sprul sku gsum :
thugs rjes bdag la dgongs su gsol :
mnyam nyid rang snang dgongs pa can :
sangs rgyas rnams la skyabs su mchi :
ye shes rang snang thugs rje can :
yi dam lha la skyabs su mchi :
smon lam dbang gis 'gro don mdzad :
bla ma rnams la skyabs su mchi :
ma chags gsung gis 'gro don mdzad :
dam pa'i chos la skyabs su mchi :
ma nor lam la 'god mdzad pa'i :
dge 'dun rnams la skyabs su mchi :
legs nyes stangs 'dzin dngos grub ster :
mkha' 'gro'i tshogs la skyabs su mchi :
rang byung chen po sprul pa'i sku :
pad+ma 'byung gnas nyid la 'dud :
bdag la tshe yi dngos grub stsol :
lan gsum /
sems bskyed ni /
hU~M:
bdag gis 'gro ba'i don bya'i phyir :
tshe lo dpag tu med pa nas :
brgyad khri'i bar du tshe srog ni :
sra zhing brtan par byin gyis rlobs :
bcom ldan mgon po tshe dpag med :
bdag la tshe yi dngos grub stsol :
lan gsum /
dngos gzhi lha bskyed pa ni /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM:
dang po stong pa'i ngang nyid las :
lcags kyi pad+ma 'dab brgyad gdan :
de steng rang nyid 'od dpag med :
sku mdog dmar po skyil krung bzhugs :
sprul sku'i cha byad dar chos mnabs :
phyag gnyis mnyam gzhag tshe bum 'dzin :
sku che yan lag rags pa'i tshad :
phrag pa g.yas g.yon nyi zla 'char :
dwangs ma 'od lnga'i rgyab yol can :
khong pa'i nang gnas bag chags kyi :
snyigs ma gdos bcas thams cad sbyangs :
'chi med tshe yi bdud rtsis gang :
rA ga dmar po'i mdog ltar bsam :
spyi bo'i gtsug nas gsang gnas bar :
lcags kyi srog rtsa smyug dong tsam :
ka ba btsugs pa lta bur bsam :
nang ni stong pa 'od gsal dwangs :
kha dog lngar gsal 'od zer 'bar :
srog rtsa'i phyi na sngags kyi 'bru :
dung mdog zil pa lta bur bsam :
bde ba can nas ye shes sems :
rang 'dra spyan drangs mkha' la bzhugs :
bum pa'i nang nas bdud rtsi lud :
bdag gi tshangs bug nang du babs :
dbang bskur lha dang dbyer med gyur :
lha dang srog rtsa'i bdud rtsi las :
'od 'phros gsal 'tsher mdangs ldan gyur :
oM AHhU~M na mo b+ha ga ba te a pa ri mi ta A yur+dz+nyA na su bi nish+tsita te dzo rA dzA ya :
ta thA ga tA ya :
ar+ha te samyak+saM bud+d+ha ya :
tad+ya thA:
oM sarba saM skA ra pa ri shud+d+ha d+harma te ga ga na sa mut+ga te swa b+hA ba bi shud+d+he ma hA na ya pa ri bA re swA hA:
nr-i b+h+rU~M badzra A yu She A yur+dz+nyA na sid+d+hi AHb+h+rU~M:
ting 'dzin sngags kyi 'od zer ni :
lcags kyu lta bus snod bcud gang :
sangs rgyas byang chub sems dpa' yi :
thugs rje byin rlabs sid+d+hi bsdus :
phyogs skyong mkha' 'gro sde brgyad kyi :
rdzu 'phrul tshe bkrag gzi mdangs 'phrog :
ri rab gling bzhi gling phran dang :
gser gyi ri bdun rol mtsho dang :
rtsi shing nags tshal rat+na'i tshogs :
'byung ba lnga yi dwangs ma bsdus :
lha klu mi yi dbang thang dang :
bsod nams dngos grub thams cad bsdus :
bdud rtsi'i 'od zer char ltar babs :
thams cad ma lus bdag la thim :
bdag lus bdud rtsis ltem gyis gang :
stong gsal 'od kyi gong bur gyur :
zhes dmigs pa dang bcas te tshe gzungs brgya stong sogs gang mang bzla /
thun mthar thal mo sbyar te /
hU~M:
skye 'chi gnyis spangs bde ba chen po'i sku :
mi 'gyur tshe yi dngos grub bdag la stsol :
'byung lnga 'dus pa gsal 'tsher brtan pa'i sku :
thun mong tshe yi dngos grub bdag la stsol :
zhes gsol ba btab pas mdun gyi ye shes pa rang gi srog rtsa'i lam brgyud de snying dbus su thim par bsams la /
bcom ldan mgon po rdo rje tshe dpag med :
'khor lo brgyud de bdag gi snying gar thim :
'chi med tshe yi dngos grub thob par shog :
A yur+dz+nyA na b+hin+du b+h+rU~M badzra A yu She A yur+dz+nyA na sid+d+hi AHb+h+rU~M:
zhes pa'ang ci nus bzla /
de nas /
dge ba 'di yis myur du bdag
/tshe dpag med mgon 'grub gyur nas //
zhes sogs bsngo smon dang /
'jig rten 'dren pa'i sogs shis brjod ji ltar rigs pa bya'o //
'di'i rgyun gyi rnal 'byor la tho rangs snga bar gong du bshad pa'i mngon rtogs gsal btab la sngags brgya rtsa re ma chag pa dang /
'chi ltas sogs byung ba'i tshe stong rtsa re bzlas pas dus ma yin pa'i 'chi ba thams cad zlog par gsungs so /
!
/bsnyen pa byed na /
ra ba bzhi gang yang rung ba'i yar ngo'i gza' skar bzang po 'dzoms pa'i tho rangs shig nas 'go brtsam ste kha shar du phyogs pas bsgom bzlas la 'bad /
sngags bzhi 'bum mam rmi lam dge ba sogs kyi rtags ma byung bar du bzla /
de yang spros pa la mi dga' na mdun bskyed kyi rten mchod sogs gang yang mi dgos shing /
'di kho na ltar nyams su blangs pas don 'grub /
spro na mdun rten tshe bum sogs dbang chog ltar bsham /
mchod pa byin rlabs sngon du 'gro bas skyabs sems nas bzlas pa'i bar gong ltar la /
bde ba can nas spyan drangs pa'i ye shes pa mdun gyi tshe bum dang dbyer med du bzhugs par bsam pa tsam khyad par ro //
bzlas pa'i mjug tu mchod cing bstod /
bdag mdun gyi thugs ka'i 'od kyis 'khor 'das brtan g.yo'i tshe bcud thams cad bsdus /
bdag dang sgrub rdzas la thim pas 'chi med tshe'i dngos grub thob par bsam la /
hU~M:
bcom ldan mgon po sogs tshe 'gugs bya /
de nas /
hU~M:
skye 'chi gnyis spangs sogs gsol 'debs man dkyus ltar nyams su blang /
grol khar gsol 'debs kyi rjes su tshe dbang bdag 'jug gi tshul du blang /
dngos grub kyi rdzas la longs spyod /
bsngo smon shis brjod rgyas par bya'o //
gzhan yang sman gyi bcud len dang /
nam mkha' zas su za ba dang /
'khor lo'i sgo nas tshe sring ba'i man ngag sogs ni gter gzhung rtsa ba las shes shing /
de ltar rgyun dang dus kyi nyams len la brtson pa'i phan yon kyang gzhung las /
tshe sgrub lcags kyi sdong po 'di :
tho rangs snga dro dang po la :
ting 'dzin gsal bas brgya rtsa bzlas :
tshe zad mtha' la thug pa yang :
'di bsgrub lo brgya nges par thub :
dus gsum rgyal ba'i gdung 'dzin des :
'di yi yon tan brjod mi lang :
pha rol phyin bcu sa lam bgrod :
bde ba can gyi zhing du skye :
zhes ches cher bsngags pa ltar /
lam zab mo 'di la brten nas grub chen thang stong rgyal po sogs 'chi med kyi dngos grub brnyes pa mang du byon pas byin rlabs kyi tshan ka gzhan las khyad par du 'phags pa'o //
zhes pa'i rgyun khyer 'di ni nged rang gi zla bo 'gags pa bsod nams dar gyis bskul ngor sa skya pa kun dga' bkra shis kyis mon mtshams sho smug sgar chen du rgyun gyi kha ton du bsgrigs pa dge legs 'phel /
slar yang bsnyen thabs sogs bsnan nas shin tu gsal bar bris pa sarba satwA badzra A yu swid+d+hi rastu /
mang+ga laM b+ha ba tu //

//
