@#//
zur bza'i thugs dam skor drug las /
bla sgrub thugs kyi yang snying gi dbang bskur byin rlabs chu rgyun mtshams sbyor gyis brgyan pa bzhugs so //
rtsa gsum rgyal ba'i dkyil 'khor kun //
spro bsdu'i byed po rigs kun bdag
/mtsho skyes rdo rje'i gsang gsum byin //
lus ngag yid la zhugs par mdzod //
'di la gsum /
sngon 'gro ni /
stegs bur dkyil 'khor sgo rdzogs sam yang na pho brang gnam babs ma'i tshul rdul tshon nam ras bris gang rung bkod /
ma 'byor na maN+Dal la 'bru'i tshom bu lha grangs bkod pa'i steng 'phrul stegs la bum pa so lnga'i bcud ldan mgul chings dmar mthing kha rgyan gzungs rdor ldan pa bzhag
/g.yas su khri'u la gu ru'i sku 'bag byin ldan /
g.yon du thod pa mtshan ldan chang dang mngar gsum byang sems dkar dmar phab rgyun btab pa'i khar me long la sin+d+hur brdal te pad+ma rdo rje phyed pas mtshan pa bris pas bkab pa'i steng shel rdo bzhag
/rgyab tu bla gtor rin chen zur brgyad ma /
de'i g.yas g.yon du sman raka
/dkyil 'khor mdun phyi mchod phreng tshar du bsham /
las bum /
dung zhal /
tshogs gtor sogs phrin las la dgos pa'i yo byad rnams tshang bar bya /
de nas las byang gi skyabs sems /
tshogs gsag
/tshad med bsgom pa dang /
bgegs gtor byin rlabs bsngo ba spyi ltar byas te bgegs bskrad nas brtsam bstod pa'i bar du btang /
bdag mdun dbyer med bsgoms na spyi ltar dzapa? khang dbye /
thog ma nas tshig ris gcig gis tha dad du bsgom yang chog
/bsnyen sgrub las sbyor gyi bzlas pa'i bar song nas /
gzungs thag blangs la /
rang gi thugs ka'i 'od zer ni :
gzungs thag las brgyud bum nang lha'i :
thugs rgyud bskul nas lha tshogs rnams :
bde chen sbyor ba'i byang chub sems :
babs pas bum pa gang bar gyur :
oM AHhU~M badzra gu ru d+he ba d+hA ki nI kA ya wA ka tsit+ta a b+hi Shiny+tsa A be sha ya a A:
zhes brgya rtsa sogs bzla /
las bum nang du pad nyi'i steng :
rta mgrin zhal gcig phyag gnyis pa :
thod dbyug thod khrag 'dzin par bskyed :
oM ha ya grI ba hU~M phaT:
ces ci 'grub bzla /
mthar /
oM AHhU~M:gis dung zhal chu bum pa gnyis kar phul la /
bum pa'i lha rnams thams cad kyang :
bde ba chen por zhu nas kyang :
bum pa'i chu dang ro gcig gyur :
de nas rgyas par bdag 'jug blang /
bsdu na 'od zer chu rgyun gcig ma'i dbang len nam rig me dor la gnang ba nod /
gnyis pa dngos gzhi dbang bskur ba ni /
slob ma rnams las chu dang las sngags brjod pas khrus bya /
bgegs gtor btang la bgegs bskrad srung 'khor las byang ltar bya /
sems bskyed gsal btab /
chos bshad khyad par /
de'ang gsang sngags gsar rnying gi rgyud lung man ngag kun nas byin rlabs dngos grub thams cad kyi rtsa ba lam zab mo bla ma'i rnal 'byor la 'bad pa nan tan tu gdams shing /
khyad par rdo rje'i gsung las /
bod yul bla ma'i skal pa gu ru yin :
ces 'byung ba ltar /
bla ma rgyal ba kun dngos 'chi med rdo rje'i slob dpon pad+mA ka ra nyid sangs rgyas snang ba mtha' yas dang 'phags mchog thugs rje chen po sprul pa'i skur bstan nas /
gangs can gyi ljongs su gang la gang 'dul gyi phrin las so skye'i blo las 'das pas rtag pa rgyun du skyong ba'i bka' drin dang thugs rje bsam gyis mi khyab cing /
rgyal ba gzhan las thugs rje lhag par myur bas snyigs ma'i mthar thug 'dir yang 'gro ba 'dul ba'i phrin las zab mo rgyun mi 'chad pa mngon sum tshad mas grub la /
de nyid kyi sgrub thabs skal ldan rje 'bangs 'dus pa so so'i skal par gnang ba mtha' yas pa zhig zab gter rnams su byon pa las /
'dir lha sras dam 'dzin mu rub btsad po'i dgyes yum zur mkhar bza' me tog sgron la gtso bor dgongs te gnang ba zur bza'i thugs dam skor drug tu grags pa'i chos sde rnams /
ye shes DA ki mtsho rgyal mas ma 'ongs pa'i don du mdo khams mkha' 'gro 'bum rdzong gsang ba'i brag phug tu sbas pa /
lha sras yab yum gyi rnam 'phrul sprul pa'i gter chen mchog gyur gling pa lung zin rigs ldan gyi grogs dang bcas pas spyan drangs pa'i nang tshan bla sgrub thugs kyi yang snying gi dbang bzhi byin rlabs chu rgyun sgrub pa la sogs kyis mtshams sbyar nas maN+Dal 'bul du gzhug
/phyag snyim pa me tog dang bcas pa'i thal mo sbyor la gsol ba 'debs pa 'di'i rjes zlos mdzod /
bde gshegs kun 'dus bla ma yis :
bdag cag brtse bas bzung du gsol :
'khor ba'i 'jigs pa las bsgral te :
smin cing grol bar mdzad du gsol :
lan gsum /
dkyil 'khor gyi lha mkha' khyab rgyal ba sras dang bcas pa thams cad kyang slob dpon dang dbyer med pa'i gu ru rin po che'i sku gsung thugs ye shes rol pa las gzhan na med par shes pas /
sems can thams cad dang lhan cig byang chub ma thob kyi bar du skyabs su 'gro ba'i 'dun pas 'di'i rjes zlos /
na mo :
bla ma bde gshegs sogs las byang ltar gsum /
nam mkha' dang mnyam pa'i mar gyur sems can thams cad kyi don du zab lam bla ma'i dkyil 'khor du 'jug cing sgrub pa mthar dbyung ste gang la gang 'dul gyi phrin las dpag par dka' bas 'khor ba ma stongs kyi bar du gu ru rin po che'i phrin las bsgrub par sems bskyed de 'di'i rjes zlos /
sems bskyed 'gro ba sogs gsum /
rgyud rnam par dag pa'i slad du gsag sbyong spel gsum gyi snying po bsdus pa yan lag bcu pa'i tshig dang don ma 'dzol bar dmigs pa'i rnam pa gsal 'debs bzhin pas 'di'i rjes zlos /
bla ma yi dam sogs /
rgyud sdom pa dang ldan par bya ba'i slad du so byang sngags gsum gyis bsdus pa'i bslab pa mtha' dag legs par blangs nas tshul bzhin bsrung snyams pas 'di'i rjes zlos /
bde gshegs sras bcas dgongs su gsol :
bdag cag skal pa ldan rnams kyis :
'di nas byang chub snying po'i bar :
so so thar dang byang chub sems :
rig 'dzin nang gi sdom pa'i tshogs :
srog gi phyir yang mi gtang ngo :
lan gsum /
dam bzhag ni bla mas rdo rje mgor bzhag la /
de ltar yin na gsang ba 'di'i :
tshul 'di gzhan la smra mi rung :
de bzhin so thar byang chub sems :
sngags kyi nyer brgyad khyad par du :
sku gsung thugs kyi dam tshig rnams :
yang dag brtan por thub par gyis :
dam chu bdud rtsi sbyin la /
'di ni dam tshig rdo rje'i chu :
bu khyod la ni sbyin par bya :
dam tshig nyams na 'dis ltung zhing :
bsrung na dngos grub 'dis thob 'gyur :
sa ma ya hU~M:
rdo rje'i tha tshig bcas pa las nam yang 'da' bar mi byed do snyam pas 'di'i rjes zlos /
sa ma ya i dan na ra kan :
de dag gis phyi mtshan ma'i dkyil 'khor du 'jug pa song nas /
nang ye shes kyi dkyil 'khor du 'jug pa la khyed rang rnams sgo gsum gyi gnad bcun la dad gus dang ldan pas dmigs pa 'di bzhin rtse gcig tu mdzad par zhu /
stong pa'i ngang las slob ma kun :
pad nyi'i steng du skad cig gis :
dbang chen rta mgrin sku mdog dmar :
gri thod 'dzin pa'i thugs ka ru :
pad zla'i steng du bla ma ni :
rdo rje 'chang gi cha lugs can :
lha lcam dkar mo gnyis med 'khril :
bde ba'i sgra dang 'od zer gyis :
rtsa ba gsum gyi lha tshogs rnams :
bu yug 'tshubs ltar spyan drangs nas :
slob ma'i lus la zhugs nas su :
bla ma'i sku la thim pa yis :
ye shes nyams rab 'bar bar gyur :
'beb rdzas bdug
/rol mo'i sgra sbyar la /
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
hrIHma ha ri ni sa ra tsa hri ya tsit+ta hrIM hrIM dza :
dz+nyA na A be sha ya A:
ra ra ra ra tsA la ya tsA la ya hU~M AHdz+haiM:
zhes drag tu bzla
/pheb pa'i rtags sgo gsum la byung na de'i rang ngor bltas la mnyam par bzhag
/slob dpon gyis kyang dgongs pa bskyang /
ye shes pa'i rgyun byang chub ma thob kyi bar du brtan par byas pa'i mos pa mdzod /
tiSh+Tha badzra :
zhes rdo rje mgor bzhag
/de dag gis phyi nang gi 'jug pa'i chos rnams grub nas dbang gi dngos gzhi zhu ba'i yon du maN+Dal phul /
gsol ba 'debs pa 'di'i rjes zlos /
rdo rje 'chang chen khyod la 'dud :
thar pa chen po bdag 'dod pas :
de nyid dbang dang dam tshig rnams :
mgon po dpa' bos bstsal du gsol :
lan gsum /
dbang dngos la bum dbang sher ye tshig dbang byin rlabs 'pho ba mtha' rten gtor ma'i dbang bcas drug tu yod pa las /
dang po bum dbang gi slad du dmigs 'dun 'di ltar du mdzod /
slob dpon thugs ka'i 'od zer gyis :
dbang lha gdan gsum tshang ba rnams :
nam mkha' gang bar spyan drangs la :
de dag rnams la mchod par bsam :
oM sarba ta thA ga ta sa pa ri bA ra badzra ar+g+haM sogs nas /
shab+da pra tIts+tsha ho :
de bzhin gshegs pa thams cad kyis :
ye shes grong khyer la zhugs pa'i :
skal ldan slob ma 'di rnams la :
dbang gi rgyal po bskur du gsol :
zhes pa'i gsol ba btab pa yis :
dbang gi lha tshogs thams cad kyis :
sgrub pa'i bum pa 'dzin bcas pas :
mngon par dbang chen bskur bar gyur :
rnam bum thogs la /
hU~M:
bum pa ye shes gzhal yas khang :
nang du rigs 'dus bla ma lha :
thams cad zhu ba'i ye shes chus :
skal ldan rnams la dbang bskur ro :
oM sarba ta thA ga ta a b+hi She ka te sa ma ya shrI ye hU~M:
bum pa mgor bzhag
/bum chu sbyin /
bum pa'i chu yis dbang bskur bas :
lus ngag sgrib dag yar 'khyil bas :
spyi bor rigs lngas dbu brgyan gyur :
de yis bum pa'i dbang bskur thob :
lus kyi sgrib pa thams cad dag :
lam ni bskyed rim bsgom la dbang :
'bras bu sprul sku thob pa yi :
skal pa can du byas pa 'o :
gnyis pa gsang ba'i dbang bskur ba la dmigs pa 'di bzhin mdzod /
bla ma yab yum sbyor ba yi :
byang chub sems ni lce la bzhag :
rtsa khams dwangs mas gang ba yis :
bde drod rab tu 'bar bar gyur :
thod pa'i bdud rtsi thogs la /
A:
bla ma'i lha tshogs mnyam sbyor ba'i :
bde chen byang chub sems kyi rgyun :
slob ma'i lce la bzhag pa yis :
byang chub sems kyi dbang thob shog :
ma hA su kha gu h+ya a b+hi Shiny+tsa hU~M:
bdud rtsi blud la /
de yis gsang ba'i dbang chen thob :
ngag gi dri ma thams cad dag :
lam ni rtsa rlung bsgom la dbang :
'bras bu longs sku thob pa yi :
skal pa can du byas pa 'o :
gsum pa shes rab ye shes kyi dbang gi slad du mos pa 'di ltar du mdzod /
thabs shes snyoms 'jug gi brda' mtshon pa'i sin+d+hu ra'i dkyil 'khor las mtshan nyid yongs su rdzogs pa'i phyag rgya ma 'phros te khyed rang gi pang du 'khod par gyur /
slob ma yab ni rta mgrin la :
yum ni rdo rje phag mor bsam :
de nyid lha yi 'du shes so :
gnas gsum oM AHhU~M gis mtshan :
yab gsang hU~M las rdo rje yi :
lte bar hU~M dang bu gar phaT:
yum mkha' paM las pad+ma'i nang :
ma dang bu ga phaT kyis bkag :
de ni sngags kyi 'du shes so :
bde chen thabs lam 'dir brten te :
mi slob zung 'jug bsgrub par bsam :
de ni chos kyi 'du shes so :
yab yum mkha' gsang mnyam sbyar te :
byang chub sems g.yos gnas bzhir bab :
dga' ba khyad dga' mchog gi dga':
dga' bral ye shes ngos zungs shig :
sin+d+hu ra'i me long lag tu gtad la /
hU~M:
'di ni sangs rgyas kun gyi lam :
gsang chen rmad byung 'di spang na :
bla na med pa thob la ring :
de bas lhan cig skyes dga' sgoms :
ma hA su kha b+hany+dza mok+Sha :
lhan skyes kyi dga' ba nyams su myong bar mos la sngags dang phyag rgya 'di'i rjes zlos mdzod /
'khyud rgya byas la oM sarba ta thA ga ta a nu rA ga badzra swa b+hA ba At+ma ko\u0f85 haM:
zhes brjod du gzhug
/slar yang thig le gyen du drangs :
lugs ldog dga' ba bzhi bsgom mo :
shes rab ye shes dbang thob nas :
yid kyi dri ma thams cad dag :
lam ni bde stong bsgom la dbang :
'bras bu chos sku thob pa yi :
skal pa can du byas pa 'o :
bzhi pa tshig dbang rin po che bskur ba yin pas /
sngar gsum pa'i dus su skyes pa'i dpe'i ye shes kyi rang ngor bltas pas /
rig stong zang thal gyi ngang du lam snang sna tshogs shar yang snang stong gnyis su med pa rdo rje sems dpa'i me long 'dis mtshon nas bsgom med yengs med kyi tshul du mnyam par zhog cig
/shel rdo bstan la /
hU~M:
dri med sems 'di shel ltar dag :
lhun grub ye shes 'ja' ltar shar :
ye nas gnyis med chos kyi sku :
ma yengs mi bsgom ngang la zhog :
d+harma d+hA tu dz+nyA na gar+b+ha a :
zhes cung zad mnyam par bzhag
/de yis rig rtsal tshig dbang thob :
sgo gsum cha snyoms sgrib pa dag :
lam ni rdzogs chen bsgom la dbang :
'bras bu ngo bo nyid sku 'grub :
skal pa can du byas pa 'o :
lnga pa byin rlabs 'pho ba'i dbang bskur ba yin pas /
gu ru'i sku brnyan 'di nyid dus gsum gyi rgyal ba thams cad 'dus pa'i ngo bo slob dpon rin po che pad+ma 'byung gnas dngos su gsal ba la snying khung rus pa'i gting nas yid khyed shes kyis mos gus drag tu bskyed pas spyi bor byon te rgyud byin gyis rlob pa'i mos pa mdzod /
sku tshab thogs la /
a :
chos sku skye med ngang las ma g.yos kyang :
longs sku gsal la ma 'dres gu ru'i sku :
sprul sku sna tshogs thabs kyis 'gro ba 'dul :
sngon tshe pad 'byung khyed dang smon lam gcig :
da lta bdag ni slob ma'i stangs bzung ste :
srog gi phyir yang mi gtang sgrub lags na :
ye shes dbang chen rab 'byams bskur du gsol :
rtsa sngags mthar :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
sarba si+id+d+hi hrI:
sku spyi bo sogs gnas bzhir bzhag
/bla ma 'od zhu dbyer med thim :
bla ma'i thugs dang rang gi sems :
dbyer med ngang du mnyam par bzhag :
ces dar gcig dgongs pa bskyang /
stong pa'i ngang las skad cig gis :
khyed rang gu ru pad+ma'i sku :
sprul sku'i cha lugs can tu bsgom :
skabs 'dir ye shes dbab par gsungs pa ni gtor dbang kho na zur du bskur ba la dgongs pa yin pas dkyus su ma byas kyang chog la /
spro na rgyas pa'i yan lag tu 'gyur phyir 'gal ba med pas /
gnas gsum 'bru gsum 'od zer gyis //
rtsa ba gsum gyi lha tshogs sogs gong ltar dang /
tshig bdun gsol 'debs /
thod phreng rtsal gyi dzapa? dbyangs brjod pas byin phab la brtan par bya /
drug pa mtha' rten gtor ma'i dbang bskur ba yin pas gtor ma la shes pa drug ldan sogs su yod pa las /
dbang dus byin rlabs su shes dgos pas dmigs 'dun 'di bzhin du mdzod /
gtor ma bla ma'i skur gsal ba'i :
gnas bzhi 'od zer dkar dmar mthing :
sna tshogs 'phros nas slob ma yi :
gnas bzhir thim pas sgrib bzhi dag :
dbang bzhi dus gcig thob par gyur :
gtor chen thogs la /
oM AHhU~M hrI:
gtor gzhong b+hany+dzA dbyings kyi gzhal yas khang :
gtor ma'i ngo bo ye shes lha yi tshogs :
gtor ma'i rgyu ni 'dod yon mchod pa'i sprin :
dam rdzas gtor ma bla mar gnyis su med :
ma mo mkha' 'gro dbang du bsdu ba'i phyir :
dam rdzas gtor ma chen po'i dbang bskur bas :
gu ru'i sku gsung thugs yon phrin las kyi :
dbang chen ma lus yongs su rdzogs gyur te :
nyon mongs shes bya snyoms 'jug sgrib dag nas :
'gro mgon bla ma rje dang dbyer med shog :
gnas skabs kun tu 'gal rkyen kun zhi zhing :
mthun rkyen tshe dbang longs spyod dngos grub stsol :
rtsa sngags mthar /
kA ya wA ka tsit+ta sarba sid+d+hi a b+hi Shiny+tsa oM AHhU~M hrI:
gnas bzhir bzhag la me tog 'thor zhing /
las byang nas 'byung ba ltar shis brjod bya /
de dag gis zur bza'i thugs dam skor drug gi nang tshan bla sgrub thugs kyi yang snying gi dbang bskur zab mo legs par thob pa yin pas rdo rje theg pa'i dam tshig spyi dang /
gu ru'i sku gsung thugs kyi dam tshig khyad par ba rnams dang mi 'bral bar bgyi'o snyam pas sogs kyis mtshams sbyar la /
dam tshig
/gtang rag sogs spyi ltar bya /
de nas gter srung gtor 'bul /
tshogs byin rlabs nas shis brjod kyi bar yang las byang nyid mthar chags su btang bas grub bo //
'brel tshad gu rus rjes bzung ste //
pad+ma 'od kyi klong chen por /
tshom bu gcig gyur 'chi med sku
/tshe dbang rig 'dzin mngon byed shog
/ces sprul pa'i gter chen nyid kyis rjes su gnang zhing sras yum zung gi bkas bskul ba dang /
zab chos 'di'i zhabs tog tu dmigs te 'chi med bstan gnyis g.yung drung gling pa rtsal gyis lhan skyes mkha' 'gro'i rten gnas b+ha Ta'i ljon shing gis spras pa'i badzra tsit+ta ko Ti'i sgrub gnas su bgyis pa dge legs 'phel //

//
