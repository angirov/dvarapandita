rdzogs pa chen po bka' 'dus las :
rtsa sgrub yan lag bzhi ldan bzhugs :
bka' 'dus rtsa ba'i snying tig go
/\u0f88\u0f88\u0f88\u0f88
bla ma he ru ka la 'dud :
yang dag gsang ba'i lam mchog kun :
snying po gcig tu dril te sgrub :
sgrub pa kun gyi snying po ni :
bsnyen sgrub rnam pa bzhi ru 'dus :
dang po bsnyen pa'i rim pa ni :
tshe gcig sangs rgyas thob 'dod pa'i :
skal ldan dben pa'i gnas su 'dug :
byang chub mchog tu sems bskyed de :
chos kun stong pa nyid du blta :
de ltar ma rtogs 'gro ba la :
snying rje sgyu ma lta bur bsgom :
hU~M gi byang bu bkod nas su :
rlung mi sems gsum de la gtad :
yid la wal gyis shar ba na :
che chung gang mos rtsal sbyangs nas :
yig 'bru'i rnal 'byor mthar phyin bya :
de nyid gnas gyur rdo rjer bsgom :
de yang sngar bzhin brtan pa na :
'od 'phros rgyal ba thams cad mchod :
sems can sangs rgyas sa la bkod :
rdo rje'i sa gzhi gur bla bre :
drwa ba mda' dang me bcas bsgom :
yig 'bru phyag mtshan yongs gyur las :
rdo rje sems dpa' zla ba'i mdog :
zhi ba'i tshul dgu'i nyams dang ldan :
phyag g.yas rdo rje thugs kar gtod :
g.yon pas dril bu dku la brten :
dar dang rin chen rgyan gyis spras :
zhabs gnyis rdo rje'i skyil krung bzhugs :
gnas gsum oM AHhU~M gis mtshan :
ye shes dbang mchog rdzogs par bsgom :
thugs kar zla ba'i dkyil 'khor steng :
hU~M la sngags kyi phreng bas bskor :
ma yengs rtse gcig yid kyis bzlas :
oM badzra satwa hU~M:
de ltar gsal ba'i tshad ldan pas :
gnyis pa nye ba'i bsnyen pa ni :
rin chen gzhal yas khang gi nang :
rigs lnga dang ni rigs dgu   rigs lnga'i steng nang sems bzhi bsnan pa   dang :
bzhi bcu rtsa gnyis rgyal ba'i lha :
phyag rgya spros bcas bsgom par bya :
de la gsal ba gsum ldan pas :
zhi ba khro bo nyid du bsgyur :
gsum pa sgrub pa'i rim pa ni :
sku yi bskyed rim sbyang ba'i phyir :
'jam dpal lha tshogs gsal bar bskyed :
bzlas pa'i rim pa ci nus bya :
gsung gi drag sngags bzlas pa ni :
rta mgrin la sogs gtso bor bzung :
bzlas pa kho na gtso bor bya :
thugs kyi yang dag rdzogs rim ni :
he ru ka yi lha tshogs rnams :
skabs su gsal bar bsgoms nas kyang :
snying po yang dag he ru ka :
rdo rje thod khrag 'dzin pa'i sku :
de yi sna rtse   gdong gi sna rtse /
snying ga'i sna rtse /
gsang ba'i sna rtse   gsum po la :
bde chen thig le yungs 'bru tsam :
rtse gcig bsgom pa'i ting 'dzin gyis :
steng 'og zung 'jug bde chen sbar :
de la sems zin 'od gsal 'char :
lus gnad drang por bsrang ba dang :
rlung gnad bar rlung rgyun du bsten :
rtsa yi mdud grol gtum mo 'bar :
thig le zhu bde'i lhan cig skyes :
ye shes nyams rtogs gong du 'phel :
!
bzhi pa yongs rdzogs sgrub chen ni :
chos rnams byang chub sems kyi ngang :
bde chen hU~M gi glu blangs pas :
nam mkha' thams cad gzhal yas khang :
dbus su bla ma dpal chen po :
smug nag nyi shu rtsa gcig dbu :
phyag mtshan gang 'dul 'dzin pa'i phyag :
bzhi bcu rtsa gnyis mngon sangs rgyas :
rnam thar brgyad kyi zhabs bgrad nas :
'khor 'das kun gyi khri la 'gying :
gnam zhal dbyings phyug nam mkha'i mdog :
zhal dgu phyag ni bco brgyad de :
rdo rje dang ni thod khrag 'dzin :
lhag mas ma mo'i tshogs rnams spro :
tshad med zhabs bzhi brkyang bskum gar :
dbyings ye gnyis su med par sbyor :
mdun du dbang mchog he ru ka :
dbus dang phyogs bzhir khrag 'thung lnga :
rtsibs dang khyams chen sgo bzhi la :
khrag 'thung drug cu rtsa bzhi'i tshogs :
he ru ka yi dkyil 'khor rdzogs :
bar khang nang du kun tu bzang :
mthing gsal mnyam gzhag yum dang 'khril :
de mdun mi bskyod nam mkha'i mdog :
rdo rje dbyings phyug yum dang sbyor :
rdo rje dang ni dril bu 'dzin :
mdun du che mchog he ru ka :
mthing nag rdo rje dung khrag 'dzin :
dbyings phyug kro d+hI shwa rI 'khril :
rtsibs la rigs bzhi zhi khro brgyad :
khyams la rdo rje sems dpa' dang :
rdo rje rigs kyi ma mo'i tshogs :
thugs kyi dkyil 'khor yongs su rdzogs :
shar gyi dkyil 'khor chen po'i dbus :
rnam par snang mdzad shel gyi mdog :
sangs rgyas spyan ma yum dang sbyor :
'khor lo dang ni dril bu 'dzin :
mdun du bud+d+ha he ru ka :
smug nag 'khor lo dung khrag 'dzin :
bud+d+ha kro d+hI shwa rI 'khril :
rigs bzhi'i zhi khro yab dang yum :
bde gshegs sems dpa' sems ma'i tshogs :
bde gshegs rigs kyi ma mor bcas :
sku yi dkyil 'khor yongs su rdzogs :
lho yi dkyil 'khor chen po'i dbus :
rin chen 'byung ldan mA ma ki :
ser gsal rin chen dril bu 'dzin :
mdun du rat+na he ru ka :
ser nag rin chen thod khrag 'dzin :
rat+na kro d+hI shwa rI 'khril :
rigs bzhi'i zhi khro yab dang yum :
rin chen sems dpa' sems ma dang :
rin chen rigs kyi ma mor bcas :
yon tan dkyil 'khor yongs su rdzogs :
nub kyi dkyil 'khor chen po'i dbus :
bcom ldan mgon po tshe dpag med :
dmar gsal pad+ma tshe bum 'dzin :
gos dkar mo dang gnyis med 'khril :
mdun du pad+ma he ru ka :
dmar nag pad+ma thod khrag 'dzin :
pad+ma kro d+hi+A shwa rI 'khril :
rigs bzhi'i zhi khro yab dang yum :
pad+ma'i sems dpa' sems ma'i tshogs :
pad+ma rigs kyi ma mor bcas :
gsung gi dkyil 'khor yongs su rdzogs :
byang gi dkyil 'khor chen po'i dbus :
don yod grub pa sgrol ma yum :
ljang gsal rgya gram dril bu 'dzin :
mdun du karma he ru ka :
ljang nag ral gri thod khrag 'dzin :
karma kro d+hI shwa rI 'khril :
rigs bzhi'i zhi khro yab dang yum :
karma sems dpa' sems ma'i tshogs :
las kyi rigs kyi ma mor bcas :
phrin las dkyil 'khor yongs su rdzogs :
phyi rim pho brang rim pa bzhir :
bskal bzang sangs rgyas sems dpa' dang :
khro bo khro mo'i tshogs rnams gsal :
phyogs mtshams brgyad kyi pho brang du :
shar du rdo rje sems dpa' dkar :
rdo rje snyems ma yum dang sbyor :
phyogs bzhir rdor sems yab yum brgyad :
mdun du yang dag he ru ka :
mthing nag rdo rje dung khrag 'dzin :
kro d+hI shwa rI gnyis med 'khril :
rigs bzhi kai ri siM ha ma :
gdong can dbang phyug nyi shu brgyad :
lho ru 'jam dpal gser gyi mdog :
ral gri dang ni pusti 'dzin :
sgra dbyangs lha mo gnyis med 'khril :
mdun du dpal chen gshin rje gshed :
mthing nag be con sdigs mdzub mdzad :
gtum mo dug hrul dmar nag 'khril :
phyogs bzhir 'jam dpal yab yum brgyad :
mtshams bzhir gshed chen yab dang yum :
khyams la phyogs skyong bcu gnyis dang :
sgo ba pho nya'i tshogs rnams gsal :
nub tu spyan ras gzigs dbang dmar :
pad+ma dang ni tshe bum 'dzin :
gsang ba ye shes gnyis med 'khril :
mdun du dpal chen rta mgrin dmar :
pad+ma gzi ldan yum dang 'khril :
ral gri dang ni sbrul zhags 'dzin :
phyogs bzhir rigs bzhi'i spyan ras gzigs :
mtshams bzhir dbang chen sde bzhi dang :
khyams la zil gnon khro bo brgyad :
sgo dang mu ran bka' srung tshogs :
byang du gsang ba'i bdag po   mthing :
rdo rje dang ni dril bu 'dzin :
yum mchog sgrol ma gnyis med 'khril :
mdun du rdo rje gzhon nu ni :
mthing nag phyag gnyis phur bu 'dril :
'khor lo rgyas 'debs yum dang 'khril :
phyogs bzhir gsang bdag rigs bzhi dang :
mtshams bzhir las bzhi'i kI la ya :
khyams la dpal chen khro bo bcu :
sgo bzhir mu ran bka' sdod tshogs :
shar lhor bla med he ru ka :
mthing nag khyung chen thod khrag 'dzin :
yum mchog nyid bzhi mu kha le :
mthing nag rdo rje zhing g.yab 'dzin :
mdun dang phyogs bzhir yum chen lnga :
khyams la rje mo bcu bzhi dang :
sgo dang mu ran dman mo'i tshogs :
lho nub rig 'dzin drag po rtsal :
dmar gsal rdo rje dril bu 'dzin :
yum mchog dbyings phyug mkha' 'gro 'khril :
phyogs bzhir rig 'dzin chen po bzhi :
khyams la sgrub sde'i rig 'dzin brgyad :
sgo bzhir slob dpon chen po dang :
mu ran dpa' bo mkha' 'gros bskor :
nub byang dregs pa kun 'dul mthing :
rdo rje dregs pa'i mgo phreng 'dzin :
sde dpon sum cu bka' nyan bcas :
byang shar stobs ldan nag po ni :
gnam lcags rdo rje snying phreng 'dzin :
mthu chen sngags bdag bco brgyad dang :
shan pa lha srin sde brgyad tshogs :
de phyir gzhal yas rim pa bzhir :
gsang ba'i yum bzhi 'bar ma brgyad :
mkha' 'gro ging dang lang+ka dang :
srid pa'i ma mo che phra sogs :
pho nya sum brgya drug cu'i tshogs :
dpal chen ye shes rtsal las sprul :
khyams kyi gzhal yas khang bcu gnyis :
shar du nya stong tshes kyi lha :
sangs rgyas dang ni byang chub sems :
lha dang mi yi 'phags pa'i tshogs :
lho ru dus gsum sangs rgyas la :
nyan thos rang rgyal dgra bcom dang :
byang chub sems dpa'i tshogs kyis bskor :
nub tu rigs gsum mgon po la :
kri ya u pa yo ga yi :
sangs rgyas byang chub sems dpas bskor :
byang du rnam par snang mdzad la :
rdo rje phag mo rdo rje chos :
rdo rje rnal 'byor chen po yi :
sgyu 'phrul drwa ba'i lha tshogs dang :
rigs lnga'i dpa' bo mkha' 'gro'i tshogs :
drwa ma lnga la sogs pa yi :
brgyud gsum rig 'dzin bla mas bskor :
khor yug chen po'i dkyil 'khor du :
gtsang rigs dpal mgon la sogs pa'i :
srid gsum ston pa'i bka' nyan sde :
dge bsnyen chos srung tshogs rnams 'khod :
yongs rdzogs gsang ba'i dkyil 'khor ni :
steng khang dbus su 'od lnga'i klong :
rtsa ba'i bla ma rdo rje 'chang :
kun tu bzang po'i ngo bor bzhengs :
longs spyod rdzogs sku rdor dril 'dzin :
ye shes lnga yi rol pa las :
sku gsung thugs kyi rig 'dzin tshogs :
til gyi gong bu kha phye ltar :
yab yum sras kyi tshogs spros pas :
mkha' khyab dkyil 'khor chen po ni :
ma 'dres tshom bu 'ja' ltar shar :
ka dag lhun grub rang rtsal las :
tshad la phebs pa'i snang ba bzhin :
dbus kyi dkyil 'khor chen po ni :
gcig las du ma'i gar du rol :
de las snang ba phyir shar ba :
theg pa'i rim pa cir yang gsal :
kun kyang dbyings rig zung 'jug pa'i :
rdzogs pa chen po'i dkyil 'khor nyid :
rang gsal ye nas lhun gyis grub :
oM AHhU~M:
de ltar rang shar nyid du bsgom :
!
skabs su ma mo gcun pa ni :
rtsa gsum 'khor lo lnga ldan bsgom :
gtum mo sbar zhing thig le bzhu :
lus gnad bca' zhing bum can bzung :
thig le'i gnas la byang chub nas :
che mchog yab yum bsgom pa yis :
mtshan ldan phyag rgyar snyoms par zhugs :
'du shes gsum gyis dga' bzhi bsgom :
bde ba mkha' khyab 'phel ba yis :
rgyal kun bkug nas bdud rtsir bzhu :
mnyam sbyor dkar dmar sems chu
babs :
skyobs dang 'phrad du sbyar nas su :
'khor lo 'bar ba'i dbus su bzhag :
dkyil 'khor chen po'i bdud rtsi phabs :
btul zhing bzhu ba'i dmigs par 'bad :
de la bar du gcod pa'i dgra :
bgegs la sogs pa brdung ba'i phyir :
rdo rje phur bu'i dkyil 'khor bsgom :
dpal gyi bka' nyan ging chen rnams :
pho nyar btang ste bkug nas su :
rdzas phur bran du bsgom byas nas :
dkar nag snying ga'i mtshams su gdab :
bsgral bya sgrol byed sgrol mkhan rnams :
dmigs med blo 'das ngang du bzhag :
dgra dang bgegs las dngos grub blangs :
bam la dkyil 'khor cher bsgom ste :
ye shes bstim zhing dam tshig bzhu :
bam phral skong ba'i rim pa bya :
ma mo'i dkyil 'khor gsal mchod de :
rnal 'byor skong ba'i cho ga bya :
rtags dang drod tshad ldan gyur nas :
'khon gcugs ma lus dag pa na :
bdud rtsi'i dngos grub blang bar bya :
rig 'dzin bla ma kun bskul nas :
skal ldan rnams la rdzas dbang sbyin :
don gyi dbang rnams ngo sprod de :
snang srid thams cad mdos su bya :
ma mo bskul zhing snang srid kyi :
g.yo 'khrugs ltas ngan thams cad bzlog :
dregs pa rnams la chad mdo gtong :
bka' 'bangs gtsigs su phab nas kyang :
'dod pa'i las rnams thams cad bcol :
drag sngags dmod pas thun sngags la :
shan pa lha srin dgra la 'gyed :
mnan bsreg 'phang bas las mtha' bsdu :
gter sba bkra shis smon lam bya :
de ltar mos bsgom byas pas kyang :
rnam par smin pa'i rig 'dzin 'thob :
dbang rnon brtson 'grus ldan pa yis :
bsnyen sgrub rnam bzhi yongs rdzogs pas :
rig 'dzin bzhi yi go 'phang nyid :
tshe 'di nyid la mngon byas nas :
bla med rdzogs pa'i sangs rgyas 'grub :
sa ma ya :
de ltar pad+ma bdag nyid kyis :
dus gsum rgyal bas ci bstan pa'i :
rgyud lung man ngag thams cad kyi :
dgongs pa nyams 'og chud pas na :
sgrub thabs dpag tu med pa brtsams :
de rnams kun 'dus khyad 'phags pa :
kun gyi spyi 'dril 'du ba'i sgo :
gcig chog rgyal po 'di bshad pas :
de nyid 'dzin pa'i skyes bu yang :
rdo rje 'chang du nges byas nas :
'di yi smin pas kun smin cing :
grol bas snying po kun lon phyir :
gdams ngag gzhan la blo mi 'jug :
bsnyen sgrub rnam bzhi'i lam rim du :
theg pa dgu rnams rdzogs pa yi :
spyi dril a ti zab don lam :
kun gyi snying thig chen po 'o :
sa ma ya :
rgya :
sprul pa'i gter chen mchog gyur bde chen gling pas yel phug nam mkha' mdzod nas spyan drangs pa'i mthong grol bdud rtsi lnga shog las /
bod khams bkra shis 'byung ba'i gnas kyi bye brag dkar mo stag tshang seng ge bsam 'grub nas mtsho brag gi zab gter ngo mtshar rgya mtsho'i snying po spyan drangs pa'i rjes thog tu gtan la phab rim bzhin mtsho skyes bla ma dgyes pa'i 'bangs mkhyen brtse'i dbang pos bris pa dge //
/
