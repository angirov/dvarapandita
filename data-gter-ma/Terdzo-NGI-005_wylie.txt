@#//
drang srong dri med kun tu dge ba zhi ba'i sgo nas 'chi med rdo rje'i srog sgrub pa'i man ngag rig pa 'dzin pa'i snying tig ces bya ba bzhugs so //
na mo gu ru bi ma la ya /
drang srong dri med thugs rje'i zla //
snying dbus mkha' la rtag 'char bas //
'chi med rdo rje'i srog sgrub pa'i //
gdams zab ku mud 'byed la dbang //
gang zhig rigs dang skal bar ldan pa smin byed kyis rgyud sbyangs pa /
dam tshig dang sdom pa'i kun spyod la nye bar gnas pa'i gang zag gis rdo rje sngags kyi mthu la brten nas 'chi ba med pa'i go 'phang don du gnyer bas 'di bsgom par bya'o //
'di la gsum /
sgrub pa'i thabs /
dbang gi cho ga
/las tshogs mtha' rgyas bstan pa'o //
dang po la gsum /
sngon 'gro
/dngos gzhi /
rjes so //
dang po ni /
mdun gyi nam mkhar skyabs yul rnams mngon sum du dmigs te /
aH
rtag pa ma yin chos kyi sku
/chad pa ma yin longs spyod rdzogs //
so so rang rig dri ma med //
sprul pa'i 'khor lor skyabs su mchi //
lan gsum gyis skyabs su 'gro
/hoH
rgyal kun gsang ba 'dzin pa'i bdag
/drang srong grub pa'i rnal 'byor la //
brten nas rdzogs pa'i byang chub phyir //
'chi med rig 'dzin bsgrub par bgyi //
lan gsum gyis sems bskyed /
mthar skyabs yul rang la bstim /
mchod pa'i yo byad rnams /
raM yaM khaM gis bsang sbyang /
stong pa'i ngang las gnas yul kun //
dag pa rab 'byams zhing khams cher //
dngos 'byor yid sprul mchod pa'i tshogs //
nam mkha' mdzod kyi 'khor lor gyur //
oM AHhU~M gis brlab /
gnyis pa dngos gzhi la /
drang srong dri med la brten nas //
dbyibs sngags chos kyi ting 'dzin gyis //
rdo rje'i sku dang bde chen gsung //
'chi med gnyug ma'i ye shes bsgrub //
ces pas dang po dbyings kyi rnal 'byor la brten nas rdo rje'i sku sgrub pa ni /
aH
rig stong gnyug ma de bzhin nyid //
kun snang snying rje sgyu ma'i tshul //
rgyu yi ting 'dzin aHdkar po //
snying dbus mi shigs thig le'i klong //
chu skyes nyi zla'i ga 'ur shar //
de las 'phros pa'i 'od zer gyis //
lus gang nad gdon sdig sgrib sbyangs //
slar yang sprul pa'i 'khor lo'i 'og
/pad+ma dmar po 'dab bzhi'i dbus //
yi ge aHlas rdo rje'i mes //
tha mal lus kyi bud shing bsregs //
'od gsal ngang las skad cig gis //
bdag nyid drang srong dri ma med //
zhal gcig phyag gnyis sku mdog dkar //
dka' thub cha byad skem zhing rid //
sma ra smin ma ring du 'phyang //
ras dkar dri med smad g.yogs shing //
zhabs gnyis sems dpa'i skyil krung gis //
pad dkar zla ba'i gdan la 'gyings //
phyag g.yas bdud rtsi spyi blugs sbreng //
g.yon pas lung tang phreng ba 'dren //
'chi med grub pa'i drang srong tshogs //
'bum phrag du ma'i 'khor dang bcas //
brtan g.yo'i srid zhi'i dwangs bcud kun //
ma lus 'dus pa'i ngo bor gsal /

/gnas gsum de bzhin gshegs kun gyi //
sku gsung thugs kyi ngo bo ni //
yi ge gsum las 'od 'phros pas //
ri bo kun nas 'dus pa'i rtse //
nags tshal drwa ba can gyi gnas //
'phags pa dgyes pa'i pho brang nas //
ye shes sems dpa' spyan drangs gyur //
oM/
mgon po kun gshegs thugs rje'i gter //
da lta snyigs ma lnga yi dus //
rnal 'byor sgrub la brtson pa rnams //
dus min 'chi ba'i 'jigs pa dang //
bar chad kun las skyob pa'i phyir //
snying rje chen pos skur bzhengs la //
gnas 'dir spyan 'dren gshegs su gsol //
sku gsung thugs kyi byin chen phob //
'chi med rdo rje'i dbang mchog skur //
thun mong mchog gi dngos grub stsol //
oM badzra ma hA r-i Shi bi ma la sa pa ri wA ra e h+ye hi /
dzaHhU~M baM hoH
hoH
dam tshig 'od gsal gnyug ma'i klong //
ye shes phyag rgya dbyer med bzhugs //
zung 'jug 'dus ma byas pa'i lhar //
rang zhal mjal ba'i phyag gis 'dud //
dz+nyA na sa ma ya tiSh+Than+tu /
a ti pU hoH
na ma d+hIH
oM AHhU~M/
mchod pa'i phyag rgya chen po ni //
sems kyi yid bzhin sprin tshogs las //
mkha' khyab 'dod yon rgya mtsho'i gter //
bde ba chen por bzhes su gsol //
oM badzra ma hA r-i Shi bi ma la sa pa ri wA ra sarba pU dza sa ma ya AHhU~M/
oM/
sangs rgyas rnams ni thams cad kyi //
sku gsung thugs kyi gsang ba 'dzin //
drang srong chen po dri ma med //
'khor dang bcas la phyag 'tshal bstod /

/brtan g.yo srid zhi'i tshe dpal kun //
rnal 'byor sgo gsum rdo rjer sdoms //
'chi med gnyug ma'i ye shes sku
/mngon sum 'grub par mdzad du gsol //
zhes dam ye dbyer med du bsgrubs pa'i lha sku phyag rgya chen po la mchod bstod gsol ba gdab pa sngon du 'gro bas lus gnad bcas rlung ro bsal /
rang lus stong chen sgrib thogs dang bral ba'i snying pad+ma dmar po 'dab ma brgyad pa kha cung zad bye ba lta bu'i ze'u 'brur nyi zla'i ga'u kha sbyor gyi dbus su trang yig dkar po mar me ltar 'bar ba la sems zhugs pa bzhin cher gyis gtad pas /
de las 'od zer dpag tu med pa 'phros /
lus kyi nang thams cad gang /
nad gdon sdig sgrib dus ma yin pa'i 'chi ba bag chags dang bcas pa sbyangs /
ba spu'i bu ga nas phyir thon /
ma dag pa 'byung ba bzhi'i dwangs bcud dang /
dag pa yum bzhi'i ye shes dbyer med pa 'od zer sna bzhi'i rnam par nam mkha' gang bar spyan drangs te /
rang gi lus la thim pas sha khrag drod dbugs kyi khams nas tshe nyams pa sor chud /
gnas pa gong du spel /
'phel ba brtan cing nus pa dang ldan pas gzhom med rdo rje'i skur gyur pa'i gzi byin nyi ma 'bum gyi snang ba ltar 'bar bas 'jig rten kun tu khyab par bsam la lha sku'i gsal snang kho nar sems rtse gcig tu gzung /
mthar rlung bum pa can kha sbyar ba bdun nam nyer gcig gis brtan par bya ba ni thun mong gi tshe sgrub pa'o //
gnyis pa sngags kyi rnal 'byor la brten nas bde chen gyi gsung sgrub pa ni /
snying ga'i sa bon mthar sngags kyi phreng bas bskor ba 'od zer dkar po 'phro bzhin pa la sems gtad pas /
de las 'od 'phros /
lus kyi nang gang /
mun khung du sgron me btegs pa ltar gdod nas grub pa'i rtsa rlung thig le'i dkyil 'khor gsal bar byas /
khyad par rtsa gsum 'khor lo bzhi lhag par gsal ba'i smin mtshams kyi dbu ma'i nang du thig le dkar po dang /
lte 'og tu dmar gsal sran ma tsam pa bde stong gi ngo bor gsal ba la yid gtad de sngags /
oM trang du tri na trang du dza dzaH
ma ma A yur tshe b+h+rU~M nr-i dza sarba sid+d+hi pha la hU~M/
zhes yid kyis bzlas pas /
thig le dang sngags phreng las 'od zer 'phros /
ma dag khams gsum gyi 'gro ba'i tshe bsod dpal 'byor ting 'dzin nus stobs thams cad dang /
dag pa rgyal ba sras dang bcas pa'i mkhyen brtse nus pa'i ye shes thams cad 'chi med bdud rtsi'i rnam par spyan drangs /
thig le gnyis la thim /
de dag las bdud rtsi dkar dmar bde drod kyi rang bzhin can dpag tu med pa babs shing 'phyur bas rtsa gsum 'khor lo bzhi'i nang gang /
dwangs ma snying ga'i sa bon la thim /
ba spu'i bu ga tshun chad bdud rtsi'i zil pa las grub pa'i dngul chu lta bus phrom mer gtams pas rlung sems thig le'i sgo nas tshe nyams pa sor chud /
gnas pa spel /
'phel ba brtan cing nus pa dang ldan pas las kyi rlung dbu mar thim nas bde ba chen po 'chi med rdo rje'i srog 'grub par bsam la rlung kha sbyar zhing sngags yid bzlas bya ba ni khyad par gyi tshe sgrub pa'o //
des skyo na 'od zer spro bsdu gong bzhin dmigs la ngag bzlas kyang ci rigs par bya'o //
gsum pa chos kyi rnal 'byor la brten nas 'od gsal ye shes chen po'i thugs sgrub pa ni /
thun mthar 'khor 'das snod bcud thams cad 'od du zhu nas 'od zer 'ja' tshon gyi rnam pas thig le gnyis la thim /
thig le gnyis bde stong chen po'i ngo bor zhu nas snying ga'i trang la thim /
trang mar me ltar 'bar ba'i 'od kyis nyi zla'i ga'u sra zhing brtan par byas /
pad+ma kha zum pas bar chad gang gis kyang mi tshugs par srung zhing /
ye shes kyi khams nas tshe nyams pa sor chud /
gnas pa spel /
'phel ba brtan cing nus pa dang ldan par bsam la 'jam rlung rang babs su bzung /
mig nam mkhar gtad /
rig pa 'dzin med du bzhag pa ni thun mong ma yin pa'i tshe sgrub pa'o //
gsum pa rjes ni /
thun las ldang ba na dbyangs gsal rten snying yi ge brgya pa lan gsum res lhag chad kha bskang zhing nus pa spel /
mchod bstod gsol ba gdab /
spro na thugs dam bskul ba ni /
oM/
ngo bo 'od gsal chos sku'i dbyings //
kun tu bzang po'i thugs dam bskul //
ye shes chen po'i tshe bcud sdus //
'chi med gnyug ma'i dngos grub stsol //
rang bzhin bde stong longs spyod rdzogs //
gsang bdag dpa' bo'i thugs dam bskul //
bde ba chen po'i tshe bcud sdus //
mi 'gyur rtag pa'i dngos grub stsol //
thugs rjes 'gro 'dul sprul pa'i sku
/drang srong dri med thugs dam bskul //
brtan g.yo kun gyi tshe bcud sdus //
rig 'dzin grub pa'i dngos grub stsol //
rtsa khams 'pho med rdo rje'i sku
/'chi med tshe yi dngos grub stsol //
rlung lnga dbu mar thim pa'i gsung //
nad med bcud kyi dngos grub stsol //
thig le bde stong chen po'i thugs //
'dzad med nor gyi dngos grub stsol //
ye shes bsam mi khyab pa'i dbyings //
thogs med shes rab dngos grub stsol //
oM trang du tri na trang du dza dzaH
ma ma A yur tshe b+h+rU~M nr-i dza sarba sid+d+hi pha la hU~M/
zhes pa'i sngags mthar /
sarba sid+d+hi A be sha ya A be sha ya a a dzaHhU~M baM hoH
zhes mang du brjod /
tshogs kyi mchod pa byed na /
dkar gsum mngar gsum gyi bza' btung gtsang zhing gya nom pa /
raM yaM khaM gis bsang /
zhal zas tshogs kyi longs spyod kun //
lhag mthong me yis dngos 'dzin bsregs //
chos nyid rlung gis bag chags gtor //
zhi gnas chu yis rtog pa sbyangs //
stong gsal 'dus ma byas pa'i ngang //
lhun gyis grub pa'i snod mchog tu //
zag med bde chen bdud rtsi'i bcud //
'dod yon rgya mtsho'i sprin du gyur //
oM AHhU~M/
oM/
kun tu bzang po rdo rje 'dzin //
drang srong dri med tshe yi bdag
/rtsa gsum rgya mtsho 'khor dang bcas //
'dir gshegs tshogs kyi mchod pa bzhes //
dam tshig nyams chag nyes ltung bshags //
dus min 'chi ba'i bar chad sol //
tshe bsod dpal 'byor ye shes spel //
mchog dang thun mong dngos grub stsol //
oM gu ru badzra ma hA r-i Shi bi ma la d+he ba d+hA ki nI ga Na pU dza khA hi /
zhal zas bdud rtsir bsam ste rol //
lhag ma 'byung po'i tshogs la sbyin //
gsang bdag drang srong dri med kyi //
ye shes thugs rje'i rnam 'phrul dang //
bka' nyan 'jig rten skyong ba'i tshogs //
lhag gtor 'di bzhes phrin las sgrubs //
oM uts+tshiSh+Ta ba lin+ta kha kha khA hi khA hiH
mthar 'od gsal du bsdu ba ni /
sku gsum mi phyed las byung ba'i /
khams gsum brtan g.yo'i snang cha kun //
rang rig skye med trang la thim //
de yang 'od gsal dbyings su yal //
a a a /
zung 'jug gi skur ldang ba ni /
shin tu phra ba'i rlung sems las //
dwangs ma mi shigs gsum ldan pa'i //
brtan g.yo kun khyab rig pa 'dzin //
mkha' la 'ja' tshon bzhin du shar //
hU~M hU~M hU~M/
ho /
'chi med grub pa'i drang srong gi
/rdo rje gsum dang mnyam sbyar bas //
mkha' khyab 'gro ba ma lus kun //
ye shes gnyug ma'i sku thob shog
/byin rlabs gzi brjid 'od du 'bar //
dngos grub 'dod dgu'i rgya mtsho 'khyil //
phrin las thogs med rtsal 'chang ba //
rtsa gsum 'khor lo'i bkra shis shog
/ces bsngo smon shis brjod kyis mtshams sbyar te spyod lam la 'jug go
!
/bsnyen sgrub 'brel mar byed na /
gnas gtsang zhing bkod pas mdzes par dkyil 'khor gyi dbus su maN+Dal pad 'dab bzhi par me tog sil ma'i tshom bu bkod pa'i steng du many+dzi'i khar bum pa bcud ldan /
g.yas su tshe ril /
g.yon du tshe'i bdud rtsi 'o ma dang dkar gsum sbyar ba /
mdun du 'bul gtor dkar zlum dkar mngar shing tog sna tshogs kyis brgyan pa bsham /
mchod pa'i yo byad rnams tshogs par bya /
mtshams dam du bcad la bdag dang sgrub rten dbyer med du gsal gdab cing rnal 'byor gsum ji skad bshad pa bzhin la ngag bzlas gtso bor bton /
thun mtshams gtor ma /
raM yaM khaM gis bsang sbyang /
zhal zas gtor ma'i longs spyod kun //
ces sogs kyis byin brlabs la /
oM badzra ma hA r-i Shi bi ma la sa pa ri wA ra i dam ba liM ta b+huny+dza ho /
zhes lan bdun gyis 'bul /
mchod bstod 'dod don gsol /
mda' dar yod na g.yab cing tshe 'gugs bskul pa'i dngos grub bdag dang sgrub rdzas la bstim /
ma rnyed yongs su ma tshang dang //
sogs kyis nongs pa bshags /
bsdu ldang bsngo smon shis brjod bya /
de lta bu'i rim pas sngags 'bum phrag bzhi bzla ba ni grangs /
bdun phrag gsum dus /
zhal mthong /
sngags thos /
ting 'dzin 'phel /
rmi lam du nyi zla 'char ba sogs ni rtags kyi rim pa ste /
dngos grub 'dod pas rtags mthong ba'i bar du brtson /
khrus dang gtsang sbra gtso bor 'don /
gsang ba'i dam tshig tu bca' gzhi mis ma mthong bar bya /
rtags mthong na dngos grub blang zhing tshogs kyi mchod pa bzang pos zhal bsro'o //
!
//gnyis pa dbang gi cho ga ni /
rnal 'byor gsum gyi dbang yang bskur //
zhes pas /
sbyor ba yo byad kyi gshom gong du bshad pa ltar 'du byas te /
bdag mdun tha dad dam /
dbyer med du bsgrub /
tshogs kyis mchod /
bdag 'jug rgyas bsdus gang rigs blang /
slob ma khrus bya /
bgegs phral /
srung 'khor bsgom /
sems bskyed gsal btab nas mtshams sbyor gyi khyad par /
de la phyogs bcu dus bzhi'i rgyal ba sras dang bcas pa'i mthu stobs kyi rtsal 'chang ba dpal gsang ba'i bdag po'i ye shes kyi sku gzugs gzhan du bsgyur ba na /
drang srong chen po dri ma med pa zhes 'chi med grub pa'i rig 'dzin chen po'i tshul gyis 'gro ba mtha' yas pa'i don mdzad cing /
zhi ba ltar bsnyen pas rdo rje sems dpa'i tshe dang lang tsho'i dngos grub kyi 'byor pa chen po rgyas pa dang /
drag por bsgrubs pas sde brgyad gdug pa can zil gyis gnon cing sa gsum gyi byad phur rbod gtong zlog pa la mchog tu bsngags pa /
rig pa'i gzungs drag po 'bum phrag kun gyi mthar thug gnam lcags kyi thog lta bu sngags rgod lok+t+ri pA la zhes 'jig rten na nyi zla ltar grags pa las /
'dir zhi ba tshe sgrub pa'i man ngag dang rjes su 'brel bar byin rlabs kyi gzi byin rig 'dzin grub pa'i zhal lung nyams pa med pa mngon sum ye shes chen po'i zungs su smin pa'i dbang bskur zab mo zhu ba'i yon du maN+Dal phul /
gsol ba gdab pa ni /
ye shes lus can bla ma ni //
drang srong dri med skur bzhengs pas //
bdag la tshe dang ye shes kyi //
dbang bskur dam pa bstsal du gsol //
lan gsum /
rdo rje slob dpon sangs rgyas dpal //
zhes sogs rgyun bshags lan gsum /
tshe 'gugs bskul /
sku yi dbang bskur ba'i slad du /
slob dpon gyi thugs ka nas 'od zer 'phros /
dbang gi lha nam mkha' gang bar spyan drangs /
thams cad kyi thugs ka nas 'od zer 'phros pas 'jig rten dang 'jig rten las 'das pa'i 'byung bzhi'i dwangs bcud thams cad 'od zer kha dog sna bzhi'i rnam par bkra shis rnam par rgyal ba'i bum pa'i nang du zhugs /
zhu zhing khol bas tshe yi bdud rtsi 'ja' tshon lta bur gyur pa kha nas lud /
slob ma'i spyi bo nas zhugs /
lus kyi nang gang /
'byung bzhi'i sgo nas tshe nyams pa sor chud /
sdig sgrib bag chags dang bcas pa dag pa'i rkyen gyis skad cig gis phyi dbyibs kyi lus 'chi med drang srong grub pa'i skur lam ste gyur par bsam la /
bum pa spyi bor bzhag
/oM/
bkra shis bum pa'i phyag rgya ru //
'khor 'das 'byung bzhi'i bcud bsdus te //
skal ldan bu la dbang bskur bas //
rdo rje'i sku ru 'grub par shog
/sngags mthar /
kA ya a b+hi Shiny+tsa oM/
mthar slob dpon dang drang srong dri med tha mi dad pa'i smin mtshams nas rang 'dra ba'i ye shes kyi sku gnyis pa byung /
slob ma'i smin mtshams su thim pas dam tshig ye shes dbyer med par rgyud byin gyis brlabs par mos pa bya /
des sku yi dbang thob /
lus kyi dri ma dag
/dbyibs kyi rnal 'byor la brten nas 'chi med rdo rje'i sku 'grub pa la dbang bar byas pa yin no //
gsung gi dbang bskur ba'i slad du /
tshe yi bdud rtsi dkar la dmar ba'i mdangs chags pa stong pa'i ngo bo bde ba'i rang bzhin /
thugs rje'i 'od zer kun tu 'phros pas 'jig rten dang 'jig rten las 'das pa'i bcud dang dge mtshan thams cad 'od zer dkar dmar gyi rnam par spyan drangs /
bdud rtsir thim pa de nyid slob mar byin pas bde ba chen po'i gzi byin mchog tu 'bar /
rtsa gsum 'khor lo bzhi lhag par gsal /
dwangs bcud thams cad dbu ma'i steng 'og gi thig le dkar dmar la thim /
de las byung ba'i bdud rtsi'i rgyun gyis snying ga'i sa bon trang yig dkar po gsos btab pas bde stong gi ye shes brtan par mos te /
bdud rtsi sbyin la /
AH
'jig rten 'jig rten 'das pa'i bcud //
ye shes chen po'i bdud rtsi 'di //
skal ldan bu la sbyin pa yis //
bde chen gsung du 'grub par shog
/wAka a b+hi Shiny+tsa AH
mthar bde rlung sems gsum dbyer med pa'i rdo rje'i sngags sgras zhing khams thams cad yongs su gang bar bsam la sngags lan gsum bzlar gzhug
/des gsung gi dbang thob /
ngag gi dri ma dag
/sngags kyi rnal 'byor la brten nas bde ba chen po 'chi med rdo rje'i gsung 'grub pa la dbang bar byas pa yin no /
thugs kyi dbang bskur ba'i slad du /
slob dpon gyis a a a zhes brjod pas 'khor 'das snod bcud thams cad 'od du zhu nas bcud len gyi ril bu la thim /
ril bu srid zhi'i dwangs ma 'od 'bar ba slob ma'i kha sgo nas zhugs /
snying ga'i trang la thim par mos te /
hU~M/
'khor 'das snod bcud thams cad kyi //
dwangs ma 'chi med ra sA yAn //
skal ldan bu la sbyin pa yis //
'od gsal thugs su 'grub par shog
/tsit+ta a b+hi Shiny+tsa hU~M/
mthar snang cha'i lha sku sa bon la thim /
de 'od gsal gyi dbyings su sbyangs te mnyam par bzhag pas stong pa nyid kyi ngang du tshe sba /
des thugs kyi dbang thob /
yid kyi dri ma dag
/chos kyi rnal 'byor la brten nas 'chi med 'od gsal gyi thugs 'grub pa'i skal pa can du byas pa yin no //
slar yang 'od gsal gyi ngang las mi shigs dwangs ma gsum ldan 'chi med drang srong grub pa'i skur gyur pa brtan par bya ba'i slad du shis pa brjod pa rgya cher spel zhing /
rjes kyi bya ba spyi ltar bya'o //
!
//gsum pa las tshogs mtha' rgyas bstan pa la /
sdom ni /
'khor los srung dang ril bus byer //
nad zhi shes rab rgyas pa dang //
nor 'gugs dmod pa'i mngon spyod brtsam //
bcud kyis len dang 'dod don sgrub //
drang srong dri med grub pa yi //
las tshogs mtha' rgyas bstan pa 'o //
de la dang po 'khor lo la brten nas tshe gegs srung ba ni /
tsakra mu khyud lnga ldan lte bar hU~M gi mthar /
oM badzra pA Ni hU~M ma ma kA wA tsi rak+Sha rak+ShaH
mu khyud dang por tshe sngags oM trang du tri na trang du dza dzaH
ma ma A yur tshe b+h+rU~M nr-i dza sarba sid+d+hi pha la hU~M/
mthar gong gi spel tshig
/ma ma kA wA tsi rak+Sha rak+ShaH
gnyis par rtsibs brgyad la /
oM lok+t+ri pA la nan srungs /
sa ga pA sha nan srungs /
nA ga du du nan srungs /
ma maM ma maM srungs /
tsir tsar tsir tsar srungs /
baM ru lu baM ru lu srungs /
rbad tra ko sha ya rbad tra ko sha ya srungs /
ho ra ho ra srungs bar sngags tshan brgyad /
rtsibs mchan la /
'jig rten mgon pos srungs /
sa bdag gis srungs /
klu bdud kyis srungs /
ma mos srungs /
btsan gyis srungs /
bdud kyis srungs /
gza' bdud kyis srungs /
rgyal pos srungs /
zhes so sor g.yas skor du bri /
gsum pa rtsibs bzhir /
tsi du sod tsi du sod sarba big+h+nAn shA trun a pa kA ra b+h+yo b+h+yo zlog zlog
/shigs lhu ru gtubs sarba big+h+nAn shA trun a pa kA ra b+h+yo b+h+yo zlog zlog
/ha la pa ti nan sarba big+h+nAn shA trun a pa kA ra b+h+yo b+h+yo zlog zlog
/'khor ba thul sarba big+h+nAn shA trun a pa kA ra b+h+yo b+h+yo zlog zlog gi bar sngags tshan bzhi g.yon skor du bri /
bzhi par dbyangs gsal rten snying gi mthar srung ba'i spel tshig gang shes rgyas par btags pa g.yas skor dang /
lnga par rdor rwa me 'od 'phro bas bskor /
gur gum /
gi wang /
shu dag gi chus byugs /
yungs dkar /
gu gul /
shing kun dang lhan cig tu 'khor lo maN+Dal gyi steng du bzhag
/bdag gi rnal 'byor la gnas pas tsakra bsang sbyang /
stong pa'i ngang las skad cig gis //
rdo rje srung ba'i gur chen dbus //
ye shes las dang 'jig rten gyi //
chos srung rgya mtsho'i sprin phung 'khrigs //
de dbus pad nyi dgra bgegs steng //
lok+t+ri pA la shin tu 'jigs //
mthing nag dbu brgya phyag stong 'bar //
phyag mtshan mtshon cha sna tshogs gdengs //
de yi thugs kar drang srong   phyag bzhi /khros //
ye shes sems dpa' sprul skur bzhengs //
de yi thugs kar dri med zhi //
longs spyod yongs su rdzogs pa'i tshul //
de yi thugs kar rdo rje 'dzin //
chos kyi sku dang dbyer med bzhugs //
gnas gsum byin rlabs nas mchod bstod bar gong gi sgrub thabs ltar bya /
thugs srog hU~M gi thig le dang //
bsrung bya'i sgo gsum dbyer med 'dres //
mi shigs gsum ldan 'od zer sprin //
me mtshon khro bo'i tshul du spros //
phyogs dus rgyal ba mchod pas mnyes //
gnod byed 'byung po rdul du brlag
/byad phur rbod gtong dbyings su zlog
/thams cad rig rtsal gnyug ma'i ngang //
tshur 'dus thug srog thig ler thim //
byin rlabs nus stobs 'bar bar gyur //
'khor lo la bkod pa'i sngags rnams dang /
gtso bor zhi sngags spel tshig can bzla /
mthar mchod bstod 'dod don gsol /
rten snying mang du bzlas pa'i me tog 'thor la brtan bzhugs byas rjes /
srung 'khor yongs gyur mu khyud dang //
lha rnams sngags kyi yi ge ste //
bsrung bya ming spel dbyer med pa'i //
ye shes tsakra mchog tu gyur //
slar yang brtan bzhugs shis brjod rgyas par bya /
lte ba ma nyams par bltebs la 'byung bzhi mthun bsdeb kyi chings dang bcas mgul du drod dang ma bral bar 'chang bas rdo rje'i mkhar du tshud pa dang 'dra /
srung dmigs rgyun khyer byed na /
skyabs sems sngon 'gros gong ltar bdag bskyed kyi tshul du gsal btab la /
zhi sngags gnyis dang /
lok+t+ri srung spel can 'khor lor bkod pa dang 'dra ba'i /
tsi du sod tsi du sod /
shigs lhu ru gtubs /
ha la pa ti nan /
'khor ba thul /
gnod byed 'byung po kA wA tsi brlag brlag nr-i b+h+rU~M hU~M dzaH
ma ma sarba rak+Sha rak+ShaH
zhes sbrel ba ci rigs bzlas mthar nyer bsdu sogs spyi ltar ro /
!
/gnyis pa ril bu la brten nas tshe gegs byer ba ni /
'di nyid kyi rgyud las /
stag gi sder mo mu zi dang :
spyang ki'i brun dang gli rtsi dang :
pho rog mgo dang gu gul nag :
thal chen bdud rtsi   dri chen /ma nu dang :
gser dang tshil chen pha bong dreg :   pha bong byang blta dmar po'i dreg pa /
glang dmar po'i /   rwa gzhob ske tshe btsan dug dang :
pad+ma rak+ta gu gul dkar :
'di rnams sbyar nas lus la bcang :
des ni gdon bgegs 'tshe mi 'gyur :
klu yang dri tshor tsam gyis 'bros :
zhes pa'i /
rdzas sna bcu bdun khrol bur 'chang ba'am /
phye mar byas te lo brgyad kyi dri chu bar pa shing kun dang sbyar bas ril bur dril /
gang ltar yang /
rdzas lha sngags kyi rang bzhin me 'od 'phro bar bsam la zhi sngags cung zad dang /
gtso bor lok+t+ri spel tshig med pa'i spyi 'gro stong phrag las mi nyung bas bsngags te mgul du 'chang bas nad gdon bgegs rigs sogs tshe'i bar chad phyogs su nye mi nus shing byer bar 'gyur /
des mtshon te du bas bdug pa dang /
thig le bya ba sogs rdzas srung spyi ltar ro /
!
/gsum pa drang srong dkar po la bsten nas nad zhi ba ni /
rang drang srong dri med zla ba ltar dkar zhing /
phyag g.yas sman gyi bdud rtsis gang ba'i spyi blugs dang /
g.yon a ru ra'i phreng ba bsnams pa /
ba spu'i khung bu kun nas sman gyi bdud rtsi na bun ltar 'phro bar gsal btab nas /
zhi sngags la /
sarba byA d+hi b+h+yaHshAn+tiM ku ru swA hA/
zhes btags pa bzla /
a ru /
cong zhi /
brag zhun /
spang rtsi /
ut+pal rnams seng ldeng gi khaN+Das sbyar ba'i ril bu la brtan g.yo'i sman bcud thams cad bstims nas sngags kyis ngar gdags pa bsten na nad thams cad zhi bar 'gyur ro /
khyad par mig nad la /
phyag g.yon mig 'byed kyi phyag rgya can du bsgom /
sngags sham /
sarba tsak+ShuHbyA d+hi shAn+tiM ku ru swA hA/
badzra ak+Shi phu pra be sha ya phaT/
ces bzla /
kha che /
yung ba /
a ru /
rtag ngu /
a b+hi Sha rnams lo brgyad kyi dri chu bar par gla rtsi dri thon sbyar bas ril bur dril ba la btab nas byugs pa'am khong du btang bas mig nad thams cad byang zhing rdo rje'i mig thob par 'gyur ro /
!
/bzhi pa drang srong ser po la bsten nas shes rab spel ba ni /
rang drang srong dri med gser mdog ral gri dang /
shel phreng 'dzin pa /
ba spu'i khung bu kun nas 'od zer nyi ma 'char ka'i mdangs can 'phro bas 'khor 'das thams cad kyi shes rab dang ye shes rang dbang med par bsdu ba'i skur gsal la /
zhi sngags mthar /
pra dz+nyA sid+d+hi pha la hU~M/
zhes btags pa bzla /
zla ba nya ba'i dus su rin po che'i snod du chu gtsang mar shu dag dkar po'i phye ma btab par bsngags te mtshan thog thag tu bzla /
nangs par btung bas shes rab phyogs med du skye zhing /
khyad par spobs pa gzhan gyis mi 'phrog par 'gyur ro /
!
/lnga pa drang srong dri med dmar po la bsten nas nor dgug pa ni /
mdun du zangs kyi maN+Dal steng gtor ma zla gam dmar po la me tog dmar po dang shing tog gis bskor /
bdag bskyed sngon du 'gro bas /
mdun gyi gtor ma'i steng gi nam mkhar /
drang srong dri med pad+ma rA ga'i mdangs 'od 'tsher ba /
zhi zhing chags pa'i nyams can /
g.yas pad+ma'i lcags kyu dang /
g.yon zhags pa bsnams pa /
ba spu'i khung bu kun nas 'od zer bye ru'i zhun ma lta bu 'phro bas 'khor 'das kyi dwangs bcud dbang du mdzad pa'i skur gsal /
gnas gsum byin rlabs nas mchod bstod bar bya /
zhi sngags mthar /
sarba bA su sid+d+hi wA shaM ku ru hoH
zhes btags pa bzla /
thun mtshams su gtor 'bul bya /
me tog dmar po'i maN+Dal 'bul mthar lha 'od du zhu gtor ma'i rdzas la thim pas 'dod rgu 'byung ba'i nor bur bsam la mdzod kyi phugs su nor gang 'dod pa dang lhan cig tu sbas pas 'byor pa'i tshogs ngang gis 'du bar 'gyur ro /
!
/drug pa drang srong dri med mthing ga la bsten nas mngon spyod dmod pa'i las rtsom pa ni /
mdun du phung sa'i hom nang du dgra bgegs kyi ling+ga bcug
/de steng maN+Dal 'khor lo rtsibs brgyad pa'i khar dmar gtor gtso 'khor dgu pa sha khrag mtshe yungs sogs kyis brgyan pa drag mchod bcas bsham /
bdag bskyed sngon du 'gro bas /
mdun du gnam lcags 'khor lo ni //
rtsibs brgyad rno dbal ldan pa'i dbus //
pad nyi dregs pa'i gdan gyi steng //
mngon spyod dmod pa stobs kyi lha //
zhe sdang rdo rje gsang ba'i bdag
/'jig rten sgrol mdzad sku mdog mthing //
phyag bzhi tho ba ral gri dang //
tha gnyis gnam lcags phyag mthil la //
lcags sdig sor mo 'bar ba gdengs //
gcer bu rgyan med shin tu 'jigs /
ye shes me dbus dor stabs rol //
rtsibs brgyad rang 'dra'i sprul pa brgyad //
spyi bor rigs bdag pad 'byung dang //
thugs kar drang srong dri med bzhugs //
mtha' skor ye shes 'jig rten gyi //
chos srung rgya mtsho sprin ltar gtibs //
gnas gsum byin rlabs nas mchod bstod bar bya /
thog mar srung dmigs bcas srung sngags cung zad bzla /
de nas /
'og tu gnam lcags khang sgrom dbus //
dgra bgegs byad ma dngos su gsal //
dzaHhU~M baM hoHsa dbyer med thim //
mdun bskyed phyag mtshan tho ba dang //
ral gri'i char phab bsad bcad gtub //
sor mo'i lcags sdig grangs med pas //
sha khrag hab hab zos par bsam //
lok+t+ri'i mthar /
a ya ma du ru tsa sha na gnod byed dgra bgegs 'byung po'i kA wA tsi brlag brlag
/thum ril myogs rmugs mA ra ya rbad rbad /
ces brag kha nas chu 'bab pa ltar bzla /
thun rdzas la'ang bsngags shing brdeg
/mthar mdun bskyed kyi 'khor rnams zhal phyir gzigs /
zlog sngags bzlas pa dang lhan cig tu rang 'dra'i sprul pa dang las byed nyi zer gyi rdul ltar 'phros pas mi mthun pa'i tshogs thams cad phyir zlog par bsam la /
oM lok+t+ri pA la nan /
sa ga pA sha nan /
nA ga du du nan /
ma maM ma maM/
tsir tsar tsir tsar /
baM ru lu baM ru lu /
rbad tra ko sha ya rbad tra ko sha ya /
ho ra ho ra /
tsi du sod tsi du sod /
shigs lhur gtubs /
ha la pa ti nan /
'khor ba thul /
gnod byed 'byung po'i kA wA tsi brlag brlag dgra bgegs byad ma lha srung dang bcas pa thams cad mA ra ya b+h+yo b+h+yo zlog zlog
/phyag thal mo brdab pa'i bar du byad ma 'khor bcas sgo nga brag bar bcar ba ltar dmigs med du brlags par bsam la /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka'\u0f8e
chos kyi bka'\u0f8e
dge 'dun gyi bka'\u0f8e
gsang sngags dang /
rig sngags dang /
gzungs sngags dang /
snying po dang /
phyag rgya dang /
ting nge 'dzin gyi bden pa dang /
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par bcom ldan 'das drang srong khro bo'i rgyal po zhe sdang rdo rje'i dkyil 'khor gyi lha tshogs bka' sdod dam can rgya mtsho'i tshogs dang bcas pa rnams kyi bka' bden pa dang /
bden pa chen po'i mthu la brten nas rnal 'byor pa bdag cag dpon slob yon mchod 'khor dang bcas pa rnams kyi sngon gyi las dang 'phral gyi rkyen ngan pa thams cad dang /
khyad par ban bon sngags pa'i mthu byad rbad 'dre rbod gtong than dang ltas ngan mi mthun pa'i phyogs thams cad mA ra ya b+h+yo b+h+yo zlog zlog

/bka' ltar mi byed cing dam la mi gnas pa thams cad 'dir ma gnas par gzhan du dengs shig
/srid pa spyi nas shigs shig
/srid gsum rmang nas sgyel cig
/'khor ba gting nas phyungs shig
/bskal pa'i mes sregs shig
/dam tshig dmod pas sdigs shig
/bka' yi chad pas chod cig
/gnam lcags ral gris spyi bo'i gtsug nas khos shig
/sum+b+ha nis non cig
/srid gsum gar skyes gang gnas kyang sdig can 'di'i steng du gnam lcags rdo rje'i char chen po phob cig
/gnod byed shA trun mA ra ya rbad /
sbyor ba ngan pa thams cad 'dis thul cig
/ces bden stobs brjod pa dang dmod pas gzir zhing thal mo brdab pa lan gsum bya /
thun mtshams su mchod bstod tshogs mchod bya'o //
de nas bsad rtags byung nas ling+ga bsgral bstab bya ba'am /
drag po'i sbyin sreg gis sbyangs te thal ba lam rgya gram du mnan /
gtor ma drag sngags bzla bzhin zor du 'phang ba tsam gyis byad ma mkhan stong gi nus pa'ang skad cig la bzlog par 'gyur la /
cung zad spros pa la dga' na /
thun mtshams thams cad du gser skyems gzu dpang sngon du 'gro ba'i bsgral bstab zlog byang mdor bsdus /
las mjug bsdu ba sogs gzhung rgyas pa ltar snying por dril te bya'o /
!
/bdun pa grub pa'i rdzas la brten nas bcud kyis len pa la /
gtso bo ni rdo rje sems dpa'i thig le cong zhi bzang po /
de'i phyed btsun mo'i rak+ta brag zhun /
de'i phyed bde ba chen po ma ning gi gzugs can dngul chu btso bkru sbyang ba rgyas 'bring gang rung tshad ldan du byas pa /
de'i phyed rtag ngu /
a ru ra /
dbang lag
/ra mo shag rnams sbyar te /
sbrang rtsi'i nying khus ril bu lug ril tsam dril te thod par blugs /
de'i steng du drang srong dri med sku mdog ljang gu phyag g.yas bcud kyis gang ba'i spyi blugs dang /
g.yon pad+ma'i zhags pa bsnams pa /
ba spu'i khung bu nas 'od zer margad lta bus brtan g.yo'i dwangs bcud rang dbang med par 'gugs pa'i sku las bcud len gyi bdud rtsi char bzhin du bab /
rdzas la thim pas grub pa'i bcud len sman gyi nor bur bsam la /
zhi sngags mthar /
sarba a mr-ita ra sA yA naM sid+d+hi pha la hU~M/
zhes khri bzla /
thun mtshams tshogs mchod bya /
mthar lha 'od du zhu nas ril bu la thim par bsam /
ra ba bzhi'i tshes gcig nas brtsam ste rags pa'i zas skom spangs la bsten pas tshe dang lang tsho'i bcud len mchog tu grub par 'gyur ro /
!
/brgyad pa me la brten nas 'dod pa'i phrin las thams cad cig car bsgrub pa ni /
sa stegs kyi khar pad+ma 'dab bzhi'i dbus su tshon phung ljang gu dgod /
de steng rung ba'i bud shing brtsig
/mdun du mchod gtor dang /
yam shing dang mar khu /
khyad par gyi rdzas rnams 'du bya /
bdag bskyed sngon du 'gro bas /
rdzas raM yaM khaM bsang sbyang /
mchod dang bsreg bya'i longs spyod kun //
lhag mthong me yis dngos 'dzin bsregs //
chos nyid rlung gis bag chags gtor //
zhi gnas chu yis rtog pa sbyangs //
stong gsal 'dus ma byas pa'i ngang //
lhun gyis grub pa'i snod mchog tu //
zag med bde chen bdud rtsi'i bcud //
'dod yon rgya mtsho'i sprin du gyur //
oM AHhU~M/
zhes brlab /
sngags mthar /
pAM pAM pAM dz+wa la raM btags pa gsum gyis me sbar /
tAM tAM tAM zhes rlung g.yab /
mAM mAM mAM zhes bsang chu 'thor la /
lAM lAM lAM/
mA ma kI yi bdud rtsi yis //
thab kyi 'bag btsog dbyings su sbyangs //
spyan ma'i rang bzhin thab kyi dbus //
gos dkar rdo rje ye shes me //
dam tshig sgrol ma'i rkyen sbyar bas //
rab tu 'bar zhing 'khyil ba'i dbus //
pad+ma nyi zla'i gdan gyi steng //
dbyings phyug chos dbyings ye shes mdangs //
trang yig sna tshogs mdog can las //
'od 'phros skad cig dran rdzogs su //
drang srong dri med kun tu dge
/dUrba'i 'dab ma'i kha dog can /   ljang ser /
phyag g.yas bdud rtsi'i spyi blugs sbreng //
g.yon pas lung tang phreng ba 'dren //
drang srong cha lugs 'khor dang bcas //
byin rlabs gzi brjid dpal du 'bar //
rtsa gsum rgya mtsho'i sprin phung spro //
gnas gsum byin rlabs nas mchod bstod bar bya /
de nas zhi sngags mthar /
oM ag+na ye swA hA/
bdun gyi mthar /
sarba karma ku ru hoH
zhes btags pa tshar gsum gyis byon skyems dbul /
gtso 'khor thams cad kyi ba spu'i khung bu nas /
'od zer dkar po zla ba'i bdud rtsi lta bu mkha' khyab tu spro ba dang bsdu ba'i sgo nas zhi ba'i las rab 'byams thams cad bsgrub par bsam la /
yam shing nyer gcig
/mar khu nyer gcig
/khyad par gyi rdzas til dang yungs dkar me tog dkar po bsres pa brgya stong sogs 'bul ba'i sngags ni /
zhi sngags kho na la /
mtshams su /
rnal 'byor pa bdag cag dpon slob yon mchod 'khor dang bcas pa'i nad gdon sdig sgrib mi mthun pa'i phyogs thams cad shAn+tiM ku ru swA hA/
zhes spel /
'od zer nyi ma 'char ka'i mdangs lta bu spro bsdus rgyas pa'i las rab 'byams thams cad sgrub par bsam la /
yam shing /
mar khu /
khyad par gyi rdzas zas mchog la dar zab dang rin po che sbyar ba /
spel tshig
/rnal 'byor pa sogs nas /
'khor dang bcas pa'i tshe bsod dpal 'byor ye shes thams cad puSh+TiM ku ru oM/
'od zer dmar po thun mtshams kyi dmar 'od lta bu spro ba dang bsdu bas brtan g.yo snod bcud thams cad dbang du byas par bsam la /
yam shing /
mar /
khyad par gyi rdzas me tog dmar po /
rgun 'brum /
sin+d+hu ra rnams sbyar ba /
spel tshig
/'khor dang bcas pa'i dbang du brtan g.yo snod bcud kyi phun sum tshogs pa thams cad wA shaM ku ru hoH
'od zer mthing nag tsha zhing rtsub pa spro bsdus mi mthun pa thams cad tshar bcad par bsam la /
yam shing /
mar /
khyad par gyi rdzas lan tshwa /
yungs dkar /
skyer pa'i me tog rnams sbyar ba /
spel tshig
/'khor dang bcas pa la gnod cing 'tshe ba'i dgra bgegs 'byung po mi mthun pa'i phyogs thams cad mA ra ya phaT/
ces las bzhi rim bzhin du bya ba'am /
dmigs bsal so sor bya ba gang yang rung /
'od zer ljang gu nor bu margad kyi mdangs spro bsdus gang 'dod pa'i don yid bzhin du 'grub par bsam la /
yam shing /
mar /
khyad par gyi rdzas me tog ljang gu
/shu dag
/yungs dkar rnams sbyar ba /
spel tshig
/'khor dang bcas pa'i yid la 'dod rgu sarba aratha sid+d+hi sid+d+hi ku ru swA hA/
zhes 'bul /
rdzas rdzogs pa na /
oM badzra wasatraM ya swA hAs gos zung ljang gu dang /
oM badzra tam+bu lA ya swA hAs go yu dang seng ldeng cong zhi sbyar ba'i so rtsi 'bul /
tshogs mchod bya /
mchod bstod 'dod don gsol /
byon skyems ltar gshegs skyems dbul /
nongs pa bshags shing /
badzra muHsa ye shes pa gshegs /
dam tshig pa rang gi lte ba'i a la bsdu /
bsngo smon shis brjod rgyas par bya'o //
gzhan yang gong gi nad zhi ba sogs las bzhi'i drang srong so so la bsten pa'i sbyin sreg byed na /
rab tu 'bar zhing 'khyil ba'i dbus //
pad+ma nyi zla'i gdan gyi steng //
zhes pa'i mtshams su so so'i mngon rtogs ltar gsal btab /
rdzas 'bul skabs rang rang gi sngags kyis grangs gzung ba sogs khyad par phra mo kha bsgyur ba tsam gyis legs par grub bo //
!
//zhar byung 'di yi khyad par gyi bka' srung 'chi med tsaN+Di kA mchod pa ni /
gtor ma dmar po zla gam la ba lang gi sha dang chang phud ma nyams pas bran la byin gyis brlabs /
rang gi thugs ka nas 'od zer 'phros pas nags tshal drwa ba can gyi nub phyogs pad+ma'i drwa bas khebs pa'i mtsho rdzing nas 'chi med nye dbang tsaN+Di kA 'khor dang bcas pa spyan drangs par bsam la /
hU~M hU~M/
dad pa dang ni dam tshig gis //
tshur gshegs 'chi med tsaN+Di kA//
nye ba'i dbang mo bde chen lcam //
mched bdun sprul pa yang sprul bcas //
o rgyan pad+ma saM b+ha dang //
drang srong 'chi med kun tu dges //
bka' dang tha tshig gnyan dgongs la //
dam tshig dag pa'i gnas 'dir byon //
pad nyi rin chen mdzes khrir bzhugs //
phyi nang gsang ba bla med pa'i //
mchod sprin rgya mtshos dgyes par mdzod //
oM ma hA su kha tsaN+Di kA tsit+ta hrIng hrIng dza dzaH
dzaHhU~M baM hoH
sarba pU dza sa ma ya hoH
hU~M/
sor rtog ye shes pad+ma'i rigs //
gos dkar yum gyi rang gdangs las //
bstan pa bsrung phyir 'jig rten tshul //
dgyes chags sin+d+hu wA ra'i mdangs //
srid gsum khyab pa'i gzi 'od 'bar //
phyag g.yas lcags kyus snang srid 'gugs //
g.yon pas tshe bum 'chi med stsol //
dar dang rin chen rgyan gyis mdzes //
rin chen pad+ma nyi ma'i khrir //
btsun mo rol pa'i stabs kyis 'gyings //
rang 'dra'i sprul pa drug gis bskor //
yang sprul 'khor tshogs bsam mi khyab //
bde ba chen po'i phrin las kyis //
tshe dbang dngos grub stsol la bstod //
mchod gtor bdud rtsi 'di bzhes la //
rnal 'byor bdag cag 'khor bcas kyi //
'tsho ba'i tshe srings 'byor pa spel /
khams gsum snod bcud dbang du sdus //
snyan dang grags pas stong gsum khongs //
mdor na yid la bsam pa'i don //
'bad med myur du 'grub par mdzod //
ces phrin las bcol /
mchod gtor gtsang sar gshegs /
'di ni bkra shis byin che la myur ba yin no //
chos kyi dbang phyug rig pa 'dzin //
legs byas gzi ldan grub pa'i rje'i //
zhal lung bdud rtsi 'di spel bas //
'gro kun 'chi med sku 'grub shog
/ces rgyud dang man ngag gi nges pa grub pa'i lung gis legs par phye ba'i rjes su 'brangs te /
rig pa 'dzin pa'i btsun pa mtsho skyes bla ma dgyes pa'i 'bangs rdo rje gzi brjid rtsal gyis /
gnyis med dang po'i sangs rgyas kyi chos phung bdud rtsis sa gsum kun tu dge bas khyab par mdzad pa'i dus kyi rgyal po'i dkar phyogs kyi tshes bcu lha dang drang srong rig 'dzin DA ki kun tu dgyes rgur spyod pa na rdzogs par bris pa 'dis kyang ris med pa'i bstan 'dzin gyi skyes bu dang /
bstan pa mchod pa'i chos ldan gyi sa spyod rnams zhabs pad brtan cing phrin las rgyas pa dang /
'gro kun dri med gnyug ma'i rdo rje'i srog 'grub pa'i rgyur sid+d+hi rastu ///
/
