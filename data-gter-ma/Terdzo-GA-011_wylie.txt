@#//
rdor sems thugs kyi sgrub pa'i khrid yig rab gsal snang ba zhes bya ba bzhugs so //
dpal rdor sems thugs kyi sgrub pa'i rim gnyis kyi lam zab mo nyams su len pa'i khrid yig rab gsal snang ba zhes bya ba /
bla ma dang dpal rdo rje sems dpa' la phyag 'tshal lo //
mi 'gyur rang rig byang chub sems //
bla med stong nyid rdo rjer sdom //
zung 'jug bde chen rol pa can //
gter chen bla ma'i zhabs la 'dud //
shin tu rnyed par dka' ba'i chos //
zab lam gdams pa'i shing rta yis //
skal ldan rnam dag sku bzhi'i sar /
khrid thabs rab gsal snang ba spro //
'dir mdo rgyud thams cad kyi yang zhun /
mchog dang thun mong gi dngos grub thams cad kyi 'byung gnas /
dus gsum gyi sangs rgyas thams cad kyis bgrod pa gcig pa'i lam mchog
/thar 'dod ma lus pa'i 'jug ngogs /
tshe 'di nyid la 'tshang rgya ba'i myur lam /
rdor sems thugs kyi sgrub pa'i rim gnyis kyi lam zab mos skal ldan gyi slob ma sangs rgyas kyi sar bde myur gyi sgo nas khrid pa la don gsum ste /
sngon 'gro
/dngos gzhi /
rjes kyi rim pa'o //
dang po la'ang gnyis te /
thun la 'jug pa'i sngon 'gro dang /
lam gyi snod rung du byed pa'i sngon 'gro gnyis /
dang po ni /
dben pa'i gnas su stan bde ba la lus gnad drang por bsrang zhing sems rnal du phab ste /
rlung ro lan gsum bsal bas sdig sgrib thams cad dag par bsam /
de nas mkha' khyab kyi sems can thams cad kyi don du lam zab mo nyams su blang snyam pa dang /
rang gi spyi bor rtsa ba'i bla ma bsgoms te /
skyabs gnas kun 'dus kyi ngo bor bsams la mos gus tshad med pas /
dus gsum sangs rgyas thams cad kyi ngo bo bla ma rin po che mkhyen /
bdag gi rgyud byin gyis brlab tu gsol /
zhes re ltos ling skyur gyis gsol ba btab rjes bla ma 'od du zhu ba rang gi spyi bo nas thim par mos te /
'og gi dmigs pa gang sgom yang thun gyi sngon du 'di nges par gtong ngo //
gnyis pa lam gyi snod rung du bya ba'i sngon 'gro ni /
mtha' med 'khor ba'i duHkha la :
legs par bsam ste blo kha ldog :
thun mong khyad par lam dag la :
brtson pas zhugs te rang rgyud 'dul :
zhes gsungs pas gnyis te /
thun mong dang /
thun mong ma yin pa'i sngon 'gro'o //
dang po la gsum ste /
nges 'byung gis blo bcos pa /
theg pa spyi'i rmangs rdo skyabs su 'gro ba /
theg chen gyi rtsa ba sems bskyed pa'i khrid do //
dang po ni /
khrid gsar pa yin na /
dal 'byor rnyed dka' bsam pa /
tshe mi rtag pa bsam pa /
las 'bras smin tshul la bsam pa /
'khor ba'i nyes dmigs la bsam pa rnams re re nas zhib mor bshad nas /
rgyud la myong ba ci rigs thon thon gyi bar srid sgom du 'jug dgos shing /
'dir sngar blo 'byongs zin gyi dbang du byas te /
de nyid cung zad gsal 'debs kyi tshul du dmigs pa de rnams gcig tu dril na /
yang yang rnyed dka' zhing rnyed na don chen po dang ldan pa'i rten phun sum tshogs pa mi lus rin po che da res rnyed pa'i dus 'dir gtan bde'i 'dun ma dam pa'i chos kho na sgrub dgos par 'dug
/de yang tshe 'di bar snang gi glog 'gyu ba ltar nam 'chi cha med pas chos phyi bshol du ma lus par da lta nyid rang nas bsgrub /
'chi ba'i tshe zas nor longs spyod dgra gnyen gnas lus dbang thang sogs gang yang rjes su mi 'brang zhing phan gnod spu tsam yang med /
rgyal pham skyid sdug gang byung na'ang byung ste 'di ltos kyi bya ba la cis kyang dgos pa med /
dge sdig gi las gnyis po ni lus kyi grib ma ltar shi nas kyang rjes su 'brang /
sdig pa byas zin pa skyur dbang ni med /
dge ba rang gis ma byas par khyer rgyu ni med /
las kyi dbang gis 'khor ba 'di mtho dman gang du skyes kyang sdug bsngal gyi 'khor lo las ma 'das pas skyid med /
ngan song gsum du skyes na ci tsug byed /
mi skye ba'i gding ni med /
da phyin chad srog la bab kyang mi byed /
dge ba la nan tan du bslab par bya /
gal te zag bcas kyi dge bas bde 'gro'i gnas su skyes nas phral bde bde ltar snang ba cung zad yod pa rnams kyang gnyid 'thums re'i rmi lam bzang ba dang 'dra ste 'gyur zhing 'gro
/'khor ba'i rgyal pham skyid sdug thams cad kyang re mos las rtag thub pa gcig kyang med pas /
'khor ba'i bde 'byor ji ltar bzang yang snying po med /
des na dam pa'i chos las gzhan pa'i bya byed thams cad byas pa don med sdug bsngal gyi 'khor lo las ma 'das snyam du snying khong rus pa'i gting nas yang yang bsam zhing /
lag len du thebs pa gal che ba yin no //
gnyis pa theg pa spyi'i rmangs rdo skyabs su 'gro ba ni /
'jigs rung 'khor ba'i sdug bsngal me'i 'obs dang 'dra ba las /
sems can thams cad sgrol ba'i skyabs dpung ra mda' de bslu ba med pa'i skyabs gnas dkon mchog rin po che rnam pa gsum la zhu snyam pas /
rang gar gnas pa'i sa phyogs 'di nyid rin po che'i sa gzhi yangs shing rgya che la khod snyoms par gyur pa'i dbus su dpag bsam gyi sdong po yal 'dab me tog 'bras bus dud pa /
de'i yal ga dbus dang phyogs bzhir gyes pa'i dbus ma la gdan khri'i bkod pa mtho zhing yangs par rtsa ba'i bla ma /
de'i steng nas yar brgyud pa'i bla ma rnams tho brtsegs kyi rnam pa can dkon mchog kun 'dus kyi ngo bor bzhugs pa /
phyogs bzhir gyes pa'i yal ga las /
mdun mar khyad par gyi sangs rgyas yi dam rgyal ba dkyil 'khor gyi lha tshogs /
g.yas su thun mong gi sangs rgyas ston pa thub pa'i dbang po sogs phyogs bcu dus gsum gyi sangs rgyas mchog gi sprul sku rnams /
rgyab tu chos dkon mchog glegs bam brtsegs pa'i rnam pa can /
g.yon du thun mong gi dge 'dun byang sems dang nyan rang 'phags pa /
de thams cad kyi mtha' skor du khyad par gyi dge 'dun mkha' 'gro chos skyong ye shes pa rnams sprin phung gtibs pa lta bur bzhugs par mos la /
rang dang lhan cig tu mkha' mnyam gyi sems can thams cad 'dus nas /
skyid sdug legs nyes khyed rang shes so snyam du re ltos ling skyur gyi mos gus gdung shugs drag pos skyabs 'gro byed par mos nas /
na mo :
phyogs dus bde gshegs rgyal ba sras bcas la :
bdag sogs mkha' mnyam 'gro ba ma lus kun :
deng nas bzung te byang chub ma thob bar :
sgo gsum gus pas rtag tu skyabs su mchi :
zhes ci nus su brjod cing /
thun 'jog khar skyabs yul rnams kyi sku las 'od zer 'phros /
rang gzhan sems can thams cad la phog pas sdig sgrib sbyangs /
sems can thams cad dag pa'i zhing du song /
skyabs yul rnams 'od du zhu ba rang la bstim ste bsngo ba bya /
nyal ba'i tshe skyabs yul rnams ma bsdus par de nyid la mgo phyogs par nyal bar bsams la /
mos gus dung nge ba'i ngang nas gnyid du 'gro bar bya'o //
gsum pa theg chen gyi rtsa ba sems bskyed pa'i khrid ni /
phyogs bcu gang nas gzhal kyang 'jig rten gyi khams la mtha' med /
de thams cad rigs drug gi sems can gyis go mtshams med par khyab /
sems can de thams cad kyis rang gi pha ma lan grangs dpag tu med pa zhig byas te /
legs par bskyangs pa'i drin can sha stag yin /
de thams cad 'dod pa bde ba 'dod kyang sgrub pa sdug bsngal sgrub pas /
zhe 'dod dang lag len phyin ci log tu gyur pa'i smyon pa lta bu 'di rnams snying re rje /
bdag gi pha ma mi 'dod bzhin du sdug bsngal sna tshogs nyams su myong ba 'di kun ci tsug bya /
da snying rje zer nas bzhag pas ci phan /
'di rnams 'khor ba'i sdug bsngal las drangs te /
thar pa'i mchog bla na med pa yang dag par rdzogs pa'i sangs rgyas kyi sa la myur du 'god par bya /
da lta de'i nus pa bdag la med pas bdag gis 'gro kun sgrol nus pa'i sangs rgyas kyi go 'phang tshe 'di nyid la thob par bya /
de'i ched du dpal rdo rje sems dpa'i bskyed rdzogs kyi lam zab mo bsgom par bgyi'o snyam du bsams nas /
ho :
deng nas bzung ste 'khor ba ma stongs bar :
rgyal ba rnams kyi phrin las dbang bsgyur te :
mtha' med 'gro kun myang 'das gzhir 'god pa'i :
sems ni byang chub dam par bskyed bgyi 'o :
zhes pha ma 'gro drug gi sems can rnams snying khong du bcangs pa'i lhag bsam drag pos ci nus brjod cing /
thun mthar yul sems can mi dmigs pa'i ngang la dar gcig bzhag nas bsngo ba bya'o //
gnyis pa thun mong ma yin pa'i sngon 'gro la gsum ste /
sdig sgrib sbyong ba yig brgya'i khrid /
tshogs gsag pa maN+Dal gyi khrid /
byin rlabs kyi rtsa ba bla ma'i rnal 'byor gyi khrid do //
dang po ni /
rang gi spyi bor pad zla'i gdan la hU~M yig dkar po /
de las 'phros pa'i 'od zer gyis don gnyis byas /
tshur 'dus yongs su gyur pa las /
bla ma dpal rdo rje sems dpa' dkar po zhal gcig phyag gnyis pa /
g.yas rdo rje thugs ka dang g.yon dril bu dkur brten pas yum snyems ma dkar mo gri thod 'dzin pa la 'khyud pa /
dar dang rin po che'i rgyan can /
yab sems skyil dang yum pad skyil gyis phan tshun 'khril ba /
thugs kar pad zla'i steng du rdo rje dkar po 'greng stabs su langs pa'i lte bar hU~M dkar po yig brgya'i sngags phreng gis bskor bar dmigs te /
sngar byas kyi sdig ltung la gnong 'gyod dang /
phyin chad mi bya ba'i sdom sems brtan pos /
bla ma dpal rdo rje sems dpas bdag gzhan 'gro ba thams cad kyi sdig sgrib dang dam tshig nyams chag thams cad dag par mdzad du gsol snyam pa'i 'dun pa drag pos /
yig brgya gsol 'debs kyi tshul du bzlas pas /
thugs ka'i sngags phreng dang sku'i cha thams cad nas bdud rtsi'i rgyun dkar chi li li babs pa tshangs bug nas zhugs /
nad gdon sdig sgrib thams cad rnag khrag dang /
srog chags phra mo dang /
dud khu'i rnam par dbang po'i sgo dang ba spu'i bu ga thams cad nas sham sham thon te /
lus shel sgong ltar dag pa'i cha thams cad bdud rtsi'i rgyun gyis dkar mer gyis gang /
nyams rtogs dang yon tan rang gzhan gyi rgyud la skyes par bsam zhing /
thun mthar /
mgon po bdag ni mi shes rmongs pa yis //
zhes sogs kyis bshags pa phul bas /
rdo rje sems dpa'i zhal nas /
rigs kyi bu khyed rnams kyi sdig sgrib dag pa yin no //
zhes gnang ba byin nas rang la thim pas rgyud byin gyis brlabs par bsam zhing /
sdig sgrib kyi ngo bor cher gyis bltas la /
'khor gsum yongs dag brjod bral bde ba chen po'i ngang du ci gnas bzhag nas bsngo ba bya ste /
sdig sgrib 'dag pa'i rtags ma byung gi bar du 'bad do //
gnyis pa tshogs gsag pa maN+Dal gyi khrid ni /
mdun gyi nam mkhar tshogs zhing gi maN+Dal skyabs yul bzhin du gsal btab la /
mchod pa'i maN+Dal ni /
rin po che la sogs pa'i maN+Dal lam med na sa gzhi byi dor byas par dri dang ba byung gi chus byugs pa la /
lus kyi las su me tog gi tshom bu dgod cing /
ngag gi las su rang gzhan sems can thams cad kyis mgrin gcig tu /
rin chen sa gzhi lhun po khor yug bcas //
gser ri rol mtsho gling bzhi gling phran brgyad //
lha ma'i 'byor tshogs rgya mtshos yongs gang ba //
rnam dag zhing du dmigs te 'bul bar bgyi //
zhes brjod /
yid kyi las su dbang chen gser gyi sa gzhi la brten pa'i lhun po ri mtsho gling bzhi gling phran nyi zla sogs snod bcud kyi 'jig rten lha dang mi'i 'byor tshogs bzang la gya nom pas go mtshams med cing phyur bur bkang bar dmigs nas lan mang du dbul la /
nyams rtogs dang yon tan khyad par can rgyud la myur du skye bar gsol ba gdab bo //
mthar tshogs zhing mchod rdzas kyi maN+Dal dang bcas pa hU~M gi rnam par rang la bsdus nas 'khor gsum mi dmigs bde ba chen po'i ngang du dar cig bzhag nas bsngo ba bya'o //
gsum pa byin rlabs kyi rtsa ba bla ma'i rnal 'byor gyi khrid ni /
mdun gyi nam mkhar gang la gsol ba gdab bya'i yul sngar gyi skyabs yul bzhin du gsal btab cing /
de thams cad kyang thugs rje la bri gang dang dgongs pa la mtho dma' med par rtsa ba'i bla ma'i thugs bde stong gi snang cha sgyu ma lta bu'i rol par shar bas /
rang gzhan sems can thams cad la byin gyis rlob pa'i tshul du gzigs shing byin 'thibs se sad par bsams la /
rang lus zhing gi rdul snyed du sprul te mkha' khyab kyi sems can rnams dang lhan cig tu shin tu dad cing gus pas phyag 'tshal ba sogs bdun rnam dag phul bar bsam ste /
bla ma dpal ldan rdo rje sems :
zhes sogs ci nus brjod /
de nas bla ma nyid sangs rgyas kun 'dus su yang nas yang du sgro 'dogs chod pas gcig chog rgyal por nges pa gting tshugs pa'i yon tan dang /
bka' drin rjes su dran pas ci byed khyed shes kyi re ltos ling gis skyur la gdung shugs drag pos ngag tu /
khyab bdag dang po'i mgon po kun tu bzang //
zhes sogs kyis gsol ba yang yang btab rjes /
rtsa ba'i bla ma'i sku las 'phros pa'i 'od zer gyis reg pas /
brgyud pa'i bla ma dkon mchog gsum sogs 'od du zhu ba rim bzhin rang gi sku la bsdus /
de nas rtsa ba'i bla ma nyid skyabs gnas kun 'dus kyi ngo bor bzhugs pa'i spyi bor oM dkar po /
mgrin par AHdmar po /
thugs kar hU~M sngon po rnams sangs rgyas thams cad kyi sku gsung thugs ye shes rdo rje'i bdag nyid du bzhugs pa la /
sku bzhi'i dbang phyug rgyal ba rdo rje 'chang //
bdag sogs 'gro la thugs rjes nyer dgongs nas //
bum gsang shes rab ye shes de kho na'i //
ye shes mchog gis bdag rgyud gtam par mdzod //
ces gsol ba btab pas /
gu ru'i spyi bo'i oM las 'od zer dkar po 'phros /
rang gi spyi bor thim pas bum pa'i dbang thob /
lus kyi dri ma sbyangs /

lam bskyed rim bsgom pa la dbang /
'bras bu sprul sku thob pa'i skal pa can du byas /
mgrin pa'i AHlas 'od zer dmar po 'phros /
rang gi mgrin par thim pas gsang ba'i dbang thob /
ngag gi dri ma sbyangs /
lam rtsa rlung bsgom pa la dbang /
'bras bu longs sku thob pa'i skal pa can du byas /
thugs ka'i hU~M las 'od zer sngon po 'phros /
rang gi snying gar thim pas shes rab ye shes kyi dbang thob /
yid kyi dri ma sbyangs /
lam thig le bsgom pa la dbang /
'bras bu chos sku thob pa'i skal pa can du byas /
slar yang gnas gsum las 'od zer dkar dmar mthing gsum 'phros /
rang gi gnas gsum du thim pas dbang bzhi pa thob /
ye shes kyi dri ma sbyangs /
lam rdzogs pa chen po bsgom pa la dbang /
'bras bu ngo bo nyid sku thob pa'i skal pa can du byas pa'o //
zhes dbang bzhi rim gyis blang /
slar yang mos gus dung ba dang yid kyis gsol ba btab pas bla ma de nyid shin tu dgyes pa'i tshul gyis rang gi spyi bor byon pa 'od du zhu nas rang la thim pas /
bla ma dang rang sems dbyer med kyi ngang la cung zad mnyam par bzhag cing bsngo ba bya'o //
de ltar sngon 'gro'i dmigs pa de rnams kyang rgyud la myong ba thon thon gyi bar du sgom dgos mod /
mgyogs khrid kyi skabs zhag re zhag gnyis tsam las sgom rgyu ma byung na /
khrid yongs rdzogs ma tshar gyi bar du thun dang po la lus gnad ci bde ba'i steng nas sngon 'gro rgyas pa tshang bar bya zhing /
de'ang bsdus pa la dga' na /
skyabs yul nyid ma bsdus par maN+Dal dang bla ma'i rnal 'byor gyi rten du byas pas zor yang zhing gnad la 'byor ba 'ong /
phyi thun rnams la skyabs sems bla ma'i rnal 'byor tsam mam /
de'ang bsdu na thun gyi sngon 'gro tsam byas pas kyang chad pa'i skyon du mi 'gyur ro //
gnyis pa dngos gzhi ni /
de ltar sngon 'gro mthar phyin nas :
dngos gzhi bskyed bzlas rdzogs rim gsum :
zhes pa sngon 'gro'i gzhi ma things na /
dngos gzhi khrid btab kyang rgyud la yon tan mi skye /
cung zad skyes kyang mi brtan zhing mthar mi phyin pas /
de ltar sngon 'gro rnams thog mar mthar phyin par bslabs /
de nas sngar dbang ma thob na bskyed rdzogs kyi lam dngos sgom pa'i sngon du dbang bskur bas rgyud smin par bya dgos shing /
sngar dbang thob zin yin na'ang dam tshig gso ba'i phyir /
skabs 'dir yang bla ma las zhu ba'am ma 'byor na sdom ldan rang nyid kyis blang yang rung ste 'grub na legs pa yin no //
gang ltar yang dbang gis rgyud smin par byas nas lam sgom pa la 'jug ste /
de la gsum /
sku bskyed rim phyag rgya'i khrid /
gsung bzlas pa sngags kyi khrid /
thugs rdzogs rim de kho na nyid kyi khrid do //
dang po ni /
stan bde ba la lus gnad chos bdun spyi dang mthun par byas nas /
ji ltar sgom pa'i tshul la gnyis te /
dam ye dbyer med kyi dkyil 'khor sgrub pa dang /
dmigs pa'i gtso bo lha'i snang zhen la bslab pa'o //
dang po ni /
dang po srung 'khor brtan dbus su :
lha bskyed ye shes dgug bstim rjes :
zhes pas gnyis te /
rnam pa ting nge 'dzin gyi dkyil 'khor bskyed pa /
rang bzhin ye shes kyi dkyil 'khor drang zhing bstim pa'o //
dang po la gnyis te /
rgyu ting nge 'dzin gsum gyis khog dbub pa /
'bras bu rten dang brten pa'i dkyil 'khor bskyed pa'o //
dang po la gsum las /
de ting ni /
'di ltar rang gzhan snang grags kyi chos 'di thams cad nam mkha' la 'ja' yal ba ltar yal nas sems snang med la cung zad bzhag rjes /
shUn+ya tA'i sngags brjod cing /
chos thams cad kyi gnas lugs gdod nas ma skyes pa stong nyid spros bral rang byung gi ye shes bde bar gshegs pa'i snying po nga'o snyam pa'i nga rgyal bsgom /
de yang bskyed rim gyi dmigs pa'i gtso bo thams cad la dag rdzogs smin gsum tshang dgos pas /
'dis 'chi srid sbyong zhing dag par byed /
chos sku mngon du byed pa'i sa bon gsos 'debs pas 'bras bu rdzogs par byed pa'i rten 'brel sgrig
/lam gong ma rdzogs rim gyi don gyi 'od gsal rgyud la skye ba'i gzhi 'ding bas smin byed du 'gro
/'dir yang 'chi srid dag pa chos kyi sku'o zhes gzhi 'bras sbrel ba'i nga rgyal yang bya ste /
'og ma rnams la'ang 'gre shes par bya'o //
gnyis pa kun snang ni /
nam mkha' las 'ja' tshon shar ba ltar /
de ting dbyings spros bral gyi ngang las /
de ltar ma rtogs pa'i 'gro ba 'di kun snang yang bden pas stong pa sgyu ma lta bu'i yul la /
'dzin med sgyu ma lta bu'i snying rje chen po khyab par snang bas /
byang chub mchog gi go 'phang la 'god par bya'o snyam du bsgom /
'dis bar do sbyong /
'bras bu longs skur rdzogs par byed pa'i rten 'brel sgrig
/'od gsal las zung 'jug gi lhar ldang ba'i rgyu snying rje chen po'i gzhi 'ding /
gsum pa rgyu ting ni /
stong pa nyid dang snying rje chen po zung du 'jug pa'i rang rig hU~M yig dkar po bde gsal stong pa nyid kyi rang bzhin du bsgom zhing /
de la rtse gcig tu mnyam par bzhag nas gsal brtan gyi nyams ma skyes kyi bar du bsgom /
'dis skye gnas su 'jug ka ma'i sred bcas kyi shes pa sbyong /
'bras bu longs sku las gang 'dul gyi sprul skur bzhengs pa'i rten 'brel sgrig
/rdzogs rim ye shes kyi lha skur bzhengs pa'i gzhi 'ding /
gnyis pa 'bras bu rten dang brten pa'i dkyil 'khor bskyed pa la gsum ste /
srung 'khor sgom pa /
rten gyi dkyil 'khor sgom pa /
brten pa lha'i dkyil 'khor sgom pa'o //
dang po ni /
rgyu'i hU~M yig las 'od zer 'phros pas gzhom med rdo rje'i sa gzhi rwa gur mtho zhing yangs pa'i nang du rdo rje'i bla re dang /
phyir rdo rje'i drwa ba 'phyang zhing /
rdo rje'i phreng bas bcings pa /
rtse mor rdo rje phyed pa'i tog gis mtshan pa de dag las ye shes kyi me dpung mtha' med du 'bar bas cis kyang mi shigs par bsgom /
'dis skye srid phyi mar 'jug pa'i skye gnas kyi 'gal rkyen bar chad byed pa sbyong /
'bras dus su bdud bzhi bcom pa'i rten 'brel sgrig
/rdzogs rim gyi tshe rtsa rlung thig le'i gegs dang gol sa chod pa'i gzhi 'ding /
gnyis pa rten gyi dkyil 'khor sgom pa ni /
srung 'khor gyi nang du rgyu yi hU~M yig las /
e yaM raM baM laM suM rnams 'og tu chad pa las /
nam mkha'/
rlung /
me /
chu /
sa'i dkyil 'khor ri rab dang bcas pa /
de'i steng du rdo rje'i sa rdul chags pas rdo rje ra ba'i nang tshun chad kyi 'og gzhi thams cad khod snyoms par brdal ba'i dbus su rin po che'i rang bzhin can gyi pad+ma 'dab ma gyes pa'i lte ba zlum po leb chags kyi steng du nyi ma'i dkyil 'khor ge sar gyi rgya dang mnyam pa /
de'i dbus su sna tshogs rdo rje rwa bcu gnyis pa rnams re re nas rim bzhin bsgom /
'di rnams kyis sems can rnams gang du skye ba'i snod kyi 'jig rten chags pa'i gzhi 'byung lnga ri rab dang bcas grub pa de sbyong /
'bras dus su sangs rgyas rnams gang du 'tshang rgya ba'i zhing khams yum lnga'i mkha' mtshon pa chos kyi dbyings su rdzogs pa'i rten 'brel sgrig
/rdzogs rim gyi tshe 'byung lnga ri rab dang bcas pa rtsa 'khor lnga dang dbu ma /
pad nyi rgya gram ni rtsa 'khor dang rlung thig ste /
de rnams mnyen zhing dul ba'i gzhi 'ding /
sna tshogs rdo rje'i steng du rgyu'i hU~M las b+h+rU~M yig chad pa yongs su gyur pa las /
gzhal yas khang gru bzhi sgo bzhi pa /
rgyu dang 'bras bu'i rta babs brgyad brgyad dang /
dbus phyur bu'i rtse mor rdo rje rin po che'i tog gis brgyan pa sogs mtshan nyid thams cad rdzogs pa'i lte bar pad+ma 'dab ma brgyad pa'i dbus su seng khri pad zla'i gdan dang bcas pa bsgom zhing /
gzhal yas khang gis sems can rnams gang du rgyu zhing spyod pa'i khang khyim dang /
gdan pad zlas mngal skyes dang sgong skyes kyi ma'i mngal khu khrag dang bcas pa dang /
gzhan gnyis kyis drod gsher dang /
gnas lus la sred len gyi bag chags sbyong /
'bras dus su ye shes rang snang gi gzhal yas khang mngon du grub pa'i rten 'brel sgrig
/rdzogs rim gyi tshe gzhal yas khang gis rtsa thig rlung gsum ro gcig tu 'dres pa'i sems gsal stong bde ba'i cha dang /
gdan pad+ma ni spyi bo'i rtsa 'khor /
zla ba ni der khu ba lugs ldog cha bcu drug pa rdzogs pa mi 'gyur ba'i bde chen thob pa'i gzhi 'ding /
gsum pa brten pa lha'i dkyil 'khor sgom pa la /
lha bskyed pa dang /
byin gyis rlob pa gnyis las /
dang po ni /
cho ga gsum bskyed de /
rgyu yi hU~M yig gdan steng babs pa gsung yig 'bru'i cho ga
/de rigs kyi phyag mtshan rdo rje dkar po rtse lnga pa hU~M yig gis mtshan par sgom pa thugs phyag mtshan gyi cho ga
/de las 'od zer spro bsdus don gnyis byas te /
'od kyi gong bur gyur pa las /
oM badzra satwa A: zhes brjod pas rdo rje sems dpa'i skur bzhengs pa ni sku yongs su rdzogs pa'i cho ga ste /
'dis mngal du dkar dmar tshogs pa la bar do'i shes pa zhugs pa /
pha ma'i 'du 'phrod kyis 'gyur ba'i gnas skabs lnga nyams su myong nas khu rdul sems gsum 'dres pa /
rlung bcus lus rim gyis grub pas dbang po rnams rdzogs nas btsas pa sbyong /
'bras bu sangs rgyas rnams gang 'dul gyi sprul skur bzhengs pa na lhums zhugs dang bltams pa'i mdzad pa ston pa'i rten 'brel sgrig
/rdzogs rim gyi tshe sa bon phyag mtshan ni rlung sems d+hU tir thim pa /
spro bsdu ni zhu bde las byung ba'i bde stong /
sku rdzogs pa ni de las mi 'gyur ba'i bde stong lhan skyes ye shes kyi sku 'grub pa'i gzhi 'ding ba'o //
de yang rdo rje sems dpa' sku mdog dkar gsal 'tsher ba sgeg cing 'dzum pa'i lang tsho can /
g.yas rdo rje rtse lnga pa thugs kar 'dzin cing /
g.yon dril bu dkur brten pas yum la 'khyud pa /
zhabs rdo rje'i skyil krung /
dbu skra ral pa'i thor tshugs can /
yum snyems ma dkar mo gri thod 'dzin pas mgul nas 'khyud cing mnyam par sbyor ba /
gnyis ka'ang dar gyi chas gos lnga dang /
rin po che'i rgyan gyis spras pa /
'od zer mtha' yas mu med par spro ba'i skur sgom pa yin no //
gnyis pa byin gyis rlob pani /
de ltar gsal ba'i spyi bor oM dkar po /
mgrin par AHdmar po /
thugs kar hU~M sngon po rnams gsal btab /
'dis byis pa de sgo gsum gyi nus rtsal nar son pa sbyong /
'bras bu sangs rgyas thams cad kyi rdo rje gsum dang dbyer mi phyed pa brnyes pa'i rten 'brel sgrig
/rdzogs rim gyi tshe khu rdul rlung gsum 'gags pa'i dwangs ma ye shes rgyud la skye ba'i gzhi 'ding /
gnyis pa rang bzhin ye shes kyi dkyil 'khor drang zhing bstim pa ni /
snying ga'i 'od kyis bskul bas sangs rgyas thams cad chos sku 'gyur ba med pa las gzugs sku rdo rje sems dpa'i dkyil 'khor gyi rnam par bzhengs pa /
oM e h+ye hi ma hA kA ru Ni kA dr-i sh+ya ho :
sa ma ya satwaM:
zhes pas spyan drangs pa /
dzaHhU~M baM ho :
zhes pas chu la chu bzhag pa ltar dam tshig pa la gnyis med du bstims nas /
dam ye la mchog dman du 'dzin pa'i zhen rtog spangs te bsgom zhing /
'dis byis pa de rang dang ris mthun gyi 'gro ba snga ma rnams dang blo gros kyi nus pa mnyam par gyur pa'i zhen pa sbyong /
'bras bu sangs rgyas pa'i tshe sangs rgyas thams cad dang ye shes mnyam pa nyid du 'gyur ba'i rten 'brel sgrig
/rdzogs rim gyi tshe dpe'i 'od gsal gyis don gyi ye shes mtshon pa dang 'khor 'das gnyis med kyi ye shes rgyud la skye ba'i gzhi 'ding ba'o //
gnyis pa dmigs pa'i gtso bo lha'i snang zhen la bslab pa la bzhi las /
dang po rnam pa spyi la bslab pa ni /
sku yi cha byad yongs rdzogs pa :
me long nang gi gzugs brnyan bzhin :
gsal la yengs pa med par bsgom :
zhes pas tha mal ma dag pa'i snang ba rags pa ldog pa'i phyir sgom pa ste /
gtsug tor nas gdan khri'i bar sku yongs su rdzogs pa lam gyis gsal btab la /
rdzing bu gsal dwangs g.yo ba med pa'i nang du gzugs brnyan shar ba ltar rtse gcig tu mnyam par 'jog
/de'ang rnam pa wal gyis gsal 'debs mi nus na /
thang sku lta bu'i sku'i snang brnyan la mig rengs rengs su bltas pas yid la gsal snang shar ba dang /
de la dpe byas nas rang nyid lhar lam gyis bsgom zhing /
de'ang tsab tsub ci drag mang po mi bsam par lha sku'i gsal snang de ka la rtse gcig tu mnyam par 'jog ste /
lha sku spyi rnam rag pa'i gsal snang la rnam rtog gis 'phrog tu med pa ma byung bar sgom mo //
gnyis pa rnam pa bye brag la bslab pa ni /
de goms sku yi cha shas nas :
rgyan cha phra mo'i bar dag tu :
rim pa bzhin du gsal bar bsgom :
zhes pas tha mal gyi snang ba phra ba ldog pa'i phyir sgom pa ste /
spyan sogs nas zhabs kyi bar sku'i cha shas dang /
spyi bo'i nor bu nas gdan khri'i bar rgyan gyi cha shas re re zhing nas gsal btab cing bsgoms pas /
de dang de re re la'ang sems zin te so so'i gsal snang khyad par can ma 'dres par phra zhing zhib pa ma skyes kyi bar de srid du 'bad pas bsgom zhing /
so so'i gsal snang skyes pa dang yang cig car du gsal 'debs pa'ang gnad do //
gsum pa nga rgyal la bslab pa ni /
de goms nga ni rdo rje sems :
dngos yin snyam pa'i nga rgyal bzung :
zhes pas tha mal gyi zhen pa ldog pa'i phyir nga rgyal sgom ste /
skyon kun zad /
yon tan kun tshang /
rgyal ba kun gyi spyi gzugs dpal rdo rje sems dpa' de nyid nga'o snyam pa'i nga rgyal bzung zhing /
lha sku rang gi rig rtsal las gzhan du ma grub pa'i nges shes khyad par can ma skyes kyi bar du sgom ste /
de'ang nga rgyal gyi rgyun lhang nge ba de la 'dzin med kyi rtsis btab nas gnyug mar khyer shes na yang dag pa'i nye lam du 'gro ba yin no //
bzhi pa dag dran la bslab pa ni /
de goms phyag rgya'i bye brag rnams :
rnam mang 'gro ba 'dul ba'i phyir :
bstan sems dag pa dran pa dang :
stong gsum yungs 'brur gzhug pa sogs :
goms pa brtan por ma gyur bar :
rtse gcig 'bad de bsgom par bya :
zhes pas lha sku'i gsal snang dang nga rgyal de'ang yang dag pa'i ye shes su bsgyur ba'i phyir bslab pa ste /
de'ang yang dag par rdzogs pa'i sangs rgyas kyi ye shes la gzung 'dzin gyi mtshan ma mi snang yang /
'gro ba 'dul ba'i phyir de dang mthun pa'i phyag rgya'i rnam pa sgyu ma lta bur ma 'gags par ston pa ste /
gzhi dus su gdod ma nas rang byung gi ye shes la nyes skyon gyis gos ma myong bas rang bzhin gyis rnam par dag pa dang /
'bras dus su rang byung gi ye shes de rnam 'gyur glo bur gyi sgrib pa kun las grol bas sku mdog dkar po /
gzhi dus su chos thams cad de bzhin nyid du ro gcig pa dang /
'bras dus su sku gsum mam sku dang ye shes ro gcig pas zhal gcig pa /
gzhi dus su gdod ma'i chos dbyings mnyam pa nyid las ma g.yos kyang ldog cha nas bden pa gnyis dang /
'bras dus su tshogs gnyis mthar phyin pa'am ji lta ba dang ji snyed pa mkhyen pa'i ye shes mnga' bas phyag gnyis pa /
gzhi 'bras gnyis ka la yul can ye shes lnga ro gcig pa rang byung gi ye shes dang yul stong nyid spros pa dang bral ba mtshon pa'am /
khyad par 'bras dus su thabs shes kyi sgo nas 'gro don mdzad pas phyag mtshan rdor dril /
gzhi dus su gdod ma'i gnas lugs la srid zhi dbyer mi phyed pa dang /
'bras dus su shes rab dang snying rje chen po'i mthar phyin pas srid zhi'i mtha' las grol bas zhabs gnyis yab rdor skyil dang yum pad skyil /
gzhi dus su nyon mongs pa'i gdung bas rang bzhin la gos ma myong zhing 'bras dus su de las rnam par grol bas dar gyi chas gos lnga dang /
dge ba'i chos thams cad rang bzhin gyis yongs su rdzogs pas ral pa'i thor tshugs /
'dod pa'i yon tan thams cad ye shes kyi rgyan du rol pas rin po che'i rgyan brgyad kyis brgyan pa /
kun tu rtog pa gcod cing mi rtog pa'i bde ba skyong bas yum gri thod 'dzin pa /
stong pa nyid dang snying rje chen po zung du 'jug pas yab yum 'khril sbyor du bzhugs pa sogs brten pa lha dang /
des mtshon nas rten gzhal yas khang gdan khri dang bcas pa dang /
gzhi 'bras kyi dag pa las dpags nas lam dus la'ang dag dran ji ltar nus nus su sbyar zhing /
mdo 'gags ni gnyug ma chos nyid kyi steng na sangs rgyas kyi yon tan rnams rang bzhin lhun grub tu bzhugs pa las /
yon tan gang dang gang zhig rten dang brten pa'i dkyil 'khor de dang de'i ngo bor gdod nas dag pa der /
ting nge 'dzin gyis sgom pa'i rten brten pa de'ang rnam par dag par mos dgos pa yin no //
de yang dag pa ni mngon rtogs nam sgom pa'i tshe dran par bya dgos mod /
khyad par skabs 'dir dag pa de rnams la de dang der mos pa shugs drag po re bzhag pa'i mthar lha'i gsal snang dang nga rgyal sbrel ba'i ting nge 'dzin la rtse gcig tu 'jog go
/der ma zad yab yum rjes chags kyis zhu bde drangs te /
lus sems bde bar shar ba'i tshe /
de'i ngang las lha sku'i rnam pa sal le ba dang nga rgyal lam me ba de la 'dzin med sgyu ma lta bu'i rtsis btab nas bsgoms pas /
dkyil 'khor thams cad bde gsal stong pa nyid kyi ye shes /
chos kyi sku'i rol par 'char ba'i ting nge 'dzin la gnas par 'gyur ro //
de rnams la gsal brtan gyi myong ba thon mtshams nas ting nge 'dzin gyi rtsal sbyang ba'i phyir phra ba'i gnas la bslab ste /
rten gzhal yas khang yungs 'bru tsam gyi nang du brten pa lha stong gsum gyi 'jig rten tsam dang /
gzhal yas khang stong gsum tsam gyi nang du lha yungs 'bru tsam sgom pa sogs che chung ma nges pa la rtsal sbyangs pas /
gzhal yas khang yungs 'bru tsam pa cher ma song zhing lha stong gsum tsam du sgom pa yang chung du ma song yang dog pa dang mi 'tshams pa'i skyon med pa dang /
yang rten stong gsum tsam pa chung du ma song zhing lha yungs 'bru tsam pa cher ma song bar che chung gi skyon med par 'tshams pa sogs ji ltar bsgoms kyang bde ba nam mkha' la mdung bskor ba lta bu'i ting nge 'dzin gyis /
snang ba thams cad lha sku'i rol par spro ba sogs rtsal snang gong spel gyis bogs phyungs pas /
ma dag pa'i las snang 'di thams cad dag pa lha skur bsgyur ba'i ting nge 'dzin la 'bad par bya'o //
de ltar lha'i snang zhen la bslab pa'i dmigs skor bzhi dang /
rnam pa bye brag so so la 'dzin pa rnams la go rim 'di kho na ltar mtha' gcig tu dgos pa ma yin pas /
gang sems bzung sla sa nas bzung bas chog cing /
'on kyang sngar ting nge 'dzin gyi myong ba'i sne ma zin pa yin na /
thog mar rnam pa la sems 'dzin pa la gtso bor bton te /
des lha sku'i gsal snang la rtse gcig tu sems zin pas zhi gnas grub pa zhig dgos /
de'i tshe bsam gtan gyi skyon yang /
gal te rnam rtog chig skyer ba 'phro na 'phro rbad chod kyis bsgom /
lu gu rgyud du 'phro na rig pa 'jur mig nas 'don /
'dod yon gyis sems g.yeng na nyes dmigs bsam /
sgom pas skyo zhing 'tsher na ting nge 'dzin gyi phan yon bsam ste spro ba bskyed pa sogs skyon 'phral 'phral du bsal nas bsgom /
lha sku'i gsal snang la sems 'dzin pa'i tshe /
de nyid la thun chung grangs mang bas sna ma ldog par byas te mnyam par 'jog cing /
zhag bdun tsam gyi bar zhag re zhing thun je ring la gtong ba dang /
thun mtshams su'ang lha'i gsal snang de nyid skyong ci thub bya /
yang zhag bdun gyi bar thun je chung la gtong zhing thun mtshams su'ang gsal snang ma bral bar skyong ba sogs thun gyi skye 'bri yang khams tshod dang sbyar nas bslab /
gal te rgod cing 'phro na /
lta stangs zim me ba la rang babs su bzhag
/rig pa'ang mthur du smad cing shes pa khong slod /
zas bcud can dang cung zad mang ba brten /
sa dma' ba'am dro sar 'dug
/yang byings na lta stangs gtod /
shes pa la ngar btags te /
rig pa la hur bton nas mkha' la blta /
kha zas bsil zhing nyung ba dang /
gnas mtho zhing bsil ba'i mthongs dkar sar 'dug pas sel /
spyir 'phro rgod la 'chi ba mi rtag pa dang 'khor ba'i sdug bsngal bsams la skyo ba bskyed de cis kyang dgos pa med snyam du yang yang bsam /
bris sku lta bu dmigs rten yid du 'ong ba zhig la sems bsgrims te cung zad bzhag rjes /
de la mi blta bar shes pa khong slod de bzhag pas sel /
bying ba la grub thob gong ma rnams kyi rnam thar ngo mtshar can mang po dran pas spro ba bskyed /
lha sku'i cha shas kyi rnam pa re re nas dmigs pa gtad cing dmigs rten yang yang spos nas bsgoms pas nges par sel /
bying rgod med par gnas na bzo bcos med par bskyang bar bya /
yang snga thun nam thun 'go la nyams bzang zhing /
phyi thun nam thun gsham la ngan na /
chu zad pa'i rdzing ltar khams kyis ma lcogs pa yin pas /
khams gso zhing glod nas bsgom /
snga thun nam thun 'go la ngan /
phyi thun nam thun gsham la bzang na /
yur bas chu ma 'drongs pa ltar sbyor brtson chung pa yin pas rig pa 'jur mig nas bton la shes pa grungs su bcug ste bsgom zhing /
'di dag gi gnad 'og ma rnams su'ang shes par bya'o //
de ltar 'bad pas g.yo thob goms brtan mthar phyin pa'i nyams lnga dang /
phyi nang gsang ba'i drod rtags rnams kyang shar rim nas ngo sprad de bskyang du gzhug go //
gnyis pa gsung bzlas pa sngags kyi khrid la gsum ste /
rags pa rlung bzlas /
phra ba rdor bzlas /
des skyo na ngag gi bzlas pa la bslab pa'o //
dang po ni /
gnyis pa ye shes thugs srog gi :
ting 'dzin hU~M la ma yengs bzung :
kha sbyor rlung 'ching yid bzlas bya :
zhes pas /
lus gnad sngar ltar las rkang pa rdor skyil lam sems skyil dang /
lag pa mnyam gzhag gam lag ngar bsrangs pa'i khu tshur brla bzhag gang bde bya /
dmigs pa rang lhar gsal ba'i thugs 'od lngar 'khyil ba'i klong du zla ba la gnas pa'i rang 'dra'i ye shes sems dpa'/
de'i thugs kar rdo rje dkar po rtse lnga pa gyen langs kyi lte bar hU~M yig dkar gsal 'bar ba bsgom /
de ltar gsal thebs pa na /
de la sems rtse gcig tu gtad de /
rlung ro dal la ring ba gsum bsal /
de rjes steng rlung 'jam la ran par rngubs te lte 'og tu mnan /
'og rlung yang cung zad bskum ste kha sbyor 'jam par bcings la /
oM badzra satwa A:
zhes pa'i yid bzlas bya /
de ltar mi bde ba med med kyi bar rlung bzung nas cung zad mi bde snyam byed pa na /
sna sgo gnyis nas thog mar spu mi 'gul ba'i tshod tsam las bar du shugs bskyed cing mthar sang gis 'phang ngo //
gnyis pa phra ba rdor bzlas ni /
de goms 'byung 'jug gnas gsum po :
oM dang AHhU~M sems gdangs sbyar :
skye med rdo rje'i bzlas pa bya :
zhes rlung 'jug gnas ldang gsum yi ge 'bru gsum gyi gdangs su mos pa rlung sngags stong pa gsum dbyer mi phyed par shes pa'i sgo nas /
lag len ni /
lus gnad sngar ltar las /
thog mar lha sku'i gsal snang la yud tsam bzhag nas /
rlung ro bsal rjes dbugs rang babs kyi 'jug gnas ldang gsum la sems ma yengs par gtad de /
nang du 'jug pa'i tshe oM/
gnas pa'i tshe AH
phyir ldang ba'i tshe hU~M gi sgra gdangs su shes pa'i sgo nas skad cig kyang ma yengs par bzla bar bya ste /
de'ang rlung nang du 'dus nas 'gag pa la phyogs pa'am 'gags na spos dri zhim pos slong ba sogs thabs kyis bsal bar bya zhing /
de la myong ba thon nas rdor bzlas bum pa can sbyor ba bzhi ldan gyi steng nas bya ste /
rlung ro bsal la phyir cung zad bzung ba'i skabs 'og sgo bsdams nas thur sel cung zad 'then /
steng rlung oM gyi sgrar mos la nar gyis rngubs te lte bar skyur thabs su mnan /
'og rlung yar drangs te kha sbyor du 'ching zhing bzung nas gnas pa'i bar AHzhes pa'i sgra gdangs su mos /
cung zad mi bde na rngubs chung dang 'then gnon bya /
mi thub pa na hU~M gdangs la yid gtad de dal bus phra la ring ba'i shugs kyis phyir 'phang /
de lta bus bum can che 'bring chung gsum gang rung ma 'grub kyi bar du 'bad par bya'o //
gsum pa ngag gi bzlas pa la bslab pa ni /
des skyo sngags phreng spro bsdur bcas :
ma yengs ngag gi bzlas pa ni :
dus sam grangs kyi tshad ldan bya :
zhes pas rlung bzlas kyis skyo na ngag bzlas la 'jug ste /
ye shes sems dpa'i thugs ka'i rdo rje'i lte ba'i hU~M gi mthar sngags phreng dkar gsal g.yas bskor du gnas par bsams la /
sngags zlos pa'i tshe sngags phreng rnams las 'od zer mkha' khyab tu 'phros /
rgyal ba sras bcas mchod /
byin rlabs dang dngos grub thams cad 'od zer gyi rnam par bsdus nas rang la thim par bsam pa ni bdag don byin rlabs bsdu ba'i dmigs pa'o //
yang thugs ka'i 'od kyis sems can thams cad la phog pas sdig sgrib sbyangs /
rdo rje sems dpa'i go 'phang mchog tu mi 'gyur ba'i bde ba chen po la bkod /
'od zer tshur 'dus nas snying ga'i sngags phreng la thim par mos pa ni gzhan don phrin las kyi bzlas pa ste /
dmigs pa de gnyis phrugs gcig gam /
mi lcogs na re mos kyis gsal btab la /
snang grags 'gyu gsum lha sngags 'od gsal gyi khyer so dang ma bral ba'i ngang nas /
yi ge drug pa dang /
yi ge brgya pa ci nus bzla zhing /
mgyogs khrid mi byed par skabs 'di nyid du bsnyen pa byed na /
grangs bsnyen ni yig drug 'bru 'bum dang /
yig brgya de'i drug cha ste 'bum phrag gcig kha skong dang bcas pa bzla zhing /
dus bsnyen ni zla drug ma nas zla gsum gyi bar dang /
mtshan bsnyen la dus grangs mtha' gcig tu ma nges so //
'di dag gis 'khor bar ming tshig yi ge'i rnam rtog dang ngag gi zhen pa sbyong /
'bras bu gsung gzhom med nA da'i dbyangs su rdzogs pas gdul bya la chos 'khor bskor ba'i rten 'brel sgrig
/rdzogs rim gyi skabs su rlung dag par byed pa'i gzhi 'ding ngo //
de ltar sku bskyed rim dang gsung bzlas pa'i khrid gnyis kyi dmigs thun gang dang gang yin kyang 'dra ste /
mjug tu thun bsdu ba'i tshe dam ye dbyer med kyi bsdu bya'i dkyil 'khor gsal btab nas /
rang gi snying ga'i 'od kyis phog pas snod bcud lhar dag pa thams cad sbyangs nas srung 'khor la thim /
de gzhal yas khang la thim /
de bdag nyid dam tshig sems dpa' la thim /
de ye shes sems dpa' la /
de rdo rje la /
de hU~M la /
de'ang gyen rdzogs mi dmigs pa'i dbyings su thim pa'i rang ngo la cher bltas pas /
snang rig ngos bzung dang bral ba'i rjen ne ba de ka'i ngang la so khad de mnyam par bzhag
/de las thun mtshams kyi lhar langs la bsngo ba bya zhing spyod lam la 'jug go
/bskyed bzlas kyi skabs 'dir nyal ba'i rnal 'byor ni /
lha sku mi dmigs pa'i ngang du bsdus la bsam med kyi ngang nas gnyid du 'gro bar bya zhing /
gnyid ma byung na yang yang bskyar bas chog
/nangs par ldang ba'i tshe nam mkhar bzhugs pa'i lha rnams kyi sngags sgras gnyid sad par mos te lhar lam gyis lang ngo //
'dis 'du byed kyi tha ma 'jig cing ldang ba sbyong ste /
snod bcud srung 'khor gzhal yas khang rnams lha dam tshig sems dpa' la bsdu ba ni rags pa thim pa /
sems dpa' sum brtsegs hU~M la bsdu ba'i bar snang gsum /
de'ang bsdu ba 'od gsal te 'khor bar skye ba las slar yang 'chi ba dang de las bar srid du ldang ba sbyong /
'bras dus su gzugs sku chos kyi sku'i dbyings su bsdu zhing slar yang rgyun mi 'chad par 'char ba'i rten 'brel sgrig
/rdzogs rim dus don gyi 'od gsal bsgrubs nas zung 'jug gi skur ldang ba'i gzhi 'ding ba'o //
de ltar nyer bsdu'i rnal 'byor 'di ni rdzogs rim yin pas /
gsum pa thugs rdzogs rim gyi khrid kyi sa khongs 'di nyid la sbyar nas 'chad cing thun mtshams kyi khyer so'i rnal 'byor dang /
ting nge 'dzin gyi nyams myong gang skyes dang bstun pa'i ngo sprod kyis rjes bsdu ba rnams lhag par bsgrub par bya ba yin no //
de ltar bskyed rim gyi khrid kyi dmigs rkang cung zad spros te bshad pa 'di ni /
re zhig bskyed bzlas kyi rnal 'byor tsam gyis yid tshim par rdzogs rim la 'phral du mi 'jug pa'am /
'jug kyang gtso bor mi 'don pa'i gang zag la phan phyir bkod pa ste /
gzhan du rdzogs rim nyid la gtso bor sgril ba'i skabs su ha cang bskyed rim gyi dmigs skor rgyas drags na /
rdzogs rim la 'phral du 'jug pa las phyir phyogs par 'gyur ba sogs kyi skyon 'byung bas na /
ting nge 'dzin gsum dang /
dkyil 'khor bskyed bstim sogs re re nas dmigs thun so sor gcod pa dang /
rdzogs smin sbyang gsum brtsi zhing gzhi 'bras sbrel ba'i nga rgyal sgom pa rnams dor nas /
skabs 'dir rdzogs rim gyi rten du bskyed rim gyi rnal 'byor bsdus la gnad 'dril ba 'di ltar bsgom ste /
de'ang rgyu ting nge 'dzin gsum bsgoms rjes /
'bras bu dkyil 'khor bskyed pa la srung 'khor gyi dbus su /
rten gzhal yas khang sgom mam /
mi sgom na srung 'khor gyi nang du ste /
cho ga gsum bskyed kyis dam tshig pa bskyed rlob drang bstim byas rjes /
lha'i gsal snang kho na la sems zin pa gtso bor 'don cing de'ang zhu bdes drangs pa'i bde ba'i ngang nas lha'i gsal snang dang nga rgyal sbrel ba la sgyu ma lta bu'i rtsis btab ste /
de las gzhan du mi g.yo ba'i ting nge 'dzin la rtse gcig tu bslab /
des skyo na rags phra'i rlung bzlas gang rung la gtso bor dril zhing ngag bzlas kyang cung zad byas la /
lha sku 'od gsal du bsdu zhing /
de las langs te bsngo ba bya ba yin no //
gsum pa thugs rdzogs rim de kho na nyid kyi khrid la gsum ste /
gnas lugs gtan la 'bebs pa lta bas thag gcod pa'i khrid /
mnyam gzhag tu sgom pas nyams su blang ba'i khrid /
de rjes thob tu spyod pas skyong ba'i khrid dang gsum las /
dang po ni /
sum pa rdzogs pa'i rim pa la :
dang po lta ba'i gzer thebs gces :
zhes pas dang po lta bas thag gcod pa'i khrid ston /
de la gnyis te /
phyi gzung yul gtan la 'bebs pa dang /
nang 'dzin sems gtan la 'bebs pa'o //
dang po ni /
snang ba sgyu ma lta bur blta :
zhes pas /
rang gzhan snod bcud du snang ba'i dngos po thams cad la sems gtad nas /
ga re 'di thams cad snang ba ltar bden bden 'dra bar 'dug kyang /
rang gi sems kyi 'khrul snang las don la cung zad kyang grub pa med pas /
'di dag snang ni snang /
bden ni mi bden /
sgyu ma lta bu yin snyam pa'i 'dun pa shugs drag pos sbyangs te /
snang ba thams cad sang seng /
'al 'ol tsam du blta /
de rjes sgyu ma lta bu yin /
bden par med do snyam pa'i blo de ka'i rang ngo la che re bltas pas /
snang ba ma 'gags la der 'dzin gyi blo'i dri ma dang bral ba'i gsal stong 'dzin med du rjen sang gis 'char bas /
gang shar de la bcas bcos mi bya bar /
de ka'i ngang la lhod kyis glod nas mnyam par 'jog ste /
ting nge 'dzin rgyal po las /
sgyu ma sprul pa dri za'i grong khyer dang //
smig rgyu ji bzhin rmi lam ji lta bur //
mtshan ma sgom pa ngo bo nyid kyis stong //
chos rnams thams cad de bzhin shes par gyis //
zhes dang /
yum las /
lha'i bu dag
/chos thams cad ni sgyu ma lta bu rmi lam lta bu'o //
zhes pas 'di ltar snang ba thams cad rang snang ris med sgyu ma lta bu'i ye shes su thag bcad do //
gnyis pa nang 'dzin sems gtan la 'beb pa ni /
sems ni gzung 'dzin bral bar blta :
de nyid thog mtha' dbus med cing :
kha dog dbyibs med ngos bzung bral :
zhes pa ste /
lus gnad chos bdun bca'/
ngag gnad rlung rang babs su bzhag
/sems gnad ni /
sems ma sgrim /
ma glod /
gang yang yid la mi byed par /
rig pa ma bcos so mar tsen gyis 'jog tu bcug la /
kha nang log gi shes pas sems kho rang gi rang ngo la che re blta /
de ltar bltas pas /
blta bya dang lta byed /
myang bya dang myong byed /
yul dang yul can sogs gzung 'dzin thams cad dang bral ba'i yul med rang gsal spros pa'i mtha' dang bral ba zhig 'char bas /
de ka'i steng du ma bcos /
ma bslad ma bsgyur bar so khad de mnyam par 'jog tu bcug
/de ni dbang rab kyis sgom tshul te rig pa spyi blugs su 'jog pa'o //
gang zag phal che ba zhig rnam rtog gis dkrugs nas de la ngo 'phrod pa dka' bas /
rig pa rkyang 'ded la brten nas sems btsal bar bya ste /
de'ang rig pa spyi blugs su bzhag pas /
de ka la gnas na legs /
gal te rnam rtog gya gyu /
thal thol du 'phro na /
rnam rtog thol gyis skyes pa de ka
/dang po gang nas skyes /
da lta gang na gnas /
tha mar gang du 'gag
/rkyang 'ded kyis blta /
der ma zad yar 'tshang rgya mkhan dang /
mar 'khor bar 'khyams mkhan sogs bde sdug gi byed pa po de gang yin /
de sems yin par 'dug snyam na /
sems de la thog ma dang /
tha ma dang /
bar ma gsum e 'dug
/sems kho rang dngos po'am /
dngos med gang /
dngos yod yin na dbyibs kha dog sogs ci 'dra /
dngos med do snyam na /
cang med cig 'dug gam ci 'dra zhes yang yang dri zhing bya ma shor bar byas la bltar bcug pas /
dngos po 'di 'dra zhig 'dug ces bden 'dzin la a 'thas pa dang /
cang med stong par 'dug ces tshod dpogs dang /
ma rnyed pas ye nas med pa zhig gam yod rang ni yod las che ste ma rnyed pa e yin snyam du blo thag ma chod na da dung 'tshol du bcug ste dri bar bya /
blta bya lta byed /
mthong bya dang mthong byed sogs gang yang ma mthong /
btsal zhing dpyad pas ci yang ma rnyed pa /
nam mkha'i dbyings la bltas pas ci yang ma mthong ba 'dra bar /
snang rig 'di ka ngo bo ngos bzung dang bral ba /
rjen ne ba smra mi shes /
bsam mi shes /
mthong mi shes par stong gsal yul med kyi rig pa gcer bu lhing pa zhig 'char na /
khrid chud pa yin na de ka'i ngang du bsal bzhag med par bskyang bar bya ste /
kun byed las /
sems kyis sems la blta ru med pa'i phyir //
bltas pas mi mthong ji bzhin nyid du zhog
/ces dang /
bde ba rab 'byams las /
rtsa ba med pa'i sems nyid ni //
btsal bas mi rnyed ngos bzung med //
ji bzhin ye bzhin stong pa'i ngang //
brjod bral rang byung ye shes so //
zhes dang /
slob dpon chen po dga' rab rdo rjes /
sems kyi rang bzhin ye nas bud+d+ha ste :
sems la skye 'gag med pa nam mkha' 'dra :
chos kun mnyam nyid yang dag don rtogs nas :
de nyid ma btsal bzhag na sgom pa yin :
zhes gsungs so //
de yang mnyam gzhag tu rig stong rjen pa'i ye shes la zhen 'dzin gyis ma bslad par rang gsal rgya yan du slod cing /
rjes thob tu gang snang thams cad sgyu ma'i 'khrul 'khor ram rmi lam gyi snang ba ltar gsal stong 'dzin med du thag bcad de lam du khyer bas /
mnyam gzhag spros bral gyi ye shes de ka rtsal snang ma 'gag pa'i rol par shar nas yul snang thams cad med bzhin du snang bar thag chod /
de ka mnyam rjes dbyer med bden gnyis zung 'jug gi ye shes chos thams cad kyi gshis lugs sam dngos po'i gnas lugs yin pas /
sems can thams cad kyang de'i rang bzhin las ma 'das kyang /
de ltar ma rtogs pa la snying rje chen pos drangs pa'i byang chub kyi sems ma 'gags par 'char la shar tsam nas ched 'dzin med par gshis 'dzin med du khrol le bskyur te bskyang bar bya'o //
de ltar mnyam rjes dbyer med du bsres pa des gang shar rang grol mngon du gyur nas rnam rtog sgom gyi grogs su shar na legs /
gal te rnam rtog gis gnod na 'gyu dran gyi rtog pa gang shar de ka la cer cer bltas pas rba rlabs chur thim pa ltar dran rtog rjes med du yal te /
rnam rtog gzhi med rtsa bral du thag chod pa skye bas /
dge sbyor rkyen thub skyong bde mor 'gro ba yin zhes dam pa rnams kyi zhal las thos so //
gnyis pa mnyam gzhag tu sgom pas nyams su blang ba'i khrid ni /
de ltar gtan la phebs pa na :
bde dang gsal dang mi rtog bsgom :
zhes pas phyi rol sna tshogs su snang ba'i yul rnams rang snang ris med gsal stong zhen bral nam mkha' ltar mnyam par gtan la phebs pa dang /
nang yul dang yul can du 'jal byed kyi sems kyi rang bzhin la brtags shing dpyad pas ngo bo gang du'ang ma grub cing /
mtha' gang du'ang ma reg pa'i rtsa bral stong pa nyid du gtan la phebs nas sgom pa la 'jug ste /
de la gsum /
bde ba sgom pa /
gsal ba sgom pa /
mi rtog pa sgom pa'i khrid do //
de gsum rang rang gi byed las ni /
sbyang gzhi chos nyid don dam bde gshegs snying po bde gsal rnam par mi rtog pa'i ye shes gdod ma nas rang la bzhugs pa de /
sbyong byed gnas lugs dang rjes su mthun pa'i thabs kyi lam bde gsal mi rtog pa gsum bsgoms pas /
sbyang bya chags sdang rmongs gsum gyis bsdus pa'i sgrib pa phra rags rnams ma spangs ma bsgyur bar rang sangs kyis dag nas /
'dod gzugs gzugs med kyi khams gsum bde gsal rnam par mi rtog pa rang byung gi ye shes su grol te sbyangs 'bras sku gsung thugs rdo rje gsum mngon du byed pa'o //
de la dang po bde ba sgom pa'i khrid la gnyis kyi /
dang po lam sel gyi gnad rtsa rlung sbyong ba ni /
rang lus lha sku gzha' tshon bzhin :
gsal ba'i dbus su d+hU ti ni :
mtshan nyid bzhi ldan g.yas g.yon du :
ro rkyang rdul zlas gang ba can :
mar sne d+hU tir tshud par blta :
zhes pas lus gnad rkang pa rdor skyil byas la /
rgal tshigs drang por bsrang /
lag gnyis pus mo la bkab /
lta stangs thad ka las cung zad smin mtshams su blta /
lhag ma spyi dang mthun /
rang tha mal gyi lus nam mkha' la 'ja' yal ba ltar sbyangs te mi dmigs pa las /
rang lus phyi dbyibs rdo rje sems dpa' 'ja' tshon lta bu'i sku can /
nang khong stong dwangs gsal sgrib thogs med pa'i rnam pa can la sems gtad de bsgom /
de gsal ba dang lus kyi nang rgyab phyogs la cung zad nye ba'i dbus drang por rtsa a ba d+hU ti chu shing gi sdong po ltar drang ba /
til gyi mar me ltar gsal zhing rang 'od 'phro ba /
rgya skyegs kyi khu bas btsos pa ltar mdog dmar ba /
pad+ma'i snal ma ltar shin tu srab cing dwangs pa ste /
mtshan nyid bzhi dang ldan pa /
sbom phra mda' smyug 'bring po tsam pa /
yar sna tshangs bug la reg cing /
mar sna lte 'og sor bzhi'i thad du gnas pa /
de'i g.yas su ro ma dmar po rdul gyis gang ba dang /
g.yon du rkyang ma dkar po zla bas gang ba gnyis dbu ma las bzhi 'gyur gyis phra ba /
yar rtse gug pa smin mtshams su sna bug gi nang gnyis la zug cing /
de gnyis dbu ma dang lhan cig sum gshibs su song ba'i mar sna gnyis dbu ma las cung zad ring ba mar song ste dbu ma'i nang du tshud par bsams la /
nad gdon sdig sgrib thams cad sang gis dag par mos te rlung ro dal la ring ba gsum bsal /
brtan g.yo 'khor 'das kyi dwangs ma thams cad rlung gi rnam par sna bug gnyis nas ro rkyang gi lam brgyud de song ba lte 'og nas dbu ma'i nang du zhugs par mos la steng rlung ran par rngubs te /
lte 'og tu kha sbyor rang babs 'jam zhing ran par bzung la dmigs pa'ang dbu ma'i nang nyid la gtad /
cung zad mi bde na gzhil bar bya zhing /
mi thub pa na sna bug gnyis nas dal bus spu mi 'gul ba'i tshod tsam du sang gis gtong /
de ltar rlung sbyor ba bzhi ldan la slob ste /
gong du bzlas pa'i skabs su phra ba'i rdor bzlas kyis rtsa lam 'byongs shing /
rags pa'i rdor bzlas kyis bum can grub zin na 'dir zhag re gnyis bsgoms pas chog
/sngar ma 'byongs na skabs 'dir myong ba ci rigs thon thon gyi bar sbyang dgos shing /
de dag gi thun mtshams rnams su lus sbyong re yang bya ste /
lus gnad sngar ltar las bum can drag tu 'ching /
steng rlung rngub chung gis mnan pa dang bstun /
dang po lag gnyis dpung steng rdeg
/gnyis pa rkang rting dpyi mgor rdeg
/gsum pa ro stod gcu zhing sprug
/bzhi pa mgo bskor phyogs bzhir 'phang //
lnga pa kha nas sgra dang bcas //
rlung stong lus nang bshal ba ltar //
sgom zhing 'bebs bya yan lag sprug
/ces pa ltar ro //
gnyis pa bde ba bsgom pa dngos la gsum ste /
gtum mo sbar ba /
des zhu bde sgrub pa /
bde drod ka dag tu bsre ba'o //
dang po ni /
spyi mgrin snying lte'i 'khor lo la :
haM oM hU~M dang a yig bsgom :
steng mnan 'og rlung gsum du drag :
ro rkyang las byung rlung gis a :
sol me bus bzhin 'bar bar bsam :
zhes pas /
lus gnad me thab gru 'chings bcas la /
rang lhar gsal ba'i lus kyi dbus su rtsa gsum sngar ltar gsal btab /
de ltar rtsa gsum sum gshibs su yod pa las /
lte khung gi thad dang snying ga'i thad dang /
mgrin pa'i dpung pa skye mtshams kyi thad dang /
spyi bo'i dbu ma'i yar sna dang mar rtse sor gnyis tsam gzhal ba'i thad rnams su ro rkyang gnyis dbu ma la thim pa ltar nang khong 'brel ba /
de las 'khor lo'i rtsa 'dab rnams sbu gu sang nge ba'i rnam pa can skyes pa ste /
de yang spyi bo bde chen gyi 'khor lo rtsa 'dab so gnyis kha mar lta gdugs rtsibs lta bu /
mgrin pa longs spyod kyi 'khor lo rtsa 'dab bcu drug pa yar lta gdugs 'degs lta bu /
snying ga chos kyi 'khor lo rtsa 'dab brgyad pa mar lta gdugs rtsibs lta bu /
lte ba sprul pa'i 'khor lo rtsa 'dab drug cu rtsa bzhi pa gdugs rtsibs gan rkyal du gnas pa lta bu /
rtsa 'dab de thams cad kyang kha dog dmar skya dwangs gsal sbubs stong gi rnam pa can du bsgom /
de ltar gsal thebs pa dang /
spyi bo'i 'khor lo'i steng rtsa dbu ma'i yas sna'i nang du kun tu bzang po zla ba'i thig le haM yig dkar po bde ba'i rang bzhin zhu la khad pa /
mgrin pa'i 'khor lo'i lte bar mkha' 'gro ma rngams ma'i thig le oM yig ser po /
snying gar ye shes snying po'i thig le hU~M yig mthing ga 'od lnga'i gong bu can /
lte bar kun tu bzang mo nyi ma'i thig le a yig dmar po 'bar la khad pa rnams gsal btab /
yang 'di dang zhu bde sgom pa'i tshe /
dmigs pa bsdus pa la dga' na /
'khor lo bzhi'i rtsa 'dab rnams ma bsgoms par de dang de'i thad kyi dbu ma'i nang du thig le bzhi po bsgoms kyang gnad 'dra ste /
dbu ma nyid 'khor lo bzhi ka'i lte ba yin pa'i phyir /
der bsgoms pas don 'khor lo bzhi ka tshang bar 'gyur ba yin no //
de ltar dmigs pa rgyas bsdus gang bsgoms kyang rung ste /
dmigs pa'i gzhi de ltar gsal thebs pa na /
rlung ro bsal te /
rlung shar gyis drangs la lte 'og tu bskyur thabs su mnan /
de dang mnyam du 'og rlung drag tu drangs te lte bar kha sbyor du bzung /
cung zad mi bde tshe slar rngub chung byas te /
lte ba'i gnas su g.yas g.yon dbus gsum du 'then gnon byas nas bzung /
mi thub pa na dal bus phra la ring ba'i shugs kyis phyir 'phang /
de ma thag rngubs te /
rlung ma goms bar bum can sbyor ba bzhi ldan de dang 'dra ba tshar bzhi'am /
brgyad lta bu btud mar bsgoms nas bzhi tshan gcig gnyis gsum bzhi sogs kyi mtshams rnams su ngal gso ba las gang 'dod du mi bzhag
/ngal bso'ang yun ring na drod mi skye bas thung bar bya /
dmigs pa ni /
steng rlung rngubs pa sna sgo nas zhugs /
ro rkyang gi lam brgyud nas lte 'og rtsa gsum 'dus mdor sleb /
'og rlung bskums pas bshang sgo nas rlung mdung tshugs su langs pa dbu ma'i snar tshud de /
ro rkyang thur sel gyi rlung gsum 'dus pa lte ba'i a yig la phog
/sol me ngar ma bus pa ltar me lce shin tu phra zhing rno ba spu shad dmar po ltar /
phra la gsal ba /
'tsher ba /
mkhrang ba /
rtse mo 'bar zhing 'khyug pa /
ring thung sor gang nas sor bzhi tsam gyi bar je ring du 'bar ba la sems gtad de /
spros pa gzhan spangs nas 'di kho na la rtse gcig tu bsgom /
de la dmigs pa brtan par gyur pa na /
me de'i 'od kyis lte ba'i rtsa 'khor thams cad gang bas lte ba man chad lus nang du dmar lhag lhag dang /
tsha 'ur 'ur byung bar bsam /
de bzhin du me de dbu ma'i nang nas yar khyur gyis zhugs te /
snying ga dang /
mgrin pa'i 'khor lo'i yi ge gnyis kyang 'od du 'bar bas rtsa 'khor thams cad khengs /
de las kyang yar song ba'i me lce spyi bo'i 'khor lo la reg pa tsam du bsam zhing /
der ma zad 'khor lo bzhi'i 'od kyis ba spu'i khung bu'i bar thams cad kyang gang ste dmar lhag gi khyab pas /
lus nang tsha 'ur gyis byung bar bsam /
des me lce phra zhing dwangs pa zangs khab lta bu dmar phreng gis 'bar ba la shes pa gtad /
de ltar nyin mtshan gnyis la snga thun re dang phyi thun gnyis gnyis te thun drug tu bcad la brtson 'grus drag pos bsgom /
mtshan mo nyal dus lus gnad rab skyil krung /
'bring tsog pu /
tha ma sngas mtho bar byas la /
glo g.yas 'og tu bcug
/pus brang sbyar ba'i lus sum bltab tu nyal /
de gsum gang byas kyang pus 'khyud kyang mi g.yo bar bsdam /
lag pa mdun gyi nang du bsnol nas mthil gnyis mkhal khung g.yas g.yon la bkab /
lte ba'i a yig me 'bar ba la sems gtad pa'i ngang nas gnyid du 'gro bar bya /
'dis gnyid kyi 'od gsal zin pa dang /
nyin bar gtum mo sgom pa'i rgyun de mtshan mo bsres pas drod mi yal ba'i dgos pa yod /
de ltar gtum mo sgom pa'i thun mtshams rnams su sngar bshad pa'i lus sbyong de tshar ci rigs sngon du 'gro bas /
gtso bor rlung bum can bzung zhing me dmigs la shes pa gtad la rtsub shing rtsub rten gyi 'khrul 'khor kho na la rtse gcig tu 'bad /
lus la rngul byung na drod 'chor bas /
gos srab tu gtong /
des kyang ma phan na tho rengs kyi dri chu rdza so mar grang du bcug pas lus bkru zhing gci thal 'jam pos kyang byug
/dmigs pa phyir shor ba dang /
ngal bso yun ring ba /
khams nyams pa /
me dang nyi ma la 'dug pa /
gos 'thug pa /
zas lan tshwa ches pa /
nyin mo gnyid dang nyal ba rnams spang zhing /
rtsol ba zhan na 'byongs dus mi 'ong bas brtson 'grus drag pos bsgom /
thog mar drod snying ga dang phyir byung na ngan pas srin zhal 'byed 'dzum mang po dang /
lte bar kha sbyor drag po bsgoms pas drod gnas su sdud cing phebs par 'gyur ro //
gnyis pa zhu bde sgrub pa la gnyis te /
steng sgo 'ju 'dul gyi man ngag gis dang /
'og sgo khams gsum rol pa'i man ngag gis bde ba sgrub pa'o //
dang po la'ang bde ba dbab pa /
de rtsol med du gnas pa'i thabs /
ldog dgram gyi gnad kyis 'dzag med du sgrub pa'o //
dang po ni /
de yis snying ga'i hU~M yig zhu :
dbu ma brgyud nas a la babs :
'og rlung 'then pa'i sbyor ba yis :
lte ba'i a bskul snying ga man :
bde bas gang bsam mgrin pa yi :
oM la sngar bzhin 'bar 'dzag bya :
der yang bde ba brtan pa na :
oM zhu lte ba'i a la thim :
spyi bo'i haM la 'bar 'dzag bya :
spyi bo man chad lus kun gang :
zhes pas sngar gyi gtum mos drod skyes mtshams nas /
lus gnad chos bdun bca'/
dmigs pa 'khor lo bzhi'i lte ba dbu ma'i nang du yi ge bzhi po sngar las kyang gsal bar bsgom /
de gsal thebs pa dang bum can drag po bzhi sbyor gyis lte ba'i a yig sbar ba'i mes snying ga'i hUM yig las byang sems ba thag gam mu tig ltar bde khril le byung ba lte ba'i a la babs pas sdong rtsa mar khus brlan pa ltar me cher 'bar /
des bzhu ba'i dwangs mas snying ga man chad gang ba las bde ba'i ros khyab par bsams la /
de'i ngang bskyang zhing mnyam par bzhag
/der bde ba brtan pa na /
'og rlung 'then pa'i sbyor bas snying ga'i hU~M yig ltem gyis zhu ste lte ba'i a la bstim /
me lce je ring du 'bar bas mgrin pa'i oM las byang sems zhu ba lte ba'i a la babs pa'i 'bar 'dzag sngar bzhin bsgoms pas mgrin pa man chad dwangs mas gang ba'i bde ba la mnyam par bzhag
/de brtan pa dang sngar bzhin oM yig zhu ba lte ba'i a la bstim ste /
me lce je ring du 'bar bas spyi bo'i haM las 'bar 'dzag bya zhing /
spyi bo man chad lus mgo mjug med pa thams cad dwangs mas gang ba'i bde ba la mnyam par bzhag go
/gnyis pa de rtsol med du gnas pa'i thabs ni /
bde bar shar tshe haM yig las :
babs pa'i thig le gsang gnas bar :
shar re bde bar breng nge bsgom :
bde ba'i ngang la ci gnas bzhag :
ces pas bde ba dbab pa'i thabs kyis lus kun dwangs mas gang ba'i bde ba rang shar ba'i tshe /
de nyid rtsol med yun du gnas pa'i thabs spyi bo'i haM nas dbu ma'i lam brgyud gsang gnas kyi bar byang sems kyi rgyun dar dkar gyi skud pa bzhin du skya breng nge gnas par bsams la /
de'i bde ba'i ngang mdangs la sems rtse gcig tu bzung ngo //
gsum pa ldog dgram gyi gnad kyis 'dzag med du sgrub pa ni /
slar yang hU~M 'dren drag po yis :
gyen du drangs la dgram par bya :
zhes pas byang sems dwangs ma them mer babs pa na bde ba ngang gis skye bar 'gyur bas /
de'i tshe bde ba rgyas pas byang sems 'pho ba 'dra na /
lto ba tshig pa la gcer /
nywa bzhi bsgrims shing rkang lag gi sor mo drag tu bskum /
lce ya rkan la gtad /
mig bgrad de gyen du ldog
/ngag tu hU~M drag pos gyen du 'dren par bya ste /
he ru ka gal po las /
rgya mtsho ri rab log la skam //
gling bzhi dbang du bsdu ba dang //
ro 'dzin ngag gi gnas su sbyar //
dbang po'i mchog ni steng du bzhag
/ngag stobs hU~M drag ring du drang //
zhes so //
rlung gnad ni /
'og sgo drag tu glod cing srog phyir bsal /
bar rlung shugs dang ldan pas gzung ldog gnyis ka byed par 'gyur /
de ltar drangs pas rdo rje brtan par gyur cing lus rngul ba dang drod 'bar na gyen du 'drongs pa'i rtags yin pas /
de rtsa mig tu dgram par bya ste /
gal po las /
rnam rol rgya yis lus la dgram //
zhes pas seng ge rnam rol gyis khyab par dgram /
mthar bum pa can bdun tsam gyis rlung dang bsre zhing /
'og nas 'byung ba ltar ka dag gi klong du bsre bas rlung gi yon tan sems la bstim par bya'o //
gnyis pa 'og sgo khams gsum rol pa'i man ngag la bslab pa ni /
de nyid goms nas shes rab la :
mnyam par sbyor ba'i bde ba bsten :
zhes pa ste /
de la spyir las dang /
ye shes dang /
dam tshig dang /
phyag chen te phyag rgya rnam pa bzhi las /
dam tshig gi phyag rgya ni gtum mo yin te sngar song /
phyag chen ni rnam kun mchog ldan gyi stong pa nyid dang kha sbyor gyis mi 'gyur ba'i bde ba sgrub pa la zer /
las kyi phyag rgya ni mi mo dang /
ye shes kyi phyag rgya ni yid rig ste /
'dir ye rgya'i dbang du byas na /
lus gnad skyil krung bcas la rdo rje khu tshur snying gar bsnol /
rlung gnad srog thur lte bar kha sbyar /
dmigs gnad rang nyid rdo rje sems dpa' yab yum du gsal ba'i mkha' gsang rdo rje dang pad+mor byin gyis rlob /
snyom 'jug gi brda bzhis bsnol mar bskul /
'du shes gsum dang ldan pa'i sgo nas phyag rgya bzhis mnyam par sbyar te /
rjes chags kyi rkyen gyis rlung bskyod pas gtum mo lhag par 'bar ba dbu mar zhugs pa'i mthus /
dkar cha zhu ba'i byang sems kyi rgyun babs pa /
mgrin pa sogs 'khor lo bzhi'i gnas su dga' ba dang /
mchog dga' dang /
khyad par gyi dga' ba dang /
lhan skyes kyi dga' ba ste /
de re re zhing dga' ba'i ngang bskyangs te mnyam par 'jog pa dang /
de bzhin du gnas de dang der yang 'gyur ba dang /
gyen du ldog pa dang /
khyab par dgram pa dang /
de nyid rlung dang bsre zhing /
dbyings su bskyal bas rlung gi yon tan sems la bstim pa rnams tshang ba re byas te /
dbab bzung ldog khyab kyi gnad la rim gyis sbyangs pa nyams 'og tu chud par byas nas /
mthar byang sems gsang ba'i nor bur phabs pa'i tshe /
der 'dzag med du bzung ba'i thabs kyis dngos po lhan cig skyes pa'i ye shes nyams su myong nas /
slar gyen du ldog pas lte ba la sogs pa'i 'khor lo bzhir lugs ldog gi dga' bzhi myong ba'i mthar byang sems spyi bor brtan pa na rang bzhin lhan cig skyes pa'i ye shes nyams su myong bar 'gyur ba ste /
de'ang 'og sgo'i gdams ngag gi snod du gyur pa'i skal ldan gyis gnad rnams bla ma dam pa nyams myong can gyi zhal las blang bar bya zhing /
'dir ni deng sang phyag bzhes su slob ma phal la khyab brdal du mi gnang bas /
sa khongs 'dzin byed go don tsam zhig smos pa ste /
mos slob kyi sgom pa la 'dis dmigs rkang gi ngo bo tsam tshang bar yang 'gyur ba yin no //
gsum pa ka dag tu bsre ba ni /
bde chen ka dag ngang du bzhag :
ces pa ste 'di ni sngar drod skyed pa dam tshig gi gtum mo dang /
bde ba chos kyi gtum mo steng sgo nyams su blangs pas bde drod kyi nyams skyes pa'i tshe lus gnad chos bdun bca' rlung gnad bum pa can dang sbyar te /
drod dang bde ba'i ye shes skyes pa de ka'i rang ngo la che re bltas pas /
bde drod kyi gdangs ma 'gags la /
de'i rang bzhin gang du'ang ngos bzung du med pa blo 'das rang rig rang gsal spros pa thams cad dang bral ba'i bde stong gi ye shes lhag ger 'char ba na de ka'i ngang la mnyam par bzhag pas /
dam tshig dang chos kyi gtum mo la ye shes kyi rgyas thebs par 'gyur zhing rlung gi yon tan sems la thim pas ye shes chen por la zlo bar 'gyur ro //
de ltar gtum mo sgom pa phal cher la rlung log gi gegs 'byung ba shas che bas bsal bar bya ste /
de la stong gegs ni shes pa 'phyo ba /
snying mi dga' ba /
ro stod na ba /
mgo la zug gzer skye ba sogs byung na rang lus stong sang nge bar gsal btab ste /
rlung thengs gcig gnyis shig bsgoms rjes /
gang na sa'i lus kyi thad ka'i mdun rgyab tu bu ga ha re dod pa las nad rnams nyi zer gyi rdul bzhin du bun bun thon pas lus nang stong sang sang song bar mos la /
lag gnyis khu tshur mdun du brgyang rjes /
khu tshur gyi rgyab nu steng dang /
lag ngar rtsibs logs la thebs par rdeg pa dang mnyam du ha thung drag tu 'don no //
smad kun da'i gegs ni chags sred bag chags kyi rgyu las byung ba yin na dgag sgrub dang bral ba'i blos sel /
grib dang dam sel gyis 'dzag na dbang zhu zhing tshogs 'khor bya /
gang bas 'dzag pa dang nad kyis 'dzag na 'dzin ldog dgram pa'i dmigs pa dang 'khrul 'khor gyis bsal /
gzhan yang byang sems nyams pa'i skyon /
ha cang lus brel ba dang /
ha cang tsha ba dang /
ha cang 'khyag par mi bya /
gal te bshang gci'i khrod la 'dzag na dor ba'i tshe /
rkang lag gi sor mo bskum /
lta stangs gyen du blta /
lce rkan la sbyar /
lte bar bum can ci nus bzung rjes bshang gci dor bas phan par 'gyur /
yang rmi lam du 'dzag na /
nyal khar rang dbang phyug chen po sku mdog nag po ral pa'i thor tshugs can /
lus thams cad thal bas byugs pa /
ling+ga gyen du sgreng ba /
phyag g.yas rma bya'i sgro chun bzung nas rang gi mtshan ma la nang rol du byab par byed pa'i skur bsgoms la /
oM ha ri ni sa rak+ta tshu ka tshu ka swA hA/
zhes ci nus bzlas te /
rang gi rdo rje pags pas mgo bstums la khong par sbas pas rting pa g.yas g.yon gang rigs kyis mnan cing /
rkang pa gcig shos brkyangs nas nyal bas sel te shin tu zab /
gegs sel 'di dag gegs gang byung dang bstun nas 'chad pa las /
dmigs thun du bcug nas ma bshad kyang chog go
/gnyis pa gsal ba sgom pa la /
spyi dang /
khyad par ba gnyis las /
dang po ni /
gsal stong ye shes sgom pa na :
gang shar rig pa ngos bzung la :
mi dgag mi sgrub rang sar bzhag :
ces pas lus gnad chos bdun /
ngag gnad 'jam rlung cung zad bzung /
mig gnad dbang po'i sgo ma bkag par bar snang la ha re bzhag
/dmigs pa'i gnad /
snang ba gang shar la dgag sgrub mi byed par rang ngo la cher gyis bltas te /
rang rig rang gsal 'dzin med kyi ngang la bzhag pas /
snang ba thams cad bden med bkrag med du sal le /
wal le /
ye re 'char na /
de ka'i ngang bskyang ste rang babs su bzhag go
/gnyis pa khyad par ba ni /
khyad par rtsa gsum gsal btab la :
skyil dang 'ching dang mnyam par gnas :
zhes pas /
rang lhar gsal ba'i lus stong chen sgrib thogs dang bral ba'i dbus su sngar ltar rtsa gsum dang /
spyi snying lte ba'i yi ge gsum gsal btab /
thebs pa na dmigs pa'i gnad la gsum las /
dang po skyil ba'i gnad ni /
rlung ro phyir bsal haM a la :
sems bzung 'og rlung gyen du bskyil :
zhes pas rlung ro bsal /
rlung bum pa can las gtso bor 'og rlung gyen du bskyil /
dmigs pa spyi bo'i haM dang lte ba'i a la gtad /
dbang po ma bkag par glod pas rang snang rang gsal 'dzin med du sal le 'char te ngang bskyang ngo //
gnyis pa 'ching ba'i gnad ni /
snying ga'i hU~M la sems bzung ste :
steng rlung gyen nas thur du 'ching :
zhes pas rlung bum can las gtso bor steng rlung thur du 'ching /
dmigs pa snying ga'i hU~M la gtad de /
dbang po ma bkag par bzhag pas sngar ltar 'char bas bskyang ngo //
gsum pa mnyam gnas la /
dngos dang /
de las 'phros pa gnyis las /
dang po ni /
rlung sbyar mnyam gnas gang la yang :
mi rtog 'gro 'ong rtag tu dal :
zhes pas rlung srog thur kha sbyor du 'ching /
sems gnad gang la'ang mi sems mi mngon par rtog med du bzhag pas /
'gro 'ong bzang ngan sogs gang shar thams cad snang la ngos bzung med par bden med du bun long nge yengs med du shigs se 'char na bcas bcos med par rang babs su bskyang ngo //
gnyis pa de las 'phros pa la gnyis las /
dang po rags rlung phra ba'i rlung du bsgyur ba'i gnad ni /
de tshe d+hU ti las 'od byung :
lus ni shel ltar dwangs par bsam :
rags pa phra ba'i rlung du 'gyur :
zhes pas mnyam gnas la mnyam par bzhag pas gsal stong gi nyams skyes pa de'i tshe /
dbu ma las 'od kyi snang ba 'phros pa reg pa tsam gyis lus shel ltar dwangs te /
gang la'ang chags thogs sgrib pa med pa 'ja' tshon lta bur gyur par bsams la /
rlung drag tu bkag pas rags pa bem po'i rlung 'gags te /
phra ba shes pa'i rlung du 'gyur bas /
rlung phyi nang bsre nus shing /
gnyis snang 'dres pas gdos bcas la thogs pa med pa dang /
khams 'dzin 'dren la nus pa 'thob par 'gyur ro //
gnyis pa spyir gces pa'i gnad ni /
mig ni mi 'gul mkha' la blta :
gsal la dwangs pa'i ye shes nyams :
shar tshe de don ngos bzung la :
yun du bsgom pa rab tu gces :
zhes pas lus gnad spang la be phur btab pa ltar chos bdun ldan mi g.yo bar bca'/
lta stangs mig 'bras mi 'gul zhing rdzi ma mi rdeg par mdun gyi nam mkha'i dbyings su rtse gcig tu mi 'gyur bar che re blta /
sems gang shar de ka la gtad de /
shes pa khong slod nas rang zhal blta shes pa tsam bya ste /
de yang snang ba sna tshogs su rang shar ba'i gsal cha de la dgag sgrub mi bya bar /
gang shar de ka'i rang zhal la che re bltas pas ci yang ma yin la /
de ka'i rang mdangs cir yang ma 'gags pas sal le bar snang na gsal dwangs kyi nyams skyes pa yin pas /
thun mtshams thams cad du de ka'i ngang du rig pa dang sang nge ba /
gsal rjen ne ba'i cha de ngos bzung la /
bsal bzhag med par bskyang bar bya ba yin no //
de la bsal bzhag med pa'i don ni /
rig pa gsal dwangs rnyog pa med par sal le snang ba de nyid la re dogs kyi dpyod pa med pa bya shing tshang du 'jug pa ltar tsen gyis bzhag
/de ka'i ngang la sbrang ma gar spyin la 'byar ba ltar lhan ne gnas pas rgyun bsring /
bya ba zin pa'i skyes bu ltar rtsol sgrub med pa'i ngang la lhod kyis glod nas 'jog pa yin no //
gsum pa mi rtog pa sgom pa la /
rtsa ba'i dmigs pa dang /
de las 'phros pa gnyis /
dang po ni /
mi rtog pa yi sgom tshul ni :
lus bsrang rlung sbyar mig mi 'gul :
sku 'am yig 'bru thig le la :
yud de sems bzhag hrim gyis bsgrims :
ma bcos ma bslad 'gyur ba med :
ji ltar nam mkha' dag pa bzhin :
mi rtog mtha' dbus med par bzhag :
ces pas lus gnad chos bdun mi g.yo bar bca'/
rlung gnad 'jam rlung kha sbyor du 'ching /
lta stangs kyi gnad mi 'gul bar dmigs rten sku'am /
yig 'bru'am thig le lta bu gang yang rung ba la ha cang tshir zin mi byed par lta shes pa tsam bya /
sems gnad dus gsum gyi spros pa thad kar bcad nas yengs med kyi dran pas yud de bzhag nas /
de la hrim gyis bsgrims nas bltas pas bun long gis 'gro
/de'i tshe gshis lugs de ka'i steng du ma bcos par sing nge bzhag
/ma bslad par had de bzhag
/mi 'gyur bar so khad de bzhag
/sprin med kyi nam mkha' ltar mi rtog la mtha' dbus med par yangs cham me /
ngos bzung dpyad ra med par har sang nge bzhag go
/gnyis pa de las 'phros pa la drug las /
dang po shar grol ngo bo gcig pa ye stong rtsa bral chen por bzhag pa ni /
'phro na 'phro mkhan rang gi sems :
kha dog dbyibs med ngos bzung bral :
gnas na gnas mkhan rig pa'i sems :
ye grol gdod ma'i gnas lugs nyid :
blang dor re dogs rtsis gdab med :
ye stong rtsa bral chen por bzhag :
ces pas /
gnas thog nas 'gyu ba'i rtog pa lhang gis 'phro na /
'phro mkhan gyi sems de ka la kho rang gis che re bltas pas /
dbyibs dang kha dog sogs cir yang ma mthong bas ngos bzung dpyad ra med par rjen sang nge ba /
gnas na gnas mkhan gyi sems de ka la rang gis che re bltas pas /
blta bya lta byed rjes med rang yal ba ni ye grol gdod ma'i gnas lugs sam /
'dug lugs sam /
yin lugs te /
de ka'i ngang la blang bya dang dor bya /
re ba dang dogs pa sogs gnyis chos su 'dzin pa'i rtog dpyod rtsis gdab kyi spro bsdus ma bslad par rang sar rang grol ye stong rtsa bral chen po'i don zang thal rjen par bskyang bar bya'o //
gnyis pa skye med kyi don dran pa'i ngang bskyang ba ni /
yang na mdun du a bris la :
skye med dran bzhin lam me gtad :
rang babs de la sems gnas tshe :
dmigs med ngang la lhod kyis glod :
ces pas mnyam rjes kun tu dmigs rten mdun du a yig dkar po zhig dngos su bris sam /
yang na yid kyis bris te /
de la che re bltas nas a ni gdod nas ma skyes pa ste chos thams cad kyi sgo'o //
zhes dang /
a ni yig 'bru kun gyi mchog
/don chen yi ge dam pa ste /
khong nas 'byung ba skye ba med //
ces dang /
a ni skye med de bzhin nyid //
ces sogs gsungs pa ltar /
a yig ni gdod ma nas skye ba med pa bsam brjod kyi yul thams cad las 'das pa mkha' ltar yongs su dag pa'o //
zhes pa'i don dran bzhin du /
a yig gi rnam pa lam me ba la sems gtad de bzhag pas /
rang bab de ka la sems so khad de gnas pa'i tshe /
dmigs med brjod bral nam mkha' lta bu'i ngang la lhod kyis glod la mnyam par bzhag go
/gsum pa gnas 'gyu ngo bo gcig pa rang shar rang grol du bzhag pa ni /
skabs su gzings las bya rog bzhin :
gar 'gro ngos bzung dran pa brten :
zhes pas /
dper na gzings kyi nang nas bya rog bskrad de gar 'gro bltas na /
rgya mtsho rgya che bas mtha' ma chod par slar gzings kho rang la kha gtad nas sleb yong ba bzhin du /
gnas thog nas 'gyu ba lhang gis 'gyus pa'i tshe /
de'i ngo bo la cher gyis bltas pa na tshugs ma thub par rtog pa de ka gnas pa'i ngo bor rjen sang gis 'char bas /
gnas 'gyu ngo bo gcig pa shar grol 'dzin med kyi ngang du bskyang bar bya'o //
bzhi pa stong nyams kyis rtsal 'don pa ni /
res 'ga' d+hU ti dkar po ni :
lte ba nas brtsams spyi bo'i bar :
gnas pa'i nang du thig le ni :
dkar po 'gro 'ong byed par bsam :
'di las stong nyams sna tshogs 'char :
zhes pas rang lus stong sang nge ba'i dbus su rtsa dbu ma kha dog dkar po dwangs gsal sbubs stong ya yo 'khyag 'khyog med par lte ba nas spyi bo'i bar drang tha ler gnas pa'i nang du /
thig le dkar gsal che chung sran ma tsam pa yang zhing g.yo ba zhig gsal btab nas /
'jam rlung rang babs su zin pas thig le de lte ba nas yar yer gyis song ste spyi bo'i dbu ma'i snar sleb /
yang de nas mar khyur gyis babs te lte bar sleb /
tshul des thig le 'gro 'ong la sems gtad pas snang ba thams cad gtad med du song nas ci yang med pa 'dra ba'i stong nyams rjen rjen pa la yangs cham me ba zhig 'char la /
de ka'i ngang bskyangs pas ji zhig na stong pa'i mdangs 'od 'gag med kyi rtsal snang sna tshogs pa'ang 'char bar 'gyur ro //
lnga pa rtog pa kha 'khyil bas byings na bsal ba ni /
byings na smin mtshams thig le dkar :
sran ma tsam zhig 'khor bar bsam :
res 'ga' mi dmigs mnyam par bzhag :
ces pas /
lus gnad chos bdun las lta stangs mtho bar byas te /
rang gi smin mtshams su thig le dkar po sran ma tsam pa zhig chir chir 'khor ba la shes pa gtad la rig pa hur phyungs /
res 'ga' ci la'ang mi dmigs par had de mnyam par 'jog
/de gnyis res 'jog tu spel nas bsgoms pas sel lo //
drug pa mnyam gzhag gi nyams skyes pa rjes thob la bsres te lam du khyer ba ni /
thun mtshams shes pa ngos bzung la :
lhod kyis glod la mnyam gzhag bya :
de yis mi rtog goms par 'gyur :
zhes pas /
mnyam gzhag tu rtog pa bar 'gyu 'og 'gyu thams cad bcad de /
mi mno /
mi bsam /
spro bsdu med par mi dmigs pa'i ngang du rtse gcig tu mnyam par bzhag cing /
thun de las langs pa'i tshe gnas pa de'i ngo bo ngos bzung tsam byas la /
yang de ka'i ngang du lhod kyis lhod nas bsal bzhag med par bskyang bar bya'o //
gsum pa de rjes thob tu spyod pas bskyang ba'i khrid la gsum ste /
gang snang ris med sgyu ma lta bur lam du khyer ba /
gang shar rang grol chu rlabs lta bur lam du khyer ba /
blang dor re dogs thams cad chos sku'i rol par lam du khyer ba'o //
dang po ni /
rjes la phyi nang snang srid kun :
rang snang yin te rmi lam 'dra :
snang yang bden med chu zla 'dra :
rten 'brel tsam ste sgyu ma 'dra :
chags sdang re dogs med par blta :
zhes pas /
lta sgom gyi bogs 'don pa'i phyir mnyam gzhag tu nyams myong skyes pa de rjes thob tu ro mnyam zhing dbang po'i rang snang thams cad la sbyar te /
'di ltar phyi snod kyi 'jig rten nang bcud kyi sems can gyis bsdus pa snang zhing srid pa'i chos sna tshogs su snang ba 'di kun sems las gzhan du nam yang grub pa med pa rang snang tsam yin mod /
de lta na'ang snang zhing myong ba ni rmi lam gyi snang ba dang 'dra la /
snang yang bden pas stong pa chu nang gi zla ba dang 'dra zhing /
rgyu rkyen tshogs pa las rang snang yang bden med sgyu ma mkhan gyis sprul pa'i rta glang la sogs pa dang 'dra ba ste /
de ltar snang ba thams cad rang snang ris med sgyu ma lta bur thag bcad de /
gang la'ang chags sdang re dogs med pa'i sgo nas bya ba thams cad lam gyi grogs su khyer shes par bya'o //
gnyis pa gang shar rang grol chu rlabs lta bur lam du khyer ba ni /
nyon mongs rnam rtog gang shar kyang :
rlabs nyid rgya mtshor thim pa ltar :
gang shar chos sku'i lam khyer bya :
zhes pas rjes thob kyi dus su nyon mongs pa'i rnam rtog sna tshogs zhig shar yang /
de'i ngo bo la bltas pas rlabs nyid rgya mtshor thim pa ltar snang tsam nas stong zhing /
stong dus nas snang ba ma 'gags pas /
gang ltar byas kyang snang stong dbyer med chos sku'i rol par thag bcad nas lam gyi grogs su khyer shes par bya'o //
gsum pa blang dor re dogs thams cad chos sku'i rol par lam du khyer ba ni /
yod med snang stong btags pa tsam :
'khor 'das rang snang bden 'dzin bral :
blang dor re dogs blos btags tsam :
don la gnyis med chos skur sbyang :
zhes pas /
yod pa dang med pa /
snang ba dang stong pa sogs ltos 'jog gi chos thams cad blos gsar du btags pa tsam las /
don bden par grub pa rdul tsam yang med la /
'khor 'das gnyis kyi chos kyang sems dang ye shes kyi rang snang la ltos nas so sor snang yang don chos thams cad kyi snying po dbyings mi 'gyur ba ni gdod ma nas mya ngan las 'das pa'i chos nyid rtag pa don dam pa'i bden pa yin la /
de nyid ma rtogs pa'i log shes can gyi ngor 'khor bar snang yang snang tsam nas bden par ma grub pas med snang glo bur ba'i chos te /
gdod ma nas tshugs thub ma yin pa'i phyir /
gnas lugs la 'khor 'das so sor bden par 'dzin pa'i yul ma grub pas 'khor ba la dor bya dang 'khyams kyis dogs pa /
mi 'khyams su re ba /
myang 'das la blang bya dang thob tu re ba /
ma thob kyis dogs pa sogs gnyis 'dzin thams cad blos btags tsam las don la /
'di nyid 'khor ba zhes bya ste //
'di nyid mya ngan 'das pa'ang de //
'khor ba spangs nas gzhan du ni //
mya ngan 'das pa thob mi 'gyur //
zhes pa ltar yin pas gnas lugs la 'khor 'das gnyis med 'od gsal chos sku byang chub kyi sems su thag bcad nas lam gyi grogs su khyer shes par bya'o //
de ltar nges pa'i sgo nas rjes spyod thams cad dus tshod dang 'brel bar spyod pa ste /
de yang las dang po pa'i dus su gang la'ang 'dzin zhen med pa'i ngang nas rgyu 'bras kyi blang dor ma nor bar bya zhing /
theg pa rang sa'i spyod pa thams cad sangs rgyas kyi bka' bzhin du ma 'khrul bar spyod pa dang /
sdom gsum 'gal med stan thog gcig tu dril nas nyams su blang /
drod thob nas spros bcas /
spros med /
shin tu spros med kyi spyod pa gsum gyis mthar dbyung bar bya'o //
gsum pa rjes kyi khrid ni /
nyams rtogs ji ltar skyes pa rnams gnas lugs ji bzhin par ngo sprod pas nges shes skyed par byed pa ste /
gzhi lam 'bras gsum dang /
lam la'ang lta sgom spyod pa gsum du phye nas bla ma dam pa nyams myong can gyis ngo sprod pa dang /
gegs sel bogs 'don dang bcas pa'ang legs par gdams te /
ye shes kyi rtsal kha phyogs med du rgyas par byed pa'i thabs kyis khrid par bya zhing /
de ltar khrid pas nyams rtogs dbyar gyi myu gu ltar 'phel nas dus myur ba nyid du gnas skabs 'bras bu slob pa'i zung 'jug rig 'dzin rnam pa bzhis bsdus pa'i sa lam bgrod de /
mthar thug gi 'bras bu mi slob pa'i zung 'jug dpal rdo rje sems dpa'i go 'phang bla na med pa 'thob par 'gyur ba yin no //
da ni lam gyi gzhung gi rtsa khrid 'di nyid legs par tshar rjes /
lam gyi yan lag rnams ji ltar sbyor ba'i gnad kyi sgo cung zad bstan par bya ste /
de yang nyin par dran pa rgyun chags dang /
mtshan mo btsan thabs kyi man ngag la brten nas rmi lam bzung sbyang spel bsgyur la bslab pa /
mtshan mo'i rnal 'byor des 'chi srid bar dor mi bslu ba'i gdings ma rnyed na phyi ma'i mtshams sbyor 'pho ba'i man ngag la bslab pa /
gnyis 'dzin 'khrul gcod kyi gdams pas rkyen ngan lam du bslang ste nyams rtogs kyi bogs 'byin pa /
rtsa khrid la goms pa brtan nas /
'od gsal rdo rje snying po gsang ba bla na med pa'i thabs mchog mthar thug pa thod rgal rdo rje'i gseng lam gyis /
gnad drug la brten nas mngon sum rang thog tu dbab pas snang ba bzhi'i 'char tshul mtha' rten dang bcas pa nyams su blangs pas 'ja' lus 'pho med rdo rje'i sku lo bdun dang zla ba bdun las mi 'gyangs par byed pa'i lam mchog
/khyad par gyi rdzogs rim snang bzhi'i man ngag rnams yan lag gi tshul du skabs dang bstun te sbyar bas lam gyi cha rkyen tshang bar 'gyur zhing /
rtsa khrid tsam mam /
yan lag dang bcas pa yin yang rung ste /
nyin zhag phrugs gcig la ji ltar nyams su len pa'i gnad dge sbyor srang 'jug gi man ngag gis nyin mtshan gyi cha la spyi'i dus cha bzhi dang /
shes pa skad cig ma la gsang ba'i dus bzhir phye ba las /
phyi'i dus bzhi ni /
nyin mo dus gcig dang /
mtshan la gsum du phye bas bzhi ste /
nyin dus snang ba rgyas 'debs pa'i man ngag gis /
mnyam gzhag tu 'od gsal rnam par mi rtog pa nam mkha' lta bu'i ngang la bzhag cing /
rjes thob tu lha sku sgyu ma lta bu'i khyer so'am /
yang na dag pa'i sgyu lus snang ba lha skur gsal ba nyid 'od gsal du sbyang bas rtsal 'don zhing /
mtshan dus ye shes gnad du bsnun pa'i man ngag la gsum las //
dang po srod dus shes pa nang du bzung ba ni /
lus gnad bca'/
'jam rlung bum pa can gyis dbu ma'i nang gi lte ba'i a yig sbar bas spyi bo'i haM bzhu ste snying gar bab pa'i thig le la sems bzung bas lhan skyes kyi ye shes bde stong ngang gis 'char ro //
gnyis pa nam gung shes pa bum par dril ba ni /
snying pad+ma dmar po 'dab ma bzhi pa'i nang du a dkar po 'od 'bar ba zhig la sems gtad de /
snying gar 'jam rlung kha sbyor du bzung bas gzhog g.yas phab nas seng ge'i stabs kyis nyal bas gnyid 'thug 'od gsal du 'char ro //
gsum pa tho rengs rig pa rang gsal gdab pa ni /
tho rengs langs te seng ge'i 'dug stangs kyis ha zhes dbugs ring ba gsum phyir bus la bzung zhing /
de'i tshe snying ga'i a de tshangs bug nas rgyangs kyis thon /
spyi bo'i steng 'dom gang tsam gyi nam mkhar ling nge 'dug pa la sems gtad de /
rlung phyir bzung ba'i ngang la bzhag pas gsal stong rnam par mi rtog pa'i ye shes 'char ro //
gnyis pa gsang ba'i dus bzhi ni /
blos phye ba rnam par rtog pa'i dus gsum dang /
blo bral rnam par mi rtog pa'i dus gcig ste bzhi las /
bzhi cha gsum bral chos sku blo 'das kyi dgongs pa car phog tu ngos bzung nas /
de kha'i ngang las mi g.yo bar so mar 'jog pa ste de yang rnam par rtog pa'i dus gsum gyi snga ma 'gags /
phyi ma ma skyes /
da ltar gyi blos bcas bcos med par cham gyis bskyur bas /
bzhi cha gsum bral brjod med rnam par mi rtog pa'i dus te /
tha mal gyi rig pa gsal la ngos bzung med pa zhig 'char bas /
de ka'i ngang du rig ge
/sang nge /
sal le bar bskyang bar bya ste /
gsang ba sgrub rgyud las /
snga phyi dran rtog med pa yi //
rig ge sang nge sal le ba //
da lta'i shes pa 'di nyid la //
chos sku bzhi ldan ngos bzung ngo //
zhes gsungs pa ltar bslab par bya ba \u0f83gnad do //
bla ma dam pa'i gsung nga~Xg ji bzhin du //
skal ldan tshogs rnams rdo rje 'chang dba~Xng gi
/go 'phang mthon por khrid thabs zab lam cho~Xs //
rab gsal snang ba'i dpa~Xl du 'gyur snyam spel //
dge bas tshe 'di'i lus bskyed drin can mas //
thog drangs mkha' mnyam 'gro ba ma lus kun //
zab lam thabs kyis rang khams sgrib pa'i dpung //
yongs bcom rdo rje sems dpa'i gnas thob shog
/ces rdor sems thugs kyi sgrub pa'i rim gnyis kyi lam zab mo'i khrid yig bklag chog tu bkod pa 'di ni chab mdo nas dge slong o rgyan bsod nams kyis nan tan chen pos bskul ba'i yi ge rim par byung ba dang /
dge slong grub chen blo ldan lhun grub kyis kyang ring mo nas bskul ba'i ngor rje btsun bla ma dam pa gter chen chos kyi rgyal po gter bdag gling pa'i zhabs rdul spyi bos len pa gnyos kyi dge slong rmongs pa d+harma shrIs chu pho rta'i lo /
snron zla ba'i yar ngo'i tshes bcu'i nyin sgrub gnas bzang po chos 'byung zangs mtsho'i ri khrod du grub par bgyis pa'o //
'dis kyang zab lam gyi bstan pa phyogs bcur rgyas pa'i rgyur gyur cig //
/
