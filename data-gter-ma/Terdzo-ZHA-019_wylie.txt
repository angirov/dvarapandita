@#//
yi dam dgongs 'dus chos sde 'od dpag med kyi nang 'chi med tshe'i sgrub pa dang dbang skur gyi lag len 'chi med bdud rtsi'i zil thigs zhes bya ba bzhugs so //
bdag 'dzin dug bcom 'chi med kyi //
ye shes bde rgyun mi 'dzad pas //
srid 'gro rtag pa dam par 'tsho //
mgon po tshe mtha' yas pas skyongs //
mtho ris gnas su don gnyer gyi //
'byor pa'i mchog gyur ring 'tsho'i dpal //
'di las bde blag 'grub pa dang //
mchog thob phyir na dang blang byos //
'di la gnyis /
rang don tshe'i bsnyen sgrub dang /
gzhan don tshe sgrub dang dbang bskur ba'o //
dang po la gsum /
sngon 'gro bca' gzhi /
dngos gzhi bsnyen sgrub /
rjes tshe 'gugs dbang len no //
dang po ni /
ra ba bzhi'i yar tshes sogs gza' skar bzang por dben pa'i gnas su gru bzhi gtsang zhing ma nyams pa'i stegs bur dkyil 'khor ras bris tsam 'dzom na legs pas /
nang sgrub gzhung gsal zhi dkyil sgo rdzogs pad+ma rdo rje me ris bskor ba spyi mthun lte bar gru bzhi ser po zur bzhi nor bus spras pa'i phyi la 'od lnga'i zlum skor rim lnga /
de rgyab pad+ma 'dab brgyad dmar po mu khyud zlum po la 'byung bzhi'i ri mo /
de rgyab pad 'dab rim gnyis /
de rgyab lha snam gru bzhi rim pa gnyis kyi nang ma'i zur bzhir bum pa thod pa bdud rtsis bkang bas mtshan pa dang /
phyi ma la rdo rje'i phreng ba /
dbus dang pad 'dab brgyad la hrIH'am rdo rje dmar po dgu
/pad 'dab phyi nang dang sgo bzhir las byang ltar sems dpa' sems ma sgo ma bzhi rnams kyi sa bon nam rang mdog thig le'i lha mtshan bkod pa bkram /
ma 'dzom na maN+Dal la lha grangs tshom bu de mtshungs bkod pa'i dbus su khri'u la bum pa mgul chings dmar po /
nang bcud lnga tshan lnga dang shing tsha dbang lag sle tres ru rta chu dag cong zhi brag zhun sogs sman sna bcud ldan tshogs tshad blugs par bshad /
de steng ban+d+ha mtshan ldan nang tshe 'brang bang rim bzhi brtsegs rnams su tshe ril gyis bskor ba'i steng gtor ma nor gzugs pad 'dab bzhis brgyan pa'i rtser rdo rje phyed pa dang nyi zla nor bus brgyan pa la kha zas bzang dgus brgyan pa bkod /
de mdun thod sgyed lta bu'i stegs la mo thod nang rak+ta blugs pa /
de steng pho thod nang bdud rtsi blugs pa /
de steng me long shel rdo rma bya'i mdongs bcas bzhag
/rgyab tu tshe mda'/
g.yas su tshe ril /
g.yon du tshe chang rnams gong mas bsgrubs pa'i phabs rgyun dang sbyar ba /
phyogs bzhir 'brang rgyas zlum por mda' dar phyogs mdog btsugs pa /
gzhan yang ral gri phur pa me long bzhi sogs gzhung gsal rgyan rdzas dang dar ras kyi bla bre yol ba sogs kyang 'dzom na bkod legs su bya /
dkyil 'khor mdun tu sman raka gtor gsum /
bka' srung gtor ma /
chu gnyis nyer spyod bsham /
las byang skabs su dgos pa'i mchod tshogs kyi yo byad rnams dang /
tshe 'gugs bskyar ma'i skabs 'bul rgyu 'byung lnga'i gtor ma ni /
nam mkha'i gtor ma gru bzhi bzhi brtsegs steng zan ril sum tshom steng cog zlum lta bu bzhag pa /
sa chu me rlung bzhi la bang rim gru bzhi /
zlum po /
zur gsum /
zla gam rnams bzhi brtsegs steng so so'i dbyibs mthun gyi gtor chung re bzhag
/de'ang 'byor na tshe 'gugs tshar du 'don la re re 'bul dgos kyang dkyus su thog ma'i tshar gcig la dkyil 'khor phyogs bzhir 'bul ba tsam gyis 'grigs par byed do //
gnyis pa dngos gzhi bsnyen sgrub ni /
brgyud 'debs /
phyi gtor /
las byang gi bka' bsgo nas mchod brlab bar btang la /
rta mgrin yi ge drug pa'i phrin las bdag bskyed bzlas pa dang bcas pa bya /
de nas las byang ting 'dzin rnam gsum nas bstod pa'i bar btang la mdun bskyed 'od dpag med pa'i dkyil 'khor bsgrub /
de nas khyad gzhi de nyid la khyad chos dbus kyi gtso bo tshe dpag med du zhal bsgyur ba ni /
bdag nyid dbang chen rta mgrin bsgom :
rang dang dkyil 'khor lha yi bar :
yi ge AHdkar dgu ru gsal :
A:
lan dgu brjod /
bzlas pa'i rkyen gyis AHrnams las :
'od zer 'od dpag med la phog :
'od dpag med las 'od 'phros pas :
phyi snod 'jig rten khams su phog :
phyi snod bcud rnams tshur la bsdus :
de bzhin nang bcud sems can dang :
phyogs bcu'i sangs rgyas rig 'dzin dang :
bram ze drang srong mkha' 'gror bcas :
thams cad 'dus nas AHla thim :
AHdgu 'od du zhu ba las :
dkyil 'khor chen po'i dbus dang phyogs :
mtshams kyi pad+mar rdo rjer gyur :
thams cad tshe dpag med kyi sku :
dmar gsal pad+ma rA ga 'am :
bye ru dmar po'i mdog lta bu :
zhal gcig phyag gnyis rin chen rgyan :
snyan rgyan mgul rgyan phyag zhabs rgyan :
se mo do dang do shal dang :
dbu skra thor tshugs rin chen prog :
dar gyi stod g.yogs smad dkris bcas :
mnyam gzhag tshe yi bum pa'i khar :
rin po che ni 'od 'bar brgyan :
pad+ma zla ba rgyas pa'i steng :
skyil krung gzi brjid 'od 'bar bsgom :
gtso bo dgu yi pang g.yon du :
gos dkar tshe bum mda' 'dzin 'khyud :
de rgyab phyi rim sems dpa' brgyad :
sems ma brgyad sogs sgo ma bzhi :
khyams la tshe yi mkha' 'gro sogs :
ma nges sprin ltar 'khrigs par bsam :
gtso bo tshe dpag med dgu po'i :
thugs kar pad+ma zla ba dang :
rin chen steng du tshe dpag med :
mgrin pa yan chad dmar po la :
sku stod ser po 'od zer 'bar :
lte ba man chad ljang gur gsal :
phyag gnyis mnyam gzhag tshe bum bsnams :
rgyan med gzi brjid 'od 'bar bsam :
thugs kar zla ba'i steng du hrIH
dmar po tsheg drag ldan pa'i mthar :
sngags phreng g.yas su 'khor ba las :
'od zer dmar po AHyi dbyibs :
dngul chu lta bur khol ba las :
rang rang so so'i sku yang gang :
'od zer bar med 'brel ba las :
phyogs bcu'i 'jig rten snod bcud gang :
phyi nang gsang ba'i bcud bsdus nas :
dkyil 'khor lha yi bum par 'dus :
bdag nyid rta mgrin thugs ka nas :
'od zer gzungs thag brgyud nas 'phros :
bcom ldan phyag gi bum nang nas :
bdud rtsi AHyig bar ma chad :
'od zer lu gu rgyud du 'khril :
bdag gi lus ngag yid la bstims :
dper na rang gi 'od zer ni :
bung bas me tog bcud blangs ltar :
dkyil 'khor lha yi sngags bcud rnams :
bdag la bar mtshams med par 'dus :
de yang khab len lcags 'dus sam :
dngul chus rin chen bsdus pa ltar :
bdag gi lus ngag yid gsum la :
ltems ltems mer mer gang bar gyur :
ces pa'i 'phro 'du rtse gcig tu bsgoms la gzungs thag blangs te /
oM AHhU~M a pa ri mi ta A yur+dz+nyA na badzra d+h+r-ika? dzaHhU~M swA hA:
zhes bzla /
skabs su sngags 'bru dang 'od zer dmar po la sems gtad /
skabs rer lha snang dang a yig dbyer med skye med chos skur ro mnyam gyi dgongs pa mnyam gzhag ngang du bzla /
grangs bsnyen 'bum phrag bdun yin la /
rtags rab 'bring gzhan dang mtshungs /
tha ma rmi lam ni /
de tshe nyi zla shar ba dang :
chu bo brgal dang rol mo byas :
phreng ba phyag mtshan mda' rnyed cing :
chang dang mngar can zas la rol :
go cha gos gsar gcer bu dang :
dar phyar lha mjal lung bstan 'byung :
zhes gsungs pa ltar ro //
gsum pa rjes ni /
thun mthar dbyangs gsal yig brgya rten snying rnams kyis chad lhag kha bskang zhing brtan par bya /
tshe 'gugs pa ni mda' dar g.yab cing dbyangs dang dril gsil bcas /
hrI:
shar gyi phyogs nas tshe 'gugs ma :
rdo rje yid rgyu chen mo ste :
tshe dbang dkyil 'khor ston mdzad ma :
shar gyi phyogs nas tshe khug la :
rnal 'byor bdag la tshe dbang stsol :
lho yi phyogs nas tshe 'gugs ma :
rdo rje yid 'phrog chen mo ste :
tshe la dbang ba'i rig 'dzin gyi :
tshe khug gnas 'dir gshegs su gsol :
rnal 'byor bdag la tshe dbang stsol :
nub kyi phyogs nas tshe 'gugs ma :
rdo rje yid 'phrog chen mo ste :
tshe dbang bkrag la dbang bsgyur ma :
nub kyi phyogs nas tshe khug la :
rnal 'byor bdag la tshe dbang stsol :
byang gi phyogs nas tshe 'gugs ma :
rdo rje yid skyod chen mo ste :
tshe dbang rdzas la dbang sgyur ma :
byang gi phyogs nas tshe khug la :
rnal 'byor bdag la tshe dbang stsol :
dbus kyi phyogs nas tshe 'gugs ma :
rdo rje sna tshogs 'byung ba ste :
phyogs skyong bcu yi lag pa nas :
tshe khug rnal 'byor bdag la stsol :
ces rgyun du 'di tsam gyis chog la /
rang don bsnyen sgrub thun bzhi'i rjes ma'am grol nyer dang gzhan don 'chi bslu sogs do gal che na 'byung lnga'i gtor ma rnams dkyil 'khor phyogs bzhi dbus lngar tshig bstun 'bul la /
hrI:
shar phyogs tshe yi mnga' bdag mo :
sku mdog ser mo 'od zer 'bar :
chibs su 'byung ba sa la 'chib :
phyag na rdo rje tshe bum bsnams :
dkyil 'khor shar phyogs tshe yi sgo phyes la :
tshe yi dkyil 'khor dar zhing rgyas par mdzod :
rdo rje tshe yi dngos grub bdag la stsol :
hrI:
lho phyogs tshe yi mnga' bdag mo :
sku mdog dmar ser 'od zer 'bar :
chibs su 'byung ba chu la 'chib :
phyag na rin chen tshe bum bsnams :
dkyil 'khor lho phyogs tshe yi sgo phyes la :
tshe yi dkyil 'khor dar zhing rgyas par mdzod :
rin chen tshe yi dngos grub bdag la stsol :
hrI:
nub phyogs tshe yi mnga' bdag mo :
sku mdog dmar mo dbang gi sku :
chibs su 'byung ba me la 'chib :
phyag na pad+ma tshe bum bsnams :
dkyil 'khor nub phyogs tshe yi sgo phyes la :
tshe yi dkyil 'khor dar zhing rgyas par mdzod :
pad+ma tshe yi dngos grub bdag la stsol :
hrI:
byang gi phyogs nas tshe yi mnga' bdag mo :
sku mdog ljang gu 'od zer 'bar :
chibs su 'byung ba rlung la 'chib :
phyag na rgya gram tshe bum bsnams :
dkyil 'khor byang phyogs tshe yi sgo phyes la :
tshe yi dkyil 'khor dar zhing rgyas par mdzod :
las grub tshe yi dngos grub bdag la stsol :
hrI:
dbus phyogs bcom ldan tshe yi mnga' bdag mo :
sku mdog mthing nag 'gyur ba med :
chibs su nam mkha'i 'ja' tshon 'chib :
phyag na bdud rtsi'i bum pa bsnams :
dkyil 'khor dbus phyogs tshe yi sgo phyes la :
tshe yi dkyil 'khor dar zhing rgyas par mdzod :
bdud rtsi tshe yi dngos grub bdag la stsol :
tshe mchog dngos grub ma lus dbab tu gsol :
AHb+h+rU~M:
tshe b+h+rU~M:
yu tshe b+h+rU~M:
A yur+dz+nyA na yu tshe b+h+rU~M swA hA:
zhes bskul cing bum chu phyogs bzhir 'thor /
tshe 'gugs grub nas sngags tsam gyis mchod /
las byang ltar /
hrI:
snang ba yab la sogs kyis bstod /
ho :
bdag cag ma rig sogs dang yig brgya brjod la bzod par gsol /
rta mgrin yi ge drug ma ltar bsngo smon /
bdag bskyed bsdu ldang shis brjod kyi bar bya /
thun rjes mar tshe 'gugs grub pa dang bka' srung gtor 'bul /
tshogs mchod nub re bzhin nam thog mtha' tshes gnyan sogs la bya zhing /
lhag ma'i rjes mchod bstod phyin gong ltar bya'o //
de lta bu'i tshul gyis bsnyen pa grub nas tho rangs sam snga dro'i cha la tshogs mchod yan phrin las rgyas par gtang /
chad brtan rta bro bcas grub nas 'chad 'gyur slob ma la dbang bskur ba'i cho gas bdag 'jug rgyas par blang /
tshe rdzas rnams longs spyad cing dam med la 'khyar du mi gzhug
/mchod kha gsos /
byin rlabs bcas gtang rag mchod bstod rgyas pa bya /
nongs bshags sogs las byang ltar la /
mdun bskyed rten yod na brtan bzhugs spyi mthun dang /
tshom bu tsam las rten med na bsdu rim gzhung gsal /
bdag bskyed bsngo smon phyin chad kyang rgyun bzhin bya /
mtshams kyi spang blang spyod tshul rnams spyi ltar shes dgos so //
gnyis pa gzhan don la gnyis /
tshe sgrub bya ba dang /
dbang bskur ba'o //
dang po ni /
bcas gzhi bsnyen sgrub 'don tshul gong dang 'dra ba las /
phrin las tshogs mchod rgyas par gtang zhing /
dmigs pa'i spro bsdu bsgrub bya la gtsor bya ba sogs khyad par gyi gnad phran bu bsgyur /
gnyis pa ni /
bca' bsham sngar smos pa ltar la /
sgrub pa dang ma 'brel ba'i mgyogs dbang byed na phyogs bzhi'i 'brang rgyas mda' dar can /
ral gri sogs yo byad /
'byung bzhi'i 'bul gtor rnams mi dgos /
las bum gang bder 'jog
/brgyud 'debs nas tshe 'gugs kyi bar gtang /
las bum du rta mgrin bskyed bzlas bya /
bka' srung gtor 'bul /
tshogs mchod chad brtan rta bro yan grub nas spro na bdag 'jug blang /
bsdu na las byang dngos grub len chog tsam gyis 'thus /
gang ltar dbang bskur ba ni /
slob ma rnams las bum gyi chus khrus bya /
drag sngags kyis bgegs bskrad cing srung 'khor bsgom /
me tog bkye bsdu dang sems bskyed gsal btab la /
de la 'dir phyis byon gter ston grub thob thams cad kyi rgyal po /
dgongs 'dus gnyis pa'i shing rta'i srol 'byed /
'gran zla dang bral ba'i rig 'dzin o rgyan bsam gtan gling pa'am stag sham nus ldan rdo rjes /
sbas pa'i gnas mchog pad+ma bkod pa'i byang sgo dur khrod dga' ba'i tshal nas spyan drangs pa'i dbang chen rta mchog rol pa yi dam dgongs pa 'dus pa'i chos sde chen po las /
lung a nu yo ga dang 'brel ba'i gdams skor bzhi'i nang tshan /
rigs bdag ye shes sems dpa' 'od dpag tu med pa'i chos skor la'ang phyi nang gsang ba yang gsang la sogs pa'i sgrub thabs dang smin grol rim pa 'ga' zhig bzhugs pa las /
skabs su babs pa /
nang ltar tshe dpag tu med par sgrub pa'i tshul dang 'brel ba 'chi med tshe'i dbang bskur yang zab gsang ba'i snying po bsgrub pa la sogs kyis mtshams sbyar te maN+Dal 'bul du gzhug
/gsang ba sngags kyi snod rung du bgyi ba thun mong theg pa dang mthun pa'i rgyud sbyong ba la 'dun pa 'di ltar du mdzod /
bla ma dkyil 'khor gyi lha tshogs rtsa gsum rgyal ba rab 'byams sprin gtibs pa ltar bzhugs pa'i spyan sngar khyed rang rnams dang mkha' khyab mar gyur 'gro ba mtha' dag sgo gsum gus pa chen pos byang chub ma thob bar du skyabs su 'gro snyam pas 'di'i rjes zlos mdzod /
oM AHhU~M:
'gro rnams bsgral 'dod bsam pa yis :
sangs rgyas chos dang tshogs mchog la :
byang chub snying por mchis kyi bar :
rtag par bdag ni skyabs su mchi :
lan gsum /
thabs snying rje chen po dang shes rab stong pa nyid zung du 'jug pas sems can thams cad 'khor ba'i rgya mtsho las bsgral bar sems bskyed pa 'di'i rjes zlos /
shes rab snying rje dang bcas pa'i :
brtson pas sems can don tu bdag :
sangs rgyas mdun du gnas bcas te :
rdzogs pa'i sangs rgyas thob par bya :
lan gsum /
bla ma dkyil 'khor gyi gtso bo pad+ma tshe dpag med dngos su gsal ba la gus pa chen pos gsol ba 'debs pa 'di'i rjes zlos /
hrI:
dus gsum sangs rgyas kun gyi ngo bo nyid :
dus gsum rgyal ba kun gyi thugs kyi sras :
'gro la 'chi med stsol ba'i thugs rje can :
gu ru pad+ma rig 'dzin tshe dpag med :
bdag gi lus ngag yid gsum byin gyis rlobs :
'chi med tshe yi dngos grub bstsal du gsol :
zhes lan gsum gsol ba gdab /
de ltar gsol ba gdab pa song nas /
dbang bskur dngos la gtor ma sku'i dbang /
bum pa gsung gi dbang /
yongs rdzogs thugs kyi dbang /
mtha' rten dngos grub kyi rdzas sbyin pa ste rnam pa bzhir yod pa las dang po'i slad du dmigs pa 'di bzhin tu mdzad 'tshal /
stong pa'i ngang las pad+ma dang zla ba'i gdan la sems nyid AHdmar po las skad cig gis khyed rang rnams mgon po tshe dang ye shes dpag tu med pa sku mdog dmar po zhi zhing 'dzum pa'i nyams can /
longs spyod rdzogs pa'i rgyan thams cad dang ldan pa /
phyag mnyam gzhag 'chi med tshe'i bum pa rin po ches kha brgyan pa bsnams pa /
zhabs rdo rje'i skyil mo krung du bzhugs pa'i pang du yum gos dkar mo dmar mo tshe bum mda' dar 'dzin pas 'khyud pa'i skur lam gyis gyur pa la /
gtor snod ye shes rin po che gzhal med khang gi dbus su gtor ma tshe dpag tu med pa rigs dgu la /
rigs bzhi yab yum /
sems dpa' lcam dral sogs 'khor tshogs sprul pa rgya mtshos bskor te bzhugs pa khyed rang gi spyi bor spyan drangs shing byin gyis brlabs pa la brten /
de dag las sku gzugs thig le 'ja' zer gyi rnam pa dpag tu med pa ye shes pa'i tshul du spros te thim pas longs sku nges pa lnga ldan bde stong 'gyur ba med pa'i rang bzhin tu gyur par mos shig
tshe gtor thogs la /
hrI:
bcom ldan mgon po 'od dpag med :
gtso bo tshe dpag ye shes dgu :
bcom ldan rigs bzhi'i sangs rgyas dang :
rigs bzhi'i lha mo 'khor dang bcas :
sems dpa' dang ni sems ma dang :
bde gshegs yab yum 'khor bcas rnams :
dbang bskur gnas 'dir gshegs su gsol :
dbang bskur gnas 'dir gshegs nas kyang :
sems can 'di la dbang skur cig :
longs spyod rdzogs sku rdo rje'i sku :
tshe dbang 'di la bskur du gsol :
oM bud+d+ha A yur+dz+nyA na hU~M:
badzra A yur+dz+nyA na b+h+rU~M:
rat+na A yur+dz+nyA na trAM:
pad+ma A yur+dz+nyA na hrI:
karma A yur+dz+nyA na A:
kA ya a b+hi Shiny+tsa oM:
zhes mgo bo'i gnas lnga dang dpral bar bzhag
/gnyis pa gsung bum pa'i dbang la dmigs pa 'di bzhin du mdzod /
dkyil 'khor gyi gtso bo tshe dpag med pa'i phyag gi bum pas dbang bskur bas bum nang nas bdud rtsi AHyig dmar po 'od zer lu gu rgyud 'khril te bar ma chad par byon /
khyed rang rnams la thim pas dkyil 'khor lha'i sngags bcud kyis sgo gsum gtams /
bum chu 'chi med bdud rtsi'i rgyun mgrin pa nas 'phel te 'khor lo lngar gang bas gsung dbyangs gzhom med nA da'i rang bzhin tu gyur par mos shig
/rnam bum thogs la /
hrI:
dkyil 'khor 'khor lo'i lte ba nas :
bcom ldan tshe dpag med pa ni :
sku la rin chen tshe yi ber chen gsol :
phyag nas rin chen tshe yi dngos grub stsol :
zhal nas rin chen sngags kyi 'od zer 'phro :
tshe dang longs spyod rgyas par mdzod :
sems can 'di la dbang bskur ro :
dbang gi dkyil 'khor brtan par mdzad du gsol :
gong gsal rigs lnga'i sngags sham du /
wA ka a b+hi Shiny+tsa A:
zhes btags la bum pa mgo bo'am gnas lnga dang mgrin par bzhag la bum chu sbyin /
gsum pa yongs rdzogs thugs kyi dbang bskur ba la khyad par gyi gsol ba 'debs pa 'di'i rjes zlos /
bcom ldan mgon po 'od dpag med :
sems can ma smin smin byed pa'i :
dbang gi thabs chen bstsal du gsol :
lan gsum /
me long la 'od dpag med kyi sku gzugs 'char ba bstan la /
me long dwangs gsal gyi ngos su sangs rgyas kyi sku gzugs 'char yang snang stong zung 'jug tu gnas pa ltar /
sems kyi snang cha bskyed rim stong cha rdzogs rim 'od gsal gyi lha skur gdod nas lhun gyis grub par ngo shes par gyis shig
/hrI:
'od ldan ye shes 'od sku ste :
gang la bsam pa'i 'od ldan pa :
chos sku lhun rdzogs bde ba che :
stong nyid rang gsal dbang bskur ro :
ma hA a nu bri tra ya tsit+ta a b+hi Shiny+tsa hU~M hU~M:
des sku bum pa'i dbang khyad par can thob pa yin no //
bdud rtsi'i snod mgrin par bzhag cing ngag tu sbyin la /
shes rab pad+ma b+hany+dzar thabs rdo rje'i bdud rtsis gtams pa'i brdas mtshon te 'khor 'das thams cad rang byung byang chub sems kyi bdud rtsi thabs shes zung 'jug chen por ka nas dag pa ngo shes par gyis shig
/ho :
chos nyid gsal 'tsher g.yo ba med :
rdo rje skyon bral byang chub sems :
bdud rtsi dag pa byang chub chu :
'khor 'das mi rtog dbang bskur ro :
oM bo d+hi tsit+ta badzra A yu She a b+hi Shiny+tsa a A:
des gsung gsang ba'i dbang khyad par can thob pa yin no //
rak+ta snying gar bzhag cing sbyin la /
e yig stong nyid kyi bde skyong du waM yig bde ba'i dmar chen gyis bkang ba'i brdas mtshon te srid rtsa'i chags pa ma spangs rang grol bde stong 'gyur med kyi rang bzhin tu ye nas gnas par ngo shes par gyis shig
/ho :
'khor ba'i skyon spangs ye shes dmar :
'dod chags ma yal chos nyid stong :
chags med ye shes pad+mar gsal :
e ldan pad+ma stong nyid de :
bdag med snying por dbang bskur ro :
sa man tsar+ya su rA ga A yu She a b+hi Shiny+tsa hU~M hU~M:
des thugs shes rab ye shes kyi dbang khyad par can thob pa yin no //
tshe gtor mgor bzhag
/bang rim gyi tshe ril sbyin la /
'khor 'das brtan g.yo'i dwangs ma gcig tu bsdus pa dam rdzas gtor mas dbang bskur bas bral ba dang rnam par smin pa'i yon tan mngon tu gsal te rgyal ba tshe dpag med dang tha mi dad pa gyur par mos shig
/ho :
'khor 'das bcud bsdus myong grol rdzas :
tshe dang bsod nams spel byed pa'i :
ril bu zlum po chos nyid mtshon :
dam rdzas mchog gi dbang bskur bas :
tshe dang bsod nams rgyas par shog :
b+h+rU~M nr-i dzaHa b+hi Shiny+tsa oM AHhU~M:
des yon tan gtor ma'i dbang khyad par can thob pa yin no //
me long shel rdo rma bya'i sgro bstan /
rdo rje snying gar bzhag la /
brda 'di rnams kyis mtshon te gzhir gnas ka dag gi ye shes nam mkha' lta bu las lhun grub rtsal snang 'ja' tshon lta bur sna tshogs su shar yang /
gzhi thog las nam yang ma g.yos par gdod nas rang grol 'gyur med rdo rje lta bu'i ting nge 'dzin gyis /
mnyam gzhag ye shes zang thal gyi dgongs pa bskyang zhing rjes thob kun tu bzang po'i phrin las kyis 'khor ba ma stongs kyi bar du 'gro ba'i don rgya chen po sgrubs shig
/hrI:
dpa' gtum rdo rje'i rang bzhin la :
tha dad gnyis su mi 'dzin cing :
rgyan dang cha lugs 'od zer 'bar :
rang gsal stong nyid ye shes rgya :
gzung dang 'dzin pa gnyis las 'das :
'gyur med dbyings su dbang bskur ro :
oM AHhU~M badzra dz+nyA na kro ta a nu ma ta ra d+harma a b+hi Shiny+tsa A:
des phrin las brtul zhugs dang 'brel ba'i rtsa dbang khyad par ba thob pa yin no //
bzhi pa dbang bskur de dag gi mtha' rten bkra shis dga' ston spel ba ni /
dkyil 'khor lha'i gsang ba gsum gyi dngos grub /
srid zhi'i bcud dang 'chi med kyi dwangs ma thams cad 'dus pa rdo rje'i tshe dang gal gyi dam rdzas ye shes bdud rtsi'i rang bzhin can myang bas 'chi ba med pa'i tshe /
rgud pa med pa'i lang tsho /
nyams pa med pa'i bsod nams /
'grib pa med pa'i dpal 'byor chen po la mnga' brnyes par mos shig
/tshe ril chang sbyin la /
hU~M:
bcom ldan mgon po tshe dpag med :
'byung lnga mi 'gyur tshe yi bcud :
snying po gsang ba thugs kyi dkyil :
yang gsang rdo rje'i g.yung drung gur :
bkra shis thig le lu gu rgyud :
skal ldan 'di la bstsal du gsol :
rdo rje sku yi dngos grub tshogs :
mi 'gyur lus la bstsal du gsol :
mi 'gyur g.yung drung gsung gi bcud :
'gag med ngag la bstsal du gsol :
thig le rang gsal thugs kyi bcud :
'khrul med thugs la bstsal du gsol :
bskal brgya'i bar du zhabs brtan nas :
dus brgyar chos kyi 'khor lo bskor :
'chi med tshe yi dngos grub stsol :
A yu She AHb+h+rU~M oM b+h+rU~M hrIHb+h+rU~M hU~M b+h+rU~M trAM b+h+rU~M:
kA ya sid+d+hi oM:
wA ka sid+d+hi A:
tsit+ta sid+d+hi hU~M:
zhes pa'i mthar shis brjod bya zhing me tog 'thor /
de dag gis bod yul sa 'og kun gyi gter gcig yi dam dgongs pa 'dus pa'i chos sde 'od dpag med nang 'chi med tshe lhar sgrub pa'i dbang bskur legs par grub pa yin pas sogs kyis mtshams sbyar la dam tshig khas blang phyin chad spyi ltar dang /
nongs bshags dang gshegs bsdu'am brtan bzhugs kyi bar dang /
bdag bskyed bsdu ldang sogs bsnyen sgrub kyi skabs su bshad pa ltar bya'o //
ye shes dri med bdud rtsi'i klung //
tshe dbang rlabs phreng g.yo bzhin du //
zhing brgyar rtag cing khyab par 'bab //
lus can kun gyi srog 'tshor shog
/ces pa 'di nyid sgrub brtson karma lha dpal gyis don gnyer chen pos ring nas bskul yang ji bzhin ma grub pa /
slad nas chos bdag bsam gtan bstan 'dzin gyi dbon brgyud bla ma rin po che nA tha badzras gsung bskul gnang ba ltar rgyal dbang pad+ma'i ring lugs mtha' dag la mi phyed pa'i dad pas g.yar dam brtan pa /pad+ma gar dbang blo gros mtha' yas kyis dpal de bI ko Ti'i yang khrod tsa 'dra rin chen brag gi sgrub khang 'chi med dga' ba'i tshal du bgyis pa dge legs 'phel ///
/
