@#//
'dul ba mdo rtsa las 'byung ba'i ri mo'i bri yig tshangs pa'i pa tra zhes bya ba bzhugs so //
na maHshAkya mu na ye /
bdag cag gi ston pa'i bstan pa la rab tu byung ba rnams kyis gtso cher spong ba dang klog pa'i 'khor lor brtson par bya ba las /
rgya bod kyi khyim pa 'byor ldan rnams kyi mig srol bzhin du /
khang pa la rtsis zhal zhal dang /
rin po che'i rgyan phreng dang /
ri mo'i bkod pas yid spro ba sring ba la gtso bo byed pa ma yin mod /
gal te ri mo 'bri bar byed na ston pas chos 'dul ba sogs las bri bar gnang zhing /
'phags yul gyi slob dpon chen po rnams kyis rjes su bsngags pa de dag bris na 'di phyi'i legs tshogs 'phel bar 'gyur zhing /
de la'ang sngags phyi nang nas dkyil 'khor dang sku gzugs sogs gsungs pa ni /
'chad pa'i skabs ma yin la /
'dir dam pa'i chos 'dul ba las rab tu byung ba rnams kyi spong ba'i khang pa sogs su ji ltar bri bar gsungs pa de bshad par bya ste /
thog mar 'bri gzhi khang pa'ang /
gtsug lag khang che chung dang /
spong khang che 'bring chung gsum /
'khor gyi khyams la sogs pa tshad ldan bod kyi yul du mi 'ong yang /
rjes mthun tsam yod pa'i dbang du byas te /
mdo rtsa bar /
gang zag gi gtsug lag khang yo byad dang bcas pa yang ngo //
sngon po la sogs pa zad par gyi mtshan ma mngon du bya ba'i phyir gnas khang gi rtsig pa dag sngon po la sogs pa rnam pa bzhir bya'o //
zhes dge slong bsam gtan byed pa dag
/la la zad par sa dang ser po /
la la zad par chu dang sngon po'i skye mched la sogs pa mtshan ma tsam la sems 'dzin nas don gang yin pa de mngon du bya ba'i phyir /
rang rang gi phyogs bzhi'i logs su tshon sna bzhi'i theg le bya ba'am zhal ba bya ba'am /
'byor pas dpag na tshon de dang de'i kha dog gi pha gus brtsigs te de la sems 'dzin par gsungs /
!
rab tu byung ba'i kun dga' ra ba la ri mo bri ba nyid rung ngo //
zhes pa go sla la /
sgor gnod sbyin lag na rdo rje 'dzin pa dag bri'o //
zhes gtsug lag khang dang dge slong so so'i spong khang gi'ang sgo'i g.yas g.yon du 'dod pa'i lha'i bu rnams kyi gegs dang /
'byung po mi ma yin pa'i 'tshe ba bsrung ba'i phyir gnod sbyin shin tu 'jigs pa'i gzugs can lag na rdo rje la sogs pa'i mtshon chas sdigs pa'i tshul can bri bar gsungs pa da lta phyag na rdo rje sgo khang du bri ba'ang 'di kar gda'/
sgo khang du 'khor ba'i 'khor lo bri'o //
cha lnga par bya'o //
steng du lha dang mi rnams so //
gling bzhi po dag go
/rdzus te skye ba'i sems can zo chun rgyud mo bzhin du 'chi 'pho ba dang skye ba dag kyang ngo //
dbus su 'dod chags dang zhe sdang dang gti mug dag phug ron dang sbrul dang phag gi rnam par ro //
snga ma gnyis gti mug gis za bar ro /
kho ra khor yug tu rten cing 'brel bar 'byung ba'i yan lag bcu gnyis dang /
thams cad mi rtag pa nyid kyis bzung bar ro //
zhes gsungs pas /
'di'ang sangs rgyas zhal bzhugs pa'i tshe nyan thos mchog gnyis nyin re bzhin dmyal ba la sogs pa'i gnas mtha' dag tu rdzu 'phrul gyis phebs te las kyi 'bras bu bdag pos nyams su myong ba ji lta bar mngon du gzigs pa de rnams /
rab tu byung ba chos las g.yel zhing mi brtson pa dag mngon par bskul ba'i ched du sgo khang la sogs par 'brir bstsal pa /
phyis nas ston pa nyid kyis kyang gzhi de las brtsam ste 'khor ba'i 'khor lo 'di rgyal byed tshal gyi sgo khang du 'bri bar bkas gnang ngo zhes kyang thos so //
de la dang po 'khor ba'i 'khor lo mtshon byed mu khyud rim pa gsum bskor /
mu khyud gnyis pa che zhing dang po dang tha ma gnyis ji ltar 'tsham par bya /
gnyis pa de'i 'og gi ngos su cha gsum dang /
steng ngos su cha gnyis bsgos nas bsdoms pas cha lngar 'ong ba bya /
'di la cha lngar bgos pa tsam gyis chog gi 'khor lo'i rtsibs lta bu bri ba ni mi 'brel lo //
steng du cha gnyis yod pa'i g.yas ngos kyi stod du lha dang /
smad char lha min te /
de'i 'og rol cha gcig la byol song gi 'gro ba bri dgos pas de'i'ang stod char lha min 'og ma rnams kyis slebs pas phan tshun 'dres pa 'dra ba bya'o //
steng gi g.yon ngos su mi'i 'jig rten mtshon byed gling bzhi'i sems can /
mi lus chen pos rin po che'i gter dang /
ljon shing dang /
ba mo la longs spyod pa'i tshul dang /
kha cig tu skye rga na 'chi'i rnam pa spyi srol ltar bri'o //
de'i slad rol 'og gi cha de la yi dwags kyi 'gro ba dang /
smad dbus kyi cha der /
gshin rje'i 'jig rten dang /
dmyal ba'i 'jig rten mtshon byed bri'o //
lha'i khams su brdzus te skye ba bri /
'khor lo'i dbus kyi zlum po der /
phag gis sbrul /
des phug ron za ba'i tshul /
de'ang zlum por bri nas bar mtshams med par 'khor ba ltar bya yi ljon shing bri ba sogs ni bka' dang dgongs 'grel tshad ldan las ma gsungs pas rig bzo byed pa mi 'thad /
khor yug gam mu khyud tha mar ma rig pa bud med long ba /
'du byed rdza mkhan /
'du shes spre'u /
ming gzugs bud med dang skyes pa /
skye mched drug po de'i yul la chags pa'i rnam pa /   pho mo 'dod yon lnga gang rung la g.yeng ba'i rnam par bris na legs /
da lta khang bzang 'dra bri bar 'dug
/reg pa pho mo'i reg par spyod pa /
tshor ba skyes pa sdug bsngal gyi tshor ba can /   da lta mig la mda' phog pa bri /
sred pa ni bud med kyis skyes pa'am bu 'tshol ba /
len pa ni bud med mngal 'jug pa /
srid pa ni mngal na gnas pa /
skye ba mngal nas skyes pa /
rga ba rgas shing 'khogs pa /
shi ba ni shi ba'i gzugs su bri'o //
de thams cad srin po'am gshin rje mi sdug pa zhig gi pang par bzung bar bri ste /
de na da lta'i phyag rgyun khram shing dang me long thogs pa'i khro bo smug nag gis gzung bar bris pa 'di legs /
steng du sangs rgyas mya ngan las 'das pa'i dkyil 'khor dkar po nye bar ston par ro //
'og tu brtsam par bya zhing zhes bya ba'i tshigs su bcad pa gnyis so //
de ston par byed pa gzhag par bya'o //
zhes bshad ma thag pa'i 'khor ba'i 'khor lo de'i steng ngam /
g.yas kyi steng logs su /
mya ngan las 'das pa'i dkyil 'khor mtshon byed zlum po dkar po me long lta bu bri'o //
'di la 'khor lo dkar po bri ba'ang rigs bzor snang /
de'i g.yas g.yon gang bder sangs rgyas kyi sku gzugs spyi 'gre de la zhal phyogs pa bri /
zlum dkar gyi 'og tu /
brtsam par bya zhing dbyung bar bya //
sangs rgyas bstan la 'jug par bya //
'dam bu'i khyim la glang chen bzhin //
'chi bdag sde ni gzhom par bya //
gang zhig rab tu bag yod pas //
chos 'dul 'di la spyod gyur na //
skye ba'i 'khor ba rab spang zhing //
sdug bsngal tha mar byed par 'gyur //
zhes pa bri bar bya'o //
de'i kho ra khor yug tu ni cho 'phrul chen po dang bdud btul ba dag go
/zhes pa ni sgo khang la'o //
'grel chung 'di phugs ha cang btsun par mi byed pa ma gtogs /
de ston byed bzhag par gsungs pa'ang de'i nye logs shig tu de dag gi rgyu mtshan yi ger 'bri ba dang /
'chad byed dge slong zhig rtag tu bskos pa'i don yin par bshad /
khyams su skyes pa'i rabs dag go
/khyams khang du mdzangs blun gyi rtogs par brjod pa bri'o //
dri gtsang khang gi sgor gnod sbyin phreng thogs dag go
/da lta 'du khang gi phugs gtso khang du grags pa 'di la ngos 'dzin kyang rung ste rgya skad gan+d+ho la'i sgras bstan pa'i dri gtsang khang gi sgor g.yas g.yon du gnod sbyin lag na me tog thogs te mchod pa 'dra ba bri /
spong ba'i khang par gnas brtan gyi gral dag go /   da lta 'du khang 'di la byed dgos /
mchan /
spong ba ni las brgya rtsa gcig pa bya ba'i gnas te der gnas brtan rnams phreng bar bstar te bri'o //
gzhan yang /
mdzod kyi sgor gnod sbyin lag na myu gu thogs pa dag go
/rin po che'i myu gu dang /
rin chen 'bar ba thogs pa yang bshad /
zas kyi khang par lag na bza' ba dang /
bca' ba thogs pa dag go
/'di'ang gnod sbyin gyi gzugs so //
bsro khang du lag na myu gu dang bum pa thogs pa dag go
/'di la khrus khang zhes pa'ang snang /
me khang du grul bum me sbar bar byed pa dag dang /
grul bum gyi bu mo byi dor la sogs pa dang me sbar bar byed pa dang /
sbyin bdag mar me thogs pa dang lha'i pho nya dag go
/'dir sbyin bdag ni mgon med zas sbyin 'dra ba'i sbyin bdag dang /
lha'i pho nya zhes pa mi gcig btson du bzung la gshin rje'i mdun du zhal lce gcod pa 'dra bar bri bar bshad /
chu'i khang par klu lag na bum pa thogs pa rin po che sna tshogs kyis brgyan pa dag dang /
klu'i bu mo chu 'brim par byed pa dag go
/nad pa'i rung ba'i khang par de bzhin gshegs pas nad pa'i rim gro mdzad pa'o //
nad pa'i rung khang ni sman khang ste /
de'i sgor nad pa khri la nyal ba la de bzhin gshegs pas nad g.yog mdzad pa 'dra bar bri /
bshang ba dang gci ba'i skyabs su dur khrod dag gam mgo bo'i thod pa dag go
/phyi sa'i khang par dur khrod na mi phal mo che shi ba'i keng rus kyi rdzab la sogs pa bris la bshang gci'i tshe'ang de bltas nas mi gtsang ba bsgom par gsungs /
yang /
phreng ba'i rim pa dag brgyu ba yang ngo //
dkon mchog mchod par gyur pas sems can gyi gzugs ma yin pa'i ri mo bri ba yang ngo //
de'i phyir 'bri ba ni de nyid yin no //
zhes dkon mchog la mchod pa'i phyir me tog gi phreng ba brgyu ba dang /
maN+Dal gyi bkod pa lta bu dkon mchog mchod pa'i phyir bri na srog chags min pa'i gter dang /
skyed mos tshal dang /
me tog la sogs pa bri bar bya yi /
sems can mi dang dud 'gro la sogs pa'i gzugs lta ci smros /
de bri bar bsam ste ri mo shur tsam 'then pa yang nyes byas su gsungs pas de lta'i rnam dbye phyed par byas nas /
'dir bshad kyi ri mo so so la'ang dgos ched che ba re re yod pas g.yas chung du mi 'gro bar bri bar byas tshe /
chos kyi bya ba la 'tho mtshams pa rnams kyis mi tshugs pa dang /
rtag tu lha rnams kyis srung ba dang /
rgyu 'bras lugs 'byung lugs ldog la yid ches te nges par 'byung ba'i tshul khrims rnam par dag par 'gyur ba'i rkyen byed cing /
dran pa dang shes bzhin gyi rten du'ang 'gyur ba sogs yon tan mang du yod do //
zhes pa 'di'ang skyabs mchog rdo rje 'chang gi bka' spyi bor phebs pa /
'byung rung gi rten 'brel du bzung nas chos 'dul gyi bslab pa dang mi ldan rung de der zhugs pa'i mos spyod pa yon tan rgya mtshos sngon gyi phyag bzhes dang bkod yig rnying pa rnams la'ang zhib tu dpyad /
gtso cher rang gzhung gi dgongs pa la bod kyi rtog bzo'i bslad ma bsres par /
dpal spungs thub bstan chos 'khor gling gi gtsug lag khang chen po'i sgo khang mdzes pa'i rgyan gsar bris su bstar ba'i skabs sug bris su bstar pa bstan pa la phan par gyur cig
/dge legs 'phel ///
/
