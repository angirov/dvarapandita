@#//
rdo rje'i chos srung rnams kyi gtor 'bul rig 'dzin d+harma swA mIs mdzad pa bzhugs so //

gter chen stag sham rdo rje'i zab gter spyi la sbyor rgyu'o //
oM badzra a mr-itas bsang /
swa b+hA bas sbyang /
stong pa'i ngang las dung chen rin po che'i //
snod du hU~M yig las byung sha lnga dang //
bdud rtsi lnga po sbyong byed yi ge bcas //
spro bsdus mchod gtor zag med bdud rtsir brlabs //
oM AHhU~M ha ho hrIH
bla ma yi dam mkha' 'gro dam can dang //
bka' sdod gter srung gzhi bdag la sogs pa //
snying ga'i 'od kyis mchod pa'i mgron nyid du //
spyan drangs mdun gyi nam mkhar bzhugs par gyur //
badzra sa ma ya dzaH
oM badzra ar+g+haM nas /
shab+da AHhU~M/
oM gu ru d+he ba DA ki nI d+harmA pA la ni d+hi b+hU mi pa ti i dam ba lin ta kha kha khA hi khA hi /
lan gsum /
rtsa brgyud bla ma yi dam zhi khro'i lha //
dpa' bo mkha' 'gro rdo rje dam can tshogs //
legs ldan ma ning sngags kyi bdag mo dang //
phyag bzhi phyag drug bing dmar re ma ti //
gur mgon stag zhon dzam lha nor bdag sogs //
e ka dzA ti gza' mchog rdo rje legs //
bdud mgon seng gdong khyung zhon trak+shad che //
bdud btsan klu gsum nyang btsan pe ha ra //
tshe 'phel mkha' 'gro g.yu sgron brtan ma'i tshogs //
'bangs blon rgyal mo mched 'khor la sogs pa //
che mchog he ru ka dang pad+ma 'byung //
rtsa ba'i bla ma rig 'dzin nus ldan pa'i //
spyan sngar dam nos bstan dang der 'dzin bcas //
skyong mdzad dam can bka' srung gter srung dang //
yul lha gzhi bdag ma lus thams cad la //
gtor ma ri bo sman raka rgya mtshor bskyil //
so so'i mthun rdzas yongs tshang sprin ltar gtibs //
ting 'dzin sngags kyis byin brlabs kun tu bzang //
mchod pa'i sprin gyi phung po cher sbar pa //
dgyes par bzhes la sngon gyi thugs dam bzhin //
bstan dang der 'dzin srung zhing skyob pa dang //
snod bcud bde spel 'gal rkyen dgra bgegs sogs //
tshar gcod rnal 'byor chos bzhin bsam pa'i don //
'bad med myur 'grub phrin las mdzad du gsol //
ces chang phud mchod /
theg dgu'i lam dang bstan srung mgon po'i tshogs //
sngags kyi bdag mo ma mo ral gcig ma //
sngags srung re ti mo rgyud bka' srung tshogs //
zhing skyong gnod sbyin gza' dang dam can dang //
spu gri gsum dang g.yu sgron nyang rje bcas //
bdud rje yul lha bcas la mchod pa 'bul //
sman gtor zas tshogs snang srid bcas kyis mchod //
bstan dang bstan pa 'dzin pa'i grogs mdzod la //
bdag sogs 'gro 'dul las dang bya byed kun //
phyi yi dgra zlog nang gi rkyen ngan zlog
/gsang ba dug lnga nyon mongs las ngan zlog
/dge ba'i grogs mdzod mi dge mi rung zlog
/nyin mo so mthong mtshan mo mel tshe mdzod //
bying byung brjed slongs pha rol blo ngan sgyur //
bdag gi yid dang gnyis med zhugs mdzod la //
bzang po'i las dang legs pa'i bya ra mdzod //
bstan pa dar zhing rgyas pa'i phrin las mdzod //
ces rig 'dzin d+harma swA mIs mdzad pa'o //
gzhi byes lam gsum dus rnams thams cad kun //
bla ma yi dam mkha' 'gros byin gyis rlobs //
dam can chos skyong srung mas bar chad sol //
ci bsam lhun gyis 'grub pa'i phrin las mdzod //
dge'o ///
/
