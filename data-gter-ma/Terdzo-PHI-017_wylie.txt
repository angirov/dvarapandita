gnam chos mi 'gyur rdo rje'i dgongs gter dbang phyug zor mdos kyi bka' gtad bya thabs bzhugs so //
na mo gu ru dz+nyA na DA ki nI yai /
dbang phyug zor mdos kyi bka' gtad khol phyung du byed na /
bdag bskyed yi dam gang rung sngon du gtang yang chog la /
'dir bdag bskyed bsdus pa yod pas zur du med kyang chog
/mdos gdan g.yang gzhi'i steng zangs lcags kyi snod du kong bu zur gsum nang du dmar gtor bzhag pa dbus su che ba gcig la chung ba bzhis bskor /
rtsang gsum re bsnol mar gzug
/'dzom na tshe dang yungs dkar gong bus brgyan /
sha khrag blug
/sman raka gtor gsum dang nyer spyod dngos su bsham pa'am yid sprul gyis kyang 'thus /
gong ltar bca' gzhi grub nas slob ma mdun du 'khod //
sems bskyed gsal gdab /
bka' gtad zhu ba'i yon du maN+Dal 'bul gzhug
/slob dpon gyis bsgom bzlas byas te /
na mo :
dkon mchog gsum dang rtsa ba gsum :
skyabs gnas rnams la skyabs su mchi :
'gro kun sangs rgyas la 'god phyir :
byang chub mchog tu sems bskyed do :

ka dag klong nas sprul pa yi :
gnam sa gang ba'i mchod pa'i sprin :
sman gtor rak+ta lha mor bcas :
zad med gyur cig pU dza ho :

ye nas dam tshig pa dang ye shes dbyer med pa'i rang bzhin :
rang nyid mkha' 'gro ma seng ge'i gdong pa can sku mdog mthing nag gri gug thod khrag 'dzin pa zhabs gar thabs mdzad pa :
thugs kar nyi steng sngags phreng g.yon du 'khor ba :
de'i mdun du ma mo mkha' 'gro lha srin sde brgyad thams cad sprin ltar 'khrigs nas las bsgrub par gyur :
aHkaHsaHmaHraHtsaHshaHdaHraHsaHmaHraHyaHphaT:
brgya rtsa tsam bzla ba ni bsnyen pa'o //
skad cig gis rang nyid gnas 'gyur :
bdag dang mdun bskyed zor dang rtsang rnams so sor :
mkha' 'gro byad zlog ma sku mdog lcags sreg lta bu :
gnam lcags kyi tshwa tshwa 'phro ba :
khro mo'i chas thams cad rdzogs pa phyag gnyis zangs gri dang thod khrag 'dzin pa :
sku smad lcags bsregs kyi phur pas ban bon nyams pa'i snying gar gzir ba :
de'i shar du dkar mo seng gdong :
lhor ser mo stag gdong :
nub tu dmar mo dred gdong :
byang du nag mo dom gdong :
thams cad kyang gtso mo lta bu rang rtags kyis mtshan pa'i zangs gri dang thod khrag 'dzin pa :
seng ge dang stag dang dred dang dom gyi shun pa gyon pa sku smad lcags sreg gi phur pa can :
'khor dbang mo nyi shu rtsa brgyad kyis bskor ba'o :
bdag mdun thugs ka'i 'od zer gyis ye shes pa spyan drangs :
b+h+yo :
mu le mtsho dang yongs 'du'i shing :
dur khrod brgyad sogs bzhugs gnas nas :
byad zlog lha mo mched lnga dang :
dbang mo nyer brgyad spyan 'dren no :
sdang dgra'i steng du dgyes par bzhugs :
oM pany+tsa DA ki b+h+yo sa ya si hrIM dza :
dzaHhU~M baM ho :
dngos 'byor yid kyis sprul pa yi :
me tog bdug spos mar me dri :
bshos bu gzugs sgra dri ro dang :
reg bya sman gtor rak+ta'i tshogs :
byad zlog lha mo mched lnga dang :
dbang mo 'khor dang bcas la 'bul :
'khor bcas mnyes shing tshims gyur cig :
oM pany+tsa DA ki b+h+yo sa ya si a mr-ita ba liM ta rak+ta khA hi khA hi :
ar+g+haM pa d+yaM puSh+pe d+hU pe A lo ke gan+d+he nai bid+ya shab+da AHhU~M:
b+h+yo :
chos sku skye med ngang nyid las :
'gro ba'i don du skur sprul nas :
'jig rten 'das kyang 'khor ba'i tshul :
ma dang sring ltar sgrub la brtse :
byad zlog lha mo mched lnga dang :
dbang mo nyer brgyad la bstod do :
dam rdzas mchod gtor thugs dam bskang :
thugs dang 'gal ba mthol zhing bshags :
bdag cag dpon slob 'khor bcas kyi :
yams nad rims nad zhi ba dang :
'bru dang rkang 'gros 'phel rgyas mdzod :
'dod dgu thams cad dbang du sdus :
gnod cing 'tshe ba'i dgra bgegs sgrol :
ma g.yel myur du las mdzod cig :
bcol pa'i phrin las 'grub par mdzod :

lha mo lnga yi thugs ka ru :
hU~MHa hrI niHsaHyis mtshan :
gtso 'khor kun gyis sngags kyi sgra :
'brug stong ldir ba ltar du bzlas :
ri rab 'gul zhing rgya mtsho 'khyoms :
lha srin sde brgyad sngangs shing 'dar :
byad mas byas pa'i bsam sbyor kun :
kho rang thog tu log ste song :
sku las gnam lcags drag po'i thog :
tshwa tshwa'i tshul du dpag med 'phros :
gnod byed thams cad gzhob tu bsreg :
sku smad lcags bsregs phur pa ni :
gnod byed rnams kyi snying la gzir :
sgo gsum nus pa bcom par gyur :
b+h+yo hU~M tri ma nu khrom b+h+yo :
du du tsa sha nan :
a kA ma ni khroM b+h+yo :
shad bu gyad bu nan :
sa ra ma ni khroM b+h+yo :
tra ni tra ni nan :
ni li d+ha ra khroM b+h+yo :
tri phuM tri phuM nan :
tri sha tra khroM b+h+yo :
dun ting du nan :
a hrI ni sa b+h+yo byad ma lha srung dang bcas pa mA ra ya phaT:
sngags 'di ci lcogs bzla ba sgrub pa'o //
b+h+yo sa ya si b+h+yo :
brgya rtsa tsam bzla ba las sbyor ro //
de nas zor lnga po byang /
nub /
lho /
shar /
dbus ma rim par blangs te slob ma'i lag tu gtad la /
hU~M:
byad zlog lha mo'i nus mthu yis :
ban bon nyams pa rtsad nas gcod :
ye shes khro bo man chad nas :
lha srin phran bu yan chad du :
byad kha rbod gtong thams cad zlogs :
nyams pa lha srung bcas pa kun :
rdul phran bzhin du brlag gyur cig :
ces dang gong song sngags tshan gsum po brjod la phyogs gtsang sar 'phen du bcug
/byad zlog lha mo mched lnga dang :
dbang phyug nyi shu rtsa brgyad rnams :
ma mo mkha' 'gro bzhugs pa'i gnas :
byang shar chos kyi dbyings su gshegs :
sarba dz+nyA na DA ki nI shwa rI badzra mu :
gtor snod sbub steng /
rdo rje rgya gram du bzhag la /
aHkaHsaHmaHraHtsaHshaHdaHraHsaHmaHraHyaHphaT:
rang nyid dran rdzogs mkha' 'gro seng gdong ma :
gri thod kha T+wAM 'dzin zhing gar thabs mdzad :
gnod byed gdon bgegs dam sri thams cad rnams :
rgya khab sa 'bol nang du btab pa ltar :
rim dgu sa yi 'og tu tal ler song :
gtor gzhong ri rab gling bzhis steng nas mnan :
byams mgon ma byon bar du ma ldangs shig :
oM laM hU~M laM satwam+b+ha ya nan :
gtor gzhong gzed la 'bru 'thor /
ye d+har dang shis brjod ji ltar rigs pa bya /
des dgongs gter dbang phyug zor mdos kyi bka' gtad thob pa yin pas gtang rag tu maN+Dal phul /
ces pa tsam gyis 'grub bo //
zhes pa'ang rtsis gto bca' mkhan sogs la nye bar mkho ba'i phyir du brgyud pa'i phyag bzhes ltar pad+ma gar dbang rtsal gyis chags med gsung las khol du phyung ba dge legs 'phel //
'di la phyag len rgyas pa'i phyogs bya na /
thog mar bka' gtad kyi chas kyang bsham /
bsgom bzlas grub pa dang chos skyong spyi'i bka' gtad ltar bya /
mthar zor gtad pa man chad 'di ltar sbyar ba yin no //
sarba mang+ga laM///
/
