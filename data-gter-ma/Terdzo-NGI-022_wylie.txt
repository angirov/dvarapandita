@#//
zab pa skor bdun las /
drang srong dri med zhi khro'i phrin las dbang bskur dang bcas bklag chog tu bkod pa rig sngags bcud kyi zhun thigs zhes bya ba bzhugs so //
rdo rje 'dzin pa drang srong tshul //
bden tshig grub pas tshar gcod dang //
rjes 'dzin mthu stobs 'gran bral ba //
der btud de sgrub gsal byed 'god //
drag po'i sngags rgod 'bum gyi yang bcud lok+t+ri pA la'i phrin las snying po brtsam par 'dod pas /
rten ji ltar tshogs pa dang gtor ma dkar gsum kha zas bzang dgus brgyan /
phyi mchod sogs 'du byas la /
cho ga'i sngon 'gro ni /
na mo /
bla ma mchog gsum yi dam lhar //
gus pas skyabs mchi mkha' mnyam 'gro
/bla med byang chub 'thob bya'i phyir //
sngags rgod lok+t+ri bsgrub par bgyi //
lan gsum gyis skyabs sems bya /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bzhi bsgom /
raM yaM khaM/
rnam dag chos dbyings ngang nyid las //
rang byung mchod pa'i phung po ni //
kun bzang mchod pa'i sprin lta bu //
dpag yas nam mkha' gang bar gyur //
oM badzra ar+g+haM nas /
shab+da AHhU~M/
oM AHhU~M/
lan gsum gyis mchod pa byin brlab /
dngos gzhi la thog mar zhi bar bsnyen pa ni /
'gyur med rdo rje'i gur khang dbus :
rgya gram nyi zla'i gdan steng du :
hU~M las drang srong dri med sngo :
skem rid gzugs can gzi brjid 'bar :
dbu skra spyir bcing ag tshom dang :
sma ra smin ma rab tu 'bar :
bgrang phreng dang ni spyi blugs bsnams :
zhabs gnyis tsog pu'i stabs kyis bzhugs :
sku la ras dkar na bza' gsol :
bden tshig grub pa'i rgyal por bsam :
thugs kar nyi steng hU~M gi mthar :
traM du'i sngags kyis bskor ba las :
'od 'phros dregs pa zil gyis mnan :
bka' 'bangs rtsis la phab par bsam :
oM traM du tri na traM du dza :
zhes gong bsnyen gyi grangs tshad 'bum phrag gcig sngon du bzla /
las sgrub kyi sngon du'ang khri tsho re bzla bar bshad /
dkyus la ci 'grub bya'o //
gnyis pa khro bor sgrub pa ni /
skad cig gnas 'gyur tshul gyis ni :
pha lam las grub rdo rje'i mkhar :
rgya gram pad nyi 'bar ba'i gur :
khro bo lok+t+ri pA la ni :
sngo nag rab khros 'jigs pa'i gzugs :
rtsa phyag gnam lcags thal mo rdeb :
tha gnyis ral gri tho ba 'dzin :
rgyan med zhabs gnyis rol pa'i stabs :
ye shes me phung klong du bzhugs :
spyi bor drang srong dri med dang //
snying gar badzra pA Ni gsal //
thugs kar gnam lcags rdo rje'i sbubs //
mthing nag hU~M yig 'bar bas mtshan //
de las 'od zer rab 'phros pas //
ri bo kun 'dus rtse mo nas //
drang srong 'khor bcas spyan drangs bsam //
zhes pas gsal btab la /
spyan 'dren pa ni /
hU~M/
dad pa dang ni dam tshig gis //
tshur gshegs gnas 'dir spyan 'dren na //
rgya gar yul gyi lho phyogs ngos //
yul ni rgya gar in+d+ra'i yul //
ri bo kun 'dus rtse mo nas //
nags tshal drwa ba'i klong dkyil na //
rin chen sna lnga'i khri steng na //
slob dpon drang srong dri med ni //
drang srong 'bum gyi 'khor gyis bskor //
ma lus 'khor dang bcas pa rnams //
sems can don la gshegs su gsol //
sde brgyad 'dul phyir gshegs su gsol //
byad ma zlog phyir gshegs su gsol //
'byung po 'dul phyir gshegs su gsol //
rgyal bsen 'dul phyir gshegs su gsol //
dgra bgegs 'dul phyir gshegs su gsol //
pad+ma'i gdan la bzhugs su gsol //
oM traM du tri na traM du dzaH
dzaHhU~M baM hoH
bzhugs gsol ni /
hU~M/
bdag cag bsod nams skal bar ldan //
drang srong 'khor bcas byon pa legs //
ji srid brtan par bzhugs nas kyang //
thugs rjes bdag la byin gyis rlobs //
phyag 'tshal ba ni /
hU~M/
slob dpon dri med 'khor bcas la //
bdag cag gus pas phyag 'tshal lo //
lus ngag yid gsum gus phyag 'tshal //
mthu rtsal dbang gi dngos grub stsol //
mchod pa ni /
oM/
sangs rgyas thams cad 'dus pa'i sku
/drang srong rgyal po rig sngags bdag
/sde brgyad 'dul ba'i drag shul can /
khyed la mchod pa 'bul ba ni //
snang gsal sgron me bdud rtsi'i khrus //
dri ldan spos ngad ro mchog zas //
sgra snyan rgyun rnams thams cad kun //
drang srong khyed la 'bul lags na //
thugs rje dang ni dam tshig dang //
gnyis med don gyis bzhes su gsol //
oM badzra A lo ke gan+d+he d+hU pe nai bid+ya shab+da AHhU~M/
bstod pa ni /
hU~M/
sangs rgyas thams cad 'dus pa'i sku
/sangs rgyas kun gyi sprul pa yi //
drang srong chen po dri med ni //
'khor du drang srong 'bum gyis bskor //
ri bo kun 'dus rtse mo dang //
nags tshal drwa ba'i phug na bzhugs //
sangs rgyas stong gi sprul pa'i sku
/drang srong khyed la gus phyag 'tshal //
'gro ba gdul dka' 'dul ba'i phyir //
drag po'i skur ston khro bo'i rgyal //
zhe sdang rdo rje gsang ba'i bdag
/'khor dang bcas la phyag 'tshal bstod /
khyod kyis bdag la dngos grub stsol //
sde brgyad dbang du bsdu ba'i phyir //
mthu dang rdzu 'phrul bdag la stsol //
che ba bskyed pa ni /
rdo rje'i lte ba'i hU~M las 'phros pa'i 'od zer gyis sde brgyad kyi snying nas drangs te mdun du bkug pa'i spyi bor rdo rje rgya gram re bzhag pas 'gul mi shes par bsam la /
hU~M/
nga ni srid pa gsum gyi rje //
nga ni skye 'gro yongs kyi yab //
nga ni srog gcod kun gyi rje //
thams cad kun gyi snying srog bdag
/khyod kyi snying khrag nga la yod //
nga yi las rnams khyod kyis sgrubs //
zhes brjod cing nga rgyal bya /
bzlas pa ni /
lce ni rdo rje rtse dgu pa :
sngags kyis mtshan pa'i 'od zer gyis :
sde brgyad rnams kyi srog snying drangs :
bka' dang dam la 'dud par gyur :
oM lok+t+ri pA la nan /
sa ga pA sha nan /
nA ga du du nan /
ma maM ma maM/
tsir tsar tsir tsar /
baM ru lu baM ru lu /
rbad tra ko sha ya rbad tra ko sha ya /
ho ra ho ra /
tsi du sod tsi du sod /
shigs lhu ru gtubs /
ha la pa ti nan /
'khor ba thul /
gnod byed che ge'i kA wA tsi brlag brlag
/ces rtsa sngags te zhag nyer gcig tu 'bum phrag gsum bzla bar bshad kyang de las nyis 'gyur ram sum 'gyur du bzla dgos par gsungs so //
srung ba dang spu gri'i drag sngags sbyor bar 'dod na gter gzhung dang yig rnying gung bsdeb /
thun mthar drang srong dmod pa dang thal rdeb ni /
gtso bo sprul par bcas rnams kyi :
rtsa phyag gnam lcags thal mo'i bar :
byad ma sgong kog bzhin du btsir :
mes bsregs chus bkrus rlung gis gtor :
mi dmigs stong pa chen por gyur :
bka' ltar mi byed cing dam la mi gnas pa thams cad 'dir ma gnas par gzhan du dengs shig
/srid pa spyi nas shigs shig
/srid gsum rmang nas sgyel cig
/'khor ba'i gting nas phyungs shig
/bskal pa'i mes sregs shig
/dam tshig gi dmod pas sdigs shig
/bka' yi chad pas chod cig
/gnam lcags ral gris spyi bo'i gtsug nas khos shig
/sum+b+ha nis non cig
/srid gsum gar skyes gar gnas kyang sdig can 'di'i steng du rdo rje me'i char chen po phob cig
/gnod byed thams cad mA ra ya phaT/
sbyor ba ngan pa thams cad 'dis thul cig
/sarba sha trUM mA ra ya rbad /
ces brjod /
thun mtshams gtor ma 'bul na /
oM AHhU~M/
lan gsum /
sbyangs spel bsgyur nas bdud rtsir byas /
gtor mgron mdun gyi nam mkhar spyan drangs /
zhi sngags mthar /
i daM ba liM ta kha kha khA hi khA hi /
btags pa lan gsum /
sngags tsam gyis mchod /
bstod par 'os pa sogs kyis bstod /
mchod sbyin gtor ma sogs kyis phrin las bcol /
ma rnyed yongs su sogs kyis nongs pa bshags /
gtor mgron /
gats+tsha gats+tsha swa b+hA bA nAM/
bdag bskyed /
snod bcud 'od zhu rang la bsdu //
rang yang thugs ka'i hU~M la thim //
de yang rim 'dus ka dag klong //
slar yang gnyug ma'i lha skur shar //
zhes bsdu ldang bya zhing /
oM AHhU~M gis gnas gsum bsrung /
ho :
'dus ma byas shing lhun gyis grub :
bsod nams ye shes gang bsgrubs pa'i :
'bras bu dus 'dir myur du smin :
gsang bdag he ru ka thob shog :
oM:
byin rlabs sprin phung rig 'dzin tshogs :
dngos grub char 'beb yi dam lha :
bar chad kun sel mkha' 'gro ma :
dngos grub 'grub pa'i bkra shis shog :
ces bsngo smon shis brjod bya'o /
!
/'di'i smin byed sgrub na /
stegs bu'i khar maN+Dal la me tog gi tshom bu gcig bkod pa'i steng du many+dzi'i khar bum pa nyer lnga'i bcud ldan mgul chings sngon po kha rgyan dang ldan pa /
mdun du rin po che'i snod du dkar gtor mngar gsum shing thog sku tsaka gis brgyan pa /
g.yas g.yon rnams su zhi drag gi sngags byang gnyis /
rdo rje ral gri tho ba rnams bkod /
phyi mchod bskor bsham /
las bum sogs 'du byas la gong gsal phrin las skyabs sems nas khro bo'i bzlas pa yan btang la /
gyer tshig gcig gis bdag mdun gnyis mnyam sgrub bya /
bum par drang srong zhi ba'i bskyed bzlas dmigs gtad spyi mthun mar 'od zhu dang /
las bum 'khyil pa'i sngags kyis byin brlab /
gtor ma 'bul zhing slob ma gzhug par gnang ba nod do //
de nas slob ma rnams la khrus bya /
bgegs bskrad cing srung 'khor bsgom /
gos mgo mjug ldog la gyon /
sems bskyed gsal btab /
mtshams sbyor khyad par /
de la 'dir phyogs dus kyi sangs rgyas sras dang bcas pa'i gsang ba gsum gyi mdzod 'dzin pa bcom ldan 'das dpal gsang ba'i bdag po nyid gang 'dul ye shes kyi rol pa'i cho 'phrul bsam las 'das par ston pa las /
lha srin sde brgyad kyi gnyen por khyad par du bsngags shing rig sngags rbod gtong byad phur kyi sbyor ba zlog pa la 'gran gyi zla dang bral ba 'chi med grub pa'i drang srong dri ma med pa zhi ba dang khro bo'i skur bzhengs nas /
'gro ba'i don mtha' yas par mdzad pa 'di nyid kyi rgyud dang sgrub thabs man ngag gi skor rnams drang srong chen po nyid kyis rgyal po d+harma a sho ka la gnang bas sde brgyad kyi chad pa las grol /
de nas rim par bram ze legs grub /
bram ze pra hasti /
slob dpon shAn+tiM gar+b+ha /
ma hA gu ru pad+ma thod phreng rtsal la brgyud /
slob dpon chen pos bod du mnga' bdag yab sras lo chen bai ro sogs la gdug pa'i sde brgyad 'dul ba'i gnyen por ched du bstsal /
de dag gis kyang snyigs dus kyi gdul bya'i don du zab mo'i gter mdzod rnams su rgyas btab pa phyis gter kha gong 'og sogs kyis rim par bton cing spel pas srung zlog gi mthar thug drang srong lok+t+ri zhes yongs su grags la /
'dir ni sprul pa'i gter chen o rgyan mchog gyur gling pa'i zab gter thugs dam zab pa skor bdun gyi cha lag dmod pa drag sngags kyi chos sde las byon pa /
drang srong rig sngags la brten nas dmod pa'i mthu nus zab mo sgrub pa'i smin byed bgyi ba la sogs kyis mtshams sbyar nas rten 'brel gyi rdzas gri sogs mtshon cha'i rigs dang bcas pa'i maN+Dal 'bul du gzhug
/thal mo me tog dang bcas te bla ma dkyil 'khor gyi gtso bo dbyer mi phyed pa la dad mos drag pos gsol ba 'debs pa 'di'i rjes zlos /
ho :
ye shes 'bar ba'i dkyil 'khor du :
bdag nyid gzhug par mdzad nas kyang :
thugs rjes lha zhal bstan pa dang :
thar pa'i gnas la 'god du gsol :
lan gsum /
bla mas gnang ba sbyin pa ni /
hU~M:
gsang ba bla med dkyil 'khor du :
skal pa ldan pa khyod gzhug pas :
bde ba bla na med pa thob :
dam tshig thams cad thub par gyis :
ji ltar bsgo ba'i dam tshig mtha' dag blangs nas tshul bzhin bsrung ba'i blos 'di'i rjes zlos /
hU~M:
rdo rje slob dpon dgongs su gsol :
dkyil 'khor lha tshogs dpang por bzhugs :
sku gsung thugs kyi dam tshig rnams :
srog gi phyir yang mi gtang ngo :
lan gsum /
dam tshig rdo rje'i chu hU~M yig tu gyur pa mgrin pa nas brgyud snying dbus ye shes sems dpa'i tshul du bzhugs par mos shig
/dung chu sbyin la /
hU~M:
'di ni dam tshig rdo rje'i chu :
bu khyod la ni sbyin par bya :
dam tshig bsrungs na dngos grub thob :
nyams na dmyal ba chen por ltung :
rdo rje bdud rtsi'i chu thungs shig :
dam tshig thams cad thub par gyis :
tha tshig bro bor ba 'di'i rjes zlos /
sa ma ya i dan na ra kan :
zhes brjod /
byin rlabs kyi gzhi 'god cing ye shes pa dbab pa la dmigs pa rtse gcig tu sgoms shig
/slob dpon gyi thugs ka nas 'od zer 'phros /
khyed rang rnams la phog
/ma dag pa'i snang ba thams cad sbyangs stong pa nyid du gyur /
stong pa'i ngang las rgya gram dang nyi zla'i gdan la hU~M las khyed rang drang srong dri med sngo skya skem zhing rid la gzi brjid 'bar ba /
dbu skra spyi bor bcing zhing smar smin ag tshom gyis brgyan pa /
ras dkar gyi na bza' can bgrang phreng dang spyi blugs bsnams shing zhabs tsog pu'i stabs kyis bzhugs pa'i /
thugs kar nyi steng hU~M mthar traM du'i sngags kyis bskor ba las 'od zer 'phros /
rgya gar lho phyogs in+d+ra'i yul nags tshal drwa ba can gyi ri'i phug nas lha'i drang srong dri med 'od zer 'khor drang srong 'bum phrag du ma'i tshogs kyis bskor ba /
sprin phung gtibs pa bzhin byon nas khyed rang rnams la sib sib thim par mos mdzod byas la /
rol mo'i sgra drag tu bya zhing /
oM ha la ha la hi li hi li he he drung drung dzaHdzaHb+h+yo b+h+yo zlog zlog
/ces dang traM du nyer gcig brjod /
de ltar thim pa'i rkyen gyis khyed rang skad cig gis zhe sdang rdo rje'i skur gyur pa ni /
sku mdog sngo nag shin tu khros shing brjid pa'i sku can /
rtsa ba'i phyag gnyis gnam lcags kyi thal mo rdeb cing 'og ma gnyis ral gri dang tho ba phyar ba /
rgyan med gcer bu zhabs rol stabs pad nyi dang me phung 'bar ba'i klong na bzhugs pa'i rnam pa rab tu gsal ba dang /
nga rgyal brtan por sgoms la zhi khro'i rtsa sngags dang che ba bskyed pa'i rjes zlos mdzod cig byas la de rnams las byang ltar brjod du gzhug
/de nas dbang dngos gzhi rnams rim par bskur ba'i thog mar sku bum pa'i dbang la 'dun pa 'di ltar mdzod /
bum pa gzhal yas khang gi nang du drang srong dri med dngos su bzhugs pa'i sku las bdud rtsi'i rgyun babs pas lus kyi dri ma sbyangs /
'chi med rig 'dzin chen po dang dbyer med 'ja' lus rdo rje'i skur gyur par mos shig
/rnam bum gyis dbang bskur la /
hU~M:
drang srong chen po dri med kyi :
byin rlabs ye shes chu yi dbang :
skal ldan slob mar bskur ba yis :
sku yi dbang mchog rdzogs par shog :
sngags mthar /
kA ya a b+hi Shiny+tsa hU~M:
gnyis pa gsung rig sngags kyi dbang bskur ba ni /
slob dpon dang mdun bskyed gnyis su med pa'i mgrin pa nas traM du'i sngags kyi phreng ba 'phros /
mgrin par zhugs pas ngag gi dri ma sbyangs /
drang srong chen po'i gsung dang dbyer med pa bden tshig rig sngags kyi nus pa grub par mos shig
/zhi ba'i sngags byang mgrin par bzhag la /
hU~M:
bden tshig grub pa'i drang srong gi :
rig pa traM du'i sngags rgod kyi :
dbang mchog ngag la bskur ba yis :
dmod pa 'grub pa'i dbang thob shog :
sngags mthar /
wA ka a b+hi Shiny+tsa hU~M:
gsum pa thugs rig pa rtsal gyi dbang bskur ba ni /
slob dpon dang mdun bskyed gnyis su med pa'i thugs ka nas ye shes rdo rje'i phyag rgya 'phros /
snying gar thim pas yid kyi dri ma sbyangs /
don dam 'khor 'das dbyer med kyi dgongs pa'i rtsal chen rdzogs par mos shig
/rdo rje snying gar bzhag la /
hU~M:
don dam ye shes thugs chud nas :
'khor 'das kun la khyab pa dang :
gzhom med rdo rje rig pa'i rtsal :
sde brgyad zil gnon dbang thob shog :
sngags mthar /
tsit+ta a b+hi Shiny+tsa hU~M:
bzhi pa yon tan gtor ma'i dbang bskur ba ni /
gtor snod rdo rje'i gur khang gi nang du gtor ma drang srong zhi khro'i skur gsal ba la mos gus byas pas byin rlabs bdud rtsi 'od zer gyi rgyun dpag tu med pa byung /
khyed rang la thim pas sgo gsum cha mnyam gyi dri ma sbyangs /
drang srong chen po'i gsang ba gsum dang dbyer med pa'i dbang dang byin rlabs dngos grub thams cad thob par mos shig
/gtor ma gnas gsum bzhag la /
hU~M:
dang po mchod pa drang srong gtor mas mchod :
da ni snod bcud lha dang srung ba'i mkhar :
sku gsung thugs kyi 'phro 'du bsam mi khyab :
skal ldan slob ma rnams la dbang bskur bas :
drang srong chen pos byin gyis brlab pa dang :
srung zhing skyob pa'i phrin las mdzad du gsol :
sngags mthar /
kA wA tsi a b+hi Shiny+tsa hU~M:
lnga pa phrin las phyag mtshan dang dmod sngags kyi dbang bskur ba ni /
khyed rang khro rgyal lok+t+ri pA la dngos su gsal ba'i phyag g.yas su ral gri 'bar ba dang g.yon du gnam lcags kyi tho chen gtad cing drag po'i dmod sngags kyis mnga' gsol bas /
dmod pa'i mthu nus kyis khams gsum sde brgyad thal bar brlag pa'i nus mthu yongs rdzogs thob par mos shig
/phyag mtshan gnyis dang drag po'i sngags byang gtad la /
hU~M:
ral gri tho bas dgra bgegs ma lus 'joms :
dmod pa'i sngags rgod byad ma thal bar brlag :
drang srong chen po'i mthu nus yongs rdzogs nas :
dmod pa'i phrin las 'grub pa'i dbang thob shog :
drag sngags brjod /
sgrub thabs ltar dmigs pa dang bcas dmod pa dang thal rdeb byar gzhug
/des drang srong lok+t+ri zhi drag gi dbang dang rjes gnang zab mo legs par grub pa yin pas sogs kyis mtshams sbyar la dam tshig khas blang /
maN+Dal sogs dbang rjes spyi ltar bya /
gtor ma kha gsos la /
slar yang gtor 'bul dang /
mchod bstod nongs bshags /
bsdu ldang dge bsngo /
shis brjod kyi bar sgrub thabs ltar byas pas grub bo //
drag sngags 'bum gyi mthar thug 'di //
bstan 'dzin skyes bus bde blag 'grub //
nag phyogs tsha ngar 'joms pa dang //
dkar phyogs dbu 'phang dgung snyegs shog
/ces pa'ang sprul pa'i gter chen nyid kyis bka' yi rjes su gnang zhing sras yum zung gi dgongs bzhed skong ba dang /
zab chos khyad par du 'phags pa la zhabs tog tu 'gyur ba'i 'dun pas pad+ma gar dbang blo gros mtha' yas kyis /
gter chen bla ma'i phyag bzhes ji lta bar shrI de bI ko Ti'i yang snying tsa 'dra rin chen brag gi sgrub gnas su sbyar ba dge legs 'phel ///
/
