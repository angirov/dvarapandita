bla ma'i rnal 'byor tshogs skong bcas bzhugs /
oM AHhU~M/
rang nyid yi dam lhar gsal mdun gyi mkhar //
bka' drin sum ldan rtsa ba'i bla ma sogs //
skyabs gnas kun 'dus gu ru pad+ma 'byung //
rtsa gsum lha tshogs sprin ltar gtibs par gsal //
hU~M:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis rlob phyir gshegs su gsol :
gu ru pad+ma sid+d+hi hU~M:
zhes byin dbab nas badzra gu ru'i dzapa? ci nus bzla /
mthar tshogs mchod ni /
raM yaM khaM/
oM AHhU~M hrIH
snang ba snod kyi gtor gzhong du //
srid pa bcud kyi tshogs rdzas bshams //
gnyis 'dzin dri ma kun bsal nas //
ye shes bdud rtsir bsgyur byas te //
rgyal ba kun 'dus pad+ma 'byung //
rtsa gsum lha tshogs thugs dam bskang //
dgyes bzhes mchog thun dngos grub stsol //
'khor gsum dmigs pa'i sgrib tshogs kun //
ye dag kun bzang klong du bshags //
ma rig gnyis su 'dzin pa'i bgegs //
sku gsum rol par bsgral nas kyang //
mnyam nyid yangs pa'i zhal du bstab //
bzhes shig rol cig kha raM khA hi //
skong ba ni /
hrIH
dus gsum rgyal kun 'dus pa'i ngo bo nyid //
pad+ma thod phreng dkyil 'khor lha yi tshogs //
bskang ngo bskal par thugs dam gnyan po bskang //
sdom gsum 'gal ba'i nyes ltung phra rags rnams //
dmigs med kun bzang klong du mthol zhing bshags //
dag tshangs mchog gi dngos grub bstsal du gsol //
rang byung ye shes gdod ma'i chos kyi sku
/bdag rgyud mngon du 'gyur bar byin gyis rlobs //
zhes tshogs mchod rim pa gsum du spros la phul /
sgrub po nang gi rnal 'byor dang ldan pas longs spyad pa'i lhag ma ni /
hrIH
ka dag thig le nyag gcig las //
thabs kyi rol pa gtso dang 'khor //
rnam 'gyur mi bzad lhag sdud tshogs //
lhag gtor bzhes la phrin las mdzod //
chad mdo ni /
hU~M b+h+yo /
dus gsum dus med ka dag dus kyi tshe //
shes rig gdod ma'i mgon pos rang snang gi
/'khor tshogs rgya mtshor ji ltar bcol pa'i las //
bsgrub phyir gtor ma 'bul gyis bzhes su gsol //
brtan skyong ni /
khyad par rig 'dzin pad+ma sam+b+ha wa'i //
zhal mthong bod yul brtan skyong bcu gnyis po //
'khor bcas bshal chu'i gtor ma 'di longs la //
rnal 'byor bcol ba'i phrin las 'grub par mdzod //
dbang blang ba ni /
gu ru mkha' 'gro'i tshogs bcas kyis //
bdag cag mos pa'i bu rnams la //
lus la sku yis byin gyis rlobs //
ngag la gsung gis byin gyis rlobs //
yid la thugs kyis byin gyis rlobs //
dbang bzhi bskur bar byin gyis rlobs //
rgyud bzhi dag par byin gyis rlobs //
lam bzhi 'byong bar byin gyis rlobs //
sku bzhi thob par byin gyis rlobs //
oM AHhU~M badzra gu ru pad+ma d+he wa DA ki nI/
kA ya a b+hi Shiny+tsa oM/
wA ka a b+hi Shiny+tsa AH
tsit+ta a b+hi Shiny+tsa hU~M/
sarba a b+hi Shiny+tsa hrIH
rtsa gsum lha tshogs 'od zhu rang la thim //
skye ba kun tu o rgyan pad+ma dang //
'bral med chos kyi dpal la longs spyod cing //
sa dang lam gyi yon tan rab rdzogs nas //
pad+ma 'byung gnas go 'phang myur thob shog
/sogs brjod cing mthar bkra shis dang smon lam gyis rgyas gdab par bya'o //
ces si tu pad+ma'i ming can gyis chos khrims dkar rin ngor spel ba dge //
/
