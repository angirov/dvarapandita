@#//
tshe sgrub 'chi bdag bdud 'joms kyi phrin las gsal byed dbang bskur dang bcas pa 'chi med bdud rtsi'i bum bzang zhes bya ba bzhugs so //
na mo ma hA gu ru badzra A yu sid+d+hi pha la hU~M hoH
nyes pa'i zug rngu rtsad nas 'joms mdzad cing //
'gyur med rdo rje tshe yi grub mchog sbyin //
byin rlabs stobs ldan de la phyag bgyis te //
'chi bdag bdud 'joms lhan thabs gsal bar bkod //
rje btsun g.yu thog pa chen po'i thugs thig snyan brgyud zab gnad thugs rje nyi 'od la brten nas rdo rje'i tshe sgrub pa la /
rang don spros med bsnyen pa'i rnal 'byor dang /
gzhan don spros bcas sgrub pa'i rnal 'byor gnyis su gsungs pa las /
snga ma ni gsang sgrub dang dril sgrub zhal gdams lto sbyar bas 'grub pa yin zhing /
phyi ma ltar na sbyor ba bsham bkod /
dngos gzhi sgrub phrin /
rjes tshe dbang bskur ba gsum las /
dang po ni /
bkra shis pa'i gnas su stegs gtsang ma la dkyil 'khor sgo rdzogs rdor rwa me ris bskor ba'i nang du pad+ma 'dab bzhi phyogs mdog rigs lnga'i phyag mtshan nam thig le rang mdog bkod pa'am /
'bring du pad+ma 'dab bzhi thig le rdor rwa me ri tsam las sgo rdzogs med pa dang /
bsdu na maN+Dal la 'bru'i tshom bu gtso 'khor lnga pa bkod pa'i steng du many+dzi la rin po che'i bum par ba dmar zal gyi 'o ma chu gtsang dri bzang nyer lnga'i rdzas sbyar gyis sum gnyis bkang ba dar dmar gyi mgul chings 'bras bu can gyi shing dang rigs lngas kha brgyan pa bkod /
de'i steng du 'phrul stegs la rin po che'i snod du dpal gtor nor bu'i dbyibs can rang 'dra bzhis bskor ba /
rtse mor pad+ma la gnas pa'i tshe bum dang rdo rje 'khor lo nyi zla rin chen 'bar ba'i rgyan gyis spras shing dkar mngar zas sna sman spod kyis gtams pa bkod /
mdun du lha tsaka dang thod pa mtshan ldan du chang bzang por bu ram dang chos sman sbyar zhing mar gyi nyi zla la nr-i yig gis mtshan pa'i bcud ldan dang /
mngar gsum sbyar ba'i tshe ril dar dmar gyi zhal khebs byas la bzhag
/g.yas g.yon du sman gyi drang srong lha sman rnams kyi dkar gtor gnyis la rtsi sman mngar gsum btab pa /
rgyab tu bka' srung la dmar gtor gtso 'khor dgu pa sha khrag gis brgyan pa /
mtshams bzhir mda' dar mthing ser dmar ljang bzhi la g.yu mu tig bye ru man shel me long btags pa gzug
/mdun rgyab gang bder rigs 'dus gtor ma dang sman raka
/chu gnyis nyer spyod /
rigs lnga'i phyag mtshan go khrab dang bcas pa'i tsakli /
sngon gtor tshogs chas chad brtan sogs nyer mkho rnams tshang zhing bkod pa'i bye brag bag dro zhing byin chags par bya'o //
gnyis pa sgrub phrin ni /
brgyud 'debs /
phyi gtor /
mtshams gcod nas brtsam phrin las gzhung bsrangs te bdag mdun dbyer med du bsgom pa'i lha bskyed skabs su las byang mchan gsal ltar phyag g.yon thod pa rnams tshe bum bsnams pa bsgyur /
bstod pa'i rjes su dzapa? khang phyes la dmigs pa ni /
lha tshogs gtso 'khor thugs kar zla nyi'i steng /
srog snying dag las 'od zer phyogs bcur 'phros //
bde gshegs mnyes mchod sku gsung thugs rgyud bskul //
thugs rje byin rlabs tshe yi dngos grub bsdus //
thugs ka'i srog snying phyag gi tshe bum thim //
sngags phreng 'khor ba'i 'od kyis lus khyab pa //
bzhi brgya'i nad dang stong phrag bgegs la sogs //
las dang rkyen gyur tshe yi bar chad rnams //
'od zer ye shes me yis rab bsregs nas //
gzhob rdul bskal pa'i rlung gis phyir gtor te //
lus nyid gser gyi rdo rje nas 'bras tsam //
rab gtams gnod byed gzhan gyis mi tshugs gyur //
ces gsal btab la /
gtso 'khor spyi dril gyi sngags sham du /
badzra A yu She hU~M b+h+rU~M nr-i dzaH
zhes btags la bzlas pa'i dngos gzhi bya /
skabs su tshe bcud bsdu ba ni /
slar yang 'od 'phros phyi nang snod bcud kyi //
skye 'gro'i tshe srog dpal brjid stobs mnga' ris //
sman 'bru zas gos rin chen 'byung ba sogs //
kun gyi bcud bsdus 'chi ba med pa yi //
dngos grub dam pa bdud rtsis lus gang bas //
rdo rje'i lus la nyi zla'i tshe thob gyur //
ces bsam la bzlas pa bya /
thun mtshams su sngags tsam gyis mchod /
bstod pa ni /
hU~M hrIH
rigs 'dus rgyal ba sman rgyal tshe dpag med //
mtshan dpe rgyan rdzogs rdo rje tshe bum bsnams //
sngo bsangs rang rig yum sbyor tshe yi bdag
/'gro la 'chi med dngos grub stsol phyag 'tshal //
thugs sprul mi bskyod rig ye tshe dpag med //
mtshan dpe rgyan rdzogs rdo rje tshe bum bsnams //
mthing mdog rang rig yum sbyor tshe yi bdag
/'gro la 'chi med dngos grub stsol phyag 'tshal //
sku sprul rnam snang rig ye tshe dpag med //
mtshan dpe rgyan rdzogs 'khor lo tshe bum bsnams //
dung mdog rang rig yum sbyor tshe yi bdag
/'gro la 'chi med dngos grub stsol phyag 'tshal //
yon tan rin 'byung rig ye tshe dpag med //
mtshan dpe rgyan rdzogs rin chen tshe bum bsnams //
gser mdog rang rig yum sbyor tshe yi bdag
/'gro la 'chi med dngos grub stsol phyag 'tshal //
phrin las don grub rig ye tshe dpag med //
mtshan dpe rgyan rdzogs rgya gram tshe bum bsnams //
g.yu mdog rang rig yum sbyor tshe yi bdag
/'gro la 'chi med dngos grub stsol phyag 'tshal //
gsung sprul snang mtha' rig ye tshe dpag med //
mtshan dpe rgyan rdzogs pad+ma tshe bum bsnams //
mtshal mdog rang rig yum sbyor tshe yi bdag
/'gro la 'chi med dngos grub stsol phyag 'tshal //
chos dbyings zhi ba'i ngang las ma g.yos kyang //
gdug pa 'dul phyir 'jigs rung khro bo'i sku
/gar gyi dbang phyug 'chi bdag bdud dpung 'joms //
rta mchog yab yum 'khor bcas phyag 'tshal bstod //
rtsa gsum rang snang dag pa'i ye shes lha //
ma rig 'chi bdag bdud 'joms sgyu ma'i sku
/'gyur med bde chen tshe dang ye shes kyi //
dbang bskur byin rlabs dus 'dir bstsal du gsol //
zhes dbyangs rol bcas bstod /
tshe 'gugs pa ni /
lha tshogs thugs las sprul pa'i pho nya mchog
/sku mdog ma nges dar dang rin chen brgyan //
tshe 'gugs lcags kyu tshe bum mda' dar bsnams //
grangs med phyogs mtshams steng 'og kun khyab ste //
stong gsum sgo gsum khams gsum srid pa gsum //
lha 'dre mi gsum rnams kyi tshe bsdus shing /
khyad par bdag gi bla tshe yar dang 'khyams //
thams cad yi ge nr-i yi tshul du bkug
/tshur thim 'chi med dngos grub thob par gyur //
ces bsgoms la mda' dar g.yab cing /
hrIH
dus gsum rgyal ba'i gsung mchog 'dus pa'i dpal //
rta phag yab yum dbang gi las mdzad gtso //
sprul dang yang sprul 'khor bcas dus la babs //
steng 'og bla tshe 'gugs pa'i phrin las mdzod //
'chi bdag bdud kyi pho nya rdul du rlogs //
srog gcod lha 'dre'i mgo bo tshal bar khos //
dbugs len gshed ma'i srog rtsa dmar 'byin mdzod //
yon bdag bla tshe 'khyams po da lta khug
/rdo rje mkha' 'gros lcags kyu mthing bum 'dzin //
zhi ba'i las mdzad sprul pa yang sprul bcas //
'khor bcas thams cad zhal bzhes dus la babs //
shar dang shar lho'i phyogs kyi tshe khug cig
/'chi bdag bdud kyi pho nya rdul du rlogs //
srog gcod lha 'dre'i mgo bo tshal bar khos //
dbugs len gshed ma'i srog rtsa dmar 'byin mdzod //
yon bdag bla tshe 'khyams po da lta khug
/rin chen mkha' 'gros lcags kyu gser bum 'dzin //
rgyas pa'i las mdzad sprul pa yang sprul bcas //
'khor bcas thams cad zhal bzhes dus la babs //
lho dang lho nub phyogs kyi tshe khug cig
/'chi bdag bdud kyi pho nya rdul du rlogs //
srog gcod lha 'dre'i mgo bo tshal par khos //
dbugs len gshed ma'i srog rtsa dmar 'byin mdzod //
yon bdag bla tshe 'khyams po da lta khug
/pad+ma mkha' 'gros lcags kyu zangs bum 'dzin //
dbang gi las mdzad sprul pa yang sprul bcas //
'khor bcas thams cad zhal bzhes dus la babs //
nub dang nub byang phyogs kyi tshe khug cig
/'chi bdag bdud kyi pho nya rdul du rlogs //
srog gcod lha 'dre'i mgo bo tshal bar khos //
dbugs len gshed ma'i srog rtsa dmar 'byin mdzod //
yon bdag bla tshe 'khyams po da lta khug
/las kyi mkha' 'gros lcags kyu g.yu bum 'dzin //
drag po'i las mdzad sprul pa yang sprul bcas //
'khor bcas thams cad zhal bzhes dus la babs //
byang dang byang shar phyogs kyi tshe khug cig
/'chi bdag bdud kyi pho nya rdul du rlogs //
srog gcod lha 'dre'i mgo bo tshal bar khos //
dbugs len gshed ma'i srog rtsa dmar 'byin mdzod //
yon bdag bla tshe 'khyams po da lta khug
/ces dang spyi sngags sham bu can brjod do //
sgrub pa zhag grangs lta bu la 'di mtshams dbang gi gsham du 'byung ba'i rgyas gdab bya /
thun rjes mar gtor 'bul dang tshogs mchod /
rjes rim rnams las byang ltar bya /
dbang bsgrub la gong gi tshe 'gugs 'phros su srung ma'i gtor 'bul dang tshogs byin rlabs nas bsgral bstab gsol kha'i bar du btang /
las bum 'khyil pa'i sngags kyis byin brlabs /
bdag nyid 'jug pa rgyas bsdus ci rigs bya'o //
gal te dbang rgyas bsdus kyi mtha' rten du tshe dbang 'di nyid sbyor na /
bsham bkod lhan cig tu byas nas /
gzhung gi bzlas pa'i mjug tu lha tshogs rnams phyag g.yon tshe bum bsnams pa'i dmigs pa bsgyur la /
'dir gsal dmigs bzlas bstod pa tshe 'gugs bcas btang /
gzhung dbang grub nas 'di'i maN+Dal gsol gdab dang /
dngos gzhi'i bum dbang la 'jug pas chog go
/gsum pa rjes tshe dbang ni /
slob ma rnams las bum gyis khrus bya /
bgegs gtor mtshams gcod srung 'khor rnams dang /
sems bskyed gsal btab nas /
'dir bcom ldan 'das sman pa'i rgyal po nyid kha ba can gyi ljongs su grub mchog tshe rig 'dzin pa'i skur bzhengs pa rje btsun g.yu thog pa chen po gu Na nA thA'i thugs tig
/lam zab bla ma sgrub pa'i cha lag
/sgrub pa po rnams dus ma yin pa'i 'chi bdag gi chad pa zlog cing /
rdo rje tshe'i dngos grub sgrub pa la byin rlabs dang mthu stobs khyad par du 'phags pa tshe dbang 'chi bdag bdud 'joms bsgrub par bgyi ba la sogs kyis mtshams sbyar nas maN+Dal 'bul du gzhug
/thal mo me tog dang bcas te gsol ba 'debs pa 'di'i rjes zlos mdzod /
ma bcos spros bral khyab brdal chos sku'i klong //
rtsal snang rigs 'dus bde chen longs spyod rdzogs //
gang 'dul sprul pa sman rgyal tshe dpag med //
sman mchog rdo rje'i tshe dbang bstsal du gsol //
zhes lan gsum /
rgyud dag par bya ba'i slad du /
slob dpon dang mdun bskyed gnyis su med pa rigs 'dus bla ma sman rgyal gyi dkyil 'khor rtsa ba gsum gyi lha tshogs rnams sprin gtibs pa ltar bzhugs pa'i mdun du /
khyed rang rnams 'khod nas sdig pa bshags par bgyi'o snyam pa'i 'dun pa dang ldan pas 'di'i rjes zlos mdzod /
sangs rgyas kun gyi ngo bo nyid //
slob dpon bdag la dgongs su gsol //
bdag ming 'di zhes bya ba yis //
thog ma med nas da lta'i bar //
lus dang ngag dang yid gsum gyis //
sdig pa mi dge gang byas pa //
gnong zhing 'gyod pa'i sems kyis su //
snying nas khyod kyi spyan sngar bshags //
lan gsum /
bdag sogs nam mkha' dang mnyam pa'i sems can thams cad bslu ba med pa'i skyabs gnas rtsa ba gsum gyi lha tshogs rnams la deng nas byang chub ma thob bar du skyabs su 'gro snyam pa gyis la 'di'i rjes zlos mdzod /
phyogs dus dkon mchog gsum 'dus pa //
bla ma rdo rje 'dzin rgyal la //
bdag dang mkha' mnyam sems can kun //
byang chub bar du skyabs su mchi //
lan gsum /
lha tshogs de dag gi spyan sngar dus 'di nas bzung ste ji srid byang chub snying po la mchis kyi bar du /
smon pa dang 'jug pa'i bdag nyid can gyi byang chub kyi mchog tu sems bskyed do snyam pa'i ngang nas 'di'i rjes zlos mdzod /
mtha' yas 'gro ba'i don gyi phyir //
rdo rje 'dzin pa mchog bsgrubs nas //
zhi sogs phrin las rnam bzhi yis //
'gro rnams bde la 'god par bya //
lan gsum /
skyabs gnas de dag gi mdun du so so thar pa'i sdom pa dang /
byang chub sems dpa'i bslab pa dang /
rig 'dzin sngags kyi dam tshig rnams nod la tshul bzhin du bsrung bar bgyi'o snyam pas 'di'i rjes zlos mdzod /
sangs rgyas kun dngos rdo rje 'dzin //
bdag la brtse bas dgongs su gsol //
bdag ming 'di zhes bgyi ba yis //
dus 'di nas ni byang chub bar //
so so thar dang byang chub sems //
rig 'dzin gsang sngags bla med kyi //
sdom pa ma lus bdag gis bzung //
sems can 'gyur med bde la 'god //
lan gsum /
de nas dbang gi gzhi 'god cing ye shes pa dbab pa'i slad du khyed rang rnams sgo gsum gyi gnad gcun te dmigs pa 'di bzhin du mdzod cig
/chos thams cad spros pa dang bral ba'i stong pa nyid du gyur /
de'i ngang las pad+ma nyi zla bdud bzhi bsnol ba'i gdan la khyed rang rnams khro bo'i rgyal po rta mgrin sku mdog dmar po zhal gcig phyag gnyis gri gug dang thod khrag 'dzin pas yum la 'khyud pa /
zhabs gnyis brkyang bskum 'dor stabs kyis bzhugs shing spyi gtsug rta mgo ljang zhur rta skad 'tsher ba /
gar gyi nyams dang ldan cing dpal dang dur khrod kyi chas kyis brgyan pa'i pang du yum rdo rje phag mo dmar mo gri thod 'dzin cing yab la 'khyud pa /
spyi bor phag zhal ngur sgra sgrog pa /
ye shes kyi me rab tu 'bar ba'i dbus na bzhugs pa gsal thob cig
/de nas bla ma la gus 'dud byas pa'i rkyen gyis bla ma'i thugs ka nas 'od zer dpag tu med pa 'phros /
phyogs bcu'i sangs rgyas dang byang sems mdun bskyed dkyil 'khor gyi lha tshogs rnams la phog pas thugs rgyud bskul /
sku gsung thugs rdo rje'i ye shes dang byin rlabs thams cad rtsa ba gsum gyi lha tshogs kyi sku phyag rgya gsung yig 'bru thugs phyag mtshan gyi rnam pa char drag tu babs pa ltar byon pa dang /
gzhan yang sman gyi lha dang lha mo drang srong rig 'dzin chos skyong ba thams cad kyi byin rlabs dngos grub thams cad kyang 'ub kyis bsdus te kha ba bu yug 'tshubs pa bzhin byon nas khyed rang gi spyi bo'i gtsug dang /
ba spu'i bu ga nas sib sib thim pa'i mos pa mdzod cig
/'beb rdzas bdug
/dbyangs rol bcas las byang ltar byin 'beb gyer /
rtsa sngags brjod cing nas dang bdud rtsi 'thor /
rol mo drag tu bya /
de ltar ye shes pa phab pa'i rgyun de nyid byang chub ma thob kyi bar du brtan par byas pa'i mos pa mdzod /
rtsa sngags brjod 'bru 'thor /
de nas tshe 'gugs pa'i slad du dmigs pa 'di bzhin du mdzod /
lha tshogs thugs las sprul pa'i pho nya mchog
/sogs dang tshe 'gugs tshang ma gyer la spos btul zhing mda' dar g.yab rol mo bya'o //
de nas rnam bum thogs la /
bla ma dang mdun skyed dbyer med pa rigs lnga sman pa'i rgyal po tshe dpag med rnams kyi phyag gi bum pas spyi bo nas dbang bskur bas bdud rtsi'i rgyun gyis lus kyi nang thams cad gang /
dug lnga'i sgo nas tshe thung bar 'gyur ba'i las sgrib bag chags dang bcas pa dag
/'chi ba med pa sku lnga'i tshe dang ye shes kyi dngos grub thob pa'i mos pa mdzod cig
/hU~M hrIH
bum pa'i ngo bo spros med chos kyi sku
/bum bcud rang bzhin bde chen longs spyod rdzogs //
bum pa'i rgyan chas 'gro 'dul sprul sku mchog
/bar chad kun sel 'chi med dbang thob shog
/oM AHhU~M badzra ma hA gu ru AHyu she hU~M b+h+rU~M nr-i dza sarba sid+d+hi a b+hi Shiny+tsa hU~M/
zhes mgo bo'i gnas lngar bzhag la bum chu blud /
sku phyag rgyas dbang bskur ba'i slad du /
lha tshogs gtso 'khor rnams kyi sku las rang 'dra ba'i sku gnyis pa 'phros khyod rang gi gnas so sor thim pas lus 'pho 'gyur med pa 'chi med 'ja' lus rdo rje'i skur byin gyis brlabs par mos mdzod /
tsakli rnams spyi bo'i gnas so sor bzhag la /
oM/
sangs rgyas kun gyi sku mchog sman gyi bla //
rig pa'i ye shes rnam snang tshe dpag med //
'gyur med sku yi byin rlabs kun sdus la //
'chi med rdo rje'i tshe dbang bskur du gsol //
oM AHbud+d+ha gu ru gu Na sid+d+hi hU~M badzra A yu She a b+hi Shiny+tsa hU~M/
AH
sangs rgyas kun gyi gsung mchog sman gyi bla //
rig pa'i ye shes snang mtha' tshe dpag med //
'gag med gsung gi byin rlabs kun sdus la //
'chi med rdo rje'i tshe dbang bskur du gsol //
oM AHpad+ma gu ru gu Na sid+d+hi hU~M badzra A yu She a b+hi Shiny+tsa hU~M/
hU~M/
sangs rgyas kun gyi thugs mchog sman gyi bla //
rig pa'i ye shes mi bskyod tshe dpag med //
'khrul med thugs kyi byin rlabs kun sdus la //
'chi med rdo rje'i tshe dbang bskur du gsol //
oM AHbadzra gu ru gu Na sid+d+hi hU~M badzra A yu She a b+hi Shiny+tsa hU~M/
swA/
sangs rgyas kun gyi yon tan sman gyi bla //
rig pa'i ye shes rin 'byung tshe dpag med //
yon tan re skong byin rlabs kun sdus la //
'chi med rdo rje'i tshe dbang bskur du gsol //
oM AHrat+na gu ru gu Na sid+d+hi hUM badzra A yu She a b+hi Shiny+tsa hU~M/
hA/
sangs rgyas kun gyi phrin las sman gyi bla //
rig pa'i ye shes don grub tshe dpag med //
phrin las 'gro 'dul byin rlabs kun sdus la //
'chi med rdo rje'i tshe dbang bskur du gsol //
oM AHkarma gu ru gu Na sid+d+hi hU~M badzra A yu She a b+hi Shiny+tsa hU~M/
gtso bo'i dbang bskur la /
hrIH
sangs rgyas ma lus kun gyi sku gsung thugs //
yon tan phrin las yongs rdzogs sman gyi bla //
rigs 'dus bla ma rgyal ba tshe dpag med //
byin rlabs mthar thug tshe dbang bskur du gsol //
'byung lnga rnam dag rigs lnga yum chen lnga //
bcom ldan bde gshegs lnga dang gnyis med sbyor //
dug lnga 'chi bdag bdud kyi dpung choms la //
sku lngar byin rlobs tshe dbang bskur du gsol //
spyi sngags sham bcas brjod /
hrIH
bde chen gar gyi dbang phyug rta mchog dpal //
gnyis med rdo rje phag mo yum dang sbyor //
mthu stobs gzi brjid 'chi bdag dpung 'joms lha //
'chi med rdo rje'i tshe dbang bskur du gsol //
mkha' 'gro sde bzhis 'chi bdag bdud bzhi 'joms //
phrin las bzhi sgrub rdo rje tshe 'gugs ma //
phyogs bzhi mtshams dang steng 'og tshe khug la //
dus bzhi dus med tshe dbang bskur du gsol //
hrIHma ha ri ni sa tsit+ta hrIng hrIng badzra A yu She a b+hi Shiny+tsa hU~M/
gsung snying po bzlas pa'i lung sbyin pa'i slad du /
slob dpon dang mdun skyed dbyer med pa'i thugs srog sngags phreng dang bcas pa las sngags phreng gnyis pa byon /
zhal nas thon /
khyed rang rnams kyi zhal du zhugs /
thugs srog sa bon gyi mthar 'khod pas ngag 'pho ba med pa mi shigs nA da'i rang sgrar smin par mos la 'di'i rjes zlos /
spyi sngags sham bu bcas lan gsum /
rdo rje slob ma 'di rnams la rigs 'dus sman rgyal tshe dpag med pa'i gsung gsang sngags kyi byin rlabs ma lus pa 'jug cing brtan par gyur cig
/ces 'bru 'thor /
thugs dpal gyi gtor chen la brten nas dbang bskur ba'i slad du /
gtor ma 'di nyid ye shes kyi gzhal yas khang par gyur pa'i nang du rigs 'dus sman rgyal tshe dpag med pa'i lha tshogs dngos su bzhugs pa'i sku las byin rlabs bdud rtsi'i chu rgyun ye shes kyi 'od zer sna tshogs pa byung ste /
khyed rang rnams la thim pas yid 'khrul rtog dag pa rdo rje ye shes kyi rtsal chen rdzogs par mos shig
/dpal gtor mgor bzhag la /
hrIH
dpal gyi gtor chen tshe dang ye shes ri //
nor bu 'bar bas dgos 'dod re ba skong //
nang na rigs lnga tshe yi lha tshogs bzhugs //
dbang mchog bskur pas 'chi med dbang thob shog
/spyi sngags sham bcas brjod /
yon tan dngos grub rdzas kyis zhal bsro ba'i slad du /
tshe zan dang tshe chang myong ba la brten nas 'byung ba'i dwangs ma stobs su gyur /
brtan g.yo 'khor 'das kyi tshe bcud la mnga' dbang bsgyur /
skye 'chi med pa tshe'i rig 'dzin la mnga' brnyes par mos shig
/tshe ril sbyin la /
e ma 'chi med ye shes bdud rtsi mchog
/tshe zan yi dam lha yi pha 'bab 'di //
gang gi lce yi thog tu reg ma thag
/dad pas myong na 'chi ba 'byung re kan //
sra brtan ri bo lta bu'i tshe thob shog
/chad med chu rgyun lta bu'i tshe thob shog
/gzhom med rdo rje lta bu'i tshe thob shog
/nad sel bdud rtsi lta bu'i tshe thob shog
/re skong nor bu lta bu'i tshe thob shog
/kun khyab nam mkha' lta bu'i tshe thob shog
/gsal mdangs nyi zla lta bu'i tshe thob shog
/'gyur med chos sku lta bu'i tshe thob shog
/phyag rgya chen po mchog gi tshe thob shog
/sngags gong ltar brjod /
tshe chang sbyin la /
hrIH
tshe chang rigs lnga yab yum byang chub sems //
snod bcud bdud rtsir bsgyur pa tshe yi bcud //
dad pas 'thung na tshe dbang rig 'dzin thob //
skal ldan bu la byin pas 'chi med shog
/hrIH
sman 'bru rin chen zas gos 'byung ba dang //
'chi med rdzas sngags ting 'dzin bcud bsdus nas //
byin gyis brlabs pa'i bdud rtsi 'di thungs shig
/bar chad kun sel ngo mtshar a la la //
sngags brjod /
phrin las mi 'jigs rdo rje'i go bgo ba'i slad du /
lha tshogs rnams kyi sku las phyag mtshan lnga po char ltar du babs te khyed rang gi lus kyi stod smad kun tu zhu lub tu g.yogs shing go khrab tu gyur pas nam yang gzhom gzhig dang bral bar mos mdzod /
phyag mtshan lnga dang go khrab kyi tsakli gnas gsum du reg la /
hrIH
cis kyang mi 'gyur mi phyed mi shigs pa'i //
rdo rje 'khor lo rin chen pad+ma dang //
rgya gram phyag mtshan go khrab 'di byin pas //
tshe mchog sra brtan 'gyur med dbang thob shog
/oM badzra A yu She swA hA/
oM su pra tiSh+Tha badzrA ya swA hA/
de dag gi mtha' rten lta ba'i klong du rgyas 'debs pa ni /
rang sems gdod nas skye 'gag gnas gsum dang bral ba 'chi med gnyug ma'i rang ngo la mnyam par 'jog par zhu /
hrIH
snang srid 'khor 'das rang gi sems //
sems nyid stong gsal ngos bzung bral //
'di la skye 'chi grub ma myong //
yang dag lta bas rgyas gdab bo //
'khor 'das gnyis snang 'dzin rtog rnams //
chu dang rba rlabs ji bzhin du //
sems nyid stong pa'i rang rtsal yin //
ma bcos sgom pa'i rgyas gdab bo //
sangs rgyas sems can dbyer med pa //
kun bzang rgyal ba'i klong du gcig
/sa lam 'bad rtsol ci byar yod //
rang chas 'bras bu'i rgyas gdab bo //
dang po thig le nyag gcig rgya //
gnyis pa thabs shes zung 'jug rgya //
gsum pa dug gsum rang grol rgya //
bzhi pa tshad med bzhi yi rgya //
lnga pa ye shes lnga yi rgya //
drug pa pha rol phyin drug rgya //
bdun pa byang chub phyag chen rgya //
rgya bdun tshe la btab gyur na //
snang srid thams cad dgrar langs kyang //
gnod pa rdul tsam mi nus na //
dgra bgegs gzhan gyis smos ci dgos //
zhes dang /
shis brjod bya zhing ye d+har brjod /
de dag gis ni tshe dbang 'chi bdag bdud 'joms legs par grub pa yin pas sogs kyis mtshams sbyar la dam tshig gzung ba /
gtang rag sogs spyi ltar bya zhing /
slob dpon gyis tshogs la rol zhing lhag ma gtang ba nas shis brjod kyi bar yang las byang ltar tshang bar byas pas 'grub bo //
kun la mkho ba ring 'tsho'i tshe yin kyang //
sgrub thabs gdams zab 'di 'dra shin tu dkon //
'di bgyis dge bas bdag gzhan 'gro ba kun //
chos ldan 'tsho ba 'chi med dpal brnyes shog
/'di'ang gzhung nyid ha cang bsdus che ba blo dman phal mo ches ji bzhin ma khrol bar don med dang don log gi mun par 'khyams par mthong nas karma ngag dbang yon tan rgya mtshos dpal spungs yang khrod ring 'tsho'i dge mtshan brnyes pa'i grub gnas su bgyis pa dge legs 'phel //

//
