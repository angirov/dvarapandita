@#//
gu ru zhi drag thun mong gi thugs sgrub bde gshegs 'dus pa las smin byed dbang gi cho ga dngos grub dpal ster zhes bya ba bzhugs so //
na mo gu ru pad+ma kIrti shrI ye /
grub pas 'dul la bka' brgyud grub pa'i gzugs //
dus gsum brgyud mar ston mdzad thod phreng rtsal //
ston 'khor dbyer med zhabs la phyag bgyis nas //
grub pa'i rdo rje'i gsung gi smin byed 'chad //
ngo mtshar rmad du byung ba'i thugs kyi sgrub pa'i dkyil 'khor du gzhug pa la gsum /
dbang rten 'du bya ba /
dbang don dkyil 'khor sgrub pa /
dbang bskur dngos kyi las rim mo //
dang po ni /
dus bzang yar ngo'i tshes bcu la sogs par gu ru'i zhabs kyis bcags pa sogs byin rlabs can gyi gnas gtsang ma byi dor byas shing rgyan gyis spras pa'i gung du gu ru'i rten bkram pa'i mdun du /
stegs bu khebs ldan gyi dbus su dkyil 'khor rta babs snam bu bzhi la dur khrod sogs zhi khro sbrags ma spyi ltar la /
nang du pad+ma 'dab brgyad kyi lte bar pad 'byung yab yum /
'dab ma rnams la gau rI ma brgyad kyi sku dang phyag mtshan gang rung bris pa bkod /
ma 'byor na maN+Dal 'bru tshom gtso 'khor dgu pa bkod pa'i steng du 'phrul stegs la bum pa bcud ldan kha rgyan mgul chings dkar pos spras pa gzungs rdor dung chos bcas bzhag
/mdun rgyab gang bder bla ma'i gtor chen rin chen 'bar ba spyi 'gro sman raka bcas /
tshe 'brang /
tshe ril /
tshe chang /
las bum /
mdun du nyer spyod bsham /
sngon gtor /
tshogs kyi yo byad /
srung ma'i gtor 'bul /
mig dar /
me tog gis mtshon nyer mkho'i yo byad rnams tshogs par bya'o //
gnyis pa ni /
tshig bdun dang brgyud pa'i gsol 'debs 'phros su las byang ltar bdud rtsi byin brlab nas brtsam /
bdag bskyed /
mdun bskyed bzlas pa mchod bstod bcas grub pa dang /
bum bskyed ni /
bsang sbyang /
stong pa'i ngang las pad zla'i steng //
b+h+rU~M las rin chen bum pa zung //
mtshan nyid thams cad yongs rdzogs pa //
lha yi bdud rtsis gang ba'i dbus //
sna tshogs pad+ma 'dab brgyad pa //
sogs las byang gi mdun bskyed ltar la /
g.yas bskum g.yon brkyang pad zlar bzhengs //
las bum dbus su pad nyir hU~M//
las byung khro chen bdud rtsi 'khyil //
ljang sngon sna tshogs rdo rje 'phyar //
dril bu dkur brten 'dor thabs tshul //
dur khrod chas dang rat+nas brgyan //
sku gsung thugs su byin brlabs shing //
ye shes rnam lngas dbang bskur ro //
oM AHhU~M/
oM hU~M swA AM hA/
zhes bskyed brlab dbang bskur bya /
gzungs thag 'jus te /
bdag gi thugs ka'i 'od zer gzungs thag brgyud //
bum lha'i thugs kar phog pas rgyud bskul te //
yab yum mnyam sbyor byang sems bdud rtsi'i rgyun //
babs pas bum pa yongs su gang bar gyur //
oM AHhU~M badzra gu ru pad+ma sid+d+hi hU~M/
kA ya wA ka tsit+ta dz+nyA na pany+tsa a b+hi Shiny+tsa hU~M/
zhes brgya rtsa sogs ci 'grub dang /
las bum la a mr-ita bzla /
hU~M hrIH
bla ma yi dam mkha' 'gro la //
sogs mchod pa'ang mdun bskyed ltar bya /
hU~M hrIH
ma bcos spros bral bla ma chos kyi sku
/bde chen longs spyod bla ma chos kyi rje //
pad sdong las 'khrungs bla ma sprul pa'i sku
/sku gsum rdo rje 'chang la phyag 'tshal bstod //
sku ni mi 'gyur kun tu bzang po'i sku
/gsung ni mi 'gag mnyam nyid rig pa'i gsung //
thugs ni mi g.yo smra bsam brjod las 'das //
sku gsung thugs ldan pad+ma rgyal la bstod //
'gro ba'i don du rang byung 'od dpag med //
bkra shis yon tan du mas brgyan pa'i sku
/khams gsum dbang sdud pad+ma rgyal po'i sras //
rdo rje thod phreng rtsal la phyag 'tshal bstod //
ces sam yang na skyes mchog sangs rgyas dbon pos mdzad pa'i rnam dag gi bstod pas bstod /
oM AHhU~M/
zhes dung chu phul la /
rnam rgyal bum pa'i lha tshogs rnams //
bde chen bdud rtsi'i ngo bor gyur /
khro chen bdud rtsi 'khyil pa yis //
bgegs kun bsrung ba'i phrin las mdzod //
ces so //
de nas slob ma la dbang bskur ba ltar ting nge 'dzin gyis bdag 'jug rgyas par len pa ni lugs 'di'i brgyud pa'i bla ma rnams kyi phyag srol du snang bas grub na dgos nus phan yon de bas che ba med la /
mi 'grub na byin rlabs chu rgyun gcig ma tsam mam /
rig pa'i me tog dor bar byas pas kyang gnad kyi don ni tshang ngo //
gsum pa la gnyis /
'jug pa dang /
dngos gzhi'o //
dang po ni /
slob ma rnams las bum gyis khrus bya /
nang du 'khod pa la /
bgegs gtor spyi ltar btang /
las byang ltar bka' bsgo mtshams bcad /
me tog bkye bsdu /
sems bskyed gsal btab nas /
da lam skabs su babs pa'i 'chad bya 'di nyid kyi dbang du byas na /
bde gshegs 'khor ba 'jig dang mnyam med shAkya'i rgyal po dbyer med pa dge ba'i bshes gnyen gyi rnam par snang ba dpal ldan phag mo gru pa nyid kyis sngon gyi tshe 'phags pa'i yul du sku'i bkod pa brgyad du bstan pa'i ya gyal gcig ni /
pad+ma rgyal pos dregs pa can thams cad 'dul bar mdzad pa nyid yin par zhal gyis bzhes shing de nyid kyi slob ma mchog gi grub thob gdugs thogs lnga brgya'i gtso bor gyur pa zung bzhi ya brgyad du grags pa'i skyes mchog mi'i seng ge rnams ni mgon po nyid kyi gsang ba gsum gyi rang mdangs su shar bas ston 'khor tha mi dad par gsungs pa'i nang tshan /
'phags pa shA ri'i bu'i rnam 'phrul mos gus mthar phyin stag lung thang pa chen po bkra shis dpal gyi gdan sar brgyud 'dzin seng ge'i khri skyong mkhas grub gser gyi phreng ba bar ma chad du byon pa'i nang nas /
stag lung sangs rgyas rnam gsum zhes nyi zla ltar grags pa'i ya gyal mnyam med dwags po lha rje'i rnam rol grub chen sangs rgyas dbon po grags pa dpal gyis sprul pa'i gnas chen rgya'o gdong pad+ma he ru ka rang byung gi thugs ka nas spyan drangs pa'i gu ru zhi drag sbrags ma'i thugs sgrub bde gshegs 'dus pa'am /
o rgyan kai rI brgyad bskor gyi dkyil 'khor du smin byed byin rlabs kyi rim pa thun mong ma yin pa bsgrub par bgyi ba la slob dpon gyi bya ba rnams grub /
khyed rang rnams kyi ngo skal dbang gi bya ba la /
'jug pa dang dngos gzhi gnyis su yod pa las /
thog mar 'jug pa'i chos rnams zhu ba'i yon du sogs kyis mtshams sbyar nas maN+Dal 'bul du gzhug
/thog mar theg pa che chung thams cad kyi lam gyi gzhi rten du gyur pa skyabs su 'gro ba'i sdom pa blang dgos pas /
bla ma dang mdun bskyed dbyer med pa sangs rgyas kun dngos ma hA gu ru dkon mchog kun 'dus kyi rang bzhin can la /
bdag sogs mkha' khyab kyi sems can thams cad deng nas byang chub ma thob kyi bar du skyabs su 'gro ba'i 'dun pas 'di'i rjes zlos lan gsum mdzad par zhu /
na mo /
bla ma bde gshegs 'dus pa'i sku
/sogs las byang ltar lan gsum /
theg pa chen po'i lam gyi rtsa ba byang chub mchog tu sems bskyed pa la /
mkha' khyab kyi pha ma sems can gcig kyang ma lus pa sangs rgyas kun 'dus ma hA gu ru'i go 'phang la 'god par bya ba'i slad du zab mo bla ma'i rim pa la 'jug cing bsgrub pa'i 'dun pas 'di'i rjes zlos /
sems bskyed 'gro ba sogs lan gsum /
sngon chad dkyil 'khor gnyan po 'dir ma zhugs pas don dam ye shes kyi dkyil 'khor la ma rig pas mthong ba bsgribs pa'i brdar gdong g.yogs re 'ching bar zhu /
oM tsak+Shu rban+d+ha bA ra ma NA ya hU~M/
lha dang mjal ba'i phyag rten rin po che'i cod pan gsar pa phyag tu thogs par mos shig
/A khaM bI ra hU~M/
zhes mig dar me tog sbyin /
thal mo me tog dang bcas te gsol ba 'debs pa 'di'i rjes zlos /
sangs rgyas kun gyi rang bzhin sku
/slob dpon la ni skyabs su mchi //
gtso bo lha mor bcas pa yi //
lha rnams la yang phyag 'tshal lo //
thar pa chen po'i grong mchog tu //
mgon pos bdag ni gzhug par 'tshal //
lan gsum /
rgyud las nyon gyi sgrib pa sbyong zhing tshogs gnyis kyi gsag pa gong du spel ba'i slad du /
bla ma dkyil 'khor gyi lha tshogs rtsa gsum rgyal ba rab 'byams nam mkha' gang bar sad pa dang bcas pa'i spyan sngar yan lag bcu po don re re nas gsal 'debs bzhin pas 'di'i rjes zlos /
sku gsum bla ma gshegs su gsol //
sogs las byang ltar gsum mam gcig bya /
byin rlabs dbang bskur zab mo'i gzhi bting ba'i slad du khyed rang rnams lus gnad drang por bsrang zhing /
ngag gnad srog rtsol kha sbyor /
sems gnad gzhan du ma yengs par ye shes pa dbab pa'i dmigs pa la rtse gcig tu bsgrim par zhu /
khyed rang pad+ma thod phreng rtsal /
khro chen dpal gyi chas brgyan pa //
gar dgu'i nyams ldan dam tshig sems //
spyi bor rtsa ba'i bla ma dang //
ma hA gu ru dbyer med pa //
sku mdog dkar la dmar ba'i mdangs //
zhi zhing 'dzum la sgeg pa'i nyams //
dbu skra ral pa'i thor tshugs can //
gcer bu rus pa'i rgyan gyis mdzes //
phyag g.yas gser gyi DA ma ru //
nam mkhar 'phyar zhing dkrol bar mdzad //
g.yon pas dngul dkar dril bu ni //
thugs ka'i thad du 'dzin cing 'khrol //
bdag nyid byin gyis rlob pa'i ched //
pad+ma zla ba'i gdan steng du //
gar stabs sna tshogs sgyur mdzad la //
mos gus drag pos gsol btab pas //
bde chen bdud rtsir ltem gyis zhu //
lus gang sdig sgrib thams cad dag
/bde stong ngang du gnas par gyur //
oM AHgu ru pad+ma sid+d+hi A be sha ya a AHhU~M/
zhes 'beb pa'i sngags dang rdzas dang rol mo'i sgra myur dal spel ma yun ring du sbyar la nan tan du dbab /
ye shes pa de nyid byang chub ma thob kyi bar du sgo gsum la brtan par byas pa'i mos pa mdzod /
rgya gram mgor bzhag la /
tiSh+Tha badzra brjod /
sngar byin pa'i rin po che'i cod pan de nyid khyed rang gi tshe rabs nas 'brel ba'i rigs kyi lha la 'bul ba'i mos pas sngags 'di'i rjes zlos dang bcas te ltos pa med par 'dor bar zhu /
oM badzra puSh+pe pra tIts+tsha hoH
zhes maN+Dal tshom bu la 'dor du gzhug
/de nyid slar spyi bor bcings la /
gtso dang 'khor du snang ba thams cad kyang nyi ma dang 'od zer bzhin du rigs brgya'i khyab bdag gu ru pad+ma saM b+ha ba'i ye shes kyi rol pa las ma g.yos pas phyogs gang du phog kyang gtso bo la phog cing /
de nyid slar yang dbang rtags cod pan gyi tshul du spyi bor bcings par mos shig
/oM pra ti gr-ih+Na hU~M/
mig dar gyi 'og nas dkyil 'khor gyi bar snang la gzigs pas kha dog ji ltar mthong ba nyid smros shig
/ces las so sor lung bstan pa spyi dang 'dra /
bdag 'jug kho nar ram bsdu na /
dkyil 'khor kha dog cir mthong ba //
de dang rjes mthun dngos grub thob //
thog med nas sgrib pa 'thug pos g.yogs pa'i ma rig pa'i mig rig pa ye shes kyi thur mas mig ras dang lhan cig gsal bar mos shig
/oM tsak+ShuHpra be sha ya phaT/
ye shes kyi mig gsar du thob pa la mthong ba bstan pa yin pas dad spro mos gus rgya chen po skyed 'tshal /
dkyil 'khor dur khrod srung 'khor gyis //
bskor dbus ma hA gu ru ni //
yab yum mkha' 'gro brgyad dang bcas //
sgrub pa bka' brgyad lha tshogs bzhugs //
de las me tog phog pa'i lha //
gu ru nyid yin rten brten pa //
mngon sum bzhin du mthong bar gyur //
de dag gis dkyil 'khor du 'jug pa'i chos rnams grub nas dbang bskur dngos gzhi rnams zhu ba'i yon du dmigs te maN+Dal phul /
gnyis pa dngos gzhi'i dbang la bzhi /
spros bcas kyi tshul du byin rlabs chu rgyun gcig ma la brten nas dbang bzhi bskur zhing gsol 'debs kyis thugs dam bskul ba /
spros med kyi tshul du spyi bo'i gu ru'i 'od zer la brten nas sku gsung thugs yon tan phrin las dang bcas pa'i dbang bskur ba /
shin tu spros med kyi tshul du rang gi gnas gsum 'od zer spro bsdu la brten nas rdo rje gsum gyi byin rlabs bsdu zhing dregs pa'i srog la dbang byed pa /
rab tu spros med kyi tshul du mthar thug de kho na nyid zung 'jug ye shes chen po'i dbang bskur ba rnams su yod pa las /
dang po spros bcas kyi tshul du byin rlabs chu rgyun gcig ma la brten nas dbang bzhi bskur zhing gsol 'debs kyis thugs dam bskul ba'i slad du gsol ba 'debs pa 'di'i rjes zlos /
hU~M/
gnas mchog 'og min pho brang nas //
chos sku longs sku sprul pa'i sku
/sku gsum dbyer med rdo rje 'chang //
bdag la dbang skur byin gyis rlobs //
oM/
sku yi byin gyis brlab tu gsol //
lus kyi sgrib pa sbyang du gsol //
lus kyi gzi brjid bskyed du gsol //
sku mi 'gyur tshe yi dngos grub stsol //
AH
gsung gi byin gyis brlab tu gsol //
ngag gi sgrib pa sbyang du gsol //
ngag la nus pa bskyed du gsol //
gsung snying po lung gi dngos grub stsol //
hU~M/
thugs kyi byin gyis brlab tu gsol //
sems kyi sgrib pa sbyang du gsol //
sems la rtogs tshad bskyed du gsol //
thugs skye med rdo rje'i dngos grub stsol //
ye shes lnga yi dbang zhig skur //
mchog dang thun mong dngos grub stsol //
lha srin sde brgyad dam la thogs //
'byung po'i bar chad bzlog tu gsol //
bgegs dang log 'dren zhi bar mdzod /
oM AHhU~M badzra gu ru pad+ma sid+d+hi hU~M/
lan gsum bya /
de ltar gsol btab kyis thugs rgyud bskul ba sngon du song nas /
dbang blang ba'i yul gsal gdab pa la dmigs pa 'di bzhin mdzod /
spyi bor sna tshogs pad+ma ni //
'dab brgyad nyi zla'i dkyil 'khor dbus //
ma hA gu ru sku mdog mthing //
zhi zhing 'dzum la sgeg pa'i nyams //
dbu skra ral pa'i thor tshugs can //
rdor dril 'dzin pa'i phyag gnyis kyis //
yum mchog sangs rgyas mkha' 'gro ma //
dkar mo gri thod can la 'khyud //
rin chen rus pa'i rgyan gyis mdzes //
lha rdzas dar gyi na bza' can //
'gyings tshul g.yas brkyang rol pas bzhugs //
gzung ma skra grol rus rgyan can //
pad+ma'i skyil mo krung gis 'khril //
mtshan dpe'i dpal 'bar 'od lnga 'phro //
phyogs mtshams pad+ma'i 'dab ma la //
ko'u rI tse'u rI la sogs pa //
mkha' 'gro ma brgyad bzhugs par gsal /
khyed rang rnams kyis mos gus mdzad pa'i rkyen gyis thugs rgyud bskul te byin rlabs dbang bzhi'i chu rgyun rim par phab pa'i thog mar bum pa'i dbang la dmigs pa 'di ltar du mdzod /
yab yum snyoms zhugs sbyor mtshams nas //
byang sems dkar dmar 'dres pa'i rgyun //
zhabs g.yas phyi rol rgyud 'khril te //
mthe bong nas 'dzag rang nyid kyi //
tshangs bug tu zhugs bde chen gyi //
oM yig la phog smin mtshams man //
gang bas lus kyi sdig sgrib sbyangs //
gu ru'i sku yi byin rlabs kyis //
bdag gi lus la bde ba rgyas //
bum pa'i dbang mchog legs par thob //
sku mi 'gyur tshe yi dngos grub brnyes //
oM AHhU~M badzra gu ru pad+ma sid+d+hi hU~M/
zhes 'dzab bsnyen man ci nus bzlas la rol mo'i sgra bya zhing rnam rgyal bum pa dpral bar bzhag pa sogs 'og ma rnams la rigs 'gre
/gnyis pa gsang ba'i dbang la dmigs pa 'di ltar du mdzod /
byang chub sems rgyun longs spyod kyi //
AHyig la phog mgrin pa yan //
gang bas ngag gi sdig sgrib sbyangs //
gu ru'i gsung gi byin rlabs kyis //
bdag gi ngag la nus pa bskyed //
gsang ba'i dbang mchog legs par thob //
gsung snying po lung gi dngos grub brnyes /
sngags rol dang bum pa mgrin par bzhag
/gsum pa shes rab ye shes kyi dbang la dmigs pa 'di ltar du mdzod /
byang chub sems rgyun chos 'khor gyi //
hU~M yig la phog snying ga yan //
gang bas yid kyi sdig sgrib dag
/gu ru'i thugs kyi byin rlabs kyis //
bdag gi sems la rtogs pa shar //
shes rab ye shes dbang mchog thob //
thugs skye med rdo rje'i dngos grub brnyes //
sngags rol dang bum pa snying gar reg
/dbang bzhi pa la dmigs pa 'di ltar du mdzod /
byang chub sems kyi sprul 'khor sogs //
rkang mthil yan chad khyab cing gang //
lus ngag yid kyi sdig sgrib dag
/sku gsung thugs kyi byin rlabs kyis //
lus ngag yid la nus pa 'bar //
bzhi pa'i dbang thob sku gsung thugs //
mi phyed rdo rje'i dngos grub brnyes //
sngags rol dang bum pa lte bar bzhag la bum chu sbyin /
bde dang gsal dang stong pa'i nyams //
de tshe slob dpon yab yum gnyis //
bdud rtsir zhu nas rang lus gang //
rang sems mdud pa khong klod de //
ma bcos so ma'i ngang du bzhag
/byang chub sems kyi chu rgyun ni //
gyen du lud pas rigs kyi bdag
/da lta'i rtsa ba'i bla ma yis //
spyi bo'i gtsug tu rgyas btab gyur //
bum chu 'thor /
de tshe gu ru pad+ma nyid //
thugs dam dbang gis bla ma yi //
rnam par 'byon par gdon mi za //
de slad mos pas gsol ba gdab //
ces gsungs pa'i don la the tshom med pa'i mos gus rtse gcig tu skyed la gsol 'debs lhan cig tu gsung bar zhu /
dbyangs rol spos dud bcas /
hU~M/
o rgyan gnas 'di nyams re dga'//
slob dpon pad+ma 'byung gnas bzhugs //
'khor du mkha' 'gro brgyad kyis bskor //
rnam 'phrul rtsa ba'i bla ma byon //
bdag la byin gyis brlab tu gsol //
za hor slob dpon legs mchog la //
rab byung mtshan nyid chos rnams gsan //
rnam 'phrul rtsa ba'i bla ma byon //
bdag la byin gyis brlab tu gsol //
za hor brag dmar bya khyung du //
slob dpon pra chen hasti la //
yo ga rnam lnga'i rgyud rnams gsan //
rnam 'phrul rtsa ba'i bla ma byon //
bdag la byin gyis brlab tu gsol //
o rgyan go ma de bI la //
gsang sngags dbang bskur ma lus thob //
rnam 'phrul rtsa ba'i bla ma byon //
bdag la byin gyis brlab tu gsol //
rgya gar dga' rab rdo rje la //
rdo rje gdan du sde snod gsan //
rnam 'phrul rtsa ba'i bla ma byon //
bdag la byin gyis brlab tu gsol //
slob dpon shrI siM ha la //
o rgyan yul du rdzogs chen gsan //
rnam 'phrul rtsa ba'i bla ma byon //
bdag la byin gyis brlab tu gsol //
'jam dpal bshes gnyen byin rlabs kyis //
byang chub shing du 'jam dpal grub //
rnam 'phrul rtsa ba'i bla ma byon //
bdag la byin gyis brlab tu gsol //
nA gArdzu na'i byin rlabs kyis //
sing ga la ru pad+ma grub //
rnam 'phrul rtsa ba'i bla ma byon //
bdag la byin gyis brlab tu gsol //
hU~M kA ra yi byin rlabs kyis //
li yi yul du yang dag grub //
rnam 'phrul rtsa ba'i bla ma byon //
bdag la byin gyis brlab tu gsol /
khrag 'thung nag po'i byin rlabs kyis /
kha che'i yul du bdud rtsi grub //
rnam 'phrul rtsa ba'i bla ma byon //
bdag la byin gyis brlab tu gsol //
shAkya de ba'i byin rlabs kyis //
bal po'i yul du phur pa grub //
rnam 'phrul rtsa ba'i bla ma byon //
bdag la byin gyis brlab tu gsol //
d+ha na saMskr-i'i byin rlabs kyis //
rdo rje gdan du ma mo grub //
rnam 'phrul rtsa ba'i bla ma byon //
bdag la byin gyis brlab tu gsol //
rom bu gu h+ya'i byin rlabs kyis //
bsil ba'i tshal du bstan srung grub //
rnam 'phrul rtsa ba'i bla ma byon //
bdag la byin gyis brlab tu gsol //
gzung ma me tog man+dA ra //
mA ra tI kar rig 'dzin grub //
rnam 'phrul rtsa ba'i bla ma byon //
bdag la byin gyis brlab tu gsol //
rgya gar bla ma'i byin rlabs kyis //
dur khrod brgyad du drag sngags grub //
rnam 'phrul rtsa ba'i bla ma byon //
bdag la byin gyi brlab tu gsol //
rtsa ba'i dbang bskur gnyis pa spros med kyi tshul du spyi bo'i gu ru'i 'od zer la brten nas sku gsung thugs yon tan phrin las dang bcas pa'i dbang bskur ba'i slad du dmigs pa 'di bzhin du mdzod /
khyed rnams pad+ma thod phreng rtsal /
khro chen dpal gyi chas brgyan pa'i //
spyi bor sna tshogs pad+ma ni //
sogs gong ltar la /
mtshan dpe'i dpal 'bar 'od lnga 'phro //
rtsa ba'i bla ma'i ngo bo nyid //
de yi spyi mgrin thugs lte gsang //
gnas lnga rim pa ji lta bar //
oM dkar AHdmar hU~M mthing ga
/trAM ser hA yig ljang gus mtshan //
de dag so so'i 'od zer gyis //
bde gshegs rig 'dzin thams cad dang //
dpa' bo mkha' 'gro ma lus pa'i //
gsang ba bsam gyis mi khyab pa //
rgyan 'khor lnga yi byin rlabs dang //
dngos grub 'od lnga'i rnam par bsdus //
bla ma'i gnas lngar thim pa las //
de nyid dus gsum bde gshegs dang //
rig pa 'dzin pa thams cad kyi //
sku gsung thugs yon phrin las kun //
gcig tu bsdus pa'i ngo bor gyur //
de ltar gu ru pad+ma saM b+ha wa bla ma dang gnyis su med pa dkon mchog kun 'dus su gsal ba la mos gus gdung shugs drag pos gsol ba 'debs pa 'di'i rjes zlos mdzod /
oM AHchos sku snang ba mtha' yas la na mo hU~M swA hA/
des 'gres te rtsa ba'i bla ma'i bar gyi brgyud pa kun la sbyar /
bla ma'i gtor ma thogs la gnas lngar rim par bzhag pa dang bcas /
bla ma dgyes pa chen pos sku gsung thugs yon tan phrin las dang bcas pa'i byin rlabs rim par bstsal ba'i mos pa mdzod /
khyed rang spyi gtsug steng bzhugs pa'i //
ma hA gu ru'i dpral ba yi //
oM las 'od zer dkar po 'phros //
rang gi bde chen rtsa 'khor du //
thim pas nyon mongs gti mug dang //
lus kyi sgrib pa ma lus dag
/sku yi dngos grub thob par gyur //
oM AHbadzra gu ru pad+ma sid+d+hi hU~M/
zhes lan bdun sogs brjod pa 'og ma rnams la 'gre /
khyed rang spyi gtsug steng bzhugs pa'i //
ma hA gu ru'i mgrin pa yi //
AHlas 'od zer dmar po 'phros //
rang gi longs spyod rtsa 'khor du //
thim pas nyon mongs 'dod chags dang //
ngag gi sgrib pa ma lus dag
/gsung gi dngos grub thob par gyur //
oM AHbadzra gu ru pad+ma sid+d+hi hU~M/
khyed rang spyi gtsug steng bzhugs pa'i //
ma hA gu ru'i thugs ka yi //
hU~M las 'od zer sngon po 'phros //
rang gi chos nyid rtsa 'khor du //
thim pas nyon mongs zhe sdang dang //
yid kyi sgrib pa ma lus dag
/thugs kyi dngos grub thob par gyur //
oM AHbadzra gu ru pad+ma sid+d+hi hU~M/
khyed rang spyi gtsug steng bzhugs pa'i //
ma hA gu ru'i lte ba yi //
trAM las 'od zer ser po 'phros //
rang gi sprul pa'i rtsa 'khor du //
thim pas nyon mongs nga rgyal dag
/yon tan dngos grub thob par gyur //
oM AHbadzragu ru pad+ma sid+d+hi hU~M/
khyed rang spyi gtsug steng bzhugs pa'i //
ma hA gu ru'i gsang ba yi //
hA las 'od zer ljang gu 'phros //
rang gi bde skyong rtsa 'khor du //
thim pas nyon mongs phrag dog dag
/phrin las dngos grub thob par gyur //
oM AHbadzra gu ru pad+ma sid+d+hi hU~M/
zhes brjod /
rtsa ba'i dbang bskur gsum pa shin tu spros med kyi tshul du rang gi gnas gsum 'od zer spro bsdu la brten nas rdo rje gsum gyi byin rlabs bsdu zhing dregs pa'i srog la dbang byed pa'i slad du dmigs pa 'di ltar mdzod /
khyed rang dus gsum bde gshegs dang //
rig pa 'dzin pa thams cad kyi //
sku gsung thugs yon phrin las kun //
gcig tu bsdus pa'i ngo bo ni //
gu ru pad+ma thod phreng rtsal //
dmar nag zhal gcig phyag gnyis pa //
spyan gsum dmar zlum khro gnyer bsdus //
zhal gdangs mche gtsigs hU~M sgra sgrog
/dbu skra sma ra smin ma'i tshogs //
dmar ser me ltar gyen du g.yeng //
yan lag nying lag rags shing gtum //
gsus khyim rgya mtsho lta bur rgyas //
thod skam lnga yi dbu rgyan dang //
mgo rlon lnga bcu'i do shal 'chang //
klu chen brgyad kyis legs brgyan cing //
phyag rgya drug gi rgyas btab pa //
zhing lpags glang lpags na bzar mdzad //
stag gi pags pa'i sham thabs bgos /
khrag zhag thal ba'i tshom bus spras //
phyag g.yas gnam lcags rdo rje gdeng //
lha srin sde brgyad thal bar rlog
/phyag g.yon ri rab phur bu 'dril //
bstan pa'i ru dra kun la 'debs //
ba spu'i bu ga thams cad nas /
khro chung grangs med 'phro zhing 'du //
ma mo 'bum gyi tshogs dbus su //
gar dgu'i nyams kyis mngon par brjid //
g.yas bskum g.yon brkyang ru dra zung //
gyad kyi dor stabs chen pos brdzis //
de yi thugs kar ye shes sems //
ma hA gu ru 'dzum zhing zhi //
dkar la dmar ba'i mdangs chags pa //
le brgan dar gyi chos gos can //
phyag g.yas gser gyi rdo rje dang //
phyag g.yon tshe bum bcud ldan bsnams //
pad zhwa prog lnga rgyan ldan gsol //
'gying tshul rdo rje'i skyil krung gis //
zla ba'i gdan la bzhugs pa de'i //
thugs kar nyi ma'i dkyil 'khor dbus //
ting 'dzin sems dpa' yi ge hU~M//
mthing gsal bla ma'i ngo bo nyid //
de ltar gsal bas khyed rang drag po thod phreng rtsal gyi gnas gsum 'bru gsum gyi 'od zer spro bsdu 'di ltar du sgoms shig
/spyi bor pad zla'i dkyil 'khor la //
oM yig kun+da ltar dkar gsal //
de yi 'od kyis de bzhin gshegs //
kun gyi sku yi byin rlabs bsdus //
oM/
yig la thim dbyer med gyur //
oM sku ni nam mkha'i 'ja' tshon la //
mtshon bral snang stong khyad par 'phags //
rang lus lha sku snang stong sgyu ma lta bu'i ting nge 'dzin la mnyam par 'jog par zhu /
zhes dar cig bskyang 'jug pa phyi ma gnyis la'ang 'gre
/mgrin par pad+ma'i gdan steng du //
AHyig cog la'i mtshal ltar dmar //
de yi 'od kyis de bzhin gshegs //
kun gyi gsung gi byin rlabs bsdus //
AHyig la thim dbyer med gyur //
AH
gsung ni brag cha'i brdas mtshon la //
mtshon bral grags stong khyad par 'phags //
sgra brjod sngags tshig grags stong brag cha lta bu'i ting nge 'dzin la mnyam par 'jog par zhu /
thugs ka'i ting 'dzin sems dpa' hU~M//
nam mkha'i mdog can 'od 'bar ba //
de yi 'od kyis de bzhin gshegs //
kun gyi thugs kyi byin rlabs bsdus //
hU~M yig la thim dbyer med gyur /
hU~M/
thugs ni nam mkha'i 'ja' tshon la //
mtshon bral rig stong khyad par 'phags //
dran rtog 'od gsal rig stong rang grol ye shes chen po'i ting nge 'dzin la mnyam par 'jog par zhu /
snang srid kyi lha srin dregs pa'i stong srog la dbang thob pa'i slad du dmigs pa 'di bzhin du mdzod /
khyed rang rgyal ba sras bcas kyi //
rdo rje'i gsang ba gcig 'dus pa /
khrag 'thung pad+ma drag po rtsal //
'khor 'das kun gyi che btsan gyur //
de yi mdun du snang srid kyi //
lha srin sde brgyad dregs byed rnams //
'dar zhing 'dus pas srog snying 'bul //
rang nyid bag tsha med par ni //
dpa' brjid ldan pas rim pa gnyis //
zung du chud pa'i ting 'dzin brtan //
rtsa ba'i dbang bskur bzhi pa rab tu spros med kyi tshul du mthar thug de kho na nyid zung 'jug ye shes chen po'i dbang gi slad du /
spyi bor rtsa ba'i bla ma dang //
gu ru dbyer med ches cher gsal //
ci mdzad khyed shes mos gus kyis //
gsol ba snying nas 'debs par 'tshal //
slar gsol 'debs mtshan spel gong smos sam /
tshig bdun gsol 'debs /
ma nam bzhi skor lta bu'i spyi 'gro gnad du bsnun /
gsol 'debs kyi snying po badzra gu ru 'dzab dbyangs bcas ci 'grub byas la mthar /
bla ma rje btsun thugs rje'i mthus //
rab dmar bdud rtsi'i ngo bor zhu //
rang gi tshangs bug nas zhugs te //
snying gar dbyer med 'dres pa las //
dkon mchog kun 'dus bla ma yi //
zab gsal zung 'jug ye shes dang //
rang gi sems nyid gnyug ma'i gshis //
gnyis med thig le chen por rdzogs //
zhes pa'i dgongs pa bskyang bar zhu /
zhes mnyam par 'jog tu bcug mthar tshe gtor ram bla gtor spyi bor bzhag la /
gtor ma 'di nyid ye shes rin po che'i gzhal yas khang mtshan nyid yongs su rdzogs pa'i nang du /
sangs rgyas kun 'dus ma hA gu ru pad+ma thod phreng rtsal yab yum la /
ke'u rI ma mo brgyad dang /
gzhan yang rtsa gsum dam can rgya mtshos bskor te sprin gyi phung po gtibs pa ltar bzhugs pa'i gnas gsum nas 'od zer bdud rtsi'i rgyun byung /
khyed rang rnams kyi sgo gsum la thim pas byin rlabs dngos grub ma lus pa thob pa'i 'dun pa mdzod /
spro na las byang gi dngos grub bskul tshig gi mthar /
chos sku snang ba mtha' yas /
longs sku thugs rje chen po /
sprul sku pad+ma 'byung gnas /
mkha' 'gro ye shes mtsho rgyal /
grub chen sangs rgyas dpon po nas /
pad+ma 'od gsal mdo sngags gling pa'i bar du byon pa'i rtsa ba dang brgyud par bcas pa'i dpal ldan bla ma dam pa rnams dang /
rigs 'dus rgyal ba pad 'byung yab yum /
che mchog rdo rje thod phreng rtsal /
ke'u rI ma mo chen mo brgyad /
gnas gsum gyi dpa' bo mkha' 'gro chos skyong dam can rgya mtsho'i tshogs dang bcas pa rnams kyis rdo rje'i slob ma 'di rnams la sku gsung thugs rdo rje ye shes chen po'i byin chen dbab cing dbang chen bskur bar mdzad du gsol /
nad gdon sdig sgrib mi mthun pa'i phyogs thams cad nye bar zhi zhing /
tshe bsod dpal 'byor spang rtogs kyi ye shes la sogs pa mthun pa'i rkyen thams cad gong nas gong du 'phel zhing rgyas par mdzad du gsol /
grub pa chen po brgyad dang phrin las rnam pa bzhi thogs pa med pa 'grub par dang /
lam gyur gyi 'bras bu rig 'dzin rnam bzhi mthar phyin nas mthar thug mi slob pa'i zung 'jug sku lnga ye shes lnga'i bdag nyid gdod ma'i mgon po pad+mA ka ra'i go 'phang thob par byin gyis brlab tu gsol /
ces dang /
snying po brjod la gtor ma gnas gsum du bzhag
/mthar gu ru 'khor dang bcas pa 'od du zhu nas khyed rang rnams la thim pas bla ma'i sku gsung thugs dang rang gi lus ngag yid gsum dbyer med par gyur pa'i mos pa mdzod /
ces brjod /
de nas spro na /
bkra shis tshe brtan dpal gyi zas //
snying po bsdus pa'i bcud 'di ni //
de ring bu yis za bar gyis //
'di zos sangs rgyas tshe dpag med //
zhal mthong bsten pas nad kun las //
grol 'gyur the tshom bya mi dgos //
zhes sam /
bsdu na zhi ba'i snying po dang tshe gzungs brjod la tshe ril tshe chang sbyin /
me tog 'thor zhing shis brjod rgyas par bya'o //
de ltar na de dag rnams kyis grub pa'i 'khor los sgyur ba chen po 'brel tshad don ldan sprul pa'i skyes mchog sangs rgyas dbon po'i zab gter las byon pa thugs sgrub bde gshegs 'dus pa'i byin rlabs dbang bskur zab mo legs par grub pa yin pas sogs kyis mtshams sbyar la dam tshig bsgrag bzung sogs spyi dang mthun par bya /
de nas las byang gi tshogs mchod nas shis brjod kyi bar yang dkyus su bshad pa ltar bsgrub bo //
dbang bskur 'di nyid ting nge 'dzin kho na la brten pa yin pas bum gtor sogs bskur thob kyi spros pa ma dgos kyang tshur mthong gi bsam pa rdzogs pa'i phyir /
dbang bskur dngos gzhi'i mjug tu gtor ma'i bka' bsgo tsam sbyar ba la gtor dbang zhes grags pa'i phyag len phyis su byung bar snang zhing /
bum pa'i bya ba med na bum pa sgrub pa la dgos nus lhag po med pa dang /
ting nge 'dzin rnams brdas mtshon pa'i phyir de dag gnas so sor bzhag kyang 'gal ba ni med cing blo dman la rnam pa gsal ba'i dgos pa'ang mchis so //
sgrub thabs smin byed bye ba'i bcud //
snying po'i byin rlabs 'dir brten nas //
srid mtshor bying ba'i lus can kun //
gdod ma'i sa la sgrol nus shog
/de ltar ngo mtshar bla na med pa'i smin byed zab mo'i yi ge 'di'ang phyogs 'dir dpe lung gi rgyun ches dkon pas /
rang 'dra'i skal mnyam gyis go sla khyer bder dmigs nas /
'chi med bstan gnyis g.yung drung gling pa rtsal gyis shrI de bI ko Ti tsa 'dra rin chen brag gi sgrub gnas su bris pa dge legs 'phel //

//
