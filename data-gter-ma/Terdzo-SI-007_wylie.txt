\u0f01\u0f83:
rdo rje sems dpa'i snying thig bcu bzhi ma las :
dbang gong ma thod rgal rnal 'byor 'khor ba dong sprug bzhugs :
them med skor brda thim :
\u0f88\u0f88\u0f88\u0f88\u0f88
rgya gar skad du :
a b+hi Shiny+tsa sarba ya na :
bod skad du :
dbang thams cad kyi don :
theg pa'i rtse mo bstan pa :
rig pa rang tshugs thub pa dbang gi rgyal po de la phyag 'tshal lo :
theg pa kun gyi spyi rgyal :
dbang gi rgyal po 'di la don gsum ste :
sngon 'gro dang dngos gzhi rjes so :
dang po phyi nang gi mtshams gcad :
dben par dbang gi dkyil 'khor bzhengs te :
nang du lnga ldan phyi la 'dab brgyad :
de'i phyi rol drug ldan no :
de'i lte ba la a bri :
mu khyud lnga ni dkar ser dmar ljang mthing ga'o :
pad+ma 'dab brgyad mdzes tshon bya :
phyi rim drug ni snam bu drug ldan la 'dod yon no :
de'i phyir rdor ra me ris mtshan :
de ltar bum pa'i bca' ba spyi dang mthun zhing many+dzi'i khar bzhag :
phyi nang gi mchod gtor bshams nas las byang ltar gzhung bsrang :
slob ma'i sta gon spyi mthun ltar bya zhing tshogs la longs spyod :
dkyil 'khor la me tog gtor zhing dbang snod brtag pa sogs spyi mthun ltar bya'o :[ \u0f80]atsha :
rgya rgya rgya :
dngos gzhi la gnyis :
a ti'i dbang bskur rung mi rung brtag pa'i phyir theg pa 'og ma brgyad kyi dbang bskur ba dang :
rung na a ti'i dbang bskur ba dang gnyis so :
rung na a ti'i dbang bskur ba la :
dang po maN+Dal phul :
gsol ba 'di skad gdab par bya'o :
kye ho :
rdo rje slob dpon sangs rgyas dpal :
bdag la gsan cing dgongs su gsol :
thog ma med pa'i dus dag nas :
khams gsum 'khor ba'i btson ra na :
skye rga na 'chi'i sdug bsngal gyis :
yun ring dus nas nyon mongs na :
de las thar bar bya ba'i phyir :
byang chub gzhan nas mi 'tshol ba'i :
bdag ni gnyis med nod par 'tshal :
zhes lan gsum gsol ba gdab par bya :
de nas bla mas :
ho :
rigs kyi bu khyod tshur nyon cig :
a ti bla med dgongs pa 'di :
rtogs pa'i snod ldan re re tsam :
'jug sa chung la g.yang sa che :
gang zag phal gyi spyod yul min :
de bas nyan rang chos la spyod :
rigs kyi bu khyod bden pa bzhi'i sgor zhugs nas :
gang zag gi bdag med par lta :
mi rtag pa la sogs pa sgom :
khrus dang gtsang sbra'i spyod pa byed :
'bras bu lhag bcas dang lhag med kyi mya ngan 'da':
myur ba srid pa gsum tsam na :
sangs rgyas kyi chos dang :
nyan thos kyi chos dang :
rten 'brel bcu gnyis kyi sgor zhugs :
gang zag gcig gis bdag tu bzung ba la rang bzhin med par lta :
rten 'brel bcu gnyis 'dug par lugs 'byung lugs ldog sgom :
tshogs gnyis rang don du spyod :
'bras bu bskal pa brgya nas thob pa rang rgyal chos yod pas :
de khyod kyis rgyud la longs shig :
ces bsgos pas :
slob bus :
kye ho :
rdo rje 'dzin pa dgongs su gsol :
nyan rang dag gi sde snod de :
thabs dang shes rab 'brel gyur te :
gzhan dag don ni nus ma yin :
de la bdag ni mi spro yis :
deng 'dir gong ma bstan du gsol :
zhes gsol ba btab bo :
yang bla mas :
kye ho rigs kyi bu :
'o na bden pa gnyis kyi sgor zhugs nas :
bdag gzhan gnyis ka med par lta :
chos rnams thams cad rang bzhin med par sgom :
pha rol tu phyin pa drug gzhan don du spyod :
'bras bu kun tu 'od kyi sa bskal pa grangs med gsum gyis 'thob pa byang chub sems dpa'i chos yod pas de rgyud la longs shig :
ces brjod do :
yang phyag 'tshal me tog dor nas :
kye ho :
rdo rje 'dzin pa dgongs su gsol :
sangs rgyas nam zhig 'byung ba la :
pha rol phyin pa'i sgor zhugs nas :
yun du byang chub bsgrub dgos na :
da lta tshe thung nad mang bas :
rtsol sgrub dka' thub byed pa yis :
nad mang myur du 'chi ba sla :
byang chub thob par mi 'gyur na :
bdag gis bla ma khyed las ni :
de ring gnyis med nod par 'tshal :
zhes lan gsum song ba dang :
bla mas 'di skad bsgo :
kye rigs kyi bu :
'o na rgyu skar dang dus tshod bzang po la :
dag pa gsum gyi sgor zhugs nas :
lha dang bdag rje dpon dang khol po'i tshul du lta :
lha chu nang gi zla ba ltar sgom :
khrus dang gtsang sbra'i spyod pa byed :
'bras bu rigs gsum mgon po'i sa thob par byed pa :
kri ya'i chos dang kri ya'i spyod pa ltar spyod cig :
u pa ya dang yo ga ni :
mngon byang lnga'am tshul khrims bzhi'i sgo nas 'jug cing lha dang bdag dpon g.yog la sogs pa'i tshul du lta :
phyag rgya bzhi gtsor sgom :
lha mtshan bcas dang :
mi rtog pa mtshan med la spyod :
'bras bu stug po bkod pa'i sa mi tshe bdun nas 'thob pa yo ga'i chos la yod :
de rgyud la longs mdzod :
ces brjod :
yang slob bus me tog phul nas phyag 'tshal te :
kye ho :
rdo rje 'dzin pa dgongs su gsol :
kri ya yo ga'i theg pa sogs :
mtshan ma'i rtog pa shas che bas :
rtog pa'i lta ba dmigs mi bde :
'jug pa'i sgom pa thabs mi mang :
lta ba'i dmigs bde 'jug pa'i sgo yangs pa :
'bras bu gzhan nas mi 'tshol ba'i :
gnyis med theg pa chen po de :
bla ma khyed kyis bstan du gsol :
zhes gsol ba gdab :
yang bla mas 'di skad do :
'o na bu khyod thabs dang shes rab kyi sgor zhugs nas :
ting nge 'dzin rnam gsum mam cho ga gsum gyi sgo nas rang rgyud lha'i dkyil 'khor du lta :
bsnyen sgrub bzhi sgom par byed :
dam rdzas lnga la gtsang btsog med par spyod :
'bras bu kun tu bzang po dang dbye ba med pa'i sa :
zla ba drug gam :
bcu gnyis sam :
bcu bzhis 'thob par byed pa :
ma hA yo ga dang :
dbyings dang ye shes kyi sgor zhugs nas :
dbyings rgyu dang 'bras bu ye shes lta :
snying po brjod pa tsam gyis bdag nyid lha'i skur sgom :
spyod pa dang 'bras bu ma hA yo ga dang 'dra ba la :
a nu yo ga'i chos yod pas de nyams su longs shig :
ces brjod do :
yang slob mas maN+Dal phul phyag 'tshal nas zhu ba :
kye ho :
bla ma rdo rje 'dzin pa dgongs :
phyi nang dkyil 'khor lha tshogs sngags :
rim pa bzhin du byung na yang :
sangs rgyas lta dgongs mi mthun pas :
bdag blo khengs pas mthong ba med :
ces lan gsum zhu :
de nas dbang bskur rung bar 'dug na :
gser g.yu'i maN+Dal thogs te gsol ba gdab pa ni :
e ma ho :
bdag dang sangs rgyas ye nas dbyer med kyang :
bdag 'dzin 'khrul rtog gzung 'dzin nyes pa yis :
thog ma med nas ma rig mun par tshud :
gnyis med chos sku the tshom ngang du stor :
nyon mongs dbang gis 'khor ba'i sdug bsngal du :
nyam thag rgya mtshor rogs med gcig pur 'khyams :
mgon dang dpung gnyen byed pa su ma mchis :
nam mkha' bzhin du kun khyab bla ma yis :
a ti bla med dbang mchog bskur du gsol :
rig pa rang gsal don mchog bstan du gsol :
zhes lan gsum gsol ba gdab :
de nas slob bu la dam tshig srung nus mi nus dri ba ni :
bla mas 'di skad do :
ho :
thams cad ye nas ma lus sangs rgyas la :
bsgrub cing bsrung bar bya ba ye nas med :
bde dang mi bde 'khor 'das gnyis med de :
nyon mongs sdug bsngal byang chub mnyam pa nyid :
nga med bdag med mnyam par srung nus sam :
zhes pas lag pa nas 'then la :
'o rigs kyi bu 'khor 'das kyi chos thams cad mnyam pa nyid ye nas sangs rgyas pa gcig yin pas :
de bsgrub bya dang sgrub byed bsrung bya dang srung byed la sogs pa'i bdag 'dzin med pa zhig yin :
'khor 'das gnyis med rig pa spros bral zang thal ka dag ma gcig yin :
de'i don bsrung bar nus sam :
zhes pas slob bus bsrung nus par khas blang ba ni 'di skad do :
kye ho :
thog ma med nas yun ring 'khor ba 'dir :
nyon mongs phyin ci log gi dbang du lus :
bdag tu 'dzin pa'i zhags pas rab tu bcings :
na rga 'chi sogs sdug bsngal ri bos non :
'chi bdag btson ni rang dbang med par khrid :
bzod dkas mnar pa'i sdug bsngal ches bzod na :
gnyis med dam tshig srung bar cis mi nus :
bla mas gsung bzhin dam bca' gnyan po bsrung :
zhes khas blang :
de la dang po sngon 'gro la spros bcas bum pa'i dbang bskur ba ni :
sdom gzung skyabs sems sogs sngon 'gro phog la :
de nas slob bus rnam snang chos bdun bca':
sems ma bcos par gzhag lugs gcig la bslab :
bla mas :
bum pa de nyid stong pa'i ngang las b+h+rU~M zhu ba las rin po che'i bum pa'i nang du pad+ma 'dab brgyad bskor ba la a dkar pos mtshan pa zhig bsam :
a zhu ba las skye med ye shes kyi bdud rtsis gang bar bsam :
bum pa'i dbus su bla ma kun bzang yab yum rdo rje dang dril bu 'dzin cing 'khril sbyor du bsam :
bla ma yab yum gyi sbyor mtshams nas bdud rtsi'i rgyun babs par bsgom la :
bum pa slob bu'i mgo thog tu bzhag la :
bum chu gtor la rang rig ye shes rtogs par bsam zhing 'di brjod do :
oM:
'khor 'das gnyis med yangs pa'i bum pa ru :
rtog med yengs med dri ma med pa'i chus :
gnyis 'dzin phyogs cha'i dri ma thams cad 'khrud :
re dang dogs dang bdag 'dzin rtsad chod shog :
rgya 'byams rgyal po'i pham ltung med pa'i dbang thob shog :
ces pa brjod la :
bu khyod bde sdug ro snyoms pa'i ngang du phyam brdal du zhog cig :
gdod nas ma skyes spros dang bral ba'i ngang du phyam mer rdol la zhog cig :
lus phyag rgya ngag brjod med sems rtog med du khres se ba 'di dus gsum gyi sangs rgyas kyi dgongs pa :
kun tu bzang po ma 'khrul pa'i dgongs pa yin :
phaT:
ces brjod la dar cig gzhag go :
de nas brda don sprad pa ni :
slob bus mos gus gdung ba bskyed cing :
bla ma kun tu bzang po yab yum dngos su gsal la :
bla mas phyag rgya mnyam gzhag gcig byas la :
ho :
rig pa'i don ston lha yi lha :
rang byung skye med ngo sprad pas :
rang byung mkha' 'dra brdal ba'i klong :
dus gsum rgyal ba kun gyi yab :
khyed la deng nas bdag skyabs mchi :
rang byung ye shes bstan du gsol :
zhes lan gsum brjod do :
de nas bla mas :
sarba ta thA ga tA A kar+ShA ya sa man+ta :
zhes glu ru blang zhing :
nam mkha'i dbyings su ri mo bri tshul gyis :
ho :
gdod nas ma skyes nam mkha' yangs pa'i klong :
blta bya med cing lta byed ngo bo stong :
ma mthong mthong ba chen po a la la :
zhes rig pa rang gsal ye grol du gnas tshul de ngo sprad :
yang :
sarba d+harma At+ma sa man+ta ho :
ho :
mnyam nyid ye grol ma bcos rgya mtsho'i klong :
blo sgo gnyis 'dzin rang dag pa :
ma 'dzin rang gsal sgom pa spyod :
rig pa rang gsal ngang la ngo sprad do :
yang :
sarba d+harma sUr+ya tsan+d+ra sa man+ta :
zhes brjod la bsgom pa rang gsal snying nas 'char ba'i don bshad la ngo sprad pa ni :
mig nyi zla la bltas nas :
ho :
nam mkha' nyi zla gsal ba ltar :
thabs shes gnyis la brda bstan nas :
dbyings rig gnyis med nyams longs shig :
ces mngon sum gong 'phel sogs ngo sprad :
yang :
sarba d+harma e ka rat+na sa man+ta :
zhes brjod med thugs rat+na'i phyag rgya byas la :
ho :
skye med rat+na rang gi sems :
ye nas lhun grub 'dus ma byas :
sangs rgyas gzhan nas ma tshol cig :
'khor 'das bdag nyid ngo mtshar che :
zhes 'bras bu lhun gyis grub pa'i ngo sprad do :
yang :
b+ho d+ha badzra g+hi ta kye ta a hi :
zhes pa'i rdo rje'i glu blang :
slob bu de la chos thams cad brjod du med pa'i go ba skyer gzhug go :
brda don rgyas par bshad pa ni :
bu rnam snang gi chos bdun gyi bzhugs stangs dang :
dang po dngos gzhi lhun grub rdzogs pa chen po la ngo sprad pa ni :
ho :
rang gi sems gdod nas skye med lhun gyis grub pa rang bzhin gyis 'od gsal ba chen po de ka sangs rgyas kyi dgongs pa ma nor ba :
gzhi lhun gyis grub pa'i rdzogs pa chen po 'di yin :
de ngo shes sam :
gnyis pa bya ba dang bral ba'i rdzogs pa chen po ngo sprad pa ni :
rang sems skye med blta bya lta byed dang bral ba :
yod med cir yang ma grub par shes pa de ka lta ba gtad med chen po yin no :
sems skye med chen po'i ngang nas :
ma yengs par bsgom bya sgom byed bral ba snang stong gsal rig bral ba 'di ka sgom pa sgom med chen po yin no :
ci snang ci shar thams cad 'gag med kyi ngang du spyad bya spyod byed dang bral ba 'di ka spyod pa chen po yin no :
sems skye med chen po'i ngang nas :
re dogs med par rang bzhin lhun gyis grub pa de nyid 'bras bu lhun grub chen po yin no :
gsum pa 'bras bu rang grol gyi rdzogs pa chen po rang rig 'di la sku bzhi ka tshang bar ngo sprad pa ni :
brda bzhi dang 'gyur gzhi ngo sprad la :
ho :
rigs kyi bu nam mkha'i brdas mtshon pa de ni :
rang sems nam mkha'i klong chen ltar :
rang bzhin ma skyes kun la khyab :
stong gsal mtha' dbus med pa de :
lta ba chos skur shes par gyis :
zhes ngo sprad :
sgom pa'i brda ni :
ho :
skye med rgya mtsho lta bu'i klong :
rang bzhin gsal la rnyogs pa med :
rnam rtog mi g.yo chos nyid ngang :
sgom pa longs skur shes par gyis :
spyod pa'i brda ni :
ho :
cir snang nyi zla'i 'od bzhin du :
gsal 'grib med cing chags thogs med :
'gag med stong gzugs 'od du gsal :
spyod pa snang bzhir shes par gyis :
'bras bu yid bzhin nor bur mtshon pa ni :
ho :
skye med ngang nas rtog med par :
dgos 'dod thams cad ma lus 'byung :
gnyis med bde chen lhun gyis grub :
'bras bu blo zad 'dir shes gyis :
zhes rdo rje'i glu blang zhing :
sems gsal stong la sku bzhi lhun gyis grub par ngo sprad do :
de nas rigs kyi bu khyod dus de ring nas rang rig rang grol ye sangs rgyas pa'i ngo bo ni :
spyir 'khor 'das kun la khyab kyang :
khyad par da lta snying gi dkyil na ngo bo stong pa rang bzhin gsal ba thugs rje ma 'gags par rig pa 'ja' 'od kyi sku shigs se bzhugs so :
de yang spyir lus la khyab cing rgyu yang :
khyad par snying nang nas mig dang 'brel ba'i ka ti shel gyi sbu gu can zhes bya ba khrag dang chu ser med pa 'jam lhang nge ba gcig yar rgyang zhags kyi klong dkyil nas mig gi a 'bras la zug ste :
a 'bras chu shel dwangs ma'i sgo lta bu la :
phyi'i nam mkha' skyon med pa las gzhi skye ba med pa'i lta ba phyogs lhung med par phyam me :
lam 'gag pa med pa'i sgom pa de :
rang gsal chen por khra lam me :
spyod pa 'dzin bral med pa'i gzugs snang rnams rang bzhin rim gyis shar nas 'bras bu rtsol ba med pa'i sku lnga mngon du gyur nas ye shes lnga'i rang mdangs gzugs sku gnyis sems can gyi don 'bad rtsol med par byed pa yin te :
de lta bu'i don go bar gyis :
dus de ring nas dben par nyams su longs shig :
bu dang chung ma la sogs gnyen 'dun gyi 'khri ba btsan thabs su chod cig :
'jig rten gyi bya ba ni mi gtsang ba'i rdzas bzhin du rgyab tu bor bar gyis shig :
de ltar gyis dang 'khor ba gtan sprug tu 'gro ba la the tshom yod re kan :
zhes gsung ngo :
der slob dpon bka' drin che ba'i phyir :
kye ho :
'gro la phan mdzad bla ma yi :
thugs rjes 'khor ba'i 'dam nas drangs :
gnyis med bstan pas bla ma sku drin che :
zhes brjod la yon 'bul lo :
de nas dbugs dbyung ba ni :
ho :
bu khyod deng nas rgyal ba'i sras :
blang dor re dogs spyod pa grol :
ye klong chen por bde gnas so :
zhes brjod do :
de nas rjes kyi bya ba ni :
dga' ston bya zhing tshogs 'khor 'bul :
ma mo gza' sogs bka' srung bskang :
sangs rgyas kun gyi thugs thig 'di :
nyung la zab cing bka' gnyan pas :
bdun las mang bar bskur mi btub :
gser gyi maN+Dal phul zhing dam bca' phul :
de ni phyag len yin no skal ldan rnams :
shin tu dam par bya'o rgya yis thobs :[ \u0f88\u0f88\u0f88\u0f88\u0f88 ]rgya rgya rgya :
e ma phyi rabs skal ldan bu yi don :
zab chos khyad 'phags bden pa'i bka':
don dbang theg dgu rdzogs pa 'di :
bdag 'dra bai ro tsa na yis :
pad+ma'i gsung bzhin zin bris su :
bla dpe ser la btab te sbas :
sa ma ya :
rgya rgya rgya :[ \u0f80]atsha :
shog ser dkyus mtho gnyis pa'i phyi nang nas bshus so //
sarba mang+ga laM///
/
