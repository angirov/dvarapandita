rdzogs pa chen po sde gsum gyi rtsa gsum kun bzang don gyi phrin las kyi byang bu spyi'i bskang ba rin chen snang ba bkod pa'i sprin chen zhes bya ba bzhugs //
hU~M hrIH
chos kun kun byed byang chub sems kyi dbyings //
ma bcos mnyam pa'i dkyil 'khor lhun gyis grub //
klong yangs brdal ba chen po chos sku'i ngang //
bde chen 'du 'bral med pa'i rtsa gsum lha //
kun bzang sgyu 'phrul rgyan gyi rol mo che //
rang snang longs spyod yongs rdzogs chen po'i sprin //
dag pa'i snod bcud kun bzang rdo rje'i zhing //
bla na med pa'i ngo mtshar bkod pa ni //
phyi snod 'og min rdo rje'i gzhal med khang //
rab 'byams mchod pa'i bkod pa bsam las 'das //
nang bcud ye shes lha dang DA ki'i tshogs //
rdo rje'i glu gar rol mo dang bcas te //
phul byung 'dod yon bkod pa ma tshang med //
zag med dpal gyi 'byor pa rgyas pa 'dis //
brgyud gsum kun 'dus rig rtsal dbang thob pa'i //
srid zhi'i spyi dpal he ru kaHchen po //
snang srid zil gnon 'jigs bral brtul zhugs grub //
rig 'dzin shrI siM ha'i thugs dam bskang //
ye shes dgongs brgyud klong yangs gcig tu sim //
rnam 'gyur gang 'dul sku dang mdzad pa yis //
las dang sgyu 'phrul rol pa 'gags med ston //
'gro 'dul sum cu rtsa gcig thugs dam\u0f8e
mchog tu mi 'gyur ye shes bde ba che //
rnam kun mchog ldan snyems mar dgyes rol bas /
kha sbyor bdun ldan khyab bdag rdo rje sems //
zhi ba rdo rje dbyings kyi thugs dam bskang //
sems kyi 'khrul rtog gnyug ma'i ngo bor dag
/yul dang yul can chos nyid rgyan du shar //
gdod nas lhun grub rdo rje'i dkyil 'khor cher //
kun byed byang chub sems kyi dbyings grol shog
/chos dbyings byang chub sems kyi bdud rtsi'i mtsho //
ngo bo stong par rjes chags rak+ta'i skyems //
kun bzang mkha' khyab rang shar ba liM ta //
dam rdzas rgyan gyi mchod pa rmad byung bas //
mkha' ltar mi g.yo chos nyid dgongs pa dag
/rang byung lhun grub thugs rjes 'gro ba 'dul //
chos kyi dbyings su mngon par byang chub pa'i //
rig 'dzin bla ma bco lnga'i thugs\u0f8e
kun bzang gdod ma'i mgon po'i ye shes nyid //
gang 'dul rol pa ston pa bcu gnyis tshul /
sku lnga'i sangs rgyas theg mchog chos 'khor bskor //
zhi ba mngon rdzogs dkyil 'khor thugs\u0f8e
'phags pa'i spangs rtogs sa lam yon tan gzugs //
'gro sgrol slad du theg rim dgu'i dkyil 'khor //
kun gzhi tshogs brgyad rnam dag 'dus pa'i lha /
khrag 'thung mngon rdzogs rgyal po'i thugs\u0f8e
skye med dbyings kyi rgyal mo rang byung lha //
'gag med bde stong dgyes ma'i rol gar che //
gtso dang 'khor drug khrag 'thung yum chen tshul //
mkha' 'gro ro langs bde ma'i thugs\u0f8e
klong chen dbyings su bcos ma'i lta sgom dag
/chos nyid mkha' las nam yang 'du 'bral med //
thugs rje'i dbyings su sku bzhi lhun grub pa'i //
lta sgom spyod pa mthar son byin gyis rlobs //
mngon sum chos nyid yangs pa'i b+hany+dza ru //
snang nyams 'od gsal tshogs kyi dam tshig rdzas //
rig pa tshad la phebs pa'i dga' ston du //
blo 'das yid byed bral bas thugs dam bskang //
ka dag dbyings su ston 'khor dgongs pa gcig
/lhun grub snang cha brda brgyud rig 'dzin dang //
snyan brgyud bla mas theg mchog lam ston mdzad //
brgyud gsum rig 'dzin bla ma'i thugs\u0f8e
zhi ba lhun gyi grub pa'i ye shes rtsal //
'joms byed khro bo rol pa'i dkyil 'khor du //
lhun rdzogs gdan gsum yongs rdzogs 'khor lo'i sprin //
kun tu 'bar 'phro'i lha yi thugs\u0f8e
khyab brdal ye shes klong chen rnam dgu'i mdangs //
mi zad rgyan gyi 'kho+or lo 'bar ba'i gzugs //
rigs lnga phyag rgya'i sprin phung yongs rdzogs pa //
bde gshegs sgrub pa bka' brgyad thugs\u0f8e
dbyings kyi lta bas 'khrul rtog grong khyer 'joms //
'od gsal sgom pas khams gsum sbubs las grol //
snang spyod ye shes dbang bsgyur spyod pa yis //
lhun grub 'bras bu'i btsan sa zin par mdzod //
bde chen rdo rje btsun mo'i dbyings sbyor bas //
rgyud drug 'khrul pa'i ru tra klong du bsgral //
mnyam nyid phyogs lhung kun bral de kho na'i //
rol pa chen po'i mchod pas thugs dam bskang //
dbyings phyug chos kyi gnyer 'dzin mkha' 'gro dgu //
ye shes cho 'phrul 'bar ma gshog rgod ma //
rdo rje legs pa lha btsan klu'i rgyal po //
bka' gter chos srung rgya mtsho'i thugs\u0f8e
yul dang dbang po'i gnyis rtog las 'das pa'i //
rang snang ye shes rgyan gyi rol pa che //
gdod nas shar grol gnyis med chos sku'i klong //
dus gsum mnyam nyid dgyes pas thugs dam bskang //
hU~M hrIH
snang ba rnam dag yum mkha'i b+hany+dza ru //
srid pa bde chen shar pa'i tshogs kyi rdzas //
dbang yul gzung 'dzin las 'das mchod sprin 'dis //
bum dbang dam skong sprul sku'i dngos grub stsol //
mi rtog a wa d+hU ti'i b+hany+dza ru //
rtsa rlung thig le'i bcud kyi tshogs rdzas bshams //
'pho 'gyur sred len las 'das mchod sprin 'dis //
gsang dbang dam skong longs sku'i dngos grub stsol //
rnam thar sgo gsum yum mkha'i b+hany+dza ru //
thabs mchog yab kyi rdo rje'i tshogs rdzas bshams //
'dzag bde'i zhen grol mnyam sbyor dga' ba bzhis //
sher dbang dam skong chos sku'i dngos grub stsol //
chos dbyings rang byung gsang ba'i b+hany+dza ru //
rig pa 'od gsal chen po'i tshogs gtor bshams //
'khor 'das rang grol rdo rje'i mchod pa ches //
bzhi pa'i dam skong ngo bo nyid sku stsol //
dbyings snang brdal ba chen po'i b+hany+dza ru //
lhun grub snang bzhi'i sprin gyi tshogs rdzas bshams //
zag pa rang zad don gyi mchod pa ches //
rig rtsal dam skong mi 'gyur rdo rjer sdoms //
bskang ngo ye shes dbyings kyi rtsa gsum lha //
mchog do rtag tu dgyes pa'i dpal la rol //
bskul lo rtag rgyun shugs kyi thugs rje bskul //
mdzod cig las dang dngos grub kun mdzod cig
/dbang bzhi'i dam tshig rdo rje bzhi'i dbyings bskang //
lta ba'i dam tshig dmigs gtad bral bar bskang //
sgom pa'i dam tshig rtsol sgrub 'das par bskang //
spyod pa'i dam tshig blang dor med par bskang //
snod bcud rgyud gsum lha sngags ye shes shar //
rtsa rlung thig le d+hU ti'i sbubs su chud //
cir snang ye shes rgyan gyi 'khor lo che //
gzung 'dzin mtshan rtog 'das pas thugs dam bskang //
sgrub tu med pa'i lha mchog rang rig rtogs //
mchod bskang kun bral dgyes pa chen po'i klong //
'od gsal snang bzhi'i gdangs rtsal mthar phyin nas //
byar med chos sku'i rgyal sa zin par mdzod //
rig rtsal dbang gis 'khor 'das rang dbang bsgyur //
rgyal thabs spyi blugs dkyil 'khor bdag por grub //
lha dang gnyis med rgyud lung man ngag mdzod //
'chad rtsom sgrub pa'i chu bo bzhi rdzogs shog
/skye 'chi'i mtshan rtog ka dag dbyings su zad //
rdos bcas 'khrul pa 'od gsal me yis sbyangs //
ye shes chen po'i dam tshig ye srung gi
/thig le gcig tu gnyis med sangs rgyas shog

/ces pa'ang rang lo drug cu rtsa gcig tu son pa'i skabs rdzogs chen sde gsum gyi chos skor la bris spel bgyis pa'i skabs /
nying 'khrul gyi snang char pad+ma shel phug tu 7'jam pa'i rdo rje chos kyi blo gros rin po che dang skyabs rje rab 'byams gong ma lhan cig rang gi dbu mdzad kyis yang gter rtsa gsum dril sgrub kyi tshogs 'khor zhig btang mur bskang ba'i dbur sleb pa dang /
rab 'byams rin po ches phran nas stong tshogs zhig bsgrig rgyu yin pas cung zad sdod gsungs pas rang nas tshogs bsdus kha shas grangs bsags pa dang phyi nang gsang ba de kho na nyid kyi tshogs 'kho+or gyi go don khyad par can zhig rig ngor gsal ma thag
/bskang bshags btang bar rmis pas yid sgul te 'od gsal sna tshogs rang grol bkra shis dpal 'byor gyis bris pa skye kun theg pa mchog gi ston dang bstan par mi 'bral bar longs su spyod pa'i rgyur gyur cig //
/
