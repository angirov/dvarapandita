@#//
zab chos zhi khro dgongs pa rang grol las /
smin byed sgo 'byed dbang skur 'bring po 'gro drug rang grol la kha skong phyag bzhes kyis brgyan pa 'brel tshad rang grol zhes bya ba bzhugs so //
na mo gu ru dza ya de ba kro d+ha b+h+yaH
gzhon nu bum sku'i tshul bzhugs zhi ba'i lha //
rtsal mdangs he ru ka dpal 'khor lo dang //
de yi mgon gyur bla ma kun tu bzang //
rig stong 'bral med klong du gus pas bsnyen //
grol ba bzhi ldan zab chos 'di'i phrin las /
khyab par brdal bas phyag len chu srol stong //
mchog dman du mas drangs phyir yid brten dka'//
de phyir gzhung don 'khrul med bsnyad la spro //
thos grol chen mor grags shing mtshan mchog don dang ldan pa'i zab chos 'di'i smin byed bka' rdzogs su bskur ba dang /
rgyas 'bring bsdus gsum gang 'dod khol 'don du bya ba'i tshul gnyis las /
dang po ltar na /
bdag bskyed sngon du 'gro bas /
sa chog
/lha /
bum pa /
slob ma sta gon rnams sngon 'gro rin chen sgron me la brgyud pa'i bla ma rnams kyis khrigs su mdzad pa ltar sngon du song nas /
sngags kyi snod rung du bya ba 'gro drug rang grol gyi dbang bskur /
de nas dbang gi dngos gzhi 'phrad tshad rang grol mchog dbang gong ma gsum dang bcas pa /
mtha' rten gtor dbang rgyal srid rtags brgyad dbang rnams rdzogs par bya ba yin la /
gnyis pa ltar na /
rgyas pa 'phrad tshad rang grol la smin dbang skabs sta gon dang dbang gong ma sbyar ba dang /
khrom dbang lta bur sta gon med pa'i 'jug pa dang bum dbang tshang pa la mtha' rten gtor dbang sogs sbyar /
'bring po 'gro drug rang grol la sta gon sbyor min skabs dang bstun /
dngos gzhi'i dbang bzhi rgyas pa nas snying por bsdus te sbyar /
bsdus pa gtor dbang reg pa don ldan rgya btsun pa dang chags med rin po che'i bsgrigs chog sogs dang bstun nas bskur ba'i phyag rgyun mchis pa /
de dag thams cad gzhung gi dgongs pa ma 'khrul zhing rnam par dag pa'i phyag len yin no //
'dir dbang bskur 'bring po nyid bklag chog tu 'god par bya ste /
de'ang dbang rgyun la mkho ba'am spros pa la dga' na sngon 'gro rin chen sgron me'i chog khrigs zur gsal ltar sngon du sbyar nas 'dir 'jug
/dkyus tsam du de dag ma sbyar yang chog pas lag len dngos bshad pa la gsum /
sngon 'gro
/dngos gzhi /
rjes kyi bya ba'o /
dang po la gnyis /
dkyil 'khor bsham bkod /
sgrub pa'i phrin las ji ltar bya ba'o //
dang po ni /
gnas khang rgyan gyis spras shing sku gsung thugs kyi rten bkram pa'i mdun du stegs bu bang rim dang ldan pa'i dbus su ras bris kyi dkyil 'khor bkod /
de steng many+dzi lta bu'i khri'u lnga'i dbus su bum pa mgul chings mthing kha can la nang bcud sman lnga /
shar bum dkar po dang 'bru lnga /
lho bum ser po dang rin chen lnga /
nub bum dmar po dang dri lnga /
byang bum ljang gu dang snying po lnga /
thams cad dri bzang gi chus sum cha bkang zhing kha rgyan gzungs rdor dang bcas pa'i mdun du dung zhal /
dbus bum steng 'phrul stegs la dpal gtor ri rab mar grags pa'am /
gzhung gsal gtor ma zlum po pad+ma 'dab brgyad kyis bskor zhing rtser rdo rje phyed pa /
g.yas g.yon du nyi zlas brgyan cing dkar thig dmar gur gyis spras pa la sku tsaka dar gdugs kha zas bzang dgu dang bcas pa bkod /
dbus bum mdun du lha dbang tsaka li tshang ba /
gzhan yang gnas spar dbang tsaka
/dbu rgyan /
rdo rje /
dril bu /
ming dbang /
gsang thod bdud rtsi mngar gsum chos sman sbyar ba /
rig tsaka
/shel rdo me long rma bya'i mdongs thig
/ngo sprod chas /
rgyal srid rtags brgyad rnams kyang phyag len bzhin phyogs phyogs su bkod /
byang shar du las bum mgul chings dkar po can dri bzang dang nyer lnga'i bcud ldan /
mdun ngos dam can sde bdun gtor 'bul dang sman raka gtor gsum /
chu gnyis nyer spyod g.yas bskor du bskor bsham /
mtha' skor du 'byor pas lcogs na sman raka gtor gsum dang phyi mchod rnam bdun re re bzhin brgya rtsa brgyad re /
ma lcogs na sman raka gtor gsum mar me bcas brgya rtsa gal che bas bang rim rnams la bkod /
phur pa ral gri rgyal mtshan sogs rgyan rdzas rnams kyang phyogs phyogs bkram /
spros pa bsdu zhing 'byor pa dang longs khyab dman na bum pa lnga po gcig la bsdu ba dang brgya rtsa rnams mi bsham pa'i phyag len yang snang /
gang ltar sngon gtor dkar bgegs /
tshogs kyi yo byad /
bskul gtor /
chad brtan /
gul yungs /
spos rol sogs dgos pa'i yo byad ma tshang ba med par nyer bsdogs su bya'o //
gnyis pa ni /
tshigs bdun gsol 'debs /
brgyud 'debs /
skyabs sems /
rdor dril bsang chu sogs byin brlab /
dkar bgegs bsngo ba rnams spyi ltar byas nas /
las byang che chung gang yang rung ba'i mtshams gcod nas brtsam ste rim par btang /
bskyed rim dngos gzhir bdag mdun dbyer med snang srid gzhing bzhengs dag pa rab 'byams su bsgom /
bzlas pa'i skabs mdun dkyil gyi go sar dzapa? khang phyes la bdag mdun gnyis kar ting nge 'dzin gyi 'phro 'du bcas dzapa? bsnyen rgyas pa'am spyi dril bo d+hi tsit+ta ci nus bzlas grub nas /
bum pa lnga yod na phyogs so sor rigs lnga so so'i zhi khro'i tshom bu gsal gdab ste /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar gyur /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
babs pas bum chur dbyer med ro gcig gyur //
ces gzungs thag blangs la bum bzlas spyi dril ci nus bya /
mthar dbyangs gsal yig brgya rten snying lan gsum gyis kha skong dang mchod bstod phul /
rtogs pa dman na dzapa? khang skabs 'dir mi bsdu bar mdun dkyil dbang len pa'i rten tu 'jog
/dung zhal gyi chu bum par phul la /
oM AHhU~M/
bum pa'i lha rnams 'od du zhu nas bum chu dang dbyer med du 'dres pa rdo rje bdud rtsi'i rang bzhin du gyur /
las bum bsang sbyang /
stong pa'i ngang las /
las kyi bum pa mtshan nyid phun sum tshogs pa'i dbus su pad zla'i gdan la hU~M las rdo rje sems dpa' sku mdog dkar po rdo rje dang dril bu 'dzin pa /
dar dang rin po ches brgyan cing /
zhabs rdo rje'i skyil krung du bzhugs pa'i gnas gsum las 'od 'phros /
ye shes pa spyan drangs /
oM badzra sa ma ya dzaH
dzaHhU~M baM hoH
gnyis su med par gyur /
slar yang thugs ka'i 'od kyis rigs lnga 'khor bcas spyan drangs /
de rnams kyis bdud rtsi bum pas dbang bskur /
sku gang dri ma dag
/chu'i lhag ma yar lud pa las /
mi bskyod pa gtso bor gyur pa'i rigs lngas dbu brgyan par gyur /
thugs kar zla ba'i steng du hU~M la yi ge brgya pas bskor ba las bdud rtsi'i chu rgyun byung bas bum pa gang bar gyur /
yig brgya nyer gcig tsam bzlas rjes /
ar+g+haM nas 
shab+da pra tIts+tsha swA hA/
rdo rje sems dpa' sems dpa' che //
rdo rje de bzhin gshegs pa kun //
rdo rje dang po kun tu bzang //
phyag 'tshal rdo rje sems dpa' la'o //
zhes mchod bstod bya /
lha 'od du zhu ba las byung ba'i bdud rtsi'i chus bum pa gang bar gyur /
de nas bka' srung sde bdun las byang dang gtor 'bul bsdus pa gang 'grub bya /
cho ga rgyas pa'i skabs brgya phyag
/yig brgya'i sgom bzlas /
klong bshags bcas btang /
bsdu na ye shes sku mchog tsam brjod /
de nas skong chog rgyas bsdus gang rung phyag rgyun ltar sprad la tshogs byin rlabs nas bsgral bstab bar btang /
spyi rgyug rig pa'i me tog dor ba'am /
kun bzang dgongs 'dus las 'byung ba'i zhi khro'i bdag dbang blang ba gang rung dang /
slob ma 'jug par gnang ba zhu ba rnams bya'o //
gnyis pa dngos gzhi dbang gi rim pa la lnga /
'jug pa'i cho ga
/sngon 'gro snod rung gi dbang /
dngos gzhi spros bcas bum dbang chen mo /
mchog dbang gong ma /
mtha' rten gtor dbang la sogs pa'o //
dang po ni /
thog mar las kyi slob dpon gyis las bum thogs /
slob ma rnams sgo'i phyi rol du 'khod la khrus bya zhing /
hU~M 
rgyu drug nad gdon sgrib sbyong phyir :
bum chu bkra shis chu rgyun gyis :
skal ldan bu yi sgo gsum bkru :
mi mthun zhi nas snod rung shog :
oM badzra a mr-ita kuN+Da lI ha na ha na hU~M phaT:
sdig pa dang sgrib pa thams cad sarba pA paM da ha na shAn+tiM ku ru ye swA hA:
zhes bkru'o //
glud gtor bran la las byang gi sngon 'gro'i skabs ltar byin brlabs nas bsngo /
nang du zhugs pa dang slob dpon gyis las byang ltar bgegs bskrad 'don /
gu gul bdug
/yungs thun rol mo sogs kyis bgegs bskrad la srung 'khor 'don bsgom bya /
phyag byas gral du 'khod nas me tog bkye bsdu byas la /
'o /
skal pa dang ldan pa'i mched lcam rnams gson cig
/'di ltar nam mkha'i khams la tshad dang mtha' med pa bzhin du sems can gyi khams kyang de dang 'dra /
de thams cad rang gi pha mar ma gyur pa ni gcig kyang med la thams cad kyang 'khor ba'i rgya mtsho gting mtha' med par sdug bsngal gyi rgyu 'bras sha stag la 'khor mo yug tu spyod cing thar pa'i dus med pa la mi bzod pa'i byams pa dang snying rje chen po'i sems sngon du 'gro bas /
de rnams bdag kho nas 'khor ba dang ngan song las bsgral te thar pa bla na med pa khyab bdag gdod ma'i mgon po'i go 'phang la dgod par bya /
de'i ched du zhi khro dgongs pa rang grol gyi smin byed zab mo nod par bgyi'o snyam pa'i sems bskyed gsal btab nas /
dbang bskur zhu ba'i yon du dmigs te thog mar maN+Dal 'bul bar zhu /
zhes maN+Dal 'bul gzhug
/ji skad du /
gang gis gsol ba ma btab par //
de yi rigs su skye ba med //
ces gsungs pas khyed rang rnams snyims pa me tog dang bcas pa'i thal mo sbyor la gus pa'i yid rtse gcig pas gsol ba 'debs pa 'di'i rjes zlos mdzod /
e ma mgon po thugs rje can :
rigs drug gnas su ltung ba yi :
skyabs bral mgon med sems can la :
thugs rje'i lcags kyus bzung du gsol :
lan gsum /
skabs 'dir shes shing spro na gzhung las dngos su gsungs pa ltar dal 'byor rnyed dka'/
chos kyi che ba sogs drang don nges don gyi chos bshad ci rigs bya /
mdor bsdu na /
de'ang rnam pa thams cad mkhyen pa'i sangs rgyas kyi go 'phang sgrub pa la dal 'byor dang ldan pa'i mi lus rin po che 'di la ma brten par thabs gzhan gyis bsgrub mi nus shing /
lus rten 'di'ang rnyed par dka'/
'jig par sla /
dam pa'i chos dang 'phrad pa ni de bas kyang dka' zhing /
khyad par gsang sngags rdo rje theg pa dang mjal ba ni u dum+ba ra'i me tog ltar ches rnyed par dka' ba yin la /
da res nges pa'i theg pa gsang chen bla na med pa 'di lta bu'i sgor zhugs su yod pa ni skal pa shin tu bzang ba yin pas dga' spro dad gus tshad med pa bskyed la rtse gcig pa'i yid kyis gsan 'tshal /
gsan bya'i chos gsang sngags snga 'gyur ba'i rang skad theg dgu'i rtse rgyal yo ga rnam pa gsum du grags pa las /
'dir rgyud lung man ngag gsum ka'i dgongs bcud gcig tu dril ba rgyal ba zhi khro rab 'byams kyi dkyil 'khor du bskyed rdzogs rnam pa gsum gyi sgor zhugs pa'i rnal 'byor pa rnams kyi nyams chag skong zhing rtog sgrib sbyong ba dang /
sems can thams cad ngan song gi sdug bsngal las drangs nas bla na med pa'i dngos grub kyi skal pa can du byed pa'i thabs mchog rmad du byung ba rnal 'byor spyi khrus na rag dong sbrugs mtshams med lnga sbyong gi dbang bskur ba skabs su babs pa yin /
de'ang 'gyod tshangs kyi rgyal po 'di nyid ji ltar byung ba'i tshul ni /
sngon 'dod khams kyi gnas 'di na bram ze dung gi phreng ba can zhes bya ba rig pa'i gnas lnga la byang ba zhig la slob ma rgyal po'i bu zhig yod pa des slob sbyong rnams mthar phyin pa na /
da ni nga'i gong na rig par smra ba slob dpon 'di tsam du zad pas /
'di nyid gong du mi gtong snyam du bsams nas slob dpon la mi 'tshams pa'i las rngams po ches tho brtsams shing /
slob dpon gyis kyang rang gi slob ma rgyal po'i phru gu des phrag dog gis sbyor ba byas par shes te zhe sdang gis dmod bor bas las des gnyis ka ngan song du ltung nas sdug bsngal drag pos nyam thag par gyur to /
de'i tshe rgyal ba rnams kyis de nyid 'dul ba'i dus la bab par dgongs te /
kun tu bzang po'i byin rlabs las dpal rdo rje sems dpar sprul nas de la 'gyod tshangs kyi bshags pa dang yi ge brgya pa'i sngags bstan pas sngon gyi bag chags dang rnam smin dran te 'gyod pa drag po skyes pa la /
rnam par snang mdzad kyi byin rlabs kyis bcom ldan 'das gsang ba'i bdag po mngon par sprul nas phyi nang gsang ba'i dbang bskur bas /
bram ze dang rgyal bu de'i byang chub kyi myu gu sngo skams su gyur pa slar yang gsos nas kun gzhi byang chub kyi sems dang 'phrad de 'bad pas rig 'dzin gyi sa la rim gyis gnas par gyur to //
chos tshul zab mo de nyid mi'i yul du byung ba'i tshul ni /
thub pa'i dbang po mya ngan las 'das nas lo nyi shu rtsa brgyad na gsang bdag gis ri ma ya'i rtser rigs can drwa ma lnga la chos 'khor bskor ba'i byin rlabs kyis rgyal po dzaHla rmis ltas bdun mngon du snang ba las dngos su tan+t+ra sde bco brgyad dang kalpa dum bu'i rgyud sogs kyi glegs bam char du babs /
des ku ku rA dza sogs la bshad cing rim par brgyud pa dang /
bcom ldan 'das rdo rje sems dpas dga' rab rdo rje la a ti yo ga'i skor rnams gnang /
des shrI siM ha la brgyud /
snga phyi thams cad sangs rgyas snang ba mtha' yas kyi sprul pa'i sku o rgyan gyi slob dpon chen po la bka' babs /
de nyid gdong dmar bod kyi mgon du byon nas gsang chen theg pa'i chos 'khor dpag tu med pa bskor ba'i tshe skal ldan rje 'bangs rnams la so so'i skal pa dang 'tshams pa'i zhi khro'i bskyed rdzogs mang du bstan cing phal cher ma 'ongs pa'i don du zab mo'i gter du sbas pa las /
'di ni bod yul la sku dngos kyis 'dul ba'i mdzad pa mthar phyin du nye ba'i skabs shig
/mnga' bdag yab sras dang /
lo tsA ba cog ro klu'i rgyal mtshan sogs kyis gser g.yu'i maN+Dal phul nas khyed kyi thugs rje'i bka' drin la dus skabs ma mchis shing /
sngon chad kyang theg pa phyi nang gi chos kyi sgron me dpag tu med pa thugs la btags mod kyang /
da rung yang bdag cag rje blon grogs 'bangs rnams dang ma 'ongs snyigs dus 'gro ba rnams kyi don du theg pa phyi nang gi chos thams cad kyi 'gag don gcig tu dril nas tshe gcig la sangs rgyas pa'i chos /
yun ring por dka' spyad snying rus kyi 'bad rtsol la ma ltos par /
thos pa tsam gyis grol ba'i chos zab cing nyung la don 'dus pa zhig bka' bstsal du gsol /
zhes gdung shugs drag pos gsol ba btab pas /
slob dpon chen pos /
kye ma mnga' bdag rgyal po yab sras rje blon rnams kyi thugs bzhed ltar /
dpal kun tu bzang po'i dgongs pa mngon du phyung pa rdzogs pa chen po'i rgyud 'bum phrag drug cu rtsa bzhi'i gnad 'gag gcig tu dril nas thos pa tsam gyis ngan song gi skye sgo gcod pa /
go ba tsam gyis bde chen gyi sa la gshegs pa /
don yid la byed pa rnams ni lhun gyis grub pa'i rig 'dzin phyir mi ldog pa'i sa la gshegs par byed pa /
gang 'brel thams cad don chen dang ldan pa'i chos de lta bu zhig bdag la yod kyang /
gdul bya blo chung theg dman gyi rigs skal med log lta the tshom can gyi blor mi shong nas slar skur pa 'debs pas ngan song du 'phen pas na khyed rnams kyis rlung phyogs tsam yang gzhan la ma bsgrag cig
/ma 'ongs snyigs dus kyi don du gter la sba bar bya'o zhes gsungs nas /
chos thams cad kyi mdo 'gag dril nas zab chos zhi khro dgongs pa rang grol zhes bya bar mtshan gsol te lo tsA ba klu'i rgyal mtshan gyi skal par gnang /
ma 'ongs snyigs dus kyi 'gro ba bsod nams dman pa rnams la dgongs te /
dwags la sgam po'i ri lha bran gar byed pa 'dra ba'i gnas su gter du sbas pa /
phyis dus la babs pa'i tshe lo tsA ba nyid kyi skye mtha' gter ston grub thob chen po karma gling pas thugs rje chen po pad+ma zhi khro'i chos skor dang lhan cig spyan drangs te sku'i sras nyi zla chos rje sogs lung zin gyi gter slob bcu bzhi la pad+ma zhi khro'i skor dang /
thun mong gi rdzogs rim bar do khrid drug sogs gnang /
zhi khro dgongs pa rang grol gyi chos skor rnams bka' rgya dam pas sras kho na la bka' phal cher tshang ba dang /
lung zin gyi slob ma mchog gyur grub thob dngos grub rgya mtsho la dbang bzhi yongs rdzogs /
'og sgo bde chen rang grol rdzogs par gnang /
gnyis ka brgyud pa gsum gyi bar du gcig brgyud las mi spel ba'i bka' rgyas btab /
nyi zla chos rjes rtsi dkar drung pa mkhas grub nyi zla 'od zer la gnang /
des lha lcam gang 'bum gyi skye ba rgya ra ba nam mkha' chos kyi rgya mtsho la gnang /
phyis grub thob dngos grub rgya mtsho chos sgo skyel du pheb nas dbang bzhi yongs rdzogs dang 'og sgo bde chen skor gnang bas khong la chos bka' 'di'i bka' babs shing brgyud pa gsum pa'ang yin pas kun la spel ba'i byed por lung bstan pa ltar /
sku tshe'i stod la gtor dbang dang cho ga'i phyag len bsdus pa spel ba rat+na gling pa'i gter slob dgongs 'dus pa chos kyi rgyal mtshan nas bya btang blo gros rgya mtsho la brgyud de zur mang lugs byung /
bar du dbang dang phyag len 'bring po mdzad pa'i rgyun rig 'dzin sangs rgyas bkra shis nas brgyud de sprul sku bkra shis rgya mtsho dang he pa chos 'byung sogs kyi bka' srol kaHthog lugs byung /
sku tshe'i smad la chos bka' yongs rdzogs gsan pas dbang bzhi khrid dang sbrel zhing cho ga'i phyag len rgyas pa mdzad pa nyid kyi gdan sa ba sprul sku thugs rje 'od zer nas brgyud de mkhas grub karma chags med kyi bka' srol gnas mdo lugs byung zhing brgyud pa de gsum ka'ang lugs srol 'dir 'du ba lags /
zab chos 'di'i gdams skor la bskyed rdzogs rdzogs pa chen po'i skor grol ba bzhi ldan gyi cha lag dang bcas zab cing rgya che bar bzhugs pa las /
bskyed pa'i phyogs rnams yo ga rnam pa gsum ka'i dgongs bcud dril ba'i chos skad gsal bar bzhugs kyang gtso bo rdo rje sems dpa' sgyu 'phrul drwa ba'i rgyud la kalpa dum bur bkol ba dri med bshags pa'i rgyud kyis kha bskangs te zhi khro rab 'byams na raka dong sprugs kyi dkyil 'khor a ti'am ma hA ltar nyams su len pa dang /
lus dkyil dang bde chen rang grol gyi chos skor rnams lung a nu yo ga
/bar do drug dang sgron ma drug gi khrid yan lag dang bcas pa a ti yo ga'i rgyud lung man ngag rnams kyi zab don dril ba ste /
de dag thams cad kyang bla ma brgyud pa'i zam ma chad cing /
byin rlabs kyi sprin phung la dam sel rlung gis ma gtor ba /
bka' rtags phyag rgya ma zhig pa /
zab don gyi gnad ma 'chug pa /
phyi bshad pa'i khog tshang ba /
nang lag len gyi gzhung tshugs pa /
gsang ba don thog tu phebs pa /
de kho na nyid 'gags don zin pa /
thos pa tsam gyis ngan song gi skye sgo chod pa /
go ba tsam gyis bde chen gyi sa la gshegs pa /
nyams su blangs pa rnams rig 'dzin gyi sa la 'god pa /
'brel tshad don dang ldan pa /
thos tshad sdug bsngal las grol ba /
reg tshad 'bad med du grol ba /
mthong tshad rtsol med du grol ba /
dkar po chig thub kyi gdams pa /
gzhan la ma ltos pa /
mang nyung ran pa /
go bde ba /
gab sbas med par zhal gsal ba /
bsgrub na 'grub myur zhing zhe blo bde ba /
bcangs pa tsam gyis grol ba /
mtshan thos pa tsam gyis gus pa skye ba ste /
de lta bu'i zab chos khyad par du 'phags pa 'di'i smin grol gyi rim pa gnyis las /
'dir smin byed kyi dbang bskur ba'i skabs yin /
de la'ang rgyas pa 'phrad tshad rang grol /
'bring po 'gro drug rang grol /
bsdus pa gtor dbang reg pa don ldan dang gsum du bzhugs pa las /
'dir dbang bskur 'bring po kha skong can mtha' rten gtor dbang dang bcas bsgrub par bgyi ba la slob dpon dang slob ma'i bya ba gnyis las /
bdag nyid kyis bgyi bar 'os pa rnams legs par grub pa lags pas /
khyed rang slob ma rnams kyi bya ba'i thog ma gsol ba gdab dgos pas /
rang re rnams gnas pa'i gnas khang 'di'ang tha mal pa ma yin par 'og min chos kyi dbyings kyi pho brang dngos yin snyam pa dang /
slob dpon yang tha mal pa'i lus can ma yin par khyab bdag gdod ma'i mgon po dngos yin snyam du mos gus bskyed la gsol ba 'debs pa 'di'i rjes zlos mdzod /
e ma mgon po thugs rje can :
bdag sogs 'gro ba ma lus pa :
log pa'i lam du zhugs pa rnams :
bde chen thar pa'i lam ston 'tshal :
lan gsum /
de ltar gsol ba btab pas thugs rjes bzung ste gnang ba sbyin par mos shig
/e ma 'dir 'dus skal ldan las can rnams :
sngon chad ma rig rmongs pa'i las dbang gis :
dug gsum gyis bcings ngan song gsum du mnar :
deng nas brtsam ste rgyal ba'i thugs rje yi :
pho nyas bzung nas dkyil 'khor gral du 'khod :
don 'bras 'dod phyir dad pa'i shugs bskyed la :
sku gsum zhing khams pho brang 'dir shog cig :
bla med don gyi snying po sbyin par bgyi :
zhes gnang bstsal la chas su 'jug pa ni /
sngon chad ma rig pas rig pa ye shes mig ldongs shing sgrib pa bcas pa mtshon pa'i brdar ras yug kha tshar ma nyams pas gdong g.yogs 'tshal /
oM A khaM bI ra hU~M:
zhes mig dar sbyin /
slad nas dkyil 'khor chen po mjal ba'i tshe phyag stong par mjal du mi btub pas phyag rten tu u dum+ba ra la sogs pa mchog gi me tog rnam pa lnga'i chun po yang zhing ma nyams pa re thogs par mos shig
/oM AHhU~M/
zhes me tog gtad /
rdo rje theg pa'i dkyil 'khor du 'jug pa la rgyud sdom pa dang ldan pa zhig dgos shing /
de'ang ji skad du /
sdom pa kun la yod mod kyang //
skyabs su ma song ba la med //
ces pa ltar thog mar sdom pa thams cad kyi gzhi rten gsum la skyabs su 'gro dgos pas de'i slad du /
mdun gyi nam mkhar dkon mchog gsum dang zhi khro rab 'byams kyi lha tshogs rnams mngon sum du bzhugs pa la /
bdag gzhan nam mkha' dang mnyam pa'i sems can thams cad deng nas byang chub ma thob kyi bar du skyabs su mchi'o snyam pa'i 'dun pa rtse gcig pas 'di'i rjes zlos /
e ma phyogs bcu'i sangs rgyas byang sems dang :
bla ma yi dam mkha' 'gro dgongs :
rkang gnyis gtso bo sangs rgyas dang :
zhi ba chags bral dam pa'i chos :
tshogs mchog 'phags pa'i dge 'dun la :
bdag ni gus pas skyabs su mchi :
kun bzang zhi khro'i lha tshogs dang :
dam pa rigs brgya'i lha tshogs la :
deng bzung bla med byang chub bar :
gus pas skyabs su nye bar mchi :
lan gsum bya /
de nas sdom gsum rim par bzung ba'i dang po phyi so so thar pa'i sdom pa blangs la gzhan gnod gzhi dang bcas pa spang bar bgyi'o snyam pas 'di'i rjes zlos /
bla ma kun bzang spyan snga ru :
lus ngag yid kyis gzhan rnams la :
gnod pa'i las bzlog dge ba bsgrub :
dge bsnyen dge tshul dge slong sogs :
so sor thar pa'i sdom pa la :
rgyun du gnas shing dge ba bsgom :
sdom pa yongs su bzung bar bgyi :
lan gsum /
mar gyur sems can thams cad kyi don du rdzogs pa'i sangs rgyas kyi go 'phang rin po che bsgrub par bya snyam du smon pa byang chub kyi mchog tu sems bskyed pa 'di'i rjes zlos /
kye hoHbla ma dgongs su gsol :
'di bzung byang chub ma thob bar :
'gro drug sems can thams cad la :
ma dang bu yi 'du shes kyis :
ma bsgral ba rnams bsgral ba dang :
ma grol ba rnams grol ba dang :
dbugs ma dbyung rnams dbugs dbyung phyir :
smon pa'i byang chub sems bskyed do :
lan gsum /
nang byang chub sems kyi bslab pa blangs la gzhan phan gzhi dang bcas pa bsgrub par bgyi'o snyam du 'jug pa byang chub tu sems bskyed pa 'di'i rjes zlos /
hoH
sngon gyi rgyal ba thams cad kyang :
sdom pa la ni gnas pa ltar :
'di bzung 'khor ba ma stongs bar :
bla med 'jug pa'i byang chub sems :
de bzhin bdag gis bskyed par bgyi :
phar phyin drug la bslab cing bsgrub :
brtson 'grus dag gis thams cad bsgral :
kun don tshul khrims gsum yang bzung :
bdag gis sems bskyed sdom pa bzung :
ma grol dgrol dang ma bsgral bsgral :
dbugs dbyung mya ngan 'das la 'god :
lan gsum bya /
rigs lnga'i dam tshig thun mong dang thun mong ma yin pa la sogs pa spyi dang khyad par lhag pas bsdus pa'i mchog gsang bla na med pa rdo rje theg pa'i dam tshig rnams gzung bar bgyi'o snyam pa'i blos 'di'i rjes zlos /
dkon mchog gsum ni mi spang ngo :
rdo rje rigs kyi dam tshig tu :
rdo rje dril bu'i phyag rgya dang :
byang chub sems ni spang mi bya :
rin chen rigs kyi dam tshig tu :
sbyin pa rnam bzhi rtag tu sbyin :
pad+ma rigs kyi dam tshig tu :
theg pa gsum gyi chos rnams bshad :
las kyi rigs kyi dam tshig tu :
'gro ba'i don la brtson par bya :
de bzhin rigs kyi dam tshig tu :
dkyil 'khor gsum dang 'bral mi bya :
rtsa ba yan lag dam tshig kun :
ma lus bdag gis yongs su bzung :
zhes lan gsum gyis sdom pa bzung /
de nas dam tshig rdo rje mgor bzhag ste /
hU~M 
'di ni dam tshig rdo rje ste :
sku yi dam tshig lus kyis bsrung :
nyams na na raka dmyal bar ltung :
bsrung na sprul sku'i 'gro don nus :
dam tshig bdud rtsi dang chos sman sbyar ba lce la bzhag ste /
hU~M 
dam tshig bdud rtsi'i chu 'di nyid :
khyod kyi ngag tu blud par bya :
gsung gi dam tshig ngag gis bsrung :
nyams na byol song gnas su skye :
bsrung na chos smra'i rgyal por skye :
gtso bo'i sku me long du bstan pa snying gar bzhag la /
hU~M 
'di ni ye shes sems dpa' ste :
thugs kyi dam tshig sems kyis bsrung :
nyams na smyo 'bogs can du skye :
bsrung na chos sku gnyis ldan 'thob :
'o sku gsung thugs kyi dam tshig lus ngag yid gsum gyis srungs shig
/rdo rje slob dpon la srog gi dwangs mar ltos shig
/yi dam gyi lha bsgom pa dang sngags bzla ba dang rdzogs pa'i rim pa rnams dang ma bral bar gyis shig
/ces bsgo /
de nas dkyil 'khor chen po'i shar sgo nas rim par g.yas bskor du phyin te sgo srung rnams la gsol ba gdab cing rgyal ba zhi khro rab 'byams kyi lha tshogs la phyag 'tshal bar mos shig
/go skabs yangs shing mi 'tshogs nyung na slob bu dkyil 'khor gyi phyogs bzhir tshig dang bstun /
las rdor gyis rim par khrid la slob dpon gyi rjes su zlos te dngos su phyag byar gzhug
/mi 'grub na slob bu rnams thal mo sbyar la phyag sogs mos pas chog
/gang ltar slob dpon gyis /
hU~M:
dkyil 'khor chen po'i shar gyi sgo :
zhe sdang sgrib pas bcad lags na :
snying rje'i sgo ma rta gdong ma :
sgo ba khro bo rnam par rgyal :
sgo ma lha mo lcags kyu ma :
thabs shes lcags kyu'i phyag rgya yis :
me long ye shes shar sgo phyes :
bdag cag dad pas 'jug par bgyi :
kun bzang zhi khro'i lha tshogs la :
bdag cag gus pas phyag 'tshal lo :
yi dam lha dang mjal bar shog :
b+h+rU~M pra be sha ya phaT:
hU~M 
dkyil 'khor chen po'i lho yi sgo :
nga rgyal sgrib pas bcad lags na :
byams pa'i sgo ma phag gdong ma :
sgo ba khro bo gshin rje'i gshed :
sgo ma lha mo zhags pa ma :
thabs shes zhags pa'i phyag rgya yis :
mnyam nyid ye shes lho sgo phyes :
bdag cag dad pas 'jug par bgyi :
kun bzang zhi khro'i lha tshogs la :
bdag cag gus pas phyag 'tshal lo :
yi dam lha dang mjal bar shog :
b+h+rU~M pra be sha ya phaT:
hU~M 
dkyil 'khor chen po'i nub kyi sgo :
'dod chags sgrib pas bcad lags na :
dga' ba'i sgo ma seng gdong ma :
sgo ba khro bo rta mgrin rgyal :
sgo ma lha mo lcags sgrog ma :
thabs shes lcags sgrog phyag rgya yis :
sor rtog ye shes nub sgo phyes :
bdag cag dad pas 'jug par bgyi :
kun bzang zhi khro'i lha tshogs la :
bdag cag gus pas phyag 'tshal lo :
yi dam lha dang mjal bar shog :
b+h+rU~M pra be sha ya phaT:
hU~M 
dkyil 'khor chen po'i byang gi sgo :
phrag dog sgrib pas bcad lags na :
btang snyoms sgo ma sbrul gdong ma :
sgo ba khro bo bdud rtsi 'khyil :
sgo ma khro mo dril bu ma :
thabs shes dril bu'i phyag rgya yis :
bya grub ye shes byang sgo phyes :
bdag cag dad pas 'jug par bgyi :
kun bzang zhi khro'i lha tshogs la :
bdag cag gus pas phyag 'tshal lo :
yi dam lha dang mjal bar shog :
b+h+rU~M pra be sha ya phaT:
ces brjod /
de ltar gsol ba btab pas dkyil 'khor gyi sgo bzhi phyes nas slar shar gyi sgo drung du 'khod de /
sngar byin pa'i me tog de nyid rang rang gi tshe rabs sngon nas 'brel zhing las kyi 'phro gang la yod pa'i lha de la phog par shog cig snyam du me tog 'dor ba dang lhan cig tshig 'di'i rjes zlos /
kye 
tshe rabs thog med dus nyid nas :
tha ma da la thug gi bar :
bsnyen sgrub bsgoms pa'i yi dam lha :
gang yin de la me tog phog :
puSh+pe pra tIts+tsha hoH
zhes dkyil 'khor dngos sam /
mi bde na tshom bu'am rigs lnga'i phyag mtshan gyi dkyil 'khor du 'dor gzhug
/dbus su bab na /
du ma rang grol :
chos dbyings rang grol :
dri med kun khyab :
rgyal ba spyi blugs :
rig pa ye shes :
thig le 'gyur med :
kun bzang rgyal po la sogs pa dang /
shar du babs na /
gdod ma'i rang mdangs :
rdo rje rang grol :
rdo rje sems dpa' 'am :
'gyur med rdo rje :
rdo rje snying po :
'od gsal rdo rje la sogs pa dang /
lhor babs na /
rin chen rgyal po :
rin chen 'byung gnas :
gnyis med lhun grub :
'dod yon rang grol :
tshogs gnyis rgyal po :
yid bzhin rtse mo :
ye shes rang gsal :
yon tan rgyal po la sogs pa dang /
nub tu babs na /
pad+ma kun 'byung :
pad+ma dri med :
pad+ma 'od gsal :
pad+ma klong chen :
bde chen rgyal po :
bde chen lhun grub :
klong gsal dri med la sogs pa dang /
byang du babs na /
tshogs drug rang grol :
karma don grub :
phrin las thogs med :
gang shar lhun grub :
bdag gzhan don grub :
sna tshogs rang grol la sogs pa lha'i rigs dang mthun par pho mo gang 'os su btags /
slob dpon gyi thugs ka nas ye shes kyi 'od zer gser gyi thur ma lta bu byung nas khyed rang rnams kyi ma rig pa'i sgrib pa dang mig dar lhan cig bsal bar mos shig
/gser thur thogs la /
ji ltar mig mkhan rgyal po yis :
rab rib ling thog bsal ba ltar :
de bzhin bu khyod ma rig pa'i :
nyon mongs drug gis bsgribs pa yi :
ma rig ling thog bsal bar bya :
pre ta ka :
tiraya ka :
d+he wa a li :
d+he wa ma nu sha tsak+Shu pra be sha ya phaT:
ces gdong g.yogs bsal /
sngar phul pa'i me tog de nyid dbang rtags cod pan gyi tshul du slar yang khyed rang rnams kyi spyi bor bcings par mos mdzod /
cod pan spyi bor gdags la /
hoH
bdag ni ma rig mig 'byed yin :
dkyil 'khor bzang po 'di la ltos :
deng nas dkyil 'khor 'di mthong rtags :
cod pan bzang po 'di yang thogs :
gsang mtshan gang yin ma brjed cig :
ces brjod la :
'o rigs kyi bu dang bu mo che ge mo khyed rnams me tog cod pan phyogs bzhi dbus dang lnga gang du phog pa'i phyag mtshan :
dbus su 'khor lo :
shar du rdo rje :
lhor rin po che :
nub tu pad+ma :
byang du rgya gram :
lha mdog kyang dbus mthing ga :
shar dkar po :
lho ser po :
nub dmar po :
byang ljang gu :
rigs bud+d+ha :
rdo rje :
rin chen :
pad+ma :
las kyi rigs gang rung las ma g.yos pas phyogs dang mthun pa'i lha gang yin sgoms :
snying po yang tha dad dam :
zhi khro rigs 'dus bo d+hi tsit+ta'am yi ge brgya pa :
hU~M bsgrub lta bu zlos shig :
'di nas gal te tshe 'phos na yang :
dbus stug po bkod pa :
shar mngon par dga' ba :
lho dpal dang ldan pa :
nub bde ba can :
byang las rab bkod pa zhes bya ba rigs dang mthun pa'i zhing khams rnam par dag pa na sangs rgyas nas :
'khor ba ma stongs kyi bar du :
'gro ba sems can rnams kyi don 'bad med lhun grub tu 'byung bar 'gyur ro :
zhes lung bstan brjod do //
skabs 'dir spro zhing nus na dkyil 'khor rnam dag mthong ba rang grol ltar rten brten pa rgyan bkod dang bcas pa bstan cing brda don rgyas par ngo sprad /
mi lcogs na gzhung las /
rgyas bsdus 'gro ba'i blo dang sbyar :
zhes gsungs pas mdor bsdu ba ni /
de ltar ye shes kyi mig thob pas rgyal ba zhi khro rab 'byams kyi dkyil 'khor chen po rten dang brten par bcas pa mngon sum du mjal bar mos mdzod /
de'ang 'og gzhi 'byung ba rim brtsegs ri rab sna tshogs pad+ma rgya gram dang bcas pa'i lte bar phyi rin po che las grub cing nang dur khrod kyi chos rnams kyis 'jigs par byas pa'i thar pa chen po'i gzhal yas khang gru bzhi sgo bzhi sgo khang rta babs thog phub mchod rten gyi dbyibs can rgyan dang bkod pa tshad med pa dang ldan pa'i phyi rol dur khrod chen po brgyad rdor ra me ri dang bcas pas bskor ba /
gzhi lam 'bras bu'i sku gsum gyi yon tan dang ye shes kyi rol pa rnam par thar pa'i chos rnams mtshon pa'i nang rol du /
so so'i gdan la yid chos gnas su dag pa khyab bdag kun bzang yab yum /
phung lnga khams lnga dag pa rigs lnga yab yum bcu /
tshogs brgyad yul brgyad dag pa sems dpa' sems ma bcu drug
/nyon mongs drug dag pa thub pa chen po drug
/rtag chad mu bzhi dag pa sgo ba yab yum brgyad de bde gshegs zhi ba bzhi bcu rtsa gnyis /
bdag 'dzin ma rig pa'i ngo bo gnas gyur pa khyab byed gtso bo che mchog yab yum /
dug lnga yul lnga gnas gyur pa he ru ka yab yum bcu /
tshogs brgyad yul brgyad gnas gyur pa kai ri ma brgyad dang siM ha ma brgyad /
skye gnas bzhi gnas gyur pa rta gdong sgo ma bzhi /
nyon mongs pa'i rtog tshogs gnas gyur pa dbang phyug ma nyi shu rtsa brgyad de khrag 'thung khro bo lnga bcu rtsa brgyad dang /
gzhan yang bar khyams su thub drug khros pa'i spor byed chen mo brgyad /
lnga tshan gyi chos rnam par dag pa rig 'dzin yab yum bcu'i tshom bu ste thams cad kyang snang stong zung 'jug sgyu ma chu zla 'ja' tshon gyi tshul can /
ye shes kyi rgyan dang bkod pa'i gzi byin tshad med pa dang ldan pa /
rang byung snang srid gzhir bzhengs kyi dkyil 'khor 'ja' 'od zer thag thig le thig phran mer mer shig shig tu g.yo zhing sgyu 'phrul drwa ba chen po'i rnam 'gyur bsam gyis mi khyab pa dang ldan pa'o //
bum pa la sogs pa'i rgyan dang bkod pa thams cad kyang lam dang 'bras bu'i chos rnams kyi brda don rtags gsum mtshon par byed pa yin no //
'o 
khyed rnams de snga phan chad dkyil 'khor 'di 'dra ma mthong bas :
khams gsum du 'khor zhing rigs drug tu 'khyams pa yin gyis :
khar sang phan shin tu col chung :
mi tshe stong zad byas pa don med de tsam byas :
da ni dkyil 'khor 'di lta bur tshud cing mjal bas :
da lta shi yang bde ba chen por 'tshang rgya ba yin pas :
spro ba sgoms shig :
ces pa tsam brjod /
gnyis pa ni /
de nas sngags kyi snod du rung bar bya ba'i phyir :
nyon mongs kyi rgyu drug sbyangs nas rigs drug gi gnas nas spar te :
rig 'dzin gyi gral du 'khod par bya ba'i dbang bskur zhu ba'i yon du maN+Dal phul 'tshal /
zhes maN+Dal 'bul du gzhug
/de la dang po na raka dmyal ba'i gnas nas spar ba'i dbang bskur zhu ba'i don du thal mo sbyor la gsol ba btab pa 'di'i rjes zlos mdzod /
e ma mgon po thugs rje can :
bdag sogs 'khor ba'i sdug bsngal las :
bskyab phyir brtse bas rab bzung nas :
dbang dang byin rlabs bstsal du gsol :
lan gsum /
bla mas dkyil 'khor dbus kyi bum pa thogs la /
'o rigs kyi bu dkyil 'khor dbus kyi bum pa 'di ni sman lnga'i bum pa yin te :
sangs rgyas rdo rje rigs kyi gtso 'khor lha tshogs bzhugs pas khyod la dbang bskur ba tsam gyis zhe sdang dmyal ba'i gnas nas thar te :
thugs rdo rje rigs kyi dbang thob pa yin snyam du mos pa dung dung mdzod cig :
hU~M 
kun bzang yab yum bum pa na :
rgyal ba zhi khro'i lha tshogs bzhugs :
skal ldan khyod la dbang bskur bas :
dmyal ba'i skye sgo bcad nas ni :
na raka sdug bsngal bral bar shog :
bum pa mgor bzhag
/me chu'i tsakli lag tu gtad la /
hU~M 
tsha grang skyob byed me chu bsil drod ldan :
skal ldan rigs kyi bu la dbang bskur bas :
dmyal ba tsha grang sdug bsngal las grol nas :
na ra ka yi sdug bsngal bral bar shog :
du da ha da ha sarba na ra ka ga te he tun hU~M phaT:
bum chu blud la /
hU~M badzra satwa sa ma ya zhes sogs rdo rje sems dpa'i yig brgya bzlas pa'i mthar /
hU~M badzra a b+hi Shiny+tsa AH
skal ldan khyod la sman lnga'i bum pa dang :
me chus dbang bskur pas nyon mongs pa zhe sdang gis kun nas bslang ba'i sdig sgrib las kyi sa bon bag chags dang bcas pa thams cad byang zhing dag nas :
sems can dmyal ba chen por skye ba'i sgo bcad de nad lnga'i nyes pa las grol nas :
dbus phyogs stug po bkod pa'i zhing khams kyi sgo phyes nas thugs rdo rje sems dpa' rigs lnga'i dbang thob ste :
sangs rgyas rdo rje rigs kyi zhing khams la dbang bsgyur te :
sems can gyi don thogs pa med par 'byung bar gyur cig :
hU~M 
lhun grub gzhal yas chen po yi :
shar lho nub byang sgo bzhi nas :
ye shes chen po'i sgo phyes shig :
b+h+rU~M pra be sha ya phaT:
ces sgo dbye zhing rdo rje lag tu gtad /
hU~M 
dbus nas bkra shis gang lags pa :
rdo rje sems dpa' bkra shis lha :
zhi ba grub pa'i bkra shis de :
'dir 'tshogs rnams la bkra shis shog :
ces shis pa brjod cing me tog 'thor la rol mo bsgrag pa 'og ma rnams la'ang 'gre'o //
gnyis pa yi dwags kyi gnas nas spar ba'i dbang bskur zhu ba'i don du sogs gong ltar /
kye ma kyi hud mgon po yis :
thugs rjes zung la bdag skyobs shig :
bdag lus sgrol la bde la 'khod :
mgon pos myur du bskyab tu gsol :
lan gsum /
nub kyi bum pa thogs la /
'o rigs kyi bu nub kyi bum pa 'di ni dri lnga'i bum pa yin te :
sangs rgyas snang ba mtha' yas rigs lnga'i lha tshogs bzhugs pas :
khyod la dbang bskur ba tsam gyis 'dod chags yi dwags kyi gnas nas thar te :
gsung pad+ma rigs kyi dbang thob pa yin snyam du mos pa dung dung mdzod cig :
hU~M 
bdud rtsi dri lnga'i bum pa 'dir :
bde gshegs gsung gi lha tshogs bzhugs :
skal ldan bu la dbang bskur bas :
yi dwags skye sgo bcad nas ni :
bde ba can du skye bar shog :
bum pa mgor bzhag
/rin chen sgrom bu lag tu gtad la /
AH
rin chen sgrom gyi bum pa na :
rgyal ba zhi khro'i lha tshogs bzhugs :
skal ldan bu la dbang bskur bas :
yi dwags skye sgo bcad nas ni :
bde ba can du skye bar shog :
pre pa tsa pa tsa sarba pre ta ka ga te he tun hU~M phaT:
bum chu sbyin /
AMHpad+ma satwa sa ma ya sogs /
pad+ma mA me muny+tsaH
pad+mI b+ha waH
ma hA sa ma ya satwa AH
AMHpad+ma a b+hi Shiny+tsa AH
skal ldan khyod la dri lnga'i bum pa dang rin po che'i sgrom bu'i dbang bskur pas :
nyon mongs pa 'dod chags kyis kun nas bslang ba'i sdig sgrib las kyi sa bon bag chags dang bcas pa thams cad byang zhing dag nas :
yi dwags su skye ba'i sgo bcad de :
dug lnga'i nyes pa las grol nas :
nub phyogs bde ba can gyi zhing khams kyi sgo phyes nas :
snang ba mtha' yas rigs lnga'i dbang thob ste :
sangs rgyas gsung pad+ma rigs kyi zhing khams la dbang sgyur nas :
sems can gyi don thogs pa med pa 'byung bar gyur cig :
hU~M 
nub phyogs ma 'dres gsal ba yi :
sor rtog ye shes sgo phyes shig :
b+h+rU~M pra be sha ya phaT:
ces sgo dbye zhing lag tu pad+ma gtad /
hU~M 
nub nas bkra shis gang lags pa :
snang ba mtha' yas bkra shis lha :
dbang sdud grub pa'i bkra shis de :
'dir 'tshogs rnams la bkra shis shog :
gsum pa dud 'gro'i gnas nas spar ba'i dbang bskur zhu ba'i don du sogs /
kye ma kyi hud bdag 'dra sogs :
las kyi rnam smin rang la smin :
mgon po thugs rje chen po yis :
gnas ngan 'di las bdag sgrol cig :
lan gsum /
shar gyi bum pa thogs la /
'o rigs kyi bu shar gyi bum pa 'di ni 'bru lnga'i bum pa yin te :
sangs rgyas rnam par snang mdzad rigs lnga'i lha tshogs bzhugs pas :
khyod la dbang bskur ba tsam gyis gti mug dud 'gro'i gnas las thar nas :
sku bder gshegs rigs kyi dbang thob pa yin snyam du mos pa dung dung mdzod cig :
hU~M 
rin chen 'bru lnga'i bum pa 'dir :
bde gshegs sku yi lha tshogs bzhugs :
skal ldan bu la dbang bskur bas :
dud 'gro'i skye sgo bcad nas ni :
mngon dga'i zhing du skye bar shog :
bum pa mgor bzhag
/pusti lag tu gtad la /
oM 
shes rab rig pa'i po ti 'di :
dus gsum sangs rgyas zhi khro'i gsung :
skal ldan bu la dbang bskur bas :
tir+Ya ka yi sdug bsngal bral bar shog :
su ma tha ma tha sarba tir+Ya ka ga te he tun hU~M phaT:
bum chu sbyin /
oM bud+d+ha satwa sa ma ya sogs /
bud+d+ha mA me muny+tsaH
bud+d+hi b+ha waH
ma hA sa ma ya satwa AH
oM bud+d+ha a b+hi Shiny+tsa AH
skal ldan khyod la 'bru lnga'i bum pa dang :
po ti'i dbang bskur pas :
nyon mongs pa gti mug gis kun nas bslang ba'i sdig sgrib las kyi sa bon bag chags dang bcas pa thams cad byang zhing dag nas :
dud 'gro'i gnas su skye ba'i sgo bcad de :
nyon mongs pa lnga'i nyes pa las grol nas :
shar phyogs mngon par dga' ba'i zhing khams kyi sgo phyes nas sku rnam par snang mdzad rigs lnga'i dbang thob ste :
sangs rgyas bder gshegs rigs kyi zhing khams la dbang bsgyur nas :
sems can gyi don thogs pa med pa 'byung bar gyur cig :
hU~M 
shar phyogs rig pa rang gsal gyi :
me long lta bu'i sgo phyes shig :
b+h+rU~M pra be sha ya phaT:
ces sgo dbye zhing 'khor lo lag tu gtad /
hU~M 
shar nas bkra shis gang lags pa :
rnam par snang mdzad bkra shis lha :
lhun gyis grub pa'i bkra shis de :
'dir 'tshogs rnams la bkra shis shog :
bzhi pa lha min gyi gnas nas spar ba'i dbang bskur zhu ba'i don du sogs /
kye ma bdag 'dra'i sems can rnams :
sngon gyi las ngan dbang gyur pas :
kye ma kyi hud mgon po yis :
bdag lus ngan pa bsgral du gsol :
lan gsum /
byang gi bum pa thogs la /
'o rigs kyi bu byang gi bum pa 'di ni snying po lnga'i bum pa yin te :
sangs rgyas don yod grub pa rigs lnga'i lha tshogs bzhugs pas :
khyod la dbang bskur ba tsam gyis phrag dog lha min gyi gnas las thar nas :
phrin las karma rigs kyi dbang thob pa yin snyam du mos pa dung dung mdzod cig :
hU~M 
snying po lnga yi bum pa 'dir :
bder gshegs phrin las lha tshogs bzhugs :
skal ldan bu la dbang bskur bas :
lha min skye sgo bcad nas ni :
las rab zhing du skye bar shog :
bum pa mgor bzhag
/go mtshon lag tu gtad la /
hA 
shes rab don mtshon ral gri dang :
bdud kyi mtshon srung go cha 'di :
dus gsum rgyal ba'i sbyor sgrol te :
zhi khro rgyal ba'i phyag mtshan 'dis :
skal ldan bu la dbang bskur bas :
he sa ka yi sdug bsngal bral bar shog :
tri sarba du kha sarba karma pra be sha ya hU~M phaT:
bum chu sbyin la /
hA karma satwa sa ma ya sogs /
karma mA me muny+tsaH
karmI b+ha waH
ma hA sa ma ya satwa AH
hA karma a b+hi Shiny+tsa AH
skal ldan khyod la snying po lnga'i bum pa dang go mtshon gyi dbang bskur pas :
nyon mongs pa phrag dog gis kun nas bslang ba'i sdig sgrib las kyi sa bon bag chags dang bcas pa thams cad byang zhing dag nas :
lha min du skye ba'i sgo bcad de :
phung po lnga'i nyes pa las grol nas :
byang phyogs las rab rdzogs pa'i zhing khams kyi sgo phyes shing :
don yod grub pa rigs lnga'i dbang thob ste :
sangs rgyas phrin las rigs kyi zhing khams la dbang bsgyur nas :
sems can gyi don thogs pa med pa 'byung bar gyur cig :
hU~M 
byang phyogs las rab grub pa yi :
nan tan ye shes sgo phyes shig :
b+h+rU~M pra be sha ya phaT:
ces sgo dbye zhing lag tu rgya gram gtad /
hU~M 
byang nas bkra shis gang lags pa :
don yod grub pa bkra shis lha :
dgra bgegs tshar gcod bkra shis de :
'dir 'tshogs rnams la bkra shis shog :
lnga pa lha'i gnas nas spar ba'i dbang bskur zhu ba'i don du sogs /
kye ma kyi hud thugs rje can :
bdag 'dra rmongs pa'i 'dzin pa can :
dam tshig rtsa ba nyams pa'i skyon :
ngan song mtho ris gnas na 'khor :
mi 'chab mthol bshags me tog bzhes :
dbang bskur lha yi gnas nas drongs :
lan gsum /
lho'i bum pa thogs la /
'o rigs kyi bu lho'i bum pa 'di ni rin chen sna lnga'i bum pa yin te :
sangs rgyas rin chen 'byung ldan rigs lnga'i lha tshogs bzhugs pas :
khyod la dbang bskur ba tsam gyis nga rgyal lha'i gnas nas thar te :
yon tan rin chen rigs kyi dbang thob pa yin snyam du mos pa dung dung mdzod cig :
hU~M 
rin chen lnga yi bum pa 'dir :
bder gshegs yon tan lha tshogs bzhugs :
skal ldan bu la dbang bskur bas :
lha yi skye sgo bcad nas ni :
rin chen zhing du skye bar shog :
bum pa mgor bzhag
/pi waM lag tu gtad la /
swA 
longs spyod bdud kyi g.yengs 'joms pa'i :
pi waM snyan pa'i don byed 'dis :
deng 'dir khyod la dbang bskur bas :
skye ba gcig gis las rdzogs shog :
AHsarba ta thA ga ta b+hi dan khad+ga tshin+d+ha tshin+d+ha hU~M phaT:
bum chu sbyin /
swA rat+na satwa sa ma ya sogs /
rat+na mA me muny+tsaH
rat+nI b+ha waH
ma hA sa ma ya satwa AH
swA rat+na a b+hi Shiny+tsa AH
skal ldan khyod la rin chen lnga'i bum pa dang :
pi waM gi dbang bskur pas :
nyon mongs pa nga rgyal gyis kun nas bslang ba'i sdig sgrib las kyi sa bon bag chags dang bcas pa thams cad byang zhing dag nas :
lha'i gnas su skye ba'i sgo bcad de :
'dod yon lnga'i nyes pa las grol nas :
lho phyogs dpal ldan rin chen bkod pa'i zhing khams kyi sgo phyes nas :
byams pa lnga rgyud la skyes :
zhing khams lnga la dbang bsgyur :
rin chen 'byung ldan rigs lnga'i dbang thob ste :
sangs rgyas rin chen rigs kyi zhing khams la dbang bsgyur nas :
sems can gyi don thogs pa med pa 'byung bar gyur cig :
hU~M 
lho phyogs dgongs pa mnyam nyid kyi :
ye shes chen po'i sgo phyes shig :
b+h+rU~M pra be sha ya phaT:
ces sgo dbye zhing lag tu rin po che gtad /
hU~M 
lho nas bkra shis gang lags pa :
rin chen 'byung ldan bkra shis lha :
yon tan 'grub pa'i bkra shis de :
'dir 'tshogs rnams la bkra shis shog :
drug pa mi'i gnas nas spar zhing nyams chag skong ba'i dbang bskur zhu ba'i don du sogs /
kye ma bla ma rdo rje 'dzin :
bdag cag rigs drug gnas su 'khyams :
dam tshig nyams chag dpag med bsags :
'gro mgon thugs rje can khyod kyis :
nyams chag skongs la dngos grub stsol :
dbang mchog rnam kun dus 'dir skur :
lan gsum /
khyed rang rnams kyis thog ma med pa nas bsags pa'i sdig ltung nyams chag thams cad sbyong zhing gso ba'i slad du mdun bskyed rgyal ba zhi khro'i lha tshogs bla ma brgyud pa dang bcas pa'i spyan sngar bdag gzhan sems can thams cad kyis lus rdul snyed du sprul nas gnong 'gyod drag po dang bcas sgo gsum gus pas phyag 'tshal bar mos la 'di'i rjes zlos mdzod /
bla ma mnyam med sangs rgyas rin po che //
dus gsum bde gshegs ma lus thams cad kyis //
sku gsung thugs kyi rang bzhin byin brlabs pa //
bka' drin chen po'i zhabs la phyag 'tshal lo //
ston pa bla med sangs rgyas rin po che //
skyob pa bla med dam chos rin po che //
'dren pa bla med dge 'dun rin po che //
bla med dkon mchog gsum la phyag 'tshal lo //
brjod med shes rab mi g.yo chos kyi sku :
bde chen longs spyod rdzogs sku rigs lnga'i gtso :
thugs rje thabs mkhas rgya che sprul pa'i sku :
zhi khro sku gsum lha la phyag 'tshal lo :
dmigs med chos kyi sku la phyag 'tshal lo :
longs spyod rdzogs pa'i sku la phyag 'tshal lo :
cir yang sprul pa'i sku la phyag 'tshal lo :
mi 'gyur rdo rje'i sku la phyag 'tshal lo :
mngon par byang chub sku la phyag 'tshal lo :
dus gsum rgyal ba rnams kyis bsgrubs pa yi :
tshogs gnyis rdzogs shing yon tan mthar phyin pa'i :
sku dang ye shes tshogs la phyag 'tshal lo :
phyag byar 'os pa sogs brjod la nyung na dngos su phyag 'tshal du gzhug
/khyed rang rnams kyi spyi bor pad zla'i gdan la bla ma dang gnyis su med pa'i bcom ldan 'das dpal rdo rje sems dpa' sku mdog dkar po rdo rje dang dril bu 'dzin cing longs spyod rdzogs pa'i chas can zhabs sems skyil gyis bzhugs pa'i thugs kar zla steng hU~M mthar yig brgyas bskor ba la mos gus byas pas sa bon sngags 'khor dang bcas pa las bdud rtsi'i rgyun byung /
sku lus kyi nang gang /
zhabs g.yas pa'i mthe bong nas brdol te khyed rang rnams kyi spyi bo nas zhugs /
thog med nas bsags pa'i sdig sgrib nyes ltung bag chags dang bcas pa dag par mos la yig brgya dang yang snying bzla bar zhu /
zhes brda sbyar la /
yig brgya dang yang snying ci 'grub bzlas pa'i mthar /
mgon po bdag ni sogs rjes zlos byar gzhug
/de ltar gsol ba btab pas sdig sgrib dag pa'i gnang ba bstsal te dgyes pa chen pos 'od du zhu nas khyed rang rnams la thim pas rdo rje sems dpa'i gsang ba gsum dang dbyer med du gyur pa'i nges shes skyed la 'od gsal rnam par mi rtog pa'i ngang du mnyam par 'jog par zhu /
zhes dar cig dgongs pa bskyang /
de nas phyogs bzhi'i bum chu gtso bum du bsdus pa thogs te /
'o rigs kyi bu rnams bum pa 'di spyi bor bzhag nas byung ba'i dus su :
rdza'am shing gi rang bzhin du ma bsgom par :
phyi rin po che'i bum pa'i dbyibs la :
nang rin po che'i gzhal yas khang gi nang du :
rgyal ba zhi khro rab 'byams kyi lha tshogs khra dpung nge 'od thibs se byon pa tsam gyis lus kyi sgrib pa dag :
sku'i dam tshig nyams chag bskangs shing bum pa lha'i dbang thob pa yin ang snyam pa'i mos pa dung dung mdzod cig :
hU~M 
rin chen bum pa gzhal yas khang :
rgyal ba zhi khro'i lha tshogs bzhugs :
rigs kyi bu la dbang bskur bas :
lha dbang lus la thob par shog :
hU~M badzra a b+hi Shiny+tsa a A:
oM bud+d+ha a b+hi Shiny+tsa a A:
swA rat+na a b+hi Shiny+tsa a A:
AMHpad+ma a b+hi Shiny+tsa a A:
hA karma a b+hi Shiny+tsa a A:
zhes mgo bo'i gnas lngar bskur zhing bum chu blud /
de nas par bu gseg shang lag tu gtad la /
hU~M 
rin chen par bu lhung bzed na :
rgyal ba zhi khro'i lha tshogs bzhugs :
gseg shang drang srong sgra sgrog 'di :
thugs rtags zhi khro lha yi brda :
rigs kyi bu la dbang bskur bas :
a wa d+hU ti'i dbang thob shog :
nr-i ts+tshin+da ts+tshin+da sarba a wa ra Na ni hU~M phaT:
de nas rigs lnga'i phyag mtshan dang /
dril bu mgo thog tu bzhag
/lag tu gtad la /
hU~M 
rdo rje 'khor lo rin po che :
pad+ma rgya gram thugs kyi rtags :
rigs kyi bu la dbang bskur bas :
'khor lo lnga la dbang rdzogs shog :
badzra tsakra rat+na pad+ma karma khad ga a b+hi Shiny+tsa A:
'o rigs kyi bu rnams la thog mar lus smin par byed pa bum pa lha'i dbang bskur pas :
bum pa 'di'i nang na sman lnga'i dbang bskur pas nad lnga las grol :
snying rje lnga rgyud la skye :
zhing khams lnga la dbang bsgyur :
sgrib pa lnga dag :
rdo rje sems dpa' sku lnga'i dbang thob :
'bru lnga'i dbang bskur pas :
dug lnga'i nyes pa las grol :
btang snyoms lnga rgyud la skye :
zhing khams lnga mthong :
sgrib pa lnga dag :
rnam par snang mdzad rigs lnga'i dbang thob :
rin po che lnga'i dbang bskur bas :
zhing khams lnga mthong :
sgrib pa lnga dag :
byams pa lnga rgyud la skye :
rin chen 'byung ldan sku lnga'i dbang thob :
dri lnga'i dbang bskur pas :
dug lnga'i nyes pa sel :
dga' ba lnga rgyud la skye :
zhing khams lnga mthong :
sgrib pa lnga dag :
snang ba mtha' yas sku lnga'i dbang thob :
snying po lnga'i dbang bskur pas :
phung po lnga dag :
gter lnga thob :
zhing khams lnga mthong :
don yod grub pa sku lnga'i dbang thob pa'i dgos pa yod do :
de dag ni nyon mongs pa rgyu drug sbyangs shing rigs drug gi gnas nas spar te gsang sngags kyi snod rung du bya ba'i dbang ngo :
gsum pa ni /
gzhung las /
zhib par dbang bzhi 'phrad tshad rang grol ltar shes par bya'o :
zhes gsungs pa ltar de'i spros bcas bum dbang chen mo dang lha dbang sogs mdor bsdus te bskur ba phyag len du mdzad cing /
'gro drug rang grol dbu'i sa bcad las sngon 'gro dngos gzhi rjes gsum du gsungs pa'i dngos gzhi'ang 'di yin la /
de'i go rim gnas 'dren dbang gi tho yig las /
thog mar sku gsung thugs kyi dbang gsum bskur :
de rjes chu dang dbu rgyan rdor dril ming :
zhes sogs 'byung ba'i sku gsung thugs dbang ni gtso bum la ngos 'dzin pa legs te dngos bstan gyi tshig don dang 'byor ba'i phyir ro //
des na de ltar bsgrub pa'i thog mar cho ga gzhan gyi 'gros ltar ye shes pa dbab pa'ang phyag len du 'byung bas /
de nas dbang gi gzhi 'god pa'i slad du ye shes pa dbab pa la sgo gsum gyi gnad gcun te dmigs pa 'di ltar du mdzod cig
/las chu 'thor zhing /
oM ma hA shrI he ru ka uts+tshA ta ya hU~M phaT:
oM swa b+hA ba sogs brjod la bsang sbyang /
slob dpon gyi thugs ka'i 'od zer gyis khyed rang rnams kyi gdos bcas sha khrag gis mtshon ma dag pa'i snang ba thams cad mi dmigs pa stong pa nyid du sbyang /
stong pa'i ngang las rin chen khri rkang pad+ma nyi zla'i steng du /
khyed rang rnams rdo rje sems dpa' dkar gsal zhal gcig 'dzum bcas bzhad pa /
phyag gnyis kyi g.yas rig stong rdo rje thugs kar 'dzin zhing g.yon snang stong dril bu dku la brten pa /
rigs lnga'i dbu rgyan sogs longs spyod rdzogs pa'i sku dar dang rin po che'i rgyan gyis brgyan pa /
zhabs gnyis g.yas brkyang g.yon bskum rol pa'i stabs kyis bzhugs pa'i /
thugs chos dbyings khyab brdal gyi klong du :
rang sems ka dag gi rig mdangs zhal phyag gi rnam pa kun bzang yab yum la 'khor ye shes lnga'i rang 'od rigs lnga yab yum bcu :
sems dpa' brgyad sems ma brgyad :
thub pa drug sgo ba yab yum brgyad dang bcas pa'i rtsal mdangs las :
klad pa dung khang 'bar ba'i gzhal yas 'ja' 'od me dpung thig le'i klong du che mchog yab yum la khrag 'thung khro bo yab yum bcu :
ke'u ri ma brgyad :
siM ha ma brgyad :
sgo ma bzhi :
dbang phyug nyi shu rtsa brgyad la sogs zhi khro dam pa rigs brgya dang :
mgrin par rig 'dzin dpa' bo yab yum bcu rnams gsal ba'i sku'i gnas gsum du oM AHhU~M gsum dang rang rang gi thugs srog sa bon las 'od zer phyogs bcur 'phros pas :
rang bzhin gyi gnas nas dus gsum gyi rgyal ba zhi khro rab 'byams dkon mchog rtsa gsum thams cad char sprin gtib pa ltar byon nas khyed rang rnams la sib sib thim pa'i mos pa mdzod cig :
spos dang gu gul tshil chen sogs 'beb rdzas bsreg
/rol mo dbyangs bcas /
hU~M 
phyi nang snod bcud gzung 'dzin ni :
rtog tshogs rang grol byin phob cig :
nyon mongs yul drug 'dzin pa la :
gzhi med rtsa bral byin phob cig :
sku lnga ye shes rig rtsal la :
snang stong dag pas byin phob cig :
dbyings rig ngar 'dzin dang ba la :
rtog gsum bral bas byin phob cig :
sku gsum dag pa'i snang ba la :
rig pa lug rgyud byin phob cig :
thabs shes rang rtsal rol pa las :
ma 'gag shugs 'byung byin phob cig :
bdag gzhan rtogs pa'i lta sgom la :
gnas lugs rang bab byin phob cig :
ma 'gag sna tshogs cho 'phrul 'di :
rig rtsal rang grol dbang thob shog :
oM AHhU~M bo d+hi tsit+ta ma hA su kha dz+nyA na d+hA tu A:
oM ru lu ru lu hU~M b+h+yo hU~M:
A be sha ya satwaM b+ha ya :
ra rA:
ra rA:
tsA la ya hU~M a dz+haiM e A ral+li hriM hriM pheM pheM:
zhes drag tu brjod la dbab pas sgo gsum la nyams gsum skyes pa dang /
khyed rang rnams kyi sems ma bcos par rang lugs su klod la ngo bo rjen pa'i steng du zhog la ye shes pa'i byin rlabs kyi rgyun byang chub ma thob kyi bar du sgo gsum la brtan par byas par mos mdzod /
rdo rje dril bu gnas gsum du bzhag la /
dz+nyA na satwa tiSh+Tha badzra :
zhes brtan par bya'o //
de nas smin byed kyi dngos gzhi spros bcas bum dbang chen mo zhu ba'i yon du maN+Dal phul /
gsol ba gdab pa 'di'i rjes zlos /
kye ho :
bla ma rdo rje 'dzin pa che :
bdag cag skal ldan slob bu la :
rgyal ba zhi khro rab 'byams kyi :
bum pa'i dbang mchog bskur du gsol :
lan gsum /
slob dpon gyi thugs ka nas 'phros pa'i 'od zer gyis gdan gsum tshang ba'i dbang gi lha nam mkha' gang bar spyan drangs pa rnams kyis so so'i phrin las tshul bzhin du mdzad de rnam rgyal bum pa'i dbang bskur bstsal bar mos shig
/rnam bum thogs la /
hU~M 
bum pa 'di ni gzhal yas khang :
nang na zhi khro'i lha tshogs bzhugs :
phyi nang gsang ba'i dkyil 'khor nas :
sku gsung thugs kyi dbang mchog rnams :
slob bu khyed la phab pa yis :
phung khams lha dang lha mor gyur :
bskyed rim lha dbang thob par shog :
oM AHhU~M sarba ta thA ga ta a b+hi Shiny+tsa hU~M:
oM AHhU~M hrIHswA hA:
zhes mgor bzhag la bum chu 'thor 'thung bya /
'o rigs kyi bu khyed rnams la bum pa 'di'i dbang bskur pas :
phyi snod thams cad gzhal yas khang du shes pa'i dbang dam pa thob par gyur cig :
bum chu'i dbang bskur pas :
nang bcud kyi sems can thams cad lha dang lha mor shes pa'i dbang dam pa thob par gyur cig :
phyag mtshan lnga'i dbang bskur pas :
bdud bzhi zil gyis gnon pa'i dbang dam pa thob par gyur cig :
kha rgyan gyi dbang bskur pas :
'bras bu myur du smin pa'i dbang dam pa thob par gyur cig :
mgul chings kyi dbang bskur pas :
gzhan don 'bad med 'grub pa'i dbang dam pa thob par gyur cig :
gzungs thag rdo rjes dbang bskur pas :
sdom pa gsum dang dam tshig mthar phyin pa'i dbang dam pa thob par gyur cig :
bum chu'i dbang bskur pas :
rtsa thig rlung gsum gyi khams dag nas bskyed rdzogs zung du 'brel ba'i dbang dam pa thob par gyur cig :
'o ma bum rdzas dang bcas pas dbang bskur pas :
rang don mthar phyin nas gzugs sku rnam gnyis kyis bskal pa ma stongs kyi bar du 'gro ba sems can thams cad 'dren pa'i dpal mgon dam par gyur cig :
gzungs thag rnam lnga'i dbang bskur pas :
sems can thams cad nyon mongs pa'i sdug bsngal las skyob par gyur cig :
bum chu gtsang ma'i dbang bskur pas :
thugs rjes 'dzin pa'i chu rgyun mi chad cing :
stong nyid snying rje dang 'brel ba'i dbang dam pa thob par gyur cig :
bum pa rgyan bkod pa gzi byin can :
bla ma yab yum rol mo rgyan dang bcas pas dbang bskur pa la brten nas :
zhi rgyas dbang drag bzhi'i phrin las rnam bzhi mthar phyin pa'i dbang dang dngos grub dam pa thob par gyur cig :
dbang bar gyur cig :
gsal bar gyur cig :
mched par gyur cig :
'bar bar gyur cig :
rgyas par gyur cig :
dbang du gyur cig :
smin grol reg cing rtogs par gyur cig :
brtan par gyur cig :
grol bar gyur cig :
me tog gang la phog pa'i lha gang yin pa dang dbyer med du sangs rgyas par gyur cig :
ces smon lam dang bkra shis brjod /
me tog 'thor /
de nas thun mong rig pa'i dbang lnga las dang po mi bskyod pa'i ngo bo chu'i dbang bskur ba mos shig :
bum pa gtsug tu bzhag la /
bum chu spyi bor gtigs shing /
hU~M 
sku gsum dam tshig las byung ba'i :
nyon mongs zhe sdang 'joms mdzad pa :
lha yi bdud rtsi dag pa yis :
mi bskyod pa ru dbang bskur ro :
oM badzra A dar+sha dz+nyA na a b+hi Shiny+tsa mAM:
gnyis pa rin chen 'byung ldan gyi ngo bo dbu rgyan spyi bor bcings par mos shig :
dbu rgyan bskon /
rna ltag g.yas su bum pa bzhag la /
hU~M 
sangs rgyas kun gyi rgyal srid che :
nga rgyal rtog pa rnam par 'joms :
chags med sbyin pa'i dbu rgyan 'dis :
rdzogs sangs rgyas su dbang bskur ro :
swA rat+na sa ma tA dz+nyA na swa b+hA ba a b+hi Shiny+tsa mAM:
gsum pa snang ba mtha' yas kyi ngo bo rdo rje mgor bzhag cing lag g.yas su sbyin par mos shig :
rdo rje sbyin /
bum pa ltag par bzhag la /
hU~M 
sangs rgyas kun gyi rdo rje'i dbang :
mi phyed rdo rje gsang ba las :
'dod chags rtog pa rnam par 'joms :
rdo rje chos kyi dbang bskur ro :
AMHpad+ma pra dz+nyA a b+hi Shiny+tsa mAM:
bzhi pa don yod grub pa'i ngo bo dril bu gsil zhing lag g.yon du gtad par mos shig :
dril bu gtad /
bum pa rna ltag g.yon du bzhag la /
hU~M 
thabs dang shes rab ldan pa yi :
'gro don mnyam med dril bu 'dis :
phrag dog rtog pa rnam par 'joms :
gnyis su med par dbang bskur ro :
hA tiSh+Tha a nu te dz+nyA na pa ti badzra karma a b+hi Shiny+tsa mAM:
lnga pa rnam par snang mdzad kyi ngo bo rdo rje'i ming gis mngon par dbang bskur bar mos la sngar btags pa'i gsang mtshan yid la gyis shig :
rnam snang gi sku bstan /
bum pa dpral bar bzhag la /
hU~M 
rdo rje ming gis dbang bskur bas :
gti mug rtog pa rnam par 'joms :
cis kyang mi chod mi shigs pa :
rdo rje'i ming du rab grags so :
oM trai tsakra ma ti a mi dz+nyA na badzra a b+hi Shiny+tsa mAM:
zhes dbang bskur zhing /
'o rigs kyi bu dang bu mo skal pa dang ldan pa khyed rnams la 'di ltar thun mong rig pa'i dbang lnga bskur pas :
nyon mongs pa dug lnga dang :
phung po lnga po gtan nas dag nas :
ye shes lnga dang sku lnga lhun gyis grub ste zhing khams lnga la dbang bsgyur nas :
sems can thams cad la 'gro don thogs pa med par byed nus pa'i dbang dam pa thob par gyur cig :
ces smon lam gdab /
de nas zhi khro'i lha dbang chen mo zhu ba'i don du gsol ba gdab pa 'di'i rjes zlos /
kye ho bla ma rdo rje 'dzin pa che :
bdag cag skal ldan bu rnams la :
rgyal ba zhi khro rab 'byams kyi :
lha dbang yongs rdzogs bskur du gsol :
lan gsum /
dkyil 'khor du bzhugs pa'i zhi ba bzhi bcu rtsa gnyis las ye shes kyi sku gnyis pa 'phros te khyed rang rnams kyi snying ga dwangs ma lnga 'dus 'od kyi thig le'i klong du bzhugs pa dang /
khrag 'thung lnga bcu rtsa brgyad las gnyis pa 'phros te klad pa dung khang 'ja' zer me dpung gi klong na bzhugs par gyur pa'i mos pa mdzod cig
/tsaka li rnams go rim ltar spyi bor bzhag ste /
gtso bo yab yum ni /
hU~M 
skal ldan rigs kyi bu rnams la :
kun bzang yab yum dbang bskur bas :
yid chos rnam par dag pa yi :
chos sku rab 'byams dbang thob shog :
d+harma kA ya a b+hi Shiny+tsa oM AHhU~M hrI:
de nas smon lam ni /
skal ldan rigs kyi bu rnams la kun bzang yab yum gyi dbang bskur pas :
yid chos kyi khams rnam par dag ste chos sku rab 'byams kyi dbang dam pa thob par gyur cig :
de nas ngo sprod ni /
'o skal ldan rigs kyi bu rnams :
kun bzang yab yum zhes bya ba de'ang gzhan zhig yin snyam du ma sems shig :
rang gi kun gzhi byang chub kyi sems :
yid byed pa po da lta'i shes rig ma 'gags par sa le hrig ge ba 'di ka chos sku kun tu bzang po'am thog ma'i mgon po 'od mi 'gyur ba zhes bya ba de 'di nyid yin no :
rang gi shes rig dngos po gdos can du grub pa med pa :
ci'i ngo bor yang ma grub pa'i stong sang nge ba 'di ka yum kun tu bzang mo yin no :
'di'i rang rtsal 'gag med du chos byed pa po sna tshogs su shar ba 'di nyid kyang yab kun tu bzang po'i rang bzhin yin par ngo shes par gyis shig :
ces brjod /
des 'gres te rigs lnga yab lnga ni /
hU~M 
skal ldan rigs kyi bu rnams la :
rigs lnga yab lnga'i dbang bskur bas :
phung po lnga po gnas dag nas :
longs sku rab 'byams dbang thob shog :
oM hU~M swA AM hA:
saM b+ho kA ya a b+hi Shiny+tsa A:
skal ldan rnams la rgyal ba rigs lnga'i dbang bskur bas :
phung po lnga gnas su dag nas longs sku rab 'byams kyi dbang dam pa thob par gyur cig :
'o skal ldan rigs kyi bu rnams :
rgyal ba rigs lnga zhes bya ba de nyid gzhan zhig yin snyam du ma sems shig :
rang gi phung po lnga ma spangs gnas su dag pa de nyid rgyal ba rigs lngar snang ba ste :
de yang gzugs ma 'gags par gsal ba 'di ka rnam par snang mdzad do :
tshor ba 'gag med du gsal ba 'di ka rin chen 'byung ldan no :
'du shes tung nge ba 'di ka snang ba mtha' yas so :
'du byed khyug ge ba 'di ka don yod grub pa'o :
rnam par shes pa 'gag med du gsal ba 'di ka rdo rje sems dpa' nyid kyi rang bzhin yin pas ngo shes par gyis shig :
yum lnga ni /
hU~M 
skal ldan rigs kyi bu rnams la :
bde gshegs yum lngas dbang bskur bas :
yul lnga ma spangs gnas dag nas :
rigs lnga yum lnga'i dbang thob shog :
mUM lAM mAM pAM tAM:
a b+hi Shiny+tsa A:
skal ldan rnams la yum lnga'i dbang bskur pas :
'byung ba lnga po gnas su dag nas rgyal ba thams cad skyed pa'i dbang thob par gyur cig :
'o skal ldan rigs kyi bu rnams :
yum lnga zhes bya ba ni gzhan na med de :
phyi nang gi 'byung ba lnga ma 'gag par snang ba 'di ka yum lnga'i rang bzhin yin no :
de yang sar snang ba ni sangs rgyas spyan ma'o :
chur snang ba ni mA ma ki'o :
mer snang ba ni gos dkar mo'o :
rlung du snang ba ni dam tshig sgrol ma'o :
nam mkhar snang ba ni dbyings phyug ma'i rang bzhin yin pas ngo shes par mdzod cig :
sems dpa' brgyad ni /
hU~M 
skal ldan rigs kyi bu rnams la :
sems dpa' brgyad kyi dbang bskur bas :
tshogs brgyad ma spangs gnas dag nas :
sems dpa' rab 'byams dbang thob shog :
bo d+hi satwa a b+hi Shiny+tsa A:
skal ldan rnams la sems dpa' brgyad kyi dbang bskur pas :
rnam par shes pa tshogs brgyad gnas su dag nas :
byang chub sems dpa'i tshul gyis 'gro ba'i don rgya chen po byed pa'i dbang dam pa thob par gyur cig :
'o skal ldan rigs kyi bu rnams sems dpa' brgyad kyang gzhan na med de :
rang gi rnam par shes pa tshogs brgyad 'gag med du gsal ba 'di ka yin no :
mig gi rnam par shes pa gzugs 'gag med du mthong mkhan gyi shes pa 'di ni sa'i snying po'o :
rna ba'i rnam par shes pa sgra 'gag med du tshor mkhan gyi shes pa 'di ni nam mkha'i snying po'o :
sna'i rnam par shes pa dri 'gag med du tshor mkhan gyi shes pa 'di ni spyan ras gzigs so :
lce'i rnam par shes pa ro 'gag med du myong mkhan gyi shes pa 'di ni phyag na rdo rje'o :
lus kyi rnam par shes pa reg bya 'gag med du tshor mkhan gyi shes pa 'di ka byams pa'o :
yid kyi rnam par shes pa kun tu thogs med du gsal ba'i yid shes 'di ka sgrib pa rnam sel lo :
nyon mongs pa'i yid can ngar 'dzin gyi shes pa hu re ba 'di ka sems dpa' kun tu bzang po yin no :
kun gzhi'i rnam par shes pa khyab bdal du gsal ba 'di ka 'jam dpal gyi rang bzhin yin pas ngo shes par gyis shig :
sems ma brgyad ni /
hU~M 
skal ldan rigs kyi bu rnams la :
sems ma brgyad kyi dbang bskur bas :
yul brgyad ma spangs gnas dag nas :
sems ma rab 'byams dbang thob shog :
a a b+hi Shiny+tsa A:
skal ldan rnams la sems ma brgyad kyi dbang bskur pas :
yul brgyad ma spangs gnas su dag nas :
byang chub sems ma'i tshul gyis 'gro ba'i don byed par gyur cig :
'o skal ldan rigs kyi bu rnams :
byang chub sems ma brgyad kyang gzhan na med de :
phyi yul brgyad kyi rtog pa rang sar dag pa nyid byang chub sems ma brgyad do :
de yang mig gi yul gzugs su snang ba rnam par dag pa nyid sems ma lA se dkar mo'o :
de bzhin du rna ba'i yul du sgra rnam par dag pa mA le ser mo'o :
sna'i yul du dri rnam par dag pa gIrtI dmar mo'o :
lce'i yul du ro bro ba gnas su dag pa nIrti ljang gu'o :
'das pa'i rtog pa gnas su dag pa puSh+pe dkar mo'o :
da ltar gyi rtog pa gnas su dag pa d+hU pe ser mo'o :
ma 'ongs pa'i rtog pa gnas su dag pa A lo ke dmar mo'o :
'byung bar ma nges pa dang chos can gyi rtog pa gnas su dag pa lha mo gan+d+he ljang mo'i rang bzhin yin par ngo shes par gyis shig :
thub pa drug ni /
hU~M 
skal ldan rigs kyi bu rnams la :
thub chen drug gi dbang bskur bas :
nyon mongs drug po gnas dag nas :
sprul sku rab 'byams dbang thob shog :
nirmA ka ya a b+hi Shiny+tsa A:
skal ldan rnams la sprul sku thub pa drug gi dbang bskur pas :
dug lnga ser sna dang drug gnas su dag nas :
sprul sku rab 'byams kyis rigs drug 'dul ba'i dbang thob par gyur cig :
'o skal ldan rigs kyi bu rnams :
thub pa drug kyang gud na med de :
nga rgyal rnam par dag pa lha'i thub pa dbang po brgya byin :
phrag dog rnam par dag pa lha ma yin gyi thub pa thag bzang ris :
'dod chags rnam par dag pa mi'i thub pa shAkya thub pa :
gti mug rnam par dag pa byol song gi thub pa seng ge rab brtan :
ser sna rnam par dag pa yi dwags kyi thub pa kha 'bar ma :
zhe sdang rnam par dag pa dmyal ba'i thub pa chos kyi rgyal po'i rang bzhin yin pas ngo shes par gyis shig :
sgo ba bzhi ni /
hU~M 
skal ldan rigs kyi bu rnams la :
sgo ba bzhi yi dbang bskur bas :
rtag chad mu bzhi gnas dag nas :
phrin las rab 'byams dbang thob shog :
shAn+tiM 
puSh+TiM 
wa shaM 
mA ra ya a b+hi Shiny+tsa A:
skal ldan rnams la sgo ba bzhi'i dbang bskur pas :
rtag chad mu bzhi gnas su dag nas phrin las rnam pa bzhis 'gro ba'i don thogs pa med pa byed nus par gyur cig :
'o skal ldan rigs kyi bu rnams :
sgo ba bzhi yang gud na med de :
rtag par lta ba gnas su dag pa rnam par rgyal ba :
chad par lta ba gnas su dag pa gshin rje gshed po :
bdag tu lta ba gnas su dag pa rta mgrin :
mtshan mar lta ba gnas su dag pa sgo ba bdud rtsi 'khyil pa'i rang bzhin yin pas ngo shes par mdzod cig :
sgo ma bzhi ni /
hU~M 
skal ldan rigs kyi bu rnams la :
sgo ma bzhi yi dbang bskur bas :
skye gnas bzhi po gnas dag nas :
phrin las bzhi yi dbang thob shog :
badzra aM ku sha dza :
pa shaM:
s+pho Ta :
gAN+De :
a b+hi Shiny+tsa A:
skal ldan rnams la sgo ma bzhi'i dbang bskur pas :
skye ba rnam bzhi'i sgo bcad de :
tshad med rnam bzhi rgyud la skyes nas phrin las rnam bzhis sems can gyi don thogs pa med pa byed nus par gyur cig :
'o skal ldan rigs kyi bu rnams :
sgo ma bzhi yang gud na med de :
skye gnas kyi rtog pa bzhi gnas su dag pa sgo ma bzhi'i rang bzhin te :
rdzus skyes kyi rtog pa gnas su dag pa lcags kyu ma :
mngal skyes kyi rtog pa gnas su dag pa zhags pa ma :
sgong skyes kyi rtog pa gnas su dag pa lcags sgrog ma :
drod gsher las skyes pa'i rtog pa gnas su dag pa ni sgo ma dril bu ma'i rang bzhin ye nas kyang yin te :
skal ldan rnams kyis kyang yin pa la yin par shes pa'i nges shes dang ldan par mdzod cig :
khro bo che mchog yab yum ni /
hU~M 
skal ldan rigs kyi bu rnams la :
che mchog yab yum dbang bskur bas :
nyon mongs ma spangs gnas dag nas :
khrag 'thung rab 'byams dbang thob shog :
ma hA shrI he ru ka :
ma hA kro tI shwa ri a b+hi Shiny+tsa hU~M:
skal ldan rnams la che mchog yab yum gyi dbang bskur pas :
nyon mongs pa ma spangs rang sar dag nas :
khrag 'thung che mchog he ru ka yab yum gyi go 'phang thob nas :
log par rtog pa thams cad 'dul ba'i dbang thob par gyur cig :
khrag 'thung yab lnga ni /
hU~M 
skal ldan rigs kyi bu rnams la :
khrag 'thung yab lnga'i dbang bskur pas :
dug lnga ma spangs gnas dag nas :
khrag 'thung yab lnga'i dbang thob shog :
badzra rat+na pad+ma karma bud+d+ha a b+hi Shiny+tsa hU~M:
'o skal ldan rnams la khrag 'thung yab lnga'i dbang bskur bas :
dug lnga ma spangs gnas su dag nas :
he ru ka sku lnga'i dbang dang dngos grub thob par gyur cig :
yum lnga ni /
hU~M 
skal ldan rigs kyi bu rnams la :
dbyings phyug yum lnga'i dbang bskur pas :
yul lnga'i rtog pa rang grol nas :
kro tI yum lnga'i dbang thob shog :
kro tI shwa ri pany+tsa a b+hi Shiny+tsa hU~M:
'o skal ldan rnams la dbyings phyug yum lnga'i dbang bskur bas :
yul lnga'i rtog pa ma spangs gnas su dag nas :
kro ti yum lnga'i dbang dang dngos grub thob par gyur cig :
ma mo brgyad ni /
hU~M 
skal ldan rigs kyi bu rnams la :
kau rI brgyad kyi dbang bskur bas :
tshogs brgyad ma spangs gnas dag nas :
ma mo rab 'byams dbang thob shog :
ha a b+hi Shiny+tsa hU~M:
'o skal ldan rnams la ma mo kau rI brgyad kyi dbang bskur bas :
tshogs brgyad kyi rtog pa ma spangs gnas su dag nas :
mkha' 'gro ma mo rab 'byams dbang du 'dus par gyur cig :
phra men brgyad ni /
hU~M 
skal ldan rigs kyi bu rnams la :
siM ha brgyad kyi dbang bskur bas :
yul brgyad ma spangs gnas dag nas :
phra men rab 'byams dbang thob shog :
he a b+hi Shiny+tsa hU~M:
'o skal ldan rnams la phra men siM ha brgyad kyi dbang bskur pas :
yul brgyad kyi rtog pa ma spangs gnas su dag nas :
phra men rab 'byams dbang du 'dus par gyur cig :
sgo ma bzhi ni /
hU~M 
skal ldan rigs kyi bu rnams la :
sgo ma bzhi yi dbang bskur bas :
skye gnas bzhi po gnas dag nas :
phrin las bzhi yi dbang thob shog :
dzaHhU~M baM ho :
a b+hi Shiny+tsa hU~M:
'o skal ldan rnams la rta gdong sgo ma bzhi'i dbang bskur pas :
skye gnas bzhi po gnas su dag nas phrin las rnam pa bzhis sems can gyi don byed par gyur cig :
dbang phyug ni /
hU~M 
skal ldan rigs kyi bu rnams la :
dbang phyug nyer brgyad dbang bskur pas :
nyon mongs rtog tshogs gnas dag nas :
ma mo rab 'byams dbang thob shog :
b+h+yo a b+hi Shiny+tsa hU~M:
'o skal ldan rnams la dbang phyug ma nyi shu rtsa brgyad kyi dbang bskur bas :
nyon mongs pa'i rtog tshogs thams cad ma spangs gnas su dag nas :
ma mo dang dam can thams cad kyi srog la dbang thob par gyur cig :
thun mong du ngo sprad pa ni /
'o skal ldan rigs kyi bu rnams :
khrag 'thung drug cu'i lha tshogs de rnams kyang gud na mi dmigs te :
rang gi nyon mongs pa'i rtog tshogs ma spangs gnas su dag nas :
rang bzhin med par shes pa nyid khrag 'thung drug cu'i skur snang ba yin :
de mtshon pa'i brdar :
rang gi klad pa dung khang gi gzhal yas khang na khrag 'thung gi lha tshogs thams cad 'od kyi sku tshom bu shigs se dngos su bzhugs nas yod do :
zhi ba bzhi bcu rtsa gnyis kyi lha tshogs thams cad snying kha chos kyi 'khor lo na 'od kyi sku tshom bu'i tshul du dngos su bzhugs nas yod do :
gzhan yang rtsa thams cad ni dpa' bo'i rang bzhin du gnas so :
rlung thams cad ni dpa' mo'i rang bzhin du gnas so :
thig le dkar cha thams cad longs sku zhi khro rab 'byams yab kyi tshul du gnas so :
rak+ta dmar cha thams cad longs sku zhi khro rab 'byams yum gyi tshul du gnas so :
ba spu bye ba sa ya ni mkha' 'gro ma bye ba sa ya'i rang bzhin du gnas so :
des na rang gi lus 'di nyid rgyal ba zhi khro rab 'byams kyi dkyil 'khor gyi rang bzhin yin pas :
'di la brnyas pa dang :
bsad pa dang :
brdung ba dang :
dka' thub la sogs pas rgud du ma bcug par bza' btung thams cad tshogs 'khor gyi tshul du mchod cig :
rgyan dang gos kyi rnam pa mdzes shing yid du 'ong ba rnams kyang zhen pa med pa'i tshul gyis mchod pa rgyun mi chad par gyis shig :
de nas rang nyid 'chi ba'i tshe na zhi khro'i lha tshogs thams cad rang gi lus nas thon te :
nam mkha' gang bar bar dor 'char bar 'gyur ro :
de'i dus su sgra 'od zer gsum la ma 'jigs :
ma sngangs :
ma skrag par da lta dbang bskur pa'i yi dam gyi lha 'di rnams yin par ngo shes par gyis shig :
de dus ngo shes pa dang grol ba dus mnyam du 'ong ngo :
zhes ngo sprad do /
de ltar phyi ras bris kyi dkyil 'khor du bum pa'i dbang thob /
lus kyi sgrib pa dag
/lam bskyed rim bsgom pa la dbang /
phrin las zhi ba 'grub /
sa brgyad pa man chad non /
'bras bu sprul pa'i sku 'grub pa'i skal pa can du byas pa yin no //
shis brjod gang rung bya /
khrom dbang lta bu la mchog dbang gsum po bskur du mi rung bas 'di 'phros 'og gi gtor dbang dang mtha' rten sbyar ro //
bzhi pa ni /
de nas dbang gong ma gsum zhu ba'i yon du dmigs te maN+Dal phul /
ban+d+ha'i gzhal yas khang du kun bzang zhi ba rigs lnga che mchog khrag 'thung rigs drug mnyam par sbyor ba'i byang chub kyi sems bdud rtsi dkar dmar gyi rang bzhin de khyed rang gi spyi bor bzhag pas thod pa'i tshangs bug nas zhugs /
lus kyi rtsa 'khor lnga gang bas bde stong gnyis su med pa'i ye shes mngon sum bskyed par sgoms shig
/ho :
thod pa mtshan ldan ka pA la :
ye shes bdud rtsi lnga ldan bcud :
skal ldan bu yi ngag tu blud :
rtsa gsum 'khor lo lnga ldan pas :
thig le rang dbang thob pa dang :
thogs med bde chen mthar phyin shog :
bo d+hi tsit+ta a mr-ita a b+hi Shiny+tsa AMH
thod pa spyi bor bzhag
/bdud rtsi ngag tu blud /
de ltar nang lus kyi dkyil 'khor du gsang ba'i dbang thob /
ngag gi sgrib pa dag
/lam rang lus thabs ldan sgom pa la dbang /
dbang gi phrin las 'grub /
sa dgu pa man chad non /
'bras bu longs sku 'grub pa'i skal pa can du byas pa'o //
mtshan nyid dang ldan pa'i rig ma sbyin par mos shig
/rig tsaka gtad la /
ho :
bde la sems zungs stong pa skyong :
'beb 'dren bkram bzlog bzhi yis zlum :
'di nyid bde gshegs bla med mchog :
phrin las 'bras bu a la la :
khyed rang rnams skad cig gis rta phag yab yum du gyur pa 'khril zhing sbyor bas spyi bo'i haM las byang sems babs pas rtsa 'khor lo bzhi rim par gang ste /
spyi bo dang mgrin par babs pas dga' ba /
snying gar mchog dga'/
lte bar dga' bral /
gsang bar lhan cig skyes pa'i dga' ba skyes /
gyen du bzlog nas lus kun khyab pas bde stong gnyis su med pa'i ye shes rtogs par sgoms shig
/des gsang ba b+ha ga'i dkyil 'khor du shes rab ye shes kyi dbang thob /
yid kyi sgrib pa dag
/lam gzhan lus pho nya bsten pa la dbang /
phrin las rgyas pa 'grub /
sa bcu pa non /
'bras bu chos sku thob pa'i skal pa can du byas pa yin no //
de nas khyed rang lus rnam snang gi chos bdun dang ldan par byas la rdo rje sems dpa'i me long la mig gtad de ngo sprad pa'i don la mnyam par zhog cig
/shel rdo phyar la /
bu khyod theg pa chen po'i snod :
'khor ba'i mtsho las sgrol ba'i phyir :
yang dag don la da zhugs shig :
rigs kyi bu khyod nyon cig :
khyod lus bya ba dang bral lo :
ngag brjod pa dang bral lo :
sems rtog pa dang bral lo :
rang gi rig pa'i gshis kyi 'dug tshul 'di shel 'di dang 'dra ste :
shel phyi nang ma bsgribs pa ltar sems nyid ngo bo stong pa nyid do :
shel gdan gang bzhag gi kha dog tu 'gyur ba ltar :
sems la cir yang 'char ro :
shel kha dog sna tshogs su 'gyur yang shel dang dbyer med pa ltar :
sems la ci shar yang stong pa nyid dang dbyer med do :
shel 'di rdo rje sems dpa'i thugs rje'i 'od zer gyi byin rlabs las byung ba'i lo rgyus ltar :
sems nyid 'di ye nas chos sku'i ngo bor gnas so :
rang gi sems nyid ma yengs tsam du ma bcos rang babs su bzhag pa ni rdzogs pa chen po gzhi khregs chod kyi nyams len yin pas deng phyin chad de ltar bsgom du med pa'i ngang la sgoms shig :
shel spyi bor bzhag
/da khyed rang rnams lus gnad tsog pur sdod cig :
slob dpon gyis shar phyogs kyi dkyil 'khor nas rdo rje lu gu rgyud bris pa bstan :
lho nas dbyings rnam par dag pa'i sgron ma'i dpe rma bya'i mdongs bstan :
nub nas me long la dkyil 'khor 'char ba bstan pa lha sku 'char ba'i dpe :
byang nas gzugs sgra dri ro reg bya chos lnga'i gzugs brnyan bstan pas rdzogs pa chen po'i don rtogs pa'i mos pa mdzod :
ces byas la de dag dngos sam bris pa'i tsakli dus gcig bstan la /
ho :
rma bya lug rgyud lag tu phyar :
dkyil 'khor la sogs snang ba gtad :
shel mig sbyar ba 'di la ltos :
'od lnga ye shes rnam lnga ste :
snang srid sems su ma gyur med :
ka dag rtsal dbang thob par shog :
bo d+hi'i mthar /
d+harma kA ya a b+hi Shiny+tsa mAM:
'o rigs kyi bu dag tsit+ta sha'i sgron ma na :
zhi ba'i lha tshogs bzhugs pa'i 'od :
dkar 'jam rtsa'i sgron ma nas brgyud de :
rgyang zhags chu'i sgron ma las byung nas dbyings rnam par dag pa'i sgron me nam mkha' la gsal zhing :
de las thig le stong pa'i sgron ma nyams su blangs na rig pa rdo rje lu gu rgyud zhi khro'i lha tshogs dngos su 'char bar 'gyur ro :
de ltar yang gsang snang srid rdzogs pa chen po'i dkyil 'khor du rig pa rtsal gyi dbang thob /
lhan skyes kyi sgrib pa dag
/lam khregs chod dang thod rgal sgom pa la dbang /
phrin las bzhi ka 'grub /
bcu drug ye shes bla ma'i sa non /
rdzogs chen rang snang ris med kyi dgongs pa rtogs shing snang ba bzhi mthar phyin nas gzhon nu bum sku'i klong du 'tshang rgya bar 'gyur ro //
lnga pa ni /
gtor chen btegs la /
'o skal ldan rigs kyi bu :
dad pa dang dam tshig ldan pa rnams nyon cig :
gtor ma'i snod gzhal yas khang sum thog gi nang du :
rtse mo na bla ma rnams bzhugs pa :
bar ma na yi dam lha tshogs rnams bzhugs pa :
'og ma na ma dang mkha' 'gro rnams bzhugs pa :
'dabs 'khor na chos skyong rnams khrom tshogs pa bzhin du bzhugs par bsam :
lha tshogs de rnams kyi sku gsung thugs las bdud rtsi 'od zer dang bcas pa byung nas :
khyed rang rnams kyi spyi bor mar lan gsum babs pas :
dang pos sdig sgrib rnams dag :
gnyis pas lus khengs :
gsum pas gnas gsum du 'bru gsum gyis mtshan par sgoms la :
mos gus drag po skyed cig :
oM AHhU~M:
skye med dbyings kyi gtor snod du :
'gag med snang ba'i gtor chen bshams :
rol rtsal sna tshogs rgyan gyis spras :
rtsa ba gsum gyi lha tshogs kyi :
dbang 'di khyod la bskur bar bya :
dbang mchog 'di yi byin rlabs kyis :
skye gnas bar dor grol bar shog :
rmi lam bar dor ngo shes shog :
bsam gtan bar dor gding thob shog :
'chi kha bar dor rang grol shog :
chos nyid bar dor 'od gsal shog :
srid pa bar dor dbugs dbyung shog :
gzhan don dpag med 'grub pa dang :
sku gsum lhun gyis grub par shog :
'dir spro na gzhan du gsal ba ltar bla ma brgyud pa dang dam pa rigs brgya'i mtshan nas brjod de bar do drug gi smon lam sbyar ba'i phyag srol yod kyang bsdu na /
chos sku kun tu bzang po /
drug pa rdo rje 'chang chen /
ston pa rdo rje sems dpa'/
rig 'dzin dga' rab rdo rje /
mkhas pa shrI siM ha /
'chi med pad+ma 'byung gnas /
mkha' 'gro ye shes mtsho rgyal /
rje 'bangs nyi shu rtsa lnga /
gter ston grub thob yab sras /
rig 'dzin brgyud pa'i bla ma /
zhi ba bzhi bcu rtsa gnyis /
khrag 'thung lnga bcu rtsa brgyad /
dag pa rig 'dzin lha tshogs /
bka' srung dam can rgya mtsho'i tshogs dang bcas pa rnams kyis slob ma 'di rnams la dbang bskur zhing byin gyis brlab par mdzad du gsol /
nyams chag dang rtog sgrib thams cad dag par mdzad du gsol /
nad gdon bar chad thams cad zhi bar mdzad du gsol /
tshe bsod dpal 'byor thams cad rgyas par mdzad du gsol /
nyams rtogs yon tan thams cad 'phel bar mdzad du gsol /
'gro ba rigs drug gi skye sgo chod nas 'khor ba dong nas sprugs par mdzad du gsol /
tshe 'dir snang ba bzhi mthar phyin nas gdod ma'i grol sar phyin par mdzad du gsol /
'chi ba chos kyi skur 'tshang rgya bar mdzad du gsol /
bar do longs spyod rdzogs pa'i skur grol bar mdzad du gsol /
skye ba sprul pa'i sku thob nas don gnyis lhun gyis grub par mdzad du gsol /
zhes gtor ma spyi bo sogs gnas gsum du bzhag la /
oM gu ru d+he ba d+hA ki nI sid+d+hi pha la a b+hi Shiny+tsa :
oM AHhU~M hrI:
mthar gtor ma'i lha 'od du zhu nas dngos grub bdud rtsi'i bcud du 'khyil pa de nyid /
khyed rang lus yi dam /
mgrin par bla ma /
lte bar mkha' 'gro'i tshogs rnams gsal btab ste rol pas mchog dang thun mong gi dngos grub stan thog gcig tu thob par mos shig
/lag g.yas su gtor zan /
g.yon du bdud rtsi sbyin la /
kA ya sid+d+hi oM:
wA ka sid+d+hi A:
tsit+ta sid+d+hi hU~M:
sarba sid+d+hi hrI:
zhes brjod /
de ltar dbang rdzogs par thob pa'i mtha' rten tu rgyal srid rin po che rnam pa bdun dang bkra shis pa'i rtags brgyad re re nas phul te mnga' gsol bar mos shig
/rgyal srid rnams lag tu gtad la /
hU~M 
'khor lo rin chen rnam bcu ldan :
'khor ba'i 'khor tshogs rgyun bcad nas :
chos kyi 'khor lo skor byed pa :
skal ldan khyod kyis thob par shog :
oM tsakra rat+na a b+hi Shiny+tsa A:
hU~M 
btsun mo rin chen bsod nams gter :
pha rol phyin bcu gzugs dang ldan :
tshe dang bsod nams rgyas pa dang :
yid bzhin dpal 'byor dbang thob shog :
oM pradz+nyA pA ra mi tA a b+hi Shiny+tsa A:
hU~M 
nor bu rin chen mchog gsum ldan :
bsod nams tshogs gnyis myur rdzogs shing :
dgos 'dod yid bzhin char ltar 'bebs :
lhan cig nor bdun phyug par shog :
oM ma hA tA rat+na a b+hi Shiny+tsa A:
hU~M 
khyim bdag rin chen sna bdun ldan :
gang la ci 'dod dpag bsam 'dra :
gzhan don tshogs gnyis myur rdzogs byed :
shes bya thogs med dbang thob shog :
oM ma hA ma Ni rat+na a b+hi Shiny+tsa A:
hU~M 
blon po rin chen dmag dpon mchog :
brtson 'grus go gyon 'khor ba 'joms :
thabs ldan skyabs mchog dbang thob nas :
'jigs tshogs lta ba 'joms par shog :
oM ma ti rat+na a b+hi Shiny+tsa A:
hU~M 
rta mchog rin chen sa lam bgrod :
'khor ba'i rgya mtsho sprin shugs 'chang :
bde chen thar lam zhing du phyin :
rdzu 'phrul rkang pa'i dbang thob shog :
oM ka la sha a b+hi Shiny+tsa A:
hU~M 
glang po rin chen theg pa che :
bdud sde 'joms pa gcig tu ldan :
stobs bcus bdag gzhan don byed cing :
yang dag snying po'i don rtogs shog :
oM hasti rat+na a b+hi Shiny+tsa AH
'o rigs kyi bu rnams la rgyal srid sna bdun gyi dbang bskur pas :
bde legs phun sum tshogs pa dang :
'phags pa'i nor bdun dang ldan nas :
gzhan don dpag med 'grub pa'i dbang dam pa thob par gyur cig :
rtags brgyad rgyas pa rang gzhung ltar la bsdu na zhi khro nges don snying po las 'byung ba ni /
hU~M 
skyob pa gser gdugs bla na med :
'gro drug tsha gdung sel bar shog :
hU~M 
gser nya shes rab mig dang ldan :
'khor 'das chos rnams 'byed par shog :
hU~M 
dung dkar gsung dbyangs nga ro ldan :
chos kyi sgra yis kun khyab shog :
hU~M 
pad+ma dri med mdangs dang ldan :
chos rnams kun gyi char 'bebs shog :
hU~M 
bum pa dgos 'dod kun 'byung bas :
sems can smin cing grol bar shog :
hU~M 
dpal be'u ji lta ji snyed mkhyen :
thos bsam sgom gsum mthar phyin shog :
hU~M 
rgyal mtshan theg chen rtse mo ston :
bstan pa mi nub dbang thob shog :
hU~M 
'khor lo 'gro drug sdug bsngal skyob :
'khor ba dong sprugs dbang thob shog :
'o rigs kyi bu khyed rnams la bkra shis rtags brgyad kyi dbang bskur pas rgyal bu rgyal sar bton pas :
rgyal phran 'bangs 'khor rnams mnga' 'og tu tshud pa ltar dbang bzhi yongs rdzogs thob pas :
gzhan don dpag tu med pa 'grub pa'i dbang dam pa thob par gyur cig :
shis pa brjod pa ni /
bla ma dkyil 'khor pa'i lha tshogs nam mkha'i dbyings gang ba'i rgyal ba sras dang bcas pa rnams kyis bkra shis pa'i bden tshig brjod cing dge legs kyi me tog sil ma char du bsnyil bas dbang gi ye shes sngar ma skyes pa skyes /
skyes pa gong nas gong du 'phel rgyas brtan par gyur par mos mdzod //
ces byas la las byang che chung gang yin gyi bkra shis dang gzhan yang skabs dang bstun pa'i shis brjod dbyangs dang bcas pa byas la 'bru 'thor zhing rol mo rgya cher bsgrag go
/gsum pa rjes kyi bya ba la dbang dang dkyil 'khor gnyis las /
dang po ni /
de ltar na de dag rnams kyi sgo nas mchog gi gling pa lnga'i ya gyal gter ston grub thob chen po karma gling pa'i zab gter las byon pa'i zab chos zhi khro dgongs pa rang grol gyi dbang bskur 'bring po 'gro drug rang grol la brgyud pa'i phyag bzhes kyis kha bskangs te dbang bzhi yongs rdzogs mtha' rten gtor dbang dang bcas legs par grub pa yin pas de dag gi skabs su thob cing khas blangs pa'i dam tshig dang sdom pa mtha' dag bsrung sdom tshul bzhin du bgyi zhing 'di nyid yi dam du gzung bar bgyi'o snyam pas 'di'i rjes zlos /
zhes sogs mtshams sbyor spyi 'gre byas la /
gtso bos ji ltar\u0f8e
gtang rag maN+Dal /
lus longs spyod 'bul ba /
dge bsngo rnams byas nas slob ma gyes /
gnyis pa ni /
tshogs la rol zhing lhag ma gtang ba sogs las byang che chung gang yin ltar mthar dbyung ba las /
rta bro'i rjes su dkyil 'khor la dmigs te mchod bstod mdor bsdus pa dang nongs bshags yig brgya brjod pa grub nas bkra shis la 'jug
/ras bris kyi dkyil 'khor yin na ye shes pa brtan bzhugs dang /
tshom bu la gshegs gsol bya zhing de'ang sku gsung thugs rten yod na de la dmigs te slar brtan bzhugs bya /
dam tshig pa bsdu ldang dge bsngo sogs mtha' rgyas su bya'o //
lung bstan ji bzhin phyogs 'dir zab chos 'di //
dar yang phal cher grong chog don gnyer tsam //
de yang rang 'dod du mas phyogs bslad pas //
gzhung don tshul bzhin skyong ba dkon mthong nas //
sprin bral zla ltar dkar ba'i lhag bsam gyis //
'di byas dge bas 'di bstan mi nub rgyas //
'brel tshad 'gro kun 'khor ba dong nas sprugs //
gdod ma'i grol sar mngon byang chub par shog
/ces lugs 'di'i yig rnying rigs cung nyog cing phyag len la ltos dgos pas mi gsal ba dang /
mkhas pa rnams kyis bya sla'i gnas su dor bas /
rang 'dra'i dpe chog mkhan rnams la phan du re nas /
sangs rgyas pad+ma'i snang brnyan gyis rjes su bzung ba'i dus zhabs kyi rnal 'byor pa pad+ma gar dbang blo gros mtha' yas pa'i sdes dpal de bI ko Ti'i yang khrod tsa 'dra rin chen brag gi sgrub gnas su sbyar ba dge legs 'phel //

//
