snga 'gyur rdo rje theg pa'i brgyud pa gsum gyi bla ma la gsol ba 'debs pa byin rlabs char 'bebs ces bya ba bzhugs so //
na mo gu ra be /
kun bzang rdor sems dga' rab shrI sing //
rigs can drwa ma lnga dang rig 'dzin brgyad //
rje 'bangs nyer lnga so zur gnubs nyang sogs //
snga 'gyur bka' brgyud bla mar gsol ba 'debs //
drug ldan brgyud pa'i zhal lung rmad byung bas //
gangs can phan bde'i snang ba rgyas mdzad pa //
gter chen brgya dang gter phran stong rtsa sogs //
zab gter brgyud pa rnams la gsol ba 'debs //
ye shes nor bu'i me long dwangs pa'i ngogs //
rab 'byams rtsa gsum rgya mtsho'i snang brnyan gyis //
dbang bskur byin gyis brlabs pa'i dge mtshan can //
dag snang brgyud pa rnams la gsol ba 'debs /
khyad par skyabs gnas kun 'dus thod phreng rtsal //
dbyer med chos kyi rgyal po klong chen pa //
snyigs dus bstan pa'i nyi ma gter bdag gling //
yab sras brgyud par bcas la gsol ba 'debs //
de ltar gsol ba btab pa'i byin rlabs kyis //
deng nas byang chub snying por mchis kyi bar //
dal 'byor mchog thob zab gsang bstan la zhugs //
mtshan ldan bla mas rtag tu rjes 'dzin shog
/tshul gnas thos dang bsam pa'i pha mthar son //
nges 'byung byang chub sems gnyis snying la shar //
dben zhing nyams dga' zhi ba'i sman ljongs su //
rnal 'byor gsum gyi lam bzang sgom par shog
/de tshe snod bcud lha sngags chos skur dag
/rtsa rlung thig le bde stong dbu mar smin //
ka dag lhun grub snang ba mthar phyin nas //
'ja' lus rdo rje'i go 'phang mngon gyur shog
/ces pa'ang grub pa'i dpyid mtsho skyes bla ma dgyes pa'i 'bangs kyi mos gus kyi chu gter las byung ba'o //
sarba dA mang+ga laM///
/
