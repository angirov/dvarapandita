@#//
thugs sgrub bar chad kun sel las /
longs sku 'gro 'dul gyi las rim grol ba bcu gcig gi lag len gsal byed ngo mtshar rgya mtsho zhes bya ba bzhugs so //
na mo gu ru ma hA kA ru Ni kA b+h+yaH
thabs la mkhas shing thugs rje tshad med pas //
mchog dman bar mas bsdus pa'i yid can kun //
'bad med nyon mongs 'chings las 'grol mdzad pa //
bla ma 'jig rten mgon po'i zhabs la 'dud //
'brel tshad ngan song gting sprugs nas //
thar pa'i sgo mor bde blag tu //
'jug byed ngo mtshar thabs chen po //
sangs rgyas mthu las snang 'di rmad //
skye dgu yid can mtha' dag 'khor ba dang ngan song gi sdug bsngal chen po las rang bzhin grol bar byed pa'i thabs kyi khyad par mang po gsang sngags gsar rnying gnyis ka'i rgyud dang gdams ngag rnams las ci rigs pa bshad cing /
lhag par snga 'gyur theg rtse shin tu rnal 'byor las zab cing rgya cher 'byung ba'i bye brag gter gsar thugs sgrub bar chad kun sel gyi bla ma longs sku 'gro 'dul ngan song dong sprugs las ngo mtshar thabs kyi rim pa bcu gcig tu gsungs te /
phyag rgya mthong grol sngags thos grol //
myang grol bye ma reg grol dang //
mchod rten dran grol zhing sgom grol //
'bab chu 'thung grol gzungs btags grol //
gso sbyong bslab grol spos tshor grol //
mchod sbyin spyad pas grol rnams so //
de las dam rdzas myang grol dang mthong grol /
dran grol mchod rten /
btags grol sogs bzhi po rnams la zur du bshad pa'i longs sku 'gro 'dul gyi cho gas khog dbub dgos pa'ang shes par bya'o //
de yang dang po mi 'khrugs pa'i phyag rgya mthong grol ni /
rgyu ji ltar 'byor pa las byang chub mchod rten chag tshad ldan pa che chung yang ji tsam 'os pa bzhengs pa'i /
bum sgor mi 'khrugs pa'i sku mngon rtogs las 'byung ba ltar mtshan nyid rdzogs pa dang /
bang rim rnams la las sgrib rnam sbyong gi gzungs tshar gcig gam du shong gi gsham du /
rten mchog 'di gang gis mthong ba'i sems can thams cad kyi sdig sgrib nyes ltung zhi zhing 'khor ba dang ngan song gi skye sgo chod nas thar pa byang chub bla na med pa'i go 'phang bde blag tu thob par mdzad du gsol /
ces pa'i 'dod gsol sbyar ba bri /
mchod rten srog shing sogs spyi 'gre la sku brnyan dang gnyis kar gzungs 'dod gsol bcas tshar gang thon gzhug grub na legs /
'bur du bzhengs ma grub na ras sam shog gur mchod rten bum sgor sku gzugs dang bang rim la gzungs 'dod gsol bcas bris pa'ang rung ste /
jo bo rje'i dbu zhwa las byung bar grags pa dang tshul mtshungs so //
bzhengs grub nas sbyong khrus rab gnas bya /
dngos gzhi'i sgrub pa cho 'phrul zla ba'i tshes gcig nas bco lnga'i bar bya dgos la /
de'ang cho ga ltar sngon 'gro rnams dang bdag bskyed thugs rje chen por bsgoms la yig drug bzla /
mdun gyi rten mchog mi dmigs stong par gyur :
stong pa'i ngang las ye shes rang snang gis :
mngon par sprul pa'i gzhal med khang chen dbus :
sna tshogs pad+ma 'dab brgyad lte ba ru :
glang pos btegs pa'i rin chen pad zla'i steng :
hU~M las las sgrib kun sbyong mi 'khrugs pa :
mthing gsal sa gnon mnyam gzhag rdo rje bsnams :
dar dang rin chen rgyan mdzes skyil krung bzhugs :
zhes gtso bo kho na bskyed /
gzhan yang sangs rgyas byang chub sems dpa'i sogs nas spyan 'dren rgyas gdab bar dang /
mchod bstod rgyas pa bya /
bdag gi thugs nas 'od 'phros pas :
mdun gyi lha yi thugs rgyud bskul :
de yi smin mtshams mdzod spu las :
'od zer dkar bsil phyogs bcur 'phros :
khams gsum kun gyi las sgrib sbyangs :
'phags rnams thugs bskyed smon lam bskul :
ye shes yon tan byin rlabs kun :
tshur 'dus thugs kar thim pa yis :
gzi byin lhag par 'bar bar gyur :
ces pa'i ting nge 'dzin rtse gcig pas gzungs sngags bar ma chad par bzla /
thun mthar mchod bstod mdor bsdus dang /
oM:
bcom ldan snying rje chen po'i sogs kyis 'dod don gsol /
nongs bshags /
brtan bzhugs /
smon lam shis brjod bcas bya /
de ltar thun bzhi sogs bcad la /
'od dang dri dang sgra la sogs :
byung na nges par 'grub pa'i rtags :
zhes pa'i rtags mthong ba'am /
de ltar ma 'grub na snga thun re re tsam la bsgrubs na'ang rjes mthun pa'i phan yon nges par thob pas /
de ltar grub pa'i bco lnga'i thun rjes ma'i mjug
/mchod bstod dang brtan bzhugs rgyas par bya zhing ye d+har brgya phrag sogs bzlas pa'i 'bru 'thor /
smon lam sogs kyang gang rgyas byas pa'i rten 'bur ma yin na bzhugs khang dang /
bris pa'am spar ma yin na shing leb lta bu'i ngos su sbyar te /
kun gyis mthong ba'i 'grim lam du char chu la sogs pa'i gnod pa mi 'byung bar byas nas bzhugs su gsol ba'i phan yon kyang /
'di ni mthong ba tsam gyis kyang :
ngan song gnas las thar 'gyur na :
dad dang byang sems ldan pa rnams :
'phags lam 'gro ba smros ci dgos :
zhes gsungs pa ltar ro ///
/
!
gnyis pa rdo rje sems dpa'i gsang sngags bklags pas grol ba 'don sgom gyi tshul ni kun gzigs mkhyen brtse rin po che'i gsung rabs las 'byung ba de kho na nyid do ///
/
!
gsum pa las kyi sems dpa' 'khor ba dong sprugs kyi myang grol ni /
rgyas pa sgrub chen gyi khog dbub sbyar nas spros bcas tshom bu tshogs sgrub bya ba'i tshul ni spyi dang mtshungs /
'dir 'byor spros chung ba dag gis sgrub pa po nyung ngu tsam gyis lag tu blang bar 'dod na /
sangs rgyas byang sems grub pa thob pa rnams kyi gdung ring bsrel /
gtso bor skye bdun gyi sku sha gter byon nam bod du yongs su grags pa la gzhir byas /
skyobs su sman 'bras bu gsum /
rtag ngu rigs gsum /
tsan+da dkar dmar /
gur gum /
dbang lag rnams kyi phye ma 'bras sam /
nas phye zhib mo la sbyar te ril bu yungs dkar 'bru bdun gyi tshad du dril te skam thag chod nas mtshal gyis dmar por bsgyur la bum par blugs /
rigs lnga'i kha rgyan dang mgul chings kyis spras /
sgrub gnas gsar pa yin na sa chog bya /
rnying pa la sngon 'gro dkar gtor tsam gyis 'thus /
gang ltar sbyor ba 'gro 'dul gyi dkyil 'khor ras bris bkram pa'am /
maN+Dal tshom bu lha grangs bkod pa'i dbus su khri'u la ril bu'i bum pa bkod cing gzungs thag btags /
gtor mchod phrin las dang mthun pa ci 'byor bsham /
sngon gtor gtang /
sgrub khang sgor rgyal tho btsugs la bskyed bstim gtor 'bul phrin bcol bya /
dngos gzhi 'gro 'dul las byang gzhung bsrangs la bdag bskyed bzlas pa ci 'grub dang /
mdun dkyil bskyed chog gi
/dpag med til gong kha phyes lta bur gsal :
zhes pa'i mtshams su /
b+h+rU~M las rin chen bum pa ni :
phyi ni bum pa nang gzhal yas :
mtshan nyid thams cad yongs rdzogs shing :
'ja' zer 'od lngar 'khrugs pa'i klong :
ril bu 'khor 'das dwangs ma'i bcud :
yongs su 'dus pa'i ngo bo nyid :
rnam pa ngan song dong sprugs kyi :
dkyil 'khor lha tshogs thams cad kun :
snang stong chu zla gzugs brnyan bzhin :
gsal la ma 'dres yongs su rdzogs :
khyad par las kyi sems dpa'i sku :
grangs med nyi zer rdul bzhin 'phro :
khams gsum thams cad yongs khyab pas :
'khor ba dong nas sprugs par bsam :
zhes pas bum pa bskyed la /
gnas gsum 'bru gsum sogs nas /
spyan 'dren phyag mchod bstod pa'i bar du gtang /
gzungs thag blangs la /
rang gi thugs nas sngags kyi phreng :
gzungs thag rdo rje'i lam nas song :
mdun bskyed dkyil 'khor lha tshogs dang :
khyad par bum lha'i thugs rgyud bskul :
de dag kun las 'od 'phros pas :
phyogs bcu'i bla ma yi dam dang :
sangs rgyas byang sems mkha' 'gro'i tshogs :
mchod cing thugs dam rgyud bskul nas :
mkhyen brtse nus pa'i byin rlabs kun :
'od zer bdud rtsi'i rnam par bsdus :
thim pas gzi byin mchog tu 'bar :
slar 'phros khams gsum las nyon sbyangs :
phyi snod 'phags pa'i zhing khams la :
nang bcud 'gro 'dul thugs rje'i lha :
sgra grags sngags kyi rang sgra dang :
dran rtog 'od gsal dbyings kyi ngang :
'khor ba dong sprugs ting 'dzin gyis :
snang srid gzhir bzhengs phyag rgyar sad :
phyi nang 'byung lnga'i dwangs ma'i bcud :
dbyer med thig le gcig tu 'khyil :
oM ma Ni pad+me hU~M hrI:
zhes pa'i yig bdun gtso bor bzlas pas thun gyi dngos gzhi bya /
thun mjug sdig sgrib kun 'joms gzungs brgya rtsa tsam dang /
gtso 'khor gzhan rnams kyi sngags nyer gcig re sogs ci 'grub bzlas la mchod bstod gsol gdab bya /
slar mchod pa kha gsos la byin rlabs bdag bskyed phyin chad snga ma lta bus thun bzhi'am gsum du gcad /
'grub na bsnyen rgyun ma chad pa dgos pas thun pa bzhag
/dgong thun gsham du bka' gter srung ma'i gtor 'bul dang /
mdun bskyed la mchod bstod nongs bshags brtan bzhugs bsngo smon shis brjod kyi bar rdzogs par gtang /
sgrub pa bdun gsum byed na zhag bdun dang /
bdun gcig byed na zhag gsum song nas /
zhag brgyad pa'am nyin bzhi pa la sgrub tshul spyi khog de ka ltar la /
bum sgrub yig bdun gsham du /
a ra pa tsa mi ta hr-i da ya swA hA:
zhes btags pa bzla /
grol ba'i snga nyin tsam du de gnyis kyi gsham du /
oM AHhU~M swA hA:
mUM lAM mAM pAM tAM:
sarba ta thA ga ta ma hA pany+tsa oM:
A yur+dz+nyA na ma hA puN+ya tiSh+Tha oM:
zhes sbrel ba bzla /
zhag grangs thems nas grol ba'i nangs mor mchod pa gsar du bsham /
bzlas pa mchod bstod gsol gdab yan song ba dang /
bdag nyid 'jug pa'i dbang dang dngos grub blang ba'i slad du maN+Dal phul /
dpal ldan ngan song dong sprugs kyi :
dkyil 'khor lha tshogs bdag la dgongs :
myong grol rdzas kyi dngos grub dbang :
thugs rjes dgongs te bstsal du gsol :
lan gsum gyis gsol ba gdab /
bum pa gzhal yas khang gi nang du ril bu 'gro 'dul ngan song dong nas sprugs pa'i dkyil 'khor gyi lhar gsal ba'i sku las bdud rtsi'i rgyun babs /
rang gi spyi bo nas zhugs /
lus kyi nang gang bas sdig sgrib ma lus pa sangs kyis dag par mos /
ril bum spyi bor bzhag la /
oM:
til gyi gong bu bzhin gang ba'i :
rgyal bas bum pa bzung nas ni :
myong grol bdud rtsi'i dbang bskur bas :
nyon mongs dri ma dag par shog :
kA ya a b+hi Shiny+tsa oM:
ril bu las kyi sems dpa' 'khor ba dong sprugs kyi rnam par byon nas lce pad+ma 'dab brgyad kyi steng du bzhugs pas sngags kyi nus byin yongs su rdzogs par mos /
ril bu lcer bzhag la /
A:
bum bcud ngan song dong sprugs lha :
las kyi sems dpa'i rnam par byon :
rdo rje lce yi dal du bzhugs :
nus pa sngags kyi dbang bskur ro :
wAka? a b+hi Shiny+tsa A:
de nyid snying 'dab brgyad kyi dbus su byon /
rlung sems dbyer mi phyed pa ye shes sems dpa'i ngo bor byang chub ma thob bar brtan par bzhugs par mos /
ril bu mid la /
hU~M:
snying dbus pad+ma'i ze'u 'bru ru :
thugs rje'i gzi 'bar ye shes sems :
byang chub bar du ro gcig pas :
mchog gi dngos grub myur thob shog :
tsit+ta a b+hi Shiny+tsa hU~M:

su pra tiSh+Tha brjod la rdo rje snying gar bzhag
/'gro 'dul 'phags pa'i phrin las kyis :
khams gsum sems can ma lus kun :
las nyon sgrib pa kun byang nas :
spyan ras gzigs dbang myur thob shog :
ces sogs smon lam gdab /
me tog 'thor la shis pa brjod /
gzhan la dbang bskur na 'di kho nas kyang chog
/rgyas par spro na /
'gro 'dul gyi dbang bskur ba'i bum dbang 'phros sam /
sku gsung thugs dbang rdzogs nas 'di nyid khyad par du sbyin cing mtha' rten rnams sbyar ro //
rjes kyi bya ba mchod pa kha gsos la mchod bstod rgyas par bya /
nongs bshags dang /
ras bris la brtan bzhugs /
tshom bu'i skabs ye shes pa rten nam ril bu la bstim /
bsngo smon dang shis brjod kyis mtha' rgyas su bya zhing /
rgyal chen la gtang rag gtor ma mchod bstod phul la gshegs /
tho bsdu zhing mtshams bkrol lo //
de'i phan yon kyang rgyud las /
'di nyid sems can gang dang gang gis mthong ngam :
thos sam :
reg gam :
mgul du 'chang ba'am :
dri tshor ba'am :
khar myang ba sogs 'brel tshad thams cad tshe rabs thog ma med pa nas bsags pa'i sdig sgrib thams cad dung dkar gyi rdul phyis pa bzhin dag par 'gyur ro :
'khor ba dang ngan song du skye ba'i las kyi sgo chod par 'gyur ro :
mtho ris dang thar pa'i sa bon thebs par 'gyur ro :
gzhan yang nad dang :
gdon dang :
yid mi bde ba thams cad zhi zhing :
tshe dang bsod nams ye shes thams cad rgyas par 'gyur ro :
bgegs dang bar du gcod pas mi tshugs pa'i srung ba chen por 'gyur ro :
mdor na gzhan mang du smros ci dgos te :
ril bu gang gi ltor song ba'i sems can de 'phags pa'i gdung 'dzin pas spyan ras gzigs dbang phyug dang skal pa mnyam par shes par bya'o :
zhes gsungs pa ltar ro ///
/
!
bzhi pa rnam snang ngan song sbyong ba'i bye ma reg grol ni /chu klung chen po'i 'gram gyi bye ma mi khyis ma 'gom pa'i gtsang ma blangs la cung zad brngo /
gur gum chu sogs dri ldan rdzas kyis bran la yungs dkar bsres pa rin po che'i snod du blugs /
stegs gtsang mar bkod pa'i steng du khri'u la bum pa nyer lnga'i rdzas ldan bzhag
/sha chang spong ba sogs gtsang sbra la gnas pas skyabs sems dang 'gro 'dul bdag bskyed bcas song nas /
b+h+rU~M las rin chen bum pa ni :
mtshan rdzogs bcud kyis gang ba'i dbus :
glang pos btegs pa'i rin chen khrir :
bcom ldan rnam snang kun tu zhal :
ting nge 'dzin gyi phyag rgya can :
dar dang rin chen rgyan gyis mdzes :
rdo rje'i skyil krung pad zlar bzhugs :
ngan song dong sprugs lha tshogs kyis :
yongs su bskor ba'i mdzod spu nas :
'od 'phros rigs drug sdig sgrib sbyangs :
sangs rgyas byang sems thugs rje bsdus :
sku las bdud rtsi'i rgyun babs pas :
bum pa gang zhing kha nas lud :
rdzas la thim pas reg tsam gyis :
las nyon sdig sgrib sdug bsngal kun :
zhi byed rgyal ba sras bcas kyi :
sku las byung ba'i 'od zer dang :
dbyer med nus pa ldan par bsam :
zhes dmigs la /
ngan song sbyong ba'i sngags oM na mo b+ha ga wa te sarba durga te pa ri sho d+ha ni rA dzA ya /
ta thA ga tA ya /
ar+ha te samyak+saM bud+d+hA ya /
tad+ya thA/
oM sho d+ha ne sho d+ha ne sarba pA paM bi sho d+ha ne shud+d+he bi shud+d+he sarba karma A wa ra Na bi sho d+ha ne swA hA/
zhes dang /
de la /
oM da ha da ha sarba na ra ka ga te he tuM hU~M phaT:
oM pa tsa pa tsa sarba pre ta ka ga te he tuM hU~M phaT:
oM ma tha ma tha sarba tir+Ya ka ga te he tuM hU~M phaT:
oM ts+tshin+da ts+tshin+da sarba nr-i ga te he tuM hU~M phaT:
oM traT traT sarba a su ra ga te he tuM hU~M phaT:
oM b+h+ri ta b+h+ri ta sarba su ra ga te he tuM hU~M phaT:
ces las sngags rigs drug gi sgrib sbyong dbang gi skabs su 'byung ba de bzhin btags pa rab 'bum ther /
tha ma khri'am stong yan ji 'grub bzla /
kaM ka ni sogs las byang du gsal ba'i gtso 'khor gzhan gyi sngags rnams kyang ci nus bzlas pas nus pa bskyed /
thun mjug rnams su /
lha rnams 'od du zhu ba las bum pa bdud rtsi'i chu rgyun las sgrib thogs med du sbyong ba'i nus pa dang ldan par gyur /
ces mos /
sgrub po mang du 'dzom na nyin gcig gam /
gcig las med na sngags grangs ma thems kyi bar bsgrubs pa'i mthar bum chu bye mar blugs la bsres te skam pa spyad tshul dang phan yon ni /
'di ni tshe dang ldan pa 'am :
shi ba'i ro dang rus pa dang :
gos dum skra sen sogs kyang rung :
de la dmigs pa'i rten byas nas :
brabs pas sdig sgrib thams cad zhi :
rdzi phyogs rlung la bskur bas kyang :
de yis reg pa'i skye 'gro kun :
sgrib dag byang chub skal ldan 'gyur :
dur khrod chen por gtor bas kyang :
de la bzhag pa'i tshe 'das kyi :
sdig sgrib ngan song sbyong bar byed :
bya sla tshegs chung ngo mtshar che :
zhes gsungs pa ma zad /
sbyong rgyud gtso bor gyur pa las mang du bstan pas nges par lag len du bya bar 'os la /
sgrub tshul 'di bzhin lta ci smros /
gzhan du ni ting 'dzin dang mi ldan cing sha chang sogs bag med par spyod bzhin pa'i ngang bzlas pa kha shas g.yar khral du zlos nas phu byas pa'i bye mas ni phan gnod ci byed cha mi 'tshal lo ///
/
!
lnga pa rin 'byung shAka thub kyi mchod rten dran grol ni /
mi mang rgyu zhing 'du ba'i lam srang dang dur khrod chen po la sogs par sa chog rgyas bsdus gang 'os sngon du 'gro bas /
gzungs sngags kyi byin gyis brlabs pa'i sa rdo las byang chub mchod rten chag tshad ldan pa che chung gang 'grub bzhengs pa'i bum rten steng du 'gro 'dul gyi dkyil 'khor rdo la brkos pa la tshon btang zhing pra rtsis mnan pa bzhag
/bzang shing las bcos pa'i srog shing gi nang du de bzhin gshegs pa'i yig brgya dang rten snying ci mang bcug pa dkyil 'khor dbus su btsugs la yo 'gul mi 'byung ba'i brtan po bya /
bum pa'i nang kun tu gong smros gzungs sngags gnyis dang gzungs chen sde bzhi gang mang bzhag grub na phan yon skyed pa'i yan lag tu 'gyur /
bre'i nang sangs rgyas kyi ring bsrel dang 'og nas 'byung ba'i sems nyid ngal gso'i 'khor lo bcas dri bzang po dang lhan cig par dar gyi na bzas dril /
rin po che'i gwa'u 'am rdza'i za ma tog lta bur rlan gyis mi 'jig par bcug la bkod /
sngags rnams kyi gsham du 'dod gsol gong gi mthong grol gyis rigs 'gre
/bzhengs grub nas sbyong khrus rab gnas spyi mthun bya /
dngos gzhi sgrub pa zhag grangs grub na shin tu legs pas yar ngo zhig la dbu btsugs te nya ba'i nyin mo 'grub par bya /
nyin gcig las mi 'grub na zla ba nya ba'i nyin dge 'dun mang du 'dus la /
nangs snga bar sngags bzlas pa'i chus khrus bya /
gos gtsang ma gyon la gso sbyong byas te /
mchod rten gyi mdun du chu gnyis nyer spyod sogs mchod pa ci 'byor rgyas par bsham /
de la kha phyogs pas 'khod de 'gro 'dul las byang gzhung bsrang /
bdag bskyed bcas grub nas mdun rten bskyed skabs /
mdun gyi dkyil 'khor mi dmigs stong par gyur :
stong pa'i ngang las ye shes rang snang gis :
mngon par sprul pa'i gzhal med khang chen dbus :
sna tshogs pad+ma 'dab brgyad lte ba ru :
rta mchog btegs pa'i rin chen pad zla'i steng :
trAM las rin chen 'byung ldan shAkya'i tog :
ser po sa gnon mnyam gzhag lhung bzed bsnams :
spyi bor rigs kun khyab bdag rdo rje sems :
sku mdog dkar gsal rdo rje dril bu 'dzin :
mdun du las kyi sems dpa' spyan ras gzigs :
'khor ba dong sprugs dmar gsal bzhengs pa'i stabs :
gcer bu rgyan spangs pad phreng bum pa bsnams :
phyi rol 'dab brgyad pad+ma'i lte ba ru :
shar du rnam par snang mdzad kun tu zhal :
dkar po mnyam gzhag longs spyod rdzogs sku'i tshul :
lho ru las sgrib kun sbyong mi 'khrugs pa :
mthing gsal sa gnon mnyam gzhag rdo rje bsnams :
zhes gtso bo go 'pho /
nub tu snang ba mtha' yas 'od dpag med :
dmar po mnyam gzhag 'chi med tshe bum bsnams :
byang du don yod grub pa sman gyi bla :
mthing gsal sman mchog bdud rtsi'i lhung bzed bsnams :
de rnams mtshan dpe'i dpal 'bar sprul sku'i chas :
chos gos gsum gsol rdo rje'i skyil krung bzhugs :
shar lhor sdug bsngal kun sel 'phags pa mchog :
sems nyid ngal gso mchog sbyin pad dkar bsnams :
lho nub 'dod rgu'i mchog stsol don yod zhags :
ser gsal rin chen lcags kyu zhags pa bsnams :
nub byang 'gro 'dul pad+ma gtsug tor ni :
dkar dmar mdangs can phyag gnyis thal mo sbyar :
byang shar sdig sgrib kun 'joms rdo rje snying :
sngon po phyag gnyis rdo rje zhags pa bsnams :
kun kyang bzhengs stabs dar dang rin chen rgyan :
sgo bzhir pad+ma nyi ma'i gdan steng du :
shar du ngan song kun 'dren gsang ba'i bdag :
dkar po zhi tshul rdo rje dril bu 'dzin :
lho ru dam grib kun sel sme ba brtsegs :
dud ka phyag gnyis thugs kar sdigs mdzub mdzad :
nub tu rig sngags kun rgyal rnam par 'joms :
mthing gsal khro 'dzum rdo rje dril bu bsnams :
byang du las kun bdag po bdud rtsi 'khyil :
ljang sngon sna tshogs rdo rje dril bu 'dzin :
kun kyang rang rang rgyan rdzogs dor stabs bzhengs :
zhes bskyed rim dang /
gzhan yang sangs rgyas sogs spyan 'dren phyag mchod bstod pa'i bar gtang /
bzlas dmigs ni /
rang gi thugs nas 'od 'phros pas :
mdun gyi dkyil 'khor lha tshogs rnams :
thugs dam rgyud bskul smin mtshams nas :
'od zer bsam mi khyab pa 'phros :
phyogs dus rgyal ba mchod pas mnyes :
khams gsum 'gro ba'i sgrib gnyis sbyangs :
shAkya seng ge'i go 'phang bkod :
tshur 'dus rdo rje'i srog shing dang :
gtso bo dbyer med thugs kar thim :
gang gis dran pas grol ba yi :
ye shes gzi byin 'bar bar gyur :
ces pa'i yid rtse gcig pas /
rten 'brel snying po rab 'bum phrag
/tha ma khri 'gro nges dang /
de bzhin gshegs pa'i yig brgya gang mang bzla /
thun mjug tu mchod cing bstod /
thal sbyar me tog bcas /
oM:
ji srid me dang chu dang ni :
rlung gi bskal pas 'jig bar du :
'dir ni mgon po rtag bzhugs te :
gang gis rten 'di dran tsam gyis :
sdig sgrib ma lus zhi ba dang :
thar pa'i lam la 'god mdzad gsol :
sangs rgyas chos dang dge 'dun dang :
'jig rten skyong ba'i bden stobs kyis :
khams gsum kun gyi don mdzad phyir :
rdo rje'i srog shing brtan pa dang :
dbyer med shAkya seng ge yi :
ye shes gzi brjid dpal 'bar bas :
ngan song gnas kun stongs pa dang :
mtho ris rten rnams thar pa thob :
kun kyang byang chub skal ldan nas :
sangs rgyas phrin las rdzogs gyur cig :
ces brtan bzhugs smon lam gdab la spos btul cing me tog 'thor /
rten snying brjod pa lan gsum bya /
sangs rgyas rjes su dran pas thub pa'i mtshan brgya dang dkon mchog rjes dran brjod /
stong pa nyid rnal 'byor du byas te sher snying mdo bklag
/zhal nas gsungs pa'i shis pa brjod /
de lta bu'i tshul gyis thun bzhi'am gsum du bcad la bsgrub /
bzlas grangs sam zhag grangs rdzogs nas nya ba'i nyin mo'i thun tha ma'i mjug tu mchod pa ci 'byor phul la mchod bstod rgyas pas mnga' dbul /
brtan bzhugs smon lam rten snying bcas brgya rtsa brgyad brjod /
bzang spyod sogs smon lam gzhan yang gdab /
gzhan sngar ltar la shis brjod kyang rgyas par bya'o //
de'i phan yon ni /
rten 'di yid la byas tsam gyis :
sdig sgrib sdug bsngal zhi ba dang :
tshe bsod legs tshogs 'phel 'gyur na :
phyag mchod bskor ba bgyis pa yi :
phan yon brjod kyis ga la langs :
de phyir mos pa ldan rnams kyis :
lam srang bzhi mdo la sogs su :
mchod rten bzhengs nas tshul 'di bya :
'gro don rgyun mi 'chad pa 'byung :
zhes gsungs so ///
/
!
drug pa snang ba mtha' yas kyi zhing sbyong sgom grol ni /
tshes bco lnga 'od dpag med kyi dus chen yin pas de lta bu la dbu btsugs te 'byor na bde chen zhing bkod kyi zhal thang ngam sku brnyan sogs rten bkram pa'i mdun mchod pa ci 'byor bsham /
ma 'dzom na ting nge 'dzin kho nas chog pas dmigs 'dun rtse gcig byas te /
na mo :
bla ma yi dam 'od dpag med :
mchog gsum rgyal ba rgya mtsho la :
bdag sogs 'gro kun byang chub bar :
rtse gcig gus pas skyabs su mchi :
lan gsum gyis skyabs su 'gro /
ho :
ma gyur sems can thams cad kun :
sangs rgyas go 'phang 'thob bya'i phyir :
nyes spyod kun sdom dge chos sdud :
gzhan phan byang sems rtag tu bskyed :
lan gsum gyis sems bskyed /
sems can bde dang ldan gyur cig :
sdug bsngal kun dang bral bar shog :
bde dang rtag tu mi 'bral zhing :
chos kun mnyam nyid rtogs par shog :
ces tshad med bsgom /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM:
stong pa'i ngang las sa phyogs kun :
dag pa'i zhing khams bde ba can :
ngo mtshar bkod pa bsam yas dbus :
pad+ma zla ba'i snying po la :
rang nyid 'phags pa spyan ras gzigs :
dkar dmar mdangs ldan thal mo sbyar :
byang chub sems dpa' gzhon nu'i tshul :
sems dpa'i skyil mo krung gis bzhugs :
mdun du rma byas btegs pa yi :
rin chen mdzes khri pad zla'i steng :
'od dpag med mgon sku mdog dmar :
mnyam gzhag bdud rtsi'i lhung bzed bsnams :
mtshan dpe'i dpal 'bar chos gos gsol :
byang chub shing chen rab rgyas pa :
yid 'phrog grib bsil la brten nas :
mtha' yas 'od zer 'phro ba'i klong :
rdo rje'i skyil mo krung gis bzhugs :
g.yas su 'phags pa spyan ras gzigs :
g.yon du phyag rdor mthu chen thob :
mdun du 'phags tshogs 'dus pa dang :
steng 'og phyogs mtshams thams cad du :
sangs rgyas dang ni byang chub sems :
'jig rten skyong ba bsam mi khyab :
kun kyang chos kyi sgra sgrog cing :
theg mchog bdud rtsis dgyes pa can :
mngon sum bzhin du gsal bar bsgom :
zhes dmigs la bzang spyod nas 'byung ba lta bu'i yan lag bdun pa dang /
maN+Dal rgyas par 'bul /
de'ang ched du thun gcod skabs 'di rnams mdo las 'byung ba sogs gang rgyas grub na zhing du skye ba'i rgyu tshogs yin pas do gal che /
rgyun khyer lta bu la /
ji snyed su dag tsam dang /
maN+Dal yang /
oM AHhU~M:
bdag dang mtha' yas sems can gyi :
lus dang longs spyod dge tshogs kun :
gling bzhi ri rab nyi zlar bcas :
lha mi'i longs spyod bsam mi khyab :
kun bzang mchod pa'i sprin phung che :
rgyun mi 'chad par sprul byas te :
bla ma bcom ldan 'od dpag med :
dkon mchog rin chen rtsa ba gsum :
chos srung nor lha rgya mtsho la :
gus pas rtag tu 'bul bar bgyi :
bsod nams tshogs chen rab rdzogs te :
ye shes snang ba rgyas par shog :
oM gu ru a mi ta b+ha sarba ta thA ga ta sa pa ri bA ra rat+na maN+Da la pU dza me g+ha AHhU~M:
zhes 'bul /
rang gi thugs nas 'od 'phros pas :
sangs rgyas 'khor bcas thugs rgyud bskul :
de dag thugs rje'i 'od zer gyis :
bdag dang 'gro ba'i sgrib kun sbyangs :
bde chen zhing du skye ba yi :
rgyu 'bras snod dang ldan par bsam :
zhes bsgom la /
oM pad+ma d+hA ri hU~M:
zhes snying po brgya stong ci 'grub dang /
na mo rat+na tra yA ya /
na mo b+ha ga ba te /
a mi ta b+hA ya /
ta thA ga tA ya /
Ar+ha te samyak+saM bud+d+hA ya /
tad+ya thA/
oM a mi te /
a mi tod+b+ha be /
a mi ta saM b+ha be /
a mi ta bi krAn+te /
a mi ta bi krAn+ta ga mi ni /
ga ga na kIrti ka re /
sarba kle sha k+Sha yaM ka ri swA hA/
zhes snang mtha' rjes su dran pa'i gzungs kyang ci 'grub bzlas la rgyud sbyang /
dngos gzhi zhing gi bkod pa mdo las ji skad gsungs pa la sems rtse gcig tu gzung zhing mos gus drag po yang yang bskyed /
rang gzhan dus gsum du bsags pa'i dge rtsa thams cad zhing khams der skye ba'i rgyu ru bsngos te /
bzang po spyod pa dang /
gang zag mchog rnams kyis mdzad pa'i bde smon nan tan gdab /
thun mthar /
mdun gyi snang ba mtha' yas kyi :
thugs ka'i hrIHlas gnyis pa byung :
shangs bug g.yas nas rang nyid kyi :
sna bug g.yon zhugs snying ga'i dbus :
'od zer snang ba rab 'phros nas :
sdig sgrib bag chags bcas pa sbyangs :
rlung phyir song dang lhan cig tu :
sna bug g.yas nas bcom ldan gyi :
shangs bug g.yon zhugs hrIHla thim :
rgyal ba'i thugs dang rang gi sems :
dbyer med blo 'das ngang du bzhag :
ces dbugs kyi 'gro 'ong dang spel ba lan bdun tsam song nas /
bla ma 'od dpag med pa nyid :
dgyes pa chen pos rang la thim :
rang nyid sangs rgyas sku ru gyur :
ces mos la /
'jam dpal dpa' bos sogs cha tshang brjod la dge ba bsngo /
dgong mo nyal khar zhing sbyong tshar gcig gi mjug tu dbugs dang spel ba'i dmigs pa de nyid nan tan tshar grangs byas la rang la bstims pas sangs rgyas su gsal /
zhing bkod la blo yang yang bzhag ste mi rtog pa'i ngang du nyal bas khams dang rig pa dwangs shing zhing khams su bgrod pa'i rmi lam sogs dge ba'i mtshan ma 'byung ngo //
de'ang thog mar bdun phrag gcig gam gsum sogs thun bcad nas rtags thon sbyang grub na legs shing /
rgyun du nyal khar thun re ma chag par bsgoms pa'i phan yon ni /
de ltar thun re ma chag par :
bsgoms na 'chi ba'i dus kyi tshe :
sangs rgyas mthu yis sgrib dag nas :
bde can zhing du nges par skye :
zhes gsungs pa ltar ro //
'di ni bzang spyod smon lam gyi gdams ngag 'od dpag med nyal 'pho'i sgom rim 'phags pa klu sgrub nas brgyud de gsar ma'i phyogs su byon pa dang mtshungs pa las kyang 'di nyid zhing sbyong gi sbyor dngos rjes tshang rnam pa gsal bas shin tu zab bo ///
/
!
bdun pa don grub sman gyi bla ma'i 'bab chu 'thung grol ni /
rdo leb 'jam mkhregs kyi ngos su sman bla'i sku chag tshad ldan pa dang rgyab ngos su gzungs sngags legs par brkos la tshon btang la pra rtsis mnan /
sbyong khrus rab gnas spyan dbye mnga' dbul bya /
sa gtsang zhing yid du 'ong ba nas 'babs pa'i chu mig 'thung chu nang du 'gro nges pa zhig 'dzom na legs /
gang ltar mi phyugs kun gyis spyad pa'i 'bab chu'i mgor rdo'i khang bu bcos pa'i nang du rdo leb gsham chu dang thug par byas la brtan por bzhugs su gsol ba'i mdun du mchod pa bsham /
a ru ra khrol bur brdungs pa'ang 'du byas la /
'gro 'dul las byang ltar /
sngon 'gro bdag bskyed bzlas pa bcas bya /
dngos gzhi mdun bskyed skabs /
mdun gyi sku rten mi dmigs stong par gyur :
stong pa'i ngang las ye shes rang snang gis :
mngon par sprul pa'i gzhal med khang chen dbus :
sna tshogs pad+ma 'dab brgyad lte ba ru :
shang shang btegs pa'i rin chen pad zla'i steng :
AHlas don yod grub pa sman gyi bla :
mthing gsal sman mchog bdud rtsi'i lhung bzed bsnams :
mtshan dpe'i dpal 'bar sprul pa sku yi chas :
chos gos gsum gsol rdo rje'i skyil krung bzhugs :
gzhan yang sangs rgyas byang chub sems dpa'i sogs nas /
spyan 'dren bzhugs bstim dbang bskur mchod bstod bcas rgyas par bya /
bzlas dmigs kyang de ltar byas la sman bla'i gzungs stong phrag 'gro nges bzlas la a ru ra bsngags /
mthar sman phye zhal du 'thor la /
oM:
sngon tshe thugs bskyed smon lam mthus :
mtshan thos 'gro ba'i rgyu 'bras kyi :
dug gsum nad rnams zhi mdzad pa :
bcom ldan khyod la phyag 'tshal lo :
mchod cing bstod de skyabs su mchi :
gus pas thugs dam rgyud bskul na :
rten 'dir mgon po rtag bzhugs nas :
ye shes las byung bdud rtsi'i chus :
mtha' yas sems can thams cad kyi :
gnas skabs 'du ba 'khrugs pa dang :
mthar thug dug gsum gdung ba'i nad :
las nyon sdig sgrib sdug bsngal kun :
ma lus byang bar mdzad du gsol :
zhes gsol ba lan bdun las mi nyung ba gdab /
slar yang mdun bskyed nas bskyar ba'i cho ga lan gsum tsam grub na legs /
gang ltar mjug tu gsol gdab lan brgya rtsa brgyad byas pas /
phyag gi bdud rtsi'i lhung bzed las :
ye shes thugs rje'i chu rgyun ni :
rgyun chad med par byung ba nyid :
chu bo'i rgyun dang dbyer med 'dres :
gang gis 'thor 'thung khrus byed kun :
nad gdon sdig sgrib zhi bar bsam :
slar mchod cing bstod /
nongs pa bshags /
brtan bzhugs dang ye d+har brjod la me tog 'thor /
theg pa chen po'i smon lam spyi dang bye brag kun bzang smon lam sogs 'brel chags pa nan du gdab /
shis brjod rgyas par bya'o //
phan yon ni /
sangs rgyas sku dang chu bo'i rgyun :
ji srid gnas kyi bar nyid du :
chu bo'i rgyun der sus spyod pa :
nad gdon sdig sgrib zhi bar 'gyur :
zhes so ///
/
!
brgyad pa 'phags pa sems nyid ngal gso'i btags grol ni /
tsakra rgyas 'bring bsdus gsum la /
yar ngo'i tshes bzang por 'bri mkhan dam tshig dang ldan pas 'bri gzhi dar ras shog gu gang 'dzom myang grol dam rdzas kyis byugs pa la /
'bri rdzas gser dngul lam mtshal snag dri bzang dang rin po che'i khu ba bsres pas rgyas pa byed na /
dkyil 'khor sgo bzhi rta babs khyams khor yug sogs mtshan nyid dang ldan pa bris pa'i lha gnas rnams su thig le la so so'i gzungs sngags spel tshig bcas /
phyi'i khor yug la 'dod gsol shis brjod /
de rgyab rdor rwa me ri bcas bkod tshul rnams 'bring po dang mthun /
lag len bde ba'i 'bring po ltar na /
lte ba dang bcas pa'i mu khyud rim pa drug bskor ba'i lte bar rdor sems yig brgya dang yig drug
/mi 'khrugs pa'i gzungs ring rnams dang /
las kyi sems dpa'i sngags /
oM AHhrIHhU~M:
oM AHbadzra satwa :
gu ru shrI:
kha s+yapA Ni :
lo ka nA tha :
sarba bud+d+ha :
bo d+hi satwa :
saM b+ha ba :
a d+hiSh+ThA nAM:
ma ma tsit+taM:
badzra traTa?:
dz+nyA na dz+wa la dz+wa la :
s+phA ra s+phA ra Na :
hU~M hU~M:
phaTa? swA hA:
rig pa chen po 'di'i byin rlabs kyis mthong thos dran reg thams cad dang :
khyad par 'chang ba po'i lus ngag yid gsum gyi sdig sgrib bag chags dang bcas pa thams cad zhi ba dang :
tshe dang bsod nams ye shes thams cad rgyas par gyur cig :
ces spel tshig sbyar ba rnams phreng du dgod /
de rgyab mu khyud la pad+ma 'dab ma brgyad du bcad pa'i shar du kun rig
/lhor shAka thub /
nub tu 'od dpag med /
byang du sman bla /
shar lhor 'khor ba dong sprugs /
lho nub tu don yod zhags pa /
nub byang du pad+ma gtsug tor /
byang shar rdo rje snying po rnams kyi gzungs dang snying po /
de rgyab mu khyud pad 'dab bzhir bcad pa'i shar du phyag rdor sngags ring thung /
lhor sme brtsegs /
nub tu rnam 'joms /
byang du bdud rtsi 'khyil pa rnams kyi snying po bcas pa las byang nas 'byung ba ltar dang /
thams cad kyi mthar 'dod gsol lte ba ji lta bar sbyar /
de rgyab mu khyud la dbyangs gsal rten snying /
oM:
thugs rje'i bdag nyid sogs dang tshig lhug snga ma ltar gyi 'dod gsol bri /
de rgyab rdor rwa dang me ri g.yas su bskor /
lte ba ma gtogs pa'i sngags rnams mgo phyir bstan du bkod /
bsdus pa mu khyud grangs sngar bzhin la /
lte bar hU~M hU~M hrIHgsum brtsegs ma /
'dab brgyad kyi phyogs bzhir hU~M/
mtshams bzhir hrIH
'dab bzhir hU~M re re /
de rgyab mu khyud la 'gro 'dul yig bdun dang /
las kyi sems dpa'i snying po 'bru bzhi /
dbyangs gsal rten snying spel tshig lhug pa tsam bkod la rdor rwa me ris bskor /
bris zin nas sbyong khrus rab gnas spyi mthun bya /
stegs bu'i dbus su mdun rgyab ma nor bar bkod pa'i mdun du mchod gtor rgyas par bsham /
phrin las gzhung bsrang ba'i mdun bskyed skabs /
mdun gyi dkyil 'khor mi dmigs stong par gyur :
stong pa'i ngang las ye shes rang snang gis :
mngon par sprul pa'i gzhal med khang chen dbus :
sna tshogs pad+ma 'dab brgyad lte ba ru :
glang pos btegs pa'i rin chen pad zla'i steng :
hU~M las las sgrib kun sbyong mi 'khrugs pa :
mthing gsal sa gnon mnyam gzhag rdo rje bsnams :
dar dang rin chen rgyan mdzes skyil krung bzhugs :
spyi bor rigs kun khyab bdag rdo rje sems :
sku mdog dkar gsal rdo rje dril bu 'dzin :
mdun du las kyi sems dpa' spyan ras gzigs :
sems nyid ngal gso mchog sbyin pad dkar bsnams :
dar dang rin chen rgyan ldan bzhengs pa'i stabs :
gcer bu rgyan spangs pad phreng bum pa bsnams :
zhes dang /
phyi rol 'dab brgyad pad+ma'i lte ba ru :
shar du rnam par snang mdzad kun tu zhal :
dkar po mnyam gzhag longs spyod rdzogs sku'i tshul :
lho ru rin chen 'byung ldan shAkya'i tog :
ser po sa gnon mnyam gzhag lhung bzed bsnams :
nub tu snang ba mtha' yas 'od dpag med :
dmar po mnyam gzhag 'chi med tshe bum bsnams :
byang du don yod grub pa sman gyi bla :
mthing gsal sman mchog bdud rtsi'i lhung bzed bsnams :
de rnams mtshan dpe'i dpal 'bar sprul sku'i chas :
chos gos gsum gsol rdo rje'i skyil krung bzhugs :
shar lhor 'khor ba dong sprugs dmar gsal mdangs :
gcer bu rgyan spangs pad phreng bum pa bsnams :
lho nub 'dod rgu'i mchog stsol don yod zhags :
ser gsal rin chen lcags kyu zhags pa bsnams :
nub byang 'gro 'dul pad+ma gtsug tor ni :
dkar dmar mdangs can phyag gnyis thal mo sbyar :
byang shar sdig sgrib kun 'joms rdo rje snying :
sngon po phyag gnyis rdo rje zhags pa bsnams :
kun kyang bzhengs stabs dar dang rin chen rgyan :
sgo bzhir pad+ma nyi ma'i gdan steng du :
shar du ngan song kun 'dren gsang ba'i bdag :
dkar po zhi tshul rdo rje dril bu 'dzin :
lho ru dam grib kun sel sme ba brtsegs :
dud ka phyag gnyis thugs kar sdigs mdzub mdzad :
nub tu rig sngags kun rgyal rnam par 'joms :
mthing gsal khro 'dzum rdo rje dril bu bsnams :
byang du las kun bdag po bdud rtsi 'khyil :
ljang sngon sna tshogs rdo rje dril bu 'dzin :
kun kyang rang rang rgyan rdzogs dor stabs bzhengs :
zhes bsgyur /
gzhan yang sangs rgyas sogs gzhan rnams las gzhung nar 'ded du gtang /
mchod bstod grub nas bzlas pa'i skabs /
rang gi thugs nas 'od 'phros pas :
mdun bskyed lha tshogs thugs rgyud bskul :
de dag kun gyi thugs ka nas :
'od zer bye ba bsam yas 'phros :
'phags pa mchod cing 'gro don byas :
phyogs dus rgyal ba sras bcas kyi :
sku gsung thugs kyi ye shes rnams :
lha sngags phyag mtshan 'ja' tshon gyi :
rnam par spyan drangs char ltar babs :
dbyer med thim pas byin rlabs kyi :
gzi byin mchog tu 'bar bar gyur :
ces pa'i dmigs pa rtse gcig pas 'khor lo la bkod pa'i gtso bo /
rigs bdag
/las kyi sems dpa' oM AHhrIHhU~M:
oM AHbadzra satwa :
gu ru shrI:
kha s+yapA Ni :
lo ka nA tha :
sarba bud+d+ha :
bo d+hi satwa :
saM b+ha ba :
a d+hiSh+ThA nAM:
ma ma tsit+taM:
badzra traTa?:
dz+nyA na dz+wa la dz+wa la :
s+phA ra s+phA ra Na :
hU~M hU~M:
phaTa? swA hA:
zhes pa rnams bungs bskyed /
'khor brgyad po de'i sum cha gnyis re /
sgo bzhi sum cha re tsam bzla /
so so'i bzlas pa grub mtshams rig pa chen po 'di'i byin rlabs kyis mthong thos dran reg thams cad dang :
khyad par 'chang ba po'i lus ngag yid gsum gyi sdig sgrib bag chags dang bcas pa thams cad zhi ba dang :
tshe dang bsod nams ye shes thams cad rgyas par gyur cig :
ces spel tshig lhug pa tshar re sbyar /
'grub na sngags rgyun kyang bya bar gsungs /
thun mthar mchod cing bstod /
thal mo sbyar la /
oM:
thugs rje'i bdag nyid bcom ldan 'das :
ngan song dong sprugs dkyil 'khor lha :
bdag la dgongs par mdzad du gsol :
bdag dang mtha' yas sems can la :
mkha' khyab 'gro don mdzad pa'i slad :
rten 'dir mgon po rtag bzhugs nas :
rig pa chen po'i dkyil 'khor mchog :
gang gis dad pas 'chang ba dang :
mthong thos dran reg thams cad kyang :
sdig sgrib sdug bsngal zhi ba dang :
tshe bsod 'byor pa 'phel ba dang :
ye shes rgyas par mdzad nas kyang :
myur du sangs rgyas sar 'god gsol :
ces lan bdun nam gsum gyis 'dod don gsol /
rten snying brjod la me tog 'thor /
bdug spos 'thul cing rol mo 'khrol /
'khor lor ji ltar bskyed pa yi :
ngo bo ye shes lha tshogs la :
rnam pa sngags kyi dkyil 'khor che :
'chang dang mthong thos dran reg kun :
byang chub 'god pa'i nus ldan gyur :
ces mos la bsngo smon gdab /
slar mchod kha gsos te byin rlabs nas 'di yan thun gnyis gsum sogs bcad la sgrub pa ci 'grub byas pa'i /
thun rjes ma'i gsham du mchod bstod rgyas par byas la mnga' dbul /
'dod gsol tshar grangs ci 'grub dang brtan bzhugs rgyas par brjod la rten snying dang rab gnas sngags kyis me tog 'thor ba sogs sngar bzhin la /
dkyil 'khor zhal bsgyur rjes bsngo smon dang shis brjod rgyas par spel cing bden brjod kyis byin brlab /
'khor lo lte ba ma nyams par bltabs la dar tshon sna lngas dril /
mi nyams pa'i g.yogs sam gwa'ur bcug la drod dang ma bral bar mgul lam mchan khung du btags grol spyi ltar bcangs pa'i phan yon ni /
mtshams med las la spyad pa yang :
sdig sgrib zhi zhing tshe bsod 'phel :
zag med ye shes rgyas par 'gyur :
chos dang ldan pa smros ci dgos :
dbugs la bslebs pa'i 'gro ba yang :
ngan song thar zhing mtho ris thob :
'chi dus ro dang lhan cig bsreg :
bar dor 'phags pas rjes bzung rtags :
'ja' 'od gdung dang ring bsrel 'byung :
zhes gsungs pa ltar ro //
de ltar bri sgrub tshad ldan byas pa'i btags grol tsakra'i 'gro don las tshogs lngar bshad pa'i /
(1)
nyi ma mkha' khyab ni /
cho 'phrul zla ba'i tshes gcig gi nam langs skabs nas bla gab med pa'i gnas su dkyil 'khor mchod gtor bsham /
'khor lo rgyal mtshan rtse mor bkod la phrin las gzhung bsrang /
sngags rnams sgra dang bcas pa bzla /
nyi ma 'char ba'i tsher /
oM:
ngan song dong sprugs lha tshogs rnams :
nyi ma'i dkyil dang dbyer med bzhugs :
'gro 'dul 'khor ba dong sprugs pa'i :
phrin las mdzad pa mthar phyin gsol :
ces lan bdun tsam brjod cing gsol ba btab pas /
dkyil 'khor lha las 'od 'phros pas :
'phags mchod 'gro ba'i don kun byas :
byin rlabs 'od zer nam mkha' gang :
mthar ni thig le gcig tu 'khyil :
nyi ma'i dkyil dang dbyer med pa'i :
'od kyis phog pa'i skye 'gro kun :
'phags pa'i go 'phang bkod par gyur :
ces mos la bsngo smon shis brjod rgyas par bya /
nyi ma'i 'od kyis khyab tshad kun :
sgrib dag byang chub skal ldan 'gyur :
zhes 'byung ngo //
(2)
chu bo dbyings khyab ni /
tsakra 'bring po'am bsdus pa tsam rdo leb ngos su legs par brkos la rab gnas dang sgrub pa ci 'grub byas pa de nyid /
sprel zla'i tshes gcig gi nyin mor /
rgya mtshor 'bab pa'i chu klung ngam /
der 'gro nges pa'i chu bo chen po las gtsang zhing dben pa'i phyogs kyi chu'i 'khor lta bur /
pha waM gtan zug gi gseng ngam gzhan du mi khyer ba'i gting rdo lta bu dang lhan cig steng zhabs ma log par bzhag
/'gram du mchod gtor bsham /
las gzhung mchod bstod bzlas pa rnams gong smros ltar la /
'dod gsol skabs /
chu klung 'di dang dbyer med bzhugs :
zhes bsgyur /
dkyil 'khor lha tshogs 'od zhu nas :
rtag tu chu dang dbyer med gyur :
ces bsam la bsngo smon shis brjod byas pas /
'thung tshad sgrib dag yon tan thob :
ces so /
(3)
/dmigs gtad mchod rten ni /
lam srang dang tshong 'dus chen po la sogs par mchod rten mtshan nyid dang ldan pa'i bre'i nang du legs par bsgrubs pa'i 'khor lo dbu zhabs ma log par mdun bstan du bzhugs /
bskyed bstim sgom bzlas sogs gong smros ltar la /
'dod gsol skabs /
mchod rten 'di dang dbyer med bzhugs :
zhes bsgyur /
bskyed pa'i lha ji srid bar brtan par bzhugs nas 'gro don mdzad par bsam la brtan bzhugs dang /
slar yang mchod bstod bsngo smon shis brjod bya /
'di'ang /
phyag bskor yid la byed pa kun :
sgrib dag byang chub snod du 'gyur :
zhes so /
(4)
/lam so'i 'gro don ni /
gtsug lag khang dang rgyal po'i pho brang gi sgo khang dang /
rgya lam chen po'i bzhi mdo la sogs par ras sam gzhi sra mkhregs la bri sgrub tshul bzhin byas pa'i 'khor lo char chu sogs kyis mi 'jig pa'i 'gebs 'og lta bur kun gyis mthong bar bkram /
bskyed bzlas sogs snga ma rnams ltar la /
'dod gsol la /
'khor lo 'di dang dbyer med zhugs :
zhes bsgyur nas brtan bzhugs sogs byas pas /
gnas der rgyu ba'i sems can kun :
sgrib pa zhi zhing thar lam zin :
zhes so /
(5)
/g.yos khang zas kyi 'gro don ni /
'khor lo 'bring bsdus gang 'grub rdo la brkos pa'am /
rdza sa me thub kyi 'jim leb zlum po'am gru bzhi gang bde la 'khor lo bris pa bskams nas so btang /
myang grol byugs /
sgrub pa tshul bzhin byas te /
dge 'dun dang skye bo mang po 'du ba'i thab kyi dkyil du bzhag
/bskyed bzlas 'dod gsol sogs gong ltar byas pa'i yon tan ni /
'phags pa'i phrin las la brten nas :
thab der g.yos pa'i kha zas kun :
bdud rtsi'i bcud du 'gyur ba yis :
sgrib dag tshogs rdzogs bcud len 'grub :
zas kyi bu lon kun byang nas :
sbyin bdag rnams kyang thar lam zin :
zhes so //
'gro don lnga po sgrub pa po'i lus la'ang btags grol tsakra 'chang ba zhig dgos pa ni man ngag gi gnad do //
'di rnams sgrub par byed pa po la'ang phan yon bsam gyis mi khyab pa thob ste /
de ltar gzhan la phan brtson pa'i :
mi de 'phags pa nyid dang mtshungs :
rgyal ba'i gdung 'dzin dam pa ste :
myur du byang chub nges par 'grub :
ces gsungs so ///
/
!
dgu pa don yod zhags pa'i gso sbyong bslab grol ni /
rgyal ba'i dus chen bzhi gtso bor gyur pa'i yar ngo'i tshes brgyad dam bco lnga /
mar ngo'i gnam stong la babs pa'i tshe 'gro 'dul gyi dkyil 'khor bzhengs /
sku rten sogs yod na bkram /
mar me gtso bor gyur pa'i mchod pa 'byor na rgyas par bsham /
nangs snga bar byin gyis brlabs pa'i chus yan lag lnga khrus bya /
spos kyis bdug
/gos gtsang ma gyon la gso sbyong rang gis blang ba'i cho ga gzhan las 'byung ba ltar legs par blang /
'gro 'dul gyi phrin las gzhung bsrang /
mdun bskyed skabs /
mdun gyi dkyil 'khor mi dmigs stong par gyur :
stong pa'i ngang las ye shes rang snang gis :
mngon par sprul pa'i gzhal med khang chen dbus :
sna tshogs pad+ma 'dab brgyad lte ba ru :
glang pos btegs pa'i rin chen pad zla'i steng :
hU~M las las sgrib kun sbyong mi 'khrugs pa :
mthing gsal sa gnon mnyam gzhag rdo rje bsnams :
dar dang rin chen rgyan mdzes skyil krung bzhugs :
spyi bor rigs kun khyab bdag rdo rje sems :
sku mdog dkar gsal rdo rje dril bu 'dzin :
mdun du las kyi sems dpa' don yod zhags :
ser gsal rin chen lcags kyu zhags pa bsnams :
dar dang rin chen rgyan ldan bzhengs pa'i stabs :
zhes dang /
phyi rol 'dab brgyad pad+ma'i lte ba ru :
shar du rnam par snang mdzad kun tu zhal :
dkar po mnyam gzhag longs spyod rdzogs sku'i tshul :
lho ru rin chen 'byung ldan shAkya'i tog :
ser po sa gnon mnyam gzhag lhung bzed bsnams :
nub tu snang ba mtha' yas 'od dpag med :
dmar po mnyam gzhag 'chi med tshe bum bsnams :
byang du don yod grub pa sman gyi bla :
mthing gsal sman mchog bdud rtsi'i lhung bzed bsnams :
de rnams mtshan dpe'i dpal 'bar sprul sku'i chas :
chos gos gsum gsol rdo rje'i skyil krung bzhugs :
shar lhor sdug bsngal kun sel 'phags pa mchog :
sems nyid ngal gso mchog sbyin pad dkar bsnams :
lho nub 'khor ba dong sprugs dmar gsal mdangs :
gcer bu rgyan spangs pad phreng bum pa bsnams :
zhes go spo /
nub byang 'gro 'dul pad+ma gtsug gtor ni :
dkar dmar mdangs can phyag gnyis thal mo sbyar :
byang shar sdig sgrib kun 'joms rdo rje snying :
sngon po phyag gnyis rdo rje zhags pa bsnams :
kun kyang bzhengs stabs dar dang rin chen rgyan :
sgo bzhir pad+ma nyi ma'i gdan steng du :
shar du ngan song kun 'dren gsang ba'i bdag :
dkar po zhi tshul rdo rje dril bu 'dzin :
lho ru dam grib kun sel sme ba brtsegs :
dud ka phyag gnyis thugs kar sdigs mdzub mdzad :
nub tu rig sngags kun rgyal rnam par 'joms :
mthing gsal khro 'dzum rdo rje dril bu bsnams :
byang du las kun bdag po bdud rtsi 'khyil :
ljang sngon sna tshogs rdo rje dril bu 'dzin :
kun kyang rang rang rgyan rdzogs dor stabs bzhengs :
gzhan yang sangs rgyas sogs las rim las phyag dngos su 'tshal cing de dang mchod bstod rgyas par bya /
bzlas dmigs dang bzlas pa gzhung gsal rnams ci 'grub dang /
khyad par /
mdun bskyed dkyil 'khor lha tshogs kyi :
smin mtshams mdzod spu'i thig le las :
zla ba'i 'od can bdud rtsi byung :
rang gi lus la reg pa'i mod :
sgrib pa'i dri ma kun dag nas :
byang chub sa bon bzhag par gyur :
ces bsgoms la don zhags gzungs ring rgyud 'bum las 'byung ba bzla shes na mchog tu 'gyur zhing /
mi shes na snying po nyid bzlas pa'i dngos gzhir bya /
thun mtshams su mchod bstod nongs bshags sogs rjes chog byas te spyod lam la 'jug
/slar yang mchod pa gsos la cho ga bskyar nas gtang ba nyid thun gsum sogs bya /
khams kyis lcogs na smyung gnas dang mi lcogs na gdan gcig gam /
phyi dro'i kha zas dang sha dang sgog btsong spang ba'i gtsang sbra grogs su bsten na legs pa'i yan lag tu 'gyur /
'di ni gsar 'gyur gyi rgyud dang rtog pa las che thang du bsngags shing zha lu sogs nas gal po che'i nyams len du mdzad pas nyams su lon na phan yon shin tu che ste /
'di ltar yang yang bslab pa yis :
nad gdon zhi zhing tshe bsod 'phel :
kha dog rgyas shing lang tsho dar :
nges 'byung snying rje rtsol med skye :
mtshams med byas pa'i 'gro ba yang :
phyi ma mtho ris nges par thob :
ma 'ongs skal par 'tsham pa yi :
chos 'di'i phrin las spel bar bya :
de ltar spel ba'i skyes bu de :
spyan ras gzigs dbang sras su 'gyur :
ces so ///
/
!
bcu pa pad+ma gtsug tor gyi bdug spos tshor grol ni /
gnas chen rnams su skyes pa'i shug pa'i lo ma la gzhi byas /
tsan+dan dkar dmar /
a ga ru rnams ji tsam 'byor pa bsres pa'i phye ma rin po che'i snod du blugs la stegs bu'i dbus su bzhag
/de steng bum pa nyer lnga'i bcud ldan kha rgyan mgul chings kyis spras pa gzungs thag bcas khri'ur bkod /
mdun du phyi mchod phreng tshar bsham /
'gro 'dul gyi las gzhung bsrang /
bdag bskyed bzlas pa'i bar song nas /
bum pa shUn+ya tA'i sngags kyis sbyang /
mdun rten stong pa'i ngang las skad cig gis :
phyi ni rin chen bum pa rgyan dang ldan :
nang bcud bdud rtsi'i rgyun gyis gang ba yi :
gzhal yas khang pa mtshan nyid rdzogs pa'i dbus :
sna tshogs pad+ma 'dab brgyad lte ba ru :
glang pos btegs pa'i rin chen pad zla'i steng :
hU~M las las sgrib kun sbyong mi 'khrugs pa :
mthing gsal sa gnon mnyam gzhag rdo rje bsnams :
dar dang rin chen rgyan mdzes skyil krung bzhugs :
spyi bor rigs kun khyab bdag rdo rje sems :
sku mdog dkar gsal rdo rje dril bu 'dzin :
mdun du las sems pad+ma gtsug tor ni :
dkar dmar mdangs can phyag gnyis thal mo sbyar :
dar dang rin chen rgyan ldan bzhengs pa'i stabs :
zhes dang /
phyi rol 'dab brgyad pad+ma'i lte ba ru :
shar du rnam par snang mdzad kun tu zhal :
dkar po mnyam gzhag longs spyod rdzogs sku'i tshul :
lho ru rin chen 'byung ldan shAkya'i tog :
ser po sa gnon mnyam gzhag lhung bzed bsnams :
nub tu snang ba mtha' yas 'od dpag med :
dmar po mnyam gzhag 'chi med tshe bum bsnams :
byang du don yod grub pa sman gyi bla :
mthing gsal sman mchog bdud rtsi'i lhung bzed bsnams :
de rnams mtshan dpe'i dpal 'bar sprul sku'i chas :
chos gos gsum gsol rdo rje'i skyil krung bzhugs :
shar lhor sdug bsngal kun sel 'phags pa mchog :
sems nyid ngal gso mchog sbyin pad dkar bsnams :
lho nub 'dod rgu'i mchog stsol don yod zhags :
ser gsal rin chen lcags kyu zhags pa bsnams :
nub byang 'khor ba dong sprugs dmar gsal mdangs :
gcer bu rgyan spangs pad phreng bum pa bsnams :
zhes go spo /
byang shar sdig sgrib kun 'joms rdo rje snying :
sngon po phyag gnyis rdo rje zhags pa bsnams :
kun kyang bzhengs stabs dar dang rin chen rgyan :
sgo bzhir pad+ma nyi ma'i gdan steng du :
shar du ngan song kun 'dren gsang ba'i bdag :
dkar po zhi tshul rdo rje dril bu 'dzin :
lho ru dam grib kun sel sme ba brtsegs :
dud ka phyag gnyis thugs kar sdigs mdzub mdzad :
nub tu rig sngags kun rgyal rnam par 'joms :
mthing gsal khro 'dzum rdo rje dril bu bsnams :
byang du las kun bdag po bdud rtsi 'khyil :
ljang sngon sna tshogs rdo rje dril bu 'dzin :
kun kyang rang rang rgyan rdzogs dor stabs bzhengs :
gzhan yang sangs rgyas sogs las rim spyan 'dren nas mchod bstod yan rdzogs par btang /
gzungs thag blangs la /
rang gi thugs nas sngags kyi phreng :
rdo rje'i gzungs thag la brten nas :
bum pa'i nang zhugs lha tshogs bskul :
sku las bdud rtsi'i rgyun babs pas :
sdig sgrib sbyong ba'i bdud rtsir gyur :
de nyid 'phyur zhing kha nas lud :
rdo rje'i bdug pa la thim pas :
gang gis tshor bas ngan song dang :
'khor ba'i sdug bsngal zhi bar gyur :
ces pa'i dmigs pa gsal btab la /
oM pad+ma uSh+NI Sha bi ma le hU~M phaT:
ces bzla /
bsnyen pa'i tshad 'bum phrag gcig tu bshad la /
ji tsam mang yang phan yon che bas mchog yin la /
ji ltar nyung yang khri tsho 'gro nges bya /
thun mthar gtso 'khor gzhan gyi sngags rnams kyang ci 'grub re bzlas la mchod bstod bya zhing gsol ba gdab /
lha rnams 'od du zhu bas bum pa'i chu rgyun dang ro gcig tu gyur /
ces mos la bsngo smon gyi rgyas gdab /
de lta bu'i rim pa la grangs ma thems bar thun gsum sogs byas la bzla /
grub nas bum chu nyid bdug spos la khyab par bran cing 'phur nas grib skam bya /
mi dang dud 'gro sogs 'gro ba kun gyi sna lam du bro bar bdug pa dang /
bsang gsur gyi rdzas la bsre /
khyad par nad gdon gyis nyen pa la sngags bdug gzhan gang las kyang 'di nyid kyis phan che ba nyams myong du grub cing /
'chi ka ma'i sems can sogs la bdug pa'i phan yon ni /
'di yi dri tshor tsam gyis kyang :
grib sel khams dwangs dbang po gsal :
sdig sgrib zhi zhing gdon bgegs 'bros :
mthar thug byang chub rigs can 'gyur :
ces dang /
don zhags rtog pa zhib mo las rgya cher bsngags pa'i phyir yid ches pas lag len du bya'o ///
/
!
bcu gcig pa rdo rje snying po'i mchod sbyin spyad grol la gnyis /
me mchod dang /
chu sbyin no //
dang po la'ang rgyas bsdus gnyis las /
rgyas pa ltar na /
sbyor ba stegs bu la zhi ba'i thab khung zlum po lte bar pad+ma 'dab brgyad rdo rjes mtshan pa /
kha khyer mu ran rdor phreng sogs spyi ltar bris la bud shing zlum por brtsig
/sgrub po'i g.yas su chu gnyis nyer spyod /
g.yon du mar khu /
'o ma can gyi yam shing bdun nam nyer gcig sogs gang 'os /
til bcas bzhag
/dgang blug
/las bum /
sngon gtor rnams kyang 'du bya /
dngos gzhi'i thog mar las bum mam bsang chu bdud rtsi 'khyil pa'i sngags kyis byin brlab /
sngon gtor gtang /
skyabs sems nas bdag bskyed bzlas pa'i bar btang /
mchod rdzas byin brlab gzhung ltar /
bsreg rdzas la rdo rje rtse gcig pa'i rgyas reg la /
oM swA hAs bkru /
yam shing la /
oM AHswA hA/
mar khu la /
oM shrIM swA hA/
til la /
oM dzriM swA hA/
stong pa'i ngang las bsreg rdzas rang rang gi
/ming yig dang po thig les brgyan pa las //
byung ba'i ye shes bdud rtsi'i rang bzhin la //
rnam pa bsreg rdzas so sor gsal bar gyur //
oM AHhU~M/
lan gsum /
dz+wa la raM/
zhes me sbar /
ku shas las chu blangs la bran te /
oM badzra a mr-itas bsang /
swa b+hA bas sbyang /
stong pa'i ngang las zhi ba'i thab khung ni //
mtshan nyid yongs rdzogs me lce dkar gsal du //
'bar ba'i klong na gzhal med khang chen dbus /
sna tshogs pad+ma 'dab brgyad lte ba ru :
glang pos btegs pa'i rin chen pad zla'i steng :
hU~M las las sgrib kun sbyong mi 'khrugs pa :
mthing gsal sa gnon mnyam gzhag rdo rje bsnams :
dar dang rin chen rgyan mdzes skyil krung bzhugs :
spyi bor rigs kun khyab bdag rdo rje sems :
sku mdog dkar gsal rdo rje dril bu 'dzin :
mdun du las kyi sems dpa' rdo rje snying :
sngon po phyag gnyis rdo rje zhags pa bsnams :
dar dang rin chen rgyan ldan bzhengs pa'i stabs :
zhes dang /
phyi rol 'dab brgyad pad+ma'i lte ba ru :
shar du rnam par snang mdzad kun tu zhal :
dkar po mnyam gzhag longs spyod rdzogs sku'i tshul :
lho ru rin chen 'byung ldan shAkya'i tog :
ser po sa gnon mnyam gzhag lhung bzed bsnams :
nub tu snang ba mtha' yas 'od dpag med :
dmar po mnyam gzhag 'chi med tshe bum bsnams :
byang du don yod grub pa sman gyi bla :
mthing gsal sman mchog bdud rtsi'i lhung bzed bsnams :
de rnams mtshan dpe'i dpal 'bar sprul sku'i chas :
chos gos gsum gsol rdo rje'i skyil krung bzhugs :
shar lhor sdug bsngal kun sel 'phags pa mchog :
sems nyid ngal gso mchog sbyin pad dkar bsnams :
lho nub 'dod rgu'i mchog stsol don yod zhags :
ser gsal rin chen lcags kyu zhags pa bsnams :
nub byang 'gro 'dul pad+ma gtsug tor ni :
dkar dmar mdangs can phyag gnyis thal mo sbyar :
byang shar 'khor ba dong sprugs dmar gsal mdangs :
gcer bu rgyan spangs pad phreng bum pa bsnams :
zhes spos la /
kun kyang bzhengs stabs dar dang rin chen rgyan :
sgo bzhir pad+ma nyi ma'i gdan steng du :
shar du ngan song kun 'dren gsang ba'i bdag :
dkar po zhi tshul rdo rje dril bu 'dzin :
lho ru dam grib kun sel sme ba brtsegs :
dud ka phyag gnyis thugs kar sdigs mdzub mdzad :
nub tu rig sngags kun rgyal rnam par 'joms :
mthing gsal khro 'dzum rdo rje dril bu bsnams :
byang du las kun bdag po bdud rtsi 'khyil :
ljang sngon sna tshogs rdo rje dril bu 'dzin :
kun kyang rang rang rgyan rdzogs dor stabs bzhengs :
gzhan yang sangs rgyas sogs las rim spyan 'dren nas mchod cing bstod pa'i bar gtang /
rdo rje'i dgang blug las byung ba'i :
bsreg rdzas bdud rtsi'i rgyun babs pas :
dkyil 'khor lha tshogs zhal du thim :
zag med bde bas mnyes pa yis :
'gro kun sdig sgrib byang bar gyur :
dgang blug gis mar khu lan bdun nam nyer gcig sogs phul la /
oM ag+na ye swA hA:
yam shing grangs de mtshungs phul la /
oM bo d+hi br-ik+ShA ya swA hA:
khyad par til la grangs gzung ste /
thog med nas bsags pa'i sdig sgrib nyes ltung thams cad 'ub kyis 'dus /
sna sgo'i rlung dang 'grogs te mdun gyi til la thim /
sna g.yas nas rlung 'bud /
oM AHhU~M:
gsum /
de nyid ye shes bdud rtsi dkar po dri ro nus pa phun sum tshogs par gyur pa lha rnams kyi zhal du phul bas mnyes shing tshims /
sku las 'od zer zla ba shar ba lta bu 'phros te bdag gzhan sems can thams cad la phog pas rtog sgrib bag chags thams cad lhag med du sbyangs shing dag par gyur /
oM AHhrIHhU~M badzra sA ra pra mar+d+ha na sarba karma A ba ra Na bi shud+d+he swA hA:
zhes brgya stong ci 'grub phul pa'i mthar las gzhung ltar 'dod don gsol ba gdab /
gtang rag mchod bstod mdor bsdus 'bul /
nongs bshags dang /
oM badzra muHsa ye shes pa dbyings su gshegs /
dam tshig pa 'od du zhu nas rang la thim pas dbyer med du gyur /
ces brjod cing bsngo smon dang shis brjod bya /
thal ba chu bo chen por bskyal bas der gnas kyi sems can rnams sgrib pa byang bar 'gyur ro /[ <!TCC Tibetan character 4,37 undefined in unicode!> ]/gnyis pa bsdus pa rgyun gyi me mchod byed na /
me khrol dang til 'du byas la /
skad cig stong pa'i ngang nyid las :
ye shes me phung 'bar ba'i dbus :
'phags pa rdo rje snying po ni :
sku mdog sngon po khros pa'i nyams :
phyag gnyis rdo rje zhags pa bsnams :
dar dang rin chen phreng bas brgyan :
bzhengs stabs pad nyi'i gdan la bzhugs :
rang gi sdig sgrib bag chags kun :
rlung dang 'grogs te til la thim :
oM AHhU~M gis bdud rtsir gyur :
de nyid zhal du phul ba yis :
thugs kar ngan song dong sprugs kyi :
dkyil 'khor lha tshogs bzhugs pa rnams :
zag med bde ba chen pos mnyes :
rang gzhan sdig sgrib yongs sbyangs te :
dngos grub thams cad stsol bar gyur :
ces dmigs la /
gong gsal til sngags de nyid kyis nyer gcig sogs ci 'grub phul ba'i mthar /
lha rnams 'od zhu rang la thim :
zhes dang bsngo smon byas pas sgrib pa dag cing gegs dang bar gcod zhi bar gsungs so //
[ <!TCC Tibetan character 4,37 undefined in unicode!> ]gnyis pa chu sbyin ni /
snga dro'i cha la rin po che'i snod gtsang mar zan ril dang bcas pa'i chu gtsang bsham /
skyabs sems sngon du 'gro bas /
mdun gyi nam mkhar spyan ras gzigs :
'phags pa rdo rje snying po la :
sangs rgyas byang sems yi dam lha :
mkha' 'gro chos skyong tshogs kyis bskor :
'og tu gdon bgegs rigs drug dang :
khyad par lan chags mgron kun gsal :
stong pa'i ngang las b+h+rU~M yig las :
byung ba'i rin chen snod yangs su :
rang lus 'od du zhu ba las :
gtor ma bdud rtsi'i rgya mtshor gyur :
oM AHhU~M:
lan gsum /
rang sems kha s+y+na Nir gyur :
mchod sbyin mgron kun mchod par gyur :
na maHsarba ta thA ga ta a ba lo ki te oM sam+b+ha ra sam+b+ha ra hU~M:
zhes pa'i sngags grangs ci 'grub kyis phul la /
oM:
sdig sgrib thams cad 'joms mdzad pa'i :
'phags pa rdo rje snying po dang :
skyabs gnas mchod 'os rgya mtsho'i tshogs :
bdag lus bdud rtsi'i gtor ma bzhes :
byin gyis rlobs shig sdig sgrib sbyongs :
dngos grub stsol cig bar chad sol :
gdon bgegs 'byung po rigs drug dang :
khyad par lan chags mgron rnams kun :
zag med bdud rtsi 'di gsol la :
lan chags bu lon byang bar mdzod :
gnod 'tshe gdug rtsub kun zhi zhing :
byang chub sems dang ldan par shog :
ces 'dod don gsol /
mchod sbyin mgron dang mchod byed rdzas :
mi dmigs stong pa'i ngang la bzhag :
ces dang bsngo smon bya /
dgos pa ni /
'dis ni tshogs rdzogs 'chi ba bslu :
sdig sgrib spyi dang khyad par du :
dkor sgrib lan chags ngan pa sbyong :
de phyir rgyun du brtson par bya :
zhes gsungs pa ltar dang /
mi tra'i rgya gzhung sogs las kyang 'di nyid dkor sbyong la lhag par bsngags so //
deng sang bstan pa'i mthar thug pas //
chen po rnams ni g.yeng bas 'da'/
kha cig tshong dang gsog brun brtson //
'byor ldan 'gran phyir rten bzhengs dang //
blo ldan grags phyir kha bshad slob //
'jig rten pha rol mthong 'ga' yang //
rang don nyi tshe ched du gnyer //
gzhan phan lhag bsam can phal cher //
sems bskyed tsam las lag len dkon /
khyad par zab gsang snying po yi //
lta spyod rgyal bas bsngags rnams la //
yid ches nyams len byed pa nyung //
rtog ge skal pa dman pa 'ga'//
de nyid than du lta ba'ang mang //
gsar rnying dgongs pa gung mthun cing //
'brel tshad gtan bder 'khrid pa'i thabs //
mchog dman kun la phan thogs pa //
'di 'dra lag len mkhan yod na //
yid 'ong byang chub spyod mchog yin //
snyan dang grags pa med kyang bla //
rang gzhan rnam grol sa la sbyor //
de phyir ched du brjod 'dis kyang //
skal mnyam 'ga' 'ga'i rigs sad nas //
grol ba bcu gcig phrin las kyis //
srid pa'i rgya mtsho gting sprugs shog
/rin chen gter gyi mdzod khang chen por mchog gi dbyig sdud pa'i nor bu'i rnam grangs su gces par mthong nas /
pad+ma gar dbang blo gros mtha' yas pa'i sdes lhag pa'i bsam pa bzang pos lag len bde zhing gsal la 'dus par /
yon tan gnas lnga gcig 'dus rdzong shod bde gshegs 'dus pa'i pho brang chen por bkod pa dge legs 'phel ///
/
