@#//
gdams zab be bum gyi dmar byang mkha' 'gro gsang ba ye shes kyi phrin las 'dod pa kun 'grub ces bya ba bzhugs so //
snang sems dbang sdud bde chen gyi //
ye shes skyed mdzad der btud nas //
zab rgu'i gdams pa'i snying dril la //
'jug 'dod rnams kyi dpyid 'di 'o //
DA ki 'bum gyi yang snying gdams ngag zab rgu chig dril 'di nyid nyams su len pa la gsum /
sbyor ba /
dngos gzhi /
rjes kyi bya ba'o //
dang po ni /
bkra shis pa'i gnas su yar mar gyi tshes bcu lta bur /
'dzom na sku rten bkram pa'i mdun du mkha' 'gro'i gtor ma gtso 'khor lnga pa mtheb kyus bskor ba la rgyan dang dar gdugs dmar pos spras shing /
shing tog sha chang sogs kha zas bzang rgu spungs pa'i g.yas g.yon du sman raka
/mdun du phyi mchod phreng tshar /
'bul gtor tshogs kyi yo byad sogs bsham /
sgrub pa po kha nub tu phyogs pas 'khod /
mdun gyi nam mkhar bla ma dang //
ye shes mkha' 'gro dbyer med la //
skyabs yul kun 'dus sku ru gsal /

/ye shes mkha' 'gro skyabs su gzung :
sangs rgyas myur thob sems bskyed do :
lan gsum /
oM AHhU~M:
khams gsum snod bcud dpal 'byor dang :
bdag lus longs spyod dge tshogs kun :
thugs rje'i bdag nyid rnams la 'bul :
bzhes nas byin gyis brlab tu gsol :
oM sarba ta thA ga ta rat+na maN+Dal pU dza ho :
zhes phyi nang gsang ba'i maN+Dal 'bul /
kye kye bla ma mkha' 'gro mar :
snying nas gus pas gsol ba 'debs :
byin gyis rlobs shig bar chad sol :
dbang bzhi skur cig dngos grub stsol :
oM AHhU~M ma hA gu ru DA ki nI swA hA:
zhes grangs gang nus gsag
/bla ma mkha' 'gro'i gnas bzhi nas :
'od zer dkar dmar mthing ljang 'phros :
rang gi gnas bzhir thim pa yis :
sgrib bzhi dag nas dbang bzhi thob :
bla ma rang thim dbyer med par :
bde chen 'od gsal ngang du gyur :
ces pa rnams ni sngon 'gro tshogs gsag gi rim pa'o //
gnyis pa dngos gzhi la /
bgegs bskrad pa ni /
hrI:
sems nyid rnam par dag pa la :
'khrul pa'i bgegs tshogs ming yang med :
chos rnams byang chub sems kyi dbyings :
rdo rje'i srung 'khor lhun gyis grub :
badzra rak+Sha rak+Sha hU~M:
byin 'beb mchod brlab ni /
snod rnams ma lus mkha' 'gro'i zhing :
bcud rnams ye shes mkha' 'gro'i sku :
rdzas rnams bde chen ye shes bcud :
phyi nang gsang mchod nam mkha' gang :
oM sarba pU dza me g+ha AHhU~M:
lan gsum /
lha bskyed pa ni /
hrIHb+h+rU~M d+hu ma g+ha ye na maHswA hA:
byang chub sems las byung ba yi :
snang srid mkha' 'gro rol pa'i zhing :
rdo rje srung ba'i 'khor lo'i nang :
chos 'byung gru gsum 'bar ba'i dbus :
pad+ma nyi ma bam ro'i steng :
gsang ba ye shes mkha' 'gro ma :
dmar gsal zhal gcig phyag gnyis ldan :
skye shi gcod pa'i gri gug gdengs :
'khor ba stong mdzad thod khrag bsnams :
spyan gsum chags pa'i lta stangs can :
lang tsho rgyas pa bcu drug tshul :
nu ma 'bur zhing b+ha ga rgyas :
smin mtshams dga' 'khyil dmar po 'khor :
dbu skra gnag snum rgyab tu 'ching :
thod skam lnga yis dbu brgyan cing :
rus pa'i rgyan drug mdzes par byas :
zhabs gnyis brkyang bskum gar gyis bzhengs :
dpa' bo kha T+wAM ga 'khril zhing :
'od zer dmar po mtha' yas 'bar :
phyogs bzhir pad+ma 'dab bzhi'i steng :
rang 'dra'i rigs kyi mkha' 'gro bzhi :
mthing ser dkar ljang mdangs 'od 'tsher :
rigs kyi phyag mtshan gri thod bsnams :
gnas yul mkha' 'gro 'bum gyis bskor :
ye shes lnga dang sku gsung thugs :
rgyal ba kun dang mnyam par sbyor :
hrIHhU~M trAM oM AH
oM AHhU~MH
ye shes pa drang bstim mchod bstod bya ba ni /
hrI:
skye ba med pa chos kyi dbyings :
'gag med longs sku'i zhing khams nas :
ye shes mkha' 'gro 'khor dang bcas :
gnas 'dir spyan 'dren gshegs su gsol :
badzra sa mA dza :
e A ral+li hriM hriM:
dzaHhU~M baM ho :
tiSh+Tha lhan :
na mo pu ru sha ya ho :
hrI:
snod bcud yab yum sbyor ba las :
'dod yon rnam lnga lhun gyis grub :
thabs dang shes rab sbyor ba yis :
gsang ba'i mchod sprin nam mkha' gang :
gsal stong dbyer med ro gcig pa'i :
yang gsang mchod pa bla na med :
gnyis med mnyam par 'bul lags na :
bde ba chen po'i rgyan du rol :
ma hA su kha pU dza ho :
hrI:
stong nyid ngang las chos kyi sku :
'od gsal bde chen longs spyod rdzogs :
thugs rje sna tshogs sgyu 'phrul 'chang :
mkha' 'gro'i tshogs la phyag 'tshal bstod :
bzlas pa la bsnyen sgrub las gsum gyi dang po bsnyen pa ni /
gsal brtan dag dran dang ldan pas /
thugs kar nyi steng hrIHyig la :
sngags phreng g.yon du 'khor ba las :
'od 'phros rgyal ba thams cad mchod :
byin rlabs dngos grub tshur bsdus thim :
mkha' khyab 'gro ba'i sgrib pa sbyangs :
ye shes mkha' 'gro'i sa la bkod :
'od zer thams cad tshur 'dus pas :
bdag gi sgrib sbyangs byin gyis brlabs :
dngos grub rnams kyi snod du gyur :
oM d+hu ma g+ha ye na maHswA hA:
zhes grangs dus rtags kyi rim pa gang rung mthar ma son bar du bzla /
gnyis pa sgrub pa ni /
thugs kar 'od kyi gur khyim dbus :
thig le 'gyur med gar gyi dbang :
dmar gsal pad+ma tshe bum 'dzin :
dbyings phyug yum dang gnyis med 'khril :
mnyam sbyor byang chub sems sprin las :
sngags kyi phreng ba nar gyis byung :
sku yi nang brgyud shangs nas thon :
kha T+wAM dpa' bo yab tu gyur :
shangs nas zhugs shing mgrin pa nas :
rdo rje nor bu'i rtse mo las :
'gal me'i 'khor lo bzhin du 'khor :
pad+ma nas brgyud snying gar thim :
byang chub sems kyi 'od zer gyis :
snod bcud dkyil 'khor gsal bar byas :
nam mkha'i mkha' mnyam lha tshogs kyi :
gnas gsum las ni 'od zer byung :
bdag la thim pas bde chen spar :
dngos grub rnam gnyis thob par gyur :
zhes bsgom la bzla /
gsum pa las sbyor ni /
bsnyen sgrub mthar phyin pa na /
ye shes sems dpa'i thugs srog las :
'od 'phros 'khor gyi lha mo yis :
rang 'dra du ma spros nas su :
phrin las rnam bzhi sgrub par gyur :
hrIHma ha ri ni sa oM b+h+rU~M hrIHhU~M:
zhes bsnyen sgrub kyi bcu cha bzla /
khyad par las sbyor ni gzhung du shes par bya'o //
thun mtshams su stong tshigs spyi ltar 'bul ba'am /
cung zad spro na /
'bul gtor dang sman raka bsham /
raM yaM khaM gis bsang /
oM AHhU~M hoH
lan gsum gyis brlab /
bsnyen sngags mthar /
ma hA pany+tsa a mr-ita rak+ta ba liM ta kha kha khA hi /
lan gsum gyis 'bul la /
hU~M:
bcom ldan rdo rje mkha' 'gro ma :
sku gsung thugs dang ye shes lnga :
yongs rdzogs mkha' 'gro kun gyi gtso :
'khor los bsgyur ba stobs chen mo :
dngos grub phrin las kun gyi bdag :
chos dbyings 'og min mkha' spyod zhing :
o rgyan gnas su rtag tu bzhugs :
zhing dang sku yi bkod pa'i tshogs :
re re la yang mkha' 'gro 'bum :
gar gyi rnam 'gyur bsam las 'das :
'gyur ba med pa'i mkha' 'gro 'bum :
gsung dbyangs nam mkha' khyab pa la :
tshangs pa'i glu len mkha' 'gro 'bum :
rtog med rnam thar gsum dbyings las :
thugs rje rol pa'i mkha' 'gro 'bum :
rgyan dang yon tan longs spyod las :
bsam mi khyab pa'i mkha' 'gro 'bum :
'gro ba'i don mdzad phrin las bzhi :
lhun gyis grub pa'i mkha' 'gro 'bum :
ye shes dang ni las la grub :
'khor gyi mkha' 'gro bye ba 'bum :
kun kyang bdud rtsi rak+ta dang :
'dod yon gtor ma'i mchod pa bzhes :
phyi nang gsang ba'i bar chad sol :
mchog dang thun mong dngos grub stsol :
phrin las rnam bzhi myur du sgrubs :
zhes cang te'u sogs rol mo'i sgra dang bcas nam mkhar 'bul lo //
gsum pa rjes kyi rim pa la tshogs byin rlabs ni /
hrI:
dbyings kyi ban+d+ha yangs pa ru :
rig pa ye shes bdud rtsis bkang :
byang chub sems kyi mchod sprin 'khrigs :
bde chen tshogs kyi longs spyod gyur :
oM AHhU~M:gsum /
tshogs zhing spyan 'dren pa ni /
hrI:
nyi shu rtsa bzhi'i gnas mchog dang :
dur khrod chen po'i gnas brgyad nas :
ma tshogs mkha' 'gro spyan 'dren gyis :
bde chen gar thabs shigs se shig :
rus rgyan g.yer kha khro lo lo :
cang te'u rol mo di ri ri :
rnal 'byor pho mo'i 'du ba la :
da lta nyid du gshegs su gsol :
badzra sa mA dza :
mchod bshags bsgral bstab ni /
hrI:
'dod yon phyi yi mchod pa 'di :
mkha' 'gro'i sku la mnyes mchod 'bul :
bde chen sbyor ba'i mchod pa 'di :
mkha' 'gro'i gsung la mchod pa 'bul :
bde stong dbyer med mchod pa 'di :
mkha' 'gro'i thugs la mchod pa 'bul :
bde ba chen po'i klong du bskang :
gnyis su med pa'i dbyings su bshags :
dug gsum rang grol ngang du bsgral :
mchog dang thun mong dngos grub stsol :
ga Na tsakra pU dza ho :
sa ma ya shud+d+he A:
ma traM ru dra mA ra ya phaT:
kha kha khA hi :
gtso bor gsang ba'i spyod pa dang 'brel ba'i 'dod yon lnga la rol te bde chen gyi nyams spar /
bza' ba'i dam tshig kyang nang gi sreg blug tu rol /
lhag ma bsdus /
oM AHhU~M ha hoHhrIH
'dod yon rdo rje'i dam tshig nam mkha' gang ba'i bdud rtsi'i sprin du gyur /
hrI:
ye shes dbyings kyi rol pa las :
mkha' 'gro mi bzad 'bar ba'i tshogs :
lhag ma'i longs spyod 'di gsol la :
zhal bzhes bzhin du phrin las mdzod :
DA ka DA ki ba liM ta khA hi :
zhes bsngo /
de nas mchod pa kha gsos la mchod bstod gong ltar bya /
dngos grub blang ba dang 'brel na /
hrI:
snying po byang chub sems kyi dkyil 'khor du :
ye shes sgyu mar rol pa'i lha tshogs rnams :
mi 'da' rdo rje'i dam tshig rjes dgongs la :
byin rlabs dbang dang dngos grub bstsal du gsol :
snying po'i mthar /
kA ya wA ka tsit+ta sid+d+hi pha la ho :
nongs bshags ni /
ho :
ye shes mkha' 'gro'i dkyil 'khor du :
mchod dang ting 'dzin phrin las sogs :
tshul bzhin ma bgyis nongs pa kun :
'od gsal gnyug ma'i ngang du bshags :
a a a :
tshogs mgron sogs rten yod na brtan bzhugs spyi ltar bya /
med na gshegs su gsol /
bdag bskyed bsdu ldang bsngo smon shis brjod dang bcas pa ni /
mkha' la 'ja' yal ji bzhin du :
lhun grub snang ba dbyings su thim :
ka dag de bzhin nyid kyi ngang :
bcos bslad re dogs med par gzhag :
a a a :
ho :
ye shes mkha' 'gro'i dkyil 'khor du :
gsang ba'i don la spyad pa rnams :
'dus ma byas pa'i dbyings su bsngo :
sgrib gnyis kun byang ye shes 'phel :
bdud bzhi'i g.yul las rgyal ba dang :
sangs rgyas myur du thob par shog :
ces brjod la rgyun gyi spyod lam bya'o //
de dag ni bskyed bzlas la brten pa'i las rim yin la /
mtshan bcas dang mtshan med kyi rdzogs rim bsgom par 'dod na gter gzhung du shes par bya'o ///
/
!
na mo gu ru DA ki nI yai /
phrin las dang de la brten pa'i nyer mkho kha cig bklag chog tu dgod pa la /
thog mar smin byed kyi byin rlabs bya ba ni /
gzhi steng maN+Dal la chos 'byung dmar po dga' 'khyil rdor rwa me ri dang bcas pa'i lte bar pad+ma 'dab bzhi'i dbus su hrIH
phyogs bzhir ha ri ni sa bris pa'am /
ma 'dzom na me tog dmar po'i tshom bu lnga bkod pa'i steng 'phrul stegs la bum pa mgul chings dmar po nyer lnga'i bcud ldan gyi khar /
thod pa mtshan ldan bdud rtsis bkang ba /
de steng sin+d+hu ra'i me long la chos 'byung lte bar pad+ma 'dab bzhi sa bon gong mtshungs bkod pa bzhag cing dar dmar gyis bkab pa'i steng du shel rdo bzhag
/tshe dbang sbrel na rgyab mdun gang bder tshe 'brang yang bzhag
/sman rag gtor gsum nyer spyod sogs phrin las kyi skabs ltar dang /
las bum tshogs gtor sogs kyang 'du byas la /
las byang gtang zhing bdag mdun dbyer med du bskyed /
bzlas pa'i thog mar dzapa? khang phyes la /
bdag mdun gnyis kar dmigs pa'i bzlas pa dang /
khyad par bum thod sin+d+hu ra'i dkyil 'khor rnams la'ang lha tshogs gsal bar bskyed cing bzlas pas thugs rgyud bskul bas /
mkha' gsang las bde chen bdud rtsi'i rgyun babs pas so so'i bcud byin rlabs par mos /
tshe dbang byed na gzhung ltar bzlas bsgom bya /
las bum du rta mgrin gsal la snying po 'bru drug gis byin brlab /
gtor 'bul tshogs mchod bcas grub nas /
rig pa'i me tog dor bas slob dpon gyi bya ba grub bo //
de nas slob ma rnams khrus bya /
bgegs gtor btang la drag sngags sogs kyis mtshams bcad /
las byang ltar bgegs bskrad srung 'khor bya /
sems bskyed gsal btab la /
de'ang gsar rnying gi rgyud sde rab 'byams rnams su dngos grub sgrub pa'i lha sngags kyi rim pa bsam gyis mi khyab pa bstan pa thams cad kyi nang nas shin tu zab cing myur ba ni ye shes mkha' 'gro'i sgrub thabs rnams yin la /
de'ang rnam grangs ji snyed cig mchis pa las /
'dir mchog thun mong gi dngos grub spyi dang khyad par dbang gi las rab 'byams sgrub pa la zab cing tshan kha che ba gsang ba ye shes kyi mkha' 'gro ma'i sgrub thabs te /
de la snga phyi'i bka' srol rgyas bsdus 'ga' zhig byon pa rnams kyi nang nas mkha' 'gro'i kha rlangs dang shog ser gyi dri ngad ma yal ba'i gdams ngag khyad par can /
sprul pa'i gter chen mchog gyur gling pas yel phug nam mkha' mdzod kyi chos sgrom chen po nas spyan drangs pa'i gdams skor zab dgu'i yang snying ste /
de lta bu'i smin byed byin rlabs kyi rim pa bsgrub par bgyi ba la sogs kyis mtshams sbyar nas maN+Dal 'bul du gzhug
/'dir nges par gser gyi maN+Dal 'bul dgos par gsungs /
thal mo me tog dang bcas te gsol ba 'debs pa 'di'i rjes zlos /
rje btsun bla ma rnal 'byor ma :
bdag la brtse bar dgongs nas kyang :
ye shes mkha' 'gro'i dkyil 'khor du :
bdag nyid gzhug par mdzad du gsol :
lan gsum /
rgyud rnam par dag pa'i slad du /
bla ma dang dbyer mi phyed pa'i ye shes mkha' 'gro'i dkyil 'khor rtsa gsum kun 'dus kyi spyan sngar yan lag bdun dang ldan pa'i sgo nas gsag sbyong tshul bzhin du bgyid do snyam pas 'di'i rjes zlos /
bla ma ye shes mkha' 'gro la //
lus ngag yid gsum gus phyag 'tshal //
phyi nang gsang ba'i mchod pa 'bul //
nyams chag sdig sgrib mthol zhing bshags //
gsang sngags sgrub la rjes yi rang //
smin grol gsang sngags chos 'khor skor //
lhun gyis grub par bzhugs su gsol //
snying po sems can don phyir bsngo //
yang dag rdo rje'i don rtogs shog
/lan gsum /
gsang sngags rdo rje theg pa'i srog rtsa 'da' dka' rdo rje'i dam tshig legs par mnos nas tshul bzhin du bsrung bar bgyi'o snyam pas rjes zlos /
ho :
ye shes mkha' 'gro 'khor dang bcas :
brtse bas bdag la dgongs su gsol :
sku gsung thugs dang yan lag dang :
gal mdo nges pa'i dam tshig rnams :
bdag gis brtan por gzung bar bgyi :
lan gsum /
bla mas rdo rje mgor bzhag la /
ho :
ye shes mkha' 'gro'i dkyil 'khor 'dir :
zhugs nas dam tshig thub par gyis :
gsang ba bla na med pa rnams :
gzhan du smra bar mi bya 'o :
badzra sa ma ya rak+Sha hU~M:
zhes brjod /
byin rlabs kyi gzhi 'god cing ye shes pa dbab pa'i slad du snod bcud lha'i dkyil 'khor 'di bzhin du gsal thobs shig :
hrIHb+h+rU~M d+hu ma g+ha ye sogs las byang ltar la /
pad+ma nyi ma baM ro'i steng :
khyed rang 'od gsal rig pa'i rtsal //
gsang ba ye shes sogs nas /
'od zer dmar po mtha' yas 'bar :
gnas gsum oM AHhU~M gsum dang //
thugs kar nyi steng hrIHdmar las //
'od zer nam mkha' gang bar 'phros //
phyogs bcu'i rgyal ba'i zhing kun dang /
khyad par d+hu ma tha la'i grong //
mkha' spyod gsang ba'i pho brang nas //
gsang ba ye shes rigs lnga dang //
'bum phrag yangs pa'i mkha' 'gro ma'i //
sku gsung thugs kyi byin rlabs rnams //
char ltar babs nas khyed rang gi
/sgo gsum la thim dbyer med gyur //
snying po'i mthar /
e A ral+li hriM hriMH
badzra A be sha ya aH
btags pa drag tu brjod /
rol mo dang rdzas kyi sbyor bas byin dbab /
tiSh+Tha badzra /
zhes brtan par bya'o //
dbang dngos la bum gsang sher ye dbang bzhi pa rnams su yod pa las /
dang po bum pa dbyings kyi gzhal yas khang gi nang du bcud rang rig mkha' 'gro'i dkyil 'khor rdzogs pa byang chub sems kyi bdud rtsir zhu bas /
khyed rang gi lus rags pa'i dri ma gtor /
snang ba lhar 'char ba'i ye shes rgyud la blugs /
rtsa dag pa sku rdo rje mngon du gyur pa'i mos pa mdzod cig
/hU~M:
bum pa dbyings kyi zhing khams su :
ye shes mkha' 'gro'i dkyil 'khor shar :
byang chub sems kyi ngo bor zhu :
skal ldan bu la dbang bskur bas :
snang ba lha ru rtogs par shog :
snying po'i mthar /
ka lA sha a b+hi Shiny+tsa hU~M:
zhes bum pas dbang bskur zhing bum chu 'thor 'thung bya /
bla ma pad+ma gar gyi dbang phyug dang ye shes mkha' 'gro mnyam par sbyor ba'i byang chub sems kyi rang bzhin hrIHyig gi rgyun du phab pa thod pa'i bdud rtsi dang dbyer med pa byin pas ngag 'pho ba'i bag chags gtor /
sgra grags sngags su 'char ba'i ye shes rgyud la blugs /
rlung dag pa gsung rdo rje mngon du gyur pa'i mos pa mdzod /
hU~M:
bla ma yab yum dbyings ye shes :
snyoms par zhugs pa'i ye shes sems :
hrIHyi tshogs su dbab byas nas :
skal ldan lce la bzhag pa yis :
phung khams sngags su dag par shog :
sngags mthar /
gu h+ya a b+hi Shiny+tsa hU~M:
zhes thod pa'i bdud rtsi mgrin par bzhag cing lcer byin /
sin+d+hu ra'i dkyil 'khor las gsang ba ye shes kyi ngo bor mtshan nyid dang ldan pa'i rig ma 'phros te khyed rang rnams pad+ma gar gyi dbang phyug gi skur gyur pa dang snyoms par zhugs pas dga' ba bzhi'i mthar son /
yid 'khrul rtog gi dri ma gtor /
rtog tshogs bde ba chen por 'char ba'i ye shes rgyud la blugs /
thig le dag pa thugs rdo rje mngon du gyur pa'i mos pa mdzod /
hU~M:
dbyings kyi rang bzhin rig ma la :
ye shes thabs kyis sbyor ba yis :
bde chen dga' bzhi nyams myong ba :
skal ldan gsang bar dbang bskur bas :
rig stong dbyer med rtogs par shog :
sngags mthar /
pra dz+nyA dz+nyA na a b+hi Shiny+tsa hU~M:
me long snying gar bzhag cing srin lag g.yon pas thig le bya /
rang byung rdo rje sems dpa'i me long dwangs shing gsal ba 'dis dper mtshon te /
rig pa'i ngo bo ka dag dri ma med pa las /
rang bzhin ye shes kyi rang rtsal ma 'gag par 'char ba /
de gnyis kyang gdod nas zung 'jug khyab brdal chen por mnyam par bzhag pas /
sgo gsum tha dad du 'dzin pa'i bag chags gtor /
ka dag lhun grub kyi ye shes rgyud la blugs /
kun gzhi dag pa ye shes rdo rje mngon du gyur pa'i mos pa mdzod /
shel rdo bstan la /
hU~M:
dbyings nyid stong pa rang byung shel :
bde chen ye shes dwangs shing gsal :
gsal stong dbyings ye dbye ba med :
skal ldan bu la dbang bskur bas :
dbyings ye zung 'jug rtogs par shog :
sngags mthar /
d+harma d+hA tu a b+hi Shiny+tsa hU~M:
tshe dbang bskur na 'dir sbyar la /
shis brjod gang 'os bya /
de ltar ye shes mkha' 'gro gsang ba ye shes kyi dbang bzhi byin rlabs kyi snying po zab cing gsang bar gyur pa nyid legs par thob pa yin pas rtsa ba dang yan lag gi dam tshig spyi dang /
khyad par mkha' 'gro gnad kyi dam tshig gnyan po las nam yang 'da' bar mi bgyid do snyam pas 'di'i rjes zlos /
gtso bos ji ltar sogs dbang gi rjes spyi ltar dang /
tshogs la rol pa phyin chad kyang phrin las kyi dkyus bzhin byas pas grub bo ///
/
!
mkha' 'gro la brten pa'i las tshogs kyi gtso bo ni me mchod de /
mkha' 'gro rnams mnyes pa dang /
rnal 'byor pa'i nyams chag skong ba dang /
las sgrub pa la shin tu myur ba yin zhing de la'ang mchog gi me mchod dang /
thun mong las so so'i sgrub pa gnyis las /
skabs 'dir rtsa ba'i dngos bstan dbang gi me mchod ni /
yar mar gyi brgyad dang tshes bcu lta bu'i dgong mo'i char dbang gi thab dmar po zla gam la me tog dmar po'i tshom bu lnga bkod pa'i steng du shing dmar zla gam du brtsigs pa'i /
g.yas su dbang gtor zla gam che chung gnyis /
sman raka
/chu gnyis nyer spyod /
thab kyi g.yon ngos su mar khu /
shing dmar gyi yam shing sor bcu gnyis pa chang dang mngar gsum mar khus sbags pa /
shing tog dang me tog dmar po'i rigs /
zas sna gang 'dzom /
rin chen dang dar ras sman sogs dmar po'i rigs chang gi glum bcas phyogs gcig tu bsres shing thams cad sin+d+hu ras kha dog dmar por bsgyur ba rnams bkod /
gzhan yang dgang blug
/bsang chu /
rdor dril sogs 'tshogs par bya /
rang dang thab kyi bar du me yol gyis bcad cing kha nub tu phyogs la chags pa'i bsam pas pad skyil gyis 'khod do //
de nas rgyas par spro na phrin las la dgos pa'i mchod gtor sogs kyang zur du 'du byas la /
las byang dbu nas brtsam tshogs mchod rdzogs kyi bar btang /
de nas me mchod bya /
de grub pa dang tshogs la rol zhing lhag ma phyin chad mthar dbyung ngo //
bsdu na /
las byang gi skyabs sems bgegs bskrad /
mchod rlabs nas bstod pa'i bar bdag bskyed dang bzlas pa cung zad byas la stong tshigs phul zhing bsdu ldang bya /
bsang chu /
oM ha ya grI ba hU~M/
nyer gcig tsam gyis byin brlabs pa 'thor la /
raM yaM khaM/
stong pa'i ngang las bsreg rdzas rnams b+h+rU~M las rin po che'i snod du oM AHhU~M las 'khor 'das kyi dwangs ma gcig tu 'khyil ba'i ye shes bdud rtsi 'od zer dmar po 'phro ba brtan g.yo dbang du byed pa'i nus mthu thogs pa med pa dang ldan par gyur /
oM AHhU~M:
gsum /
mchod rdzas rnams las byang ltar byin brlab /
rdor dril dang bcas pa'i dpal 'bar gyis me spar la /
dz+nyA na dz+wa la raM/
rlung g.yab kyis g.yab la /
hU~M hU~M hU~M/
zhes brjod /
thab bsang sbyang /
me thab mi dmigs stong pa'i ngang :
hrIHlas dbang gi thab khung ni :
rin chen las grub zla gam nang :
raM las me 'bar de dbus su :
me lha ra zhon zhal gcig dmar :
phyag gnyis lcags kyu zhags pa 'dzin :
rgyan chas phreng ba dmar pos mdzes :
chags pa'i nyams can gnas gsum gyi :
oM AHhU~M las 'od 'phros pas :
ye shes spyan drangs gnyis med thim :
oM ag+na ye e h+ye hi :
hU~M:
zhes bgegs bskrad /
sa ma ya tiSh+Tha lhan /
so so'i rgya bcas /
dzaHhU~M baM hoH
na mo na ma /
mchod yon nas rim bzhin 'bul ba'am /
phyag rgyas 'bul ba'i tshul byas la /
oM ag+na ye sa pa ri bA ra ar+g+haM pra tIts+tsha hoH
de bzhin sbyar te /
pA d+yaM/
puSh+pe /
d+hU pe /
A lo ke
/gan+d+he /
nai bid+ya /
shab+da'i bar gyis mchod /
me lha zhal 'dzum pa'i ljags la raM yig gis mtshan pa /
gzar bu gnyis kyi kha la oM AHhU~M gis mtshan pas sreg blug gi mchod pa phul bas mnyes shing phrin las sgrub par gyur /
oM AHhU~M/
lan gsum gyis mar khu dgang blug gsum 'bul /
de nas yam shing /
mar khu /
bsres rdzas rnams pad+ma'i khu tshur gyis 'bul te sngags /
oM ag+ni rA dza ba shaM ku ru ho :
zhes pa kho nas bdun nam nyer gcig song ba'i mthar /
ho :
drang srong me lha'i lha tshogs rnams :
bsreg blug mchod pa 'di bzhes la :
rgyal blon rje 'bangs 'bru bcud dang :
'byor ldan skye 'gro pho mo'i tshogs :
theg chen blo ldan dge 'dun dang :
khye 'u pho mo lang tsho can :
'bru nor dar zab dbyig gi tshogs :
bde skyid phun sum tshogs pa'i gnas :
thams cad bdag gi dbang du sdus :
wa shaM ku ru ye swA hA:
de nas oM AHhU~M gis dgang blug 'bul /
oM ag+na ye swA hA phaT dzaH
me lha ye shes pa thab kyi shar lhor byon te phyag tshang gi phrin las mdzad /
dam tshig pa 'bar ba'i me lce rno la 'khyug pa'i dbus su gsang ba ye shes mkha' 'gro'i dkyil 'khor rten dang brten par bcas pa gsal bar gyur /
bud shing gsos la /
las byang ltar /
hrIHb+h+rU~M d+hu ma g+ha ye sogs nas mchod pa dang bstod pa'i bar btang /
lha rnams zhal 'dzum pa'i ljags dang gzar bu gnyis kyi kha la hrIHyig gis mtshan pa /
bsreg rdzas bdud rtsi dmar po'i rang bzhin phul bas sku gsung thugs mnyes nas dbang gi phrin las mdzad par gyur /
snying po lan bdun gyis mar khus dgang /
snying po'i mthar 'bru gsum btags pa lan gsum gyis dgang blug 'bul /
thugs kar nyi ma la gnas pa'i hrIHyig las 'od zer dmar po lcags kyu'i dbyibs can 'phros pas gang dbang du bsdu bar 'dod pa'i snying gar phog pas /
thig le dmar po yungs 'bru tsam du gyur nas rang gi snying gar thim par mos la /
hrIHma ha ri ni sa hrIHku ru kul+le che ge ba shaM ku ru ho :
zhes pa'i sngags kyis bsreg rdzas rnams gong ltar 'bul /
re re'ang brgya rtsa la sogs pa gang 'grub kyi bar rnams su /
hrI:
bdag gi bsam pa thams cad ma lus pa :
dbang du 'du zhing don kun 'grub pa'i phyir :
bsreg blug ye shes mchod sprin 'di 'bul gyis :
myur ba nyid du bsam bzhin 'grub par mdzod :
ces phrin las bcol /
slar las gzhung ltar mchod bstod mthar /
hrI:
dkyil 'khor lha tshogs ma lus rnams :
bsreg blug bdud rtsi 'di bzhes la :
rgyal blon rje 'bangs sogs me lha'i skabs ltar phrin las bcol /
ma rnyed yongs su sogs dang yig brgya brjod la nongs pa bshags /
rlung nang du 'jug pa dang bstun la /
lha mo'i thugs srog gi 'od zer 'char kha'i zer thag lta bus brtan g.yo thams cad 'od dmar po'i rnam par bzhus nas thugs kar thim /
gtso 'khor thams cad kyang 'od dmar po'i gong bur zhu ste rang gi lte ba nas zhugs /
thugs ka'i mi shigs pa'i thig ler thim par mos la lta ba'i ngang du bzhag
/slar me gsos la /
oM ag+na ye swA hA pheM dzaHhaMH
me lha dam tshig ye shes dbyer med du 'dres par gyur /
zhes mos la /
oM AHhU~M gis dgang blug gsum /
bsreg rdzas lhag ma rnams gsum mam bdun sogs 'bul /
gtor ma /
raM yaM khaM/
oM AHhU~M hoH
lan gsum gyis byin brlab /
oM ag+na ye i daM ba liM ta kha kha khA hi khA hi :
lan gsum gyis thab tu 'bul la /
me lha 'khor dang bcas pa yis :
mchod sbyin gtor ma 'di bzhes la :
rgyal blon rje 'bangs sogs kyis phrin las bcol /
nyer spyod kyis mchod cing bstod pa ni /
hU~M:
tshangs dbang 'jig rten mgon gyi sras :
me lha'i rgyal po drang srong mchog :
mthu stobs rdzu 'phrul bsam mi khyab :
'khor dang bcas la phyag 'tshal bstod :
bsreg blug dam tshig las 'das shing :
cho ga lhag chad 'gal 'khrul zhing :
nyes pa'i tshogs rnams mthol lo bshags :
bzod par bzhes nas dngos grub stsol :
ces dang yig brgyas nongs pa bshags /
oM ag+ni rA dza badzra muH
zhes ye shes pa gshegs /
dam tshig pa 'od phung dmar po'i rnam par zhu nas lte ba nas zhugs /
snying gar thim pas dbang gi phrin las thogs pa med par 'grub par gyur par mos la bsngo smon bkra shis bya /
me chang gis gzhil ba'am rang zhir song ba'i thal ba mthun pa'i rlung sogs la bskur ro ///
/
!
yang mkha' 'gro grib sel mdor bsdus pa ni /
phrin las ltar gtor mchod tshogs bcas bsham /
bum pa mgul chings kha rgyan dang bcas par chu dang nyer lnga chos sman gyis bkang ba dang /
snod gcig tu 'brang rgyas phyed dkar phyed nag gi dkar po'i ngos su mar me lnga /
nag po'i ngos su khrag kong lngas brgyan /
yang shing leb lta bu'i stegs sam snod nag por grib bdag bud med nag mo g.yas dar nag g.yon phyags shing thogs pa lnga 'bur ram spar du btab pa la gtor chung nag po lnga dang /
sha khrag
/mtheb kyu /
changs bu /
'bru nag sogs kyis bskor /
kong zor zur gsum dpal 'bar btsugs pa dang /
me long sogs nye bar bsdogs la /
phrin las rdzogs par btang ba'i bzlas pa grub mtshams su /
bum pa rang byung gzhal yas na :
ye shes mkha' 'gro'i lha tshogs bzhugs :
sku las bdud rtsi'i rgyun babs pas :
grib sel bdud rtsi'i rgya mtshor gyur :
snying po dang /
hrIHma ha ri ni sa a a a shud+d+he shud+d+he swA hA:
zhes btags pa ci 'grub bzla /
tshogs byin rlabs mchod bshags bsgral bstab bcas song ba'i mtshams su /
bsgrub bya mdun du 'khod /
'brang rgyas dkar po'i mar me spar ba bu mo gtsang ma'am las rdor gyis bsgrub bya'i spyi bor gzung la /
khyed rang gi spyi bo'i mar me lnga po mkha' 'gro sde lngar gsal ba la ye shes pa bstims shing mchod bstod gsol ba btab pas /
sku las ye shes lnga'i rang bzhin gyi 'od zer me phung kha dog lnga ldan 'phros te /
khyed rang gi rgyu dug lnga dang 'bras bu nad gdon grib dang mi gtsang ba thams cad ba mo la nyi zer phog pa ltar lhag med du bsregs shing sbyangs par mos shig
/hrI:
ye shes mkha' 'gro gshegs su gsol :
nyi zla pad+ma'i gdan la gzhugs :
lus ngag yid gsum gus phyag 'tshal :
sman rag gtor gsum mchod pa 'bul :
ye shes mar mes thugs dam bskang :
bag med nyams chag 'gal 'khrul bshags :
grib dang mi gtsang dbyings su sol :
ces tshar gsum mam bdun la sogs pa dang /
gong gi sngags ci 'grub brjod la 'brang rgyas yar gzhi la bstan te bzhag
/yas la chab bran te /
raM yaM khaM/
stong pa'i ngang las /
gzugs brnyan rnams grib kyi bdag mo nag mo dar nag gi 'jol ber can /
g.yas dar nag g.yon phyags shing thogs pa /
'khor g.yog du mas bskor ba /
yas stags rnams 'dod rgu zad med du 'jo ba'i dkor cha sha ri khrag mtsho bdud rtsi'i rgya mtsho dpag tu med par gyur /
na maHsarba sogs nam mkha' mdzod kyi sngags rgya lan gsum brjod pas byin brlabs la /
kye :
grib bdag thams cad spyan 'dren gyis :
gzugs la dbyer med dam la gnas :
sha khrag bdud rtsi'i rgya mtsho dang :
dkor cha sna tshogs 'di bzhes la :
grib bdag rnams kyis grib sol cig :
kag zlog rnams kyis kag zlog cig :
ces brjod la 'brang rgyas nag po'i khrag kong du bsgrub bya'i mchil ma dor la mdos nang du 'bul /
chu sbreng la /
sam+b+ha ra'i sngags lan bdun dang /
khyer cig khyer cig stobs ldan rnams :
'dod sred chags dang zhen pa dang :
dran dang mthong reg bzung ba kun :
rtul zhig lhod cig da khrol cig :
ces brjod /
slar yang 'bru nag sogs kyis gsos la gong gi
/kye :
grib bdag thams cad sogs nas 'di'i bar lo grangs sam tshar grangs gang 'os long skabs dang bstun la mthar /
b+h+yo :
grib bdag thams cad dgra la b+h+yo :
mi gtsang grib rnams khyod kyis longs :
rkyen dang bar chad khyod kyis zlog :
grib zor nag po dgra la rgyob :
grib dang mi gtsang ba thams cad b+h+yo b+h+yo zlog zlog :
ces dang drag sngags brjod pas yas rnams chu bo'i gzhung ngam 'dre lnga bdud gcod phyogs su bskyal gzhug
/kong zor gyi dpal 'bar spar la mdos kyi rjes su 'phen bcol te /
b+h+yo :
ye shes mkha' 'gro mthu rtsal can :
phyag na ye shes me zor bsnams :
stong gsum gang ba'i grib rnams sregs :
ye shes me yis mtshams chod cig :
dz+nyA na dz+wa laM raM:
de nas khrus bum dang me long thogs la /
mdun gyi nam mkhar 'byung ba'i lha mo lnga dang tha dad med pa gsang ba ye shes kyi mkha' 'gro rigs lnga'i phyag na bum pa bdud rtsi'i chu rgyun gyis bkang ba bsnams nas /
khyed rang la khrus gsol bas lus ngag yid gsum gyi rgyud la yod pa'i sdig sgrib mi gtsang ba'i dri ma thams cad sangs kyis dag
/lus shel gong phyis pa ltar gyur pa'i mos pa mdzod /
hU~M:
ye shes mkha' 'gro thugs dam can :
phyag na bdud rtsi'i bum pa bsnams :
bdag dang bsrung byar khrus bgyis pas :
mi gtsang dri ma dag par mdzod :
sa ma ya shud+d+he a a :
zhes dang /
gong gi sngags mthar /
nad gdon sdig sgrib grib dang mi gtsang ba bar du gcod pa'i phyogs thams cad shAn+tiM ku ru swA hAH
zhes btags pa ci nus brjod la /
khrus bya zhing khong du blud /
nam mkha' med par gyur na yang :
sngags kyi dngos grub med mi 'gyur :
lha dang drang srong gis bshad pa'i :
rig sngags bslu bar mi 'gyur na :
'dod chags bral bas byas pa yi :
gsang sngags sbyor bas bslus pa ni :
ma byung 'byung bar mi 'gyur ro :
sngags dang rten 'brel mi bslu zhing :
ting 'dzin nus pa bsam mi khyab :
dkon mchog gsum dang rtsa gsum gyi :
bden pa chen po'i mthu stobs kyis :
nad gdon grib dang mi gtsang las :
deng nas rtag tu rgyal gyur cig :
dza ya dza ya su dza ya :
zhes dang shis brjod byed cing me tog 'thor /
tshogs rol pa sogs phrin las kyi rjes chog rnams bya'o ///
/
!
yang 'di la brten nas sun zlog mdor bsdus bya bar 'dod na /
phrin las la dgos pa'i gtor mchod tshogs rnams dang /
dpal gtor gtso 'khor lnga rgyan ldan rkang gsum lta bu'am stegs gong mar bkod /
dmar gtor gtso 'khor lnga sha rgyan byas pa de las dma' bar bkod /
'dra glud yas stags ci 'byor byas pa de mdun bkod /
zor gtor yang bshams la /
phrin las kyi gzhung bsrang /
tshogs kyi mchod bshags bsgral bstab yan grub pa dang /
chab bran la /
raM yaM khaM/
mi gtsang ba'i dri ma bsregs gtor bkrus /
stong pa'i ngang las rin po che dang pad+ma la sogs pa'i snod rnams su phyi nang gsang ba'i skong rdzas mchod rdzas /
bdud rtsi dang rak+ta'i rgya mtsho /
sha khrag gtor ma'i ri bo /
phung khams skye mched rdzogs pa'i 'dra glud /
dgos 'dod dkor nor gyi bye brag bsam gyis mi khyab pa ye shes las dang 'jig rten pa thams cad mnyes shing tshims par byed nus pa'i mchod sbyin 'jig rten kun rgyas par gang bar gyur /
na maHsarba sogs nam mkha'i mdzod kyi sngags rgya lan gsum gyis byin brlab /
spos dkar gyi dud pa btang /
cang te'u rkang gling sogs rol mo bcas te /
hrI:
nyi shu rtsa bzhi'i gnas mchog dang :
dur khrod chen po'i gnas brgyad nas :
ma tshogs mkha' 'gro spyan 'dren gyis :
bde chen gar thabs shigs se shig :
rus rgyan g.yer kha khro lo lo :
cang te'u rol mo di ri ri :
rnal 'byor gdung bas 'bod lags na :
da lta nyid du gshegs su gsol :
badzra sa mA dza :
tiSh+Tha lhan :
sman raka sbreng la /
(ye shes mkha' 'gro ni /   hU~M:
sangs rgyas mkha' 'gro 'bum sde yis :
phyi nang gsang ba'i mchod pa bzhes :
sman raka gtor mas thugs dam bskang :
sangs rgyas mkha' 'gro'i sun ma zlog :
gti mug bar chad dbyings su gsol :
dus min 'chi ba zlog tu gsol :
hU~M:
rdo rje mkha' 'gro 'bum sde yis :
phyi nang gsang ba'i mchod pa bzhes :
sman rag gtor mas thugs dam bskang :
rdo rje mkha' 'gro'i sun ma zlog :
zhe sdang bar chad dbyings su sol :
dus min 'chi ba zlog tu gsol :
hU~M:
rin chen mkha' 'gro 'bum sde yis :
phyi nang gsang ba'i mchod pa bzhes :
sman raka gtor mas thugs dam bskang :
rin chen mkha' 'gro'i sun ma zlog :
nga rgyal bar chad dbyings su sol :
dus min 'chi ba zlog tu gsol :
hU~M:
pad+ma mkha' 'gro 'bum sde yis :
phyi nang gsang ba'i mchod pa bzhes :
sman raka gtor mas thugs dam bskang :
pad+ma mkha' 'gro'i sun ma zlog :
'dod chags bar chad dbyings su sol :
dus min 'chi ba zlog tu gsol :
hU~M:
karma mkha' 'gro 'bum sde yis :
phyi nang gsang ba'i mchod pa bzhes :
sman raka gtor mas thugs dam bskang :
karma mkha' 'gro'i sun ma zlog :
phrag dog bar chad dbyings su sol :
dus min 'chi ba zlog tu gsol :
zhes sam /
bsdu na /
hU~M:
ye shes mkha' 'gro sde lnga yis :
phyi nang gsang ba'i mchod pa bzhes :
sman raka gtor mas thugs dam bskang :
mkha' 'gro rnams kyi sun ma zlog :
dug lnga'i bar chad dbyings su sol :
dus min 'chi ba zlog tu gsol :
ces lo grangs sam tshar grangs ci lcogs bsags /
de nas sam+b+ha ra'i sngags lan bdun brjod la /
(las kyi mkha' 'gro ni /   b+h+yo :
sangs rgyas shugs 'gro 'khor bcas kyis :
sha khrag gtor ma'i mchod pa bzhes :
sku glud rgyan gyis thugs dam bskang :
snang srid lha 'dre'i sun ma zlog :
rmi lam ltas ngan dar thag sdus :
rkyen ngan bar chad zlog tu gsol :
b+h+yo :
rdo rje shugs 'gro 'khor bcas kyis :
sha khrag gtor ma'i mchod pa bzhes :
sku glud rgyan gyis thugs dam bskang :
snang srid lha 'dre'i sun ma zlog :
rmi lam ltas ngan dar thag sdus :
rkyen ngan bar chad zlog tu gsol :
b+h+yo :
rin chen shugs 'gro 'khor bcas kyis :
sha khrag gtor ma'i mchod pa bzhes :
sku glud rgyan gyis thugs dam bskang :
snang srid lha 'dre'i sun ma zlog :
rmi lam ltas ngan dar thag sdus :
rkyen ngan bar chad zlog tu gsol :
b+h+yo :
pad+ma shugs 'gro 'khor bcas kyis :
sha khrag gtor ma'i mchod pa bzhes :
sku glud rgyan gyis thugs dam bskang :
snang srid lha 'dre'i sun ma zlog :
rmi lam ltas ngan dar thag sdus :
rkyen ngan bar chad zlog tu gsol :
b+h+yo :
karma shugs 'gro 'khor bcas kyis :
sha khrag gtor ma'i mchod pa bzhes :
sku glud rgyan gyis thugs dam bskang :
snang srid lha 'dre'i sun ma zlog :
rmi lam ltas ngan dar thag sdus :
rkyen ngan bar chad zlog tu gsol :
bsdu na /
b+h+yo :
las kyi mkha' 'gro 'khor bcas kyis :
sha khrag gtor ma'i mchod pa bzhes :
sku glud rgyan gyis thugs dam bskang :
snang srid lha 'dre'i sun ma zlog :
rmi lam ltas ngan dar thag sdus :
rkyen ngan bar chad zlog tu gsol :
ces tshar grangs gong dang mtshungs /
mthar /
snang srid lha 'dres yas longs la :
las kyi mkha' 'gro dbyings su gshegs :
snang srid lha 'dre gnas su dengs :
sarba uts+tshata ya phaT:
ces brjod la mdos glud rnams ri bo'i rtse ru bskyal bar gsungs /
shar dang shar lho rnams su mi bskyal lo //
de nas /
hU~M:
gtum chen las kyi pho nya'i tshogs :
rngams pa'i skur bzhengs dgra bgegs sgrol :
gtor zor 'bar ba'i mtshon cha 'dis :
las kyi mi mthun rkyen rnams zlog :
ma hA sha ri b+h+yo zlog :
ces gtor zor 'phang /
las byang ltar srung 'khor bsgom /
hU~M:
bcom ldan mgon po tshe dpag med :
sgrib pa'i dri ma kun bral ba :
skye 'chi med pa rdo rje'i sku :
'chi med tshe yi dngos grub stsol :
oM A yur+dz+nyA na tshe b+h+rU~M hU~M:
zhes tshe 'gugs bya /
de nas tshogs la rol pa phrin las kyi rjes chog rnams byas pas grub bo //
tshig nyung don zab dgos pa kun //
ma tshang med pa'i phrin las 'dis //
'gro kun mkha' spyod lam bzang du //
snyegs nas chos kun dbang sgyur shog
/ces pa'ang rang gzhan la nye bar mkho ba'i cha rkyen du 'chi med bstan gnyis g.yung drung gling pa rtsal gyis gter gzhung las khol phyung du bklag chog tu bsdebs pa dge legs 'phel ///
/
!
mchog gling mkha' 'gro gsang ba ye shes kyi sun zlog la sbyar rgyu'i kha skong dmigs bsal ni /
ye shes mkha' 'gro la /
bar chad dbyings su sol :
zhes pa'i mtshams rnams su /
sgrub mchog rig 'dzin skyes bu la //
ye shes mkha' 'gros byin gyis rlobs //
las dang 'jig rten sha za mo'i //
dam tshig chad pas bsdigs pa yi //
ko long sun ma dbyings su zhi //
sde brgyad dam sri 'byung tshogs kyis //
bar chad sun ma byed pa yi //
dus min 'chi ba zlog tu gsol :
zhes dang /
las kyi mkha' 'gro la /
dar thag dbyings su sdus :
ces pa'i mtshams rnams su /
las dang 'jig rten sha za mo'i //
dam tshig chad pas bsdigs pa yi //
ko long sun ma dbyings su zhi //
sde brgyad dam sri 'byung tshogs kyis //
bar chad sun ma byed pa yi //
rkyen ngan bar chad zlog tu gsol //
zhes sbrel lo //
zhes pa'ang nyer mkho'i ched du karma pa bco lnga pas spel ba dge //
/
