\u0f88
gsang sngags spyi ching gi gdams ngag zab mo them yig med pa'i skor las :
rnal 'byor 'chi brtag cing bslu ba'i man ngag bcud len dang bcas pa bzhugs so :
\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88
rtsa ba gsum gyi lha la phyag 'tshal lo :
gsang sngags spyi ching rnal 'byor sgrub po yis :
'chi ba brtag dang bslu ba bya thabs bstan :
brtag med nam 'chi mi shes chos byed g.yel :
slu thabs gsang sngags sgrub pa mthar phyin ched :
sa ma yA:
rgya rgya rgya :
dang po gzhan lus phung brtag shugs bstan ni :
de yi lus la nad sogs med pa'i dus :
lag sen bkrag nyams zla dgu'i nyin phyed 'pho :
rkang pa'i long bu phyi dang nang 'gyur na :
zla gcig snga dro nas yin ltag pa yi :
bdud sgo'i skra tshom gyen lang zhag nyer gcig :
mig sprin yol ba zla ba lnga nas so :
nad btab so rtsar dreg chags zhag dgu'i dus :
'gram sha shong bur song na zhag dgu'i nub :
rtag tu yan lag brkyang bskum zhag bdun nas :
dbugs brtsegs rgod na zla ba drug nas so :
sna zhom zhag lnga sna yon mngon pa na :
zhag bdun nas yin mig tshigs 'khrul gyen ldog :
bco lnga'i zhag mtshams nas yin mig 'byed 'dzum :
med par 'bru tshugs su blta zhag gsum nas :
de 'chi mchi ma rgyun babs zhag lnga nas :
rna ba leb mor 'byar na nam phyed dus :
so 'thab zhag gsum nyin phyed dus su yin :
gnyid log rtsa med zla phyed nyin phyed nas :
lce steng nag thig zhag gnyis snga dro nas :[ \u0f80]atsha :
de nas rang gi phung po dngos brtag ni :
dang po tshe gzugs brtag pa 'di lta ste :
gza' skar bzang dus rang gi spyi bo ru :
tshe dpag med bsam snga dro'am phyi dro :
nam mkha' dwangs dus rang nyid gcer bur phyung :
lag tu DA ru dril bu thogs nas su :
grib ma 'char byas yan lag rab tu bsgrad :
mig sems mi g.yo grib ma'i snying ga ru :
sbrid chil skya wal song dus bar du blta :
de nas nam mkhar bltas pas lus yan lag :
dang bcas tshang bar skya ling shar na ni :
skyon med rtags yin gal te skyon yod ni :
mgo med zla ba lnga nas 'chi ba yin :
lag g.yas med na zla lnga yang na ni :
lo lnga'i nang 'chi lag g.yon med na ni :
zla ba gsum mam lo gsum mtshams nas so :
phyag mtshan med na lo bdun nam zla ba bdun :
rkang pa g.yon med lo gcig rkang pa yi :
pus mo man chad med na zla gnyis sam :
lo gnyis dus 'chi mgo phyed g.yas med na :
zla dgu phyed g.yon med na zla bdun nas :
rke med zla ba gsum mam bdun nas so :
ngo stod med na zla gnyis smad med na :
zla gcig dus yin rkang lag dum bu ru :
chad na zla brgyad gzhog g.yon med na ni :
nyer dgu'i zhag mtshams gzhog g.yas med pa na :
nyer gcig zhag gi mtshams nas 'pho ba 'o :
de nas dbyibs rtags gru bzhi byung bslu bzlog :
nar mo zla gam zlum po de bzhin no :
ro btums 'dra dang gru gsum bzlog bslur med :
de nas gang gdon kha dog la brtag ste :
nag po g.yas yal bdud dang ma mo gdon :
nag man mun ni ma mo gshin rje gdon :
ser po mgo yal klu btsan rgyal po gdon :
ser po brang breng sa bdag gdon pa 'o :
dkar po dbus yal rgyal po klu rnams gdon :
khra khyug khyug byung shi 'dre gdon pa yin :
dmar po g.yon yal 'go lha btsan khrom gdon :
sngon po steng yal klu rnams gdon zhes bshad :
g.yas la sogs pa'i phyogs nas yal sogs yin :
de nas slar yang gzhan brtag 'di lta ste :
nyi ma rtse shar chu rting nub ngos nas :
rtsigs pa mthon po'i log la gdong shar bar :
bltas pas grib ma zang thal gnyis su 'byung :
byung na skyon med steng ma med gyur na :
bcu drug zhag gi nam phyed nas 'pho 'o :
nyin phyed lhor bltas tsog pur 'dug nas su :
lag g.yas gru mo pus mo'i steng du bzhag :
lag mgo mgor bzhag smin mtshams su lag mgul :
yod par byas la mig gnyis bltas pa yis :
phra na skyon med chad na zhag bcu dgu :
nyi ma rtse shar mkhar gzhong dkar yol sogs :
snod gsal nang du dri chu btang ba yi :
sngo dmar du 'dug skyon med mi 'dug na :
zhag po bco lnga'i mtshams su 'pho ba srid :
nyi ma rtse shar dri chen phyung bar rlangs :
yod na skyon med med na zhag dgu 'o :
sngar bshad bzhin du ltag pa'i skra chun long :
'phar rtsa bla rtsa med na zhag bdun nas :
mig sgron yod na skyon med med gyur na :
zhag gsum nas 'pho de bzhin rna ba ru :
mdzub mo bcug dus sngar yod sgra mtshungs na :
skyon med rlung chen ji lta'i sgra ches na :
bdun nam bcu gnyis sgra med zhag lnga 'o :
de nas rlung la brtag pa'i rim pa bshad :
sna bug gnyis nas nyi ma res mos sam :
yang na snga dro phyi dro res mos su :
rgyu ba skyon med gcig nas rgyun rgyu ngan :
g.yas nas zhag lnga rgyu na lo gsum nas :
'pho zhing zhag bcu rgyu ba lo gnyis nas :
bco lnga lo gcig nyer drug zla ba drug :
nyer bdun zla gcig nyer lnga zla ba gsum :
nyer dgu zhag bdun nyer brgyad zla ba phyed :
sum cu rgyu na zhag lnga'i mtshams nas so :
gzhan yang nyi ma rtse shar kha sna'i rlung :
dbugs rngub byed tshe yang rgod zla drug nas :
sna rtser rlung gdong med na zhag bdun nas :
mig rlung zha nas mchi ma rgyun 'dzag pa :
zhag lnga nas yin brang gi lhen sna zhom :
dus bzhi'i rlung zha bcu drug zhag mtshams so :
de nas rig pa la brtag bshad par bya :
sgron ma dbyings su thim rtags mig sgron med :
sngar bas nyams mi dga' zhing shes gshis 'gyur :
rnal 'byor chos spyod bya byed kun gyis sun :
rtog pa phra rags sdod mi tshugs pa dang :
'gro snying 'dod dang 'chi mos sngar med pa'i :
shes pa gsar 'byung dad pa sogs sngar med :
skye la sngar yod yin na de nub dang :
rang rgyud 'jam rtsub sngar dang mi 'dra 'gyur :
sa bon nag po 'babs sam ye mi 'bab :
bud med dkar po 'babs sam mi 'bab dang :   pad+ma can la ma nges mchan /
'tshig za spyi bo rkang mthil za 'am tsha :
la sogs 'chi rtags zhar byung dang bcas so :
rmi lam brtag pa shas cher gcig pur 'khyams :
la brgal gshin gral 'dug dang nyi ma nub :
nam sros pa ni sha stag rmis pa dang :
pad+ma dmar po'i sdong 'dzegs zla ba rgas :
rang nyid rlung khyer lung khang grong stong nang :
snying mi dga' zhing gcig pur 'dug pa rmis :
de bzhin dur khrod 'dug dang mkhar rnying 'gyel :
bla dwags shi nas rang sprel dkar po zhon :
shar 'gro rta dkar zhon nas lho ru 'gro :
gnas khang tshol zhing gos dmar gyon nub 'gro :
mchod rten dmar por 'dzegs dang me tog dmar :
'thu zhing mi nag byung nas rang snying bton :
mgo bo bcad dang ma yi mngal rang 'jug :
gshin po dang ni mnyam 'dug bza' btung byed :
rgyun rmis gzhan yang rang la gzhan dag gis :
skyel thung byed dang bong bu phyir log zhon :
mkhar ring sgo med nang 'dug ka ni ka'i :
nang du 'dug sogs yang yang rmis pa ni :
lo gsum tshun la 'pho ba'i rtags su bshad :
shin tu myur rtags sa chur thim pa ni :
lus lji chu ser thim pas kha sna'i chu :
'dzag nas me rlung la thim drod 'chor ro :
rlung nyid rnam par shes thim phyi nang dbugs :
chad nas dar cig brgyal nas rnam par shes :
nam mkhar thim pas rtog med du gnas so :
nam mkha' 'od gsal la thim ye shes kyi :
snang ba shar rnams 'byung bas shes par gyis :
de ltar pha rol 'gro dgos dag skyel ba'i :
bya ma rta 'dir brtags shing sems par byos :
long med sgrub la brtson 'grus dus la babs :
!
'on kyang gsang sngags mthar phyin 'gyur ba'i phyir :
'chi ba bslu ba'i man ngag bshad par bya :
bslu rtags 'bad na bslu srid gzhan du min :
lar ni rnal 'byor nus par rag las so :
rab ni ro snyoms su 'khyer bslu byar med :
'chi ba'i 'jigs la zhum pa med pa 'o :
'bring dang tha mas 'di ltar brtson par bya :
lus ngag yid gsum dge sbyor ma yengs 'bungs :
rtsa ba de yin yan lag glud chen gtang :
bla mar dbang zhu tshogs skong bshags pa sogs :
brgya 'bad tshe sgrub bya zhing chos skyong la :
gtor ma brgya 'bul gzhan yang mar me dang :
tshe thar lus sbyin mang bya bsnyen sgrub brtson :
dge slong la sogs bzhi sder zhabs tog bsgrub :
sAts+tsha mang gdab gsung rab tshe mdo gzungs :
mang bya sbyin sreg legs bya gnas gzhan du :
nyams skyong ting 'dzin mi g.yel chos la 'bungs :
gzhan yang rlung sor ma chud bar du ni :
rlung bus tshe yi bar chad ma lus kun :
sang sang bus nas dag cing stong par bsam :
tshur rngub nam mkha'i bcud bsdus sna nas zhugs :
lte bar slebs pas zla gdan steng du a :
dkar por gyur pa'i dmigs pa ma yengs gzung :
rlung ni kha sbyor bum can dgang nas su :
yang yang bskyar 'bad rtag tu rlung rgyu'i phyogs :
'og bstan nu thad dar ram ras byas pa'i :
pho do bzhag nas drag tu phyir la phul :
des ni sor chud dgos pa che yod do :
de nas bcud len ril bur a mr-ita :
sbyar ba brten la tshogs skong zlog sogs bya :
rang gi rnam snang mi bskyod legs sbyangs par :
a mr-i ta sbyar skya rengs shar dus dag :
sna g.yon nas rngubs gri tshil lus la byugs :
'chi bslu'i rigs dag ji snyed 'bad par bya :
de nas bskyed rim sogs kyis bslu ba ni :
rang gi spyi bor bla ma tshe dpag med :
yab yum zhal sbyor rnam par gsol drag gdab :
sbyor mtshams byang sems dkar dmar rgyun babs pas :
rang gi spyi bo nas zhugs lus kun gang :
mer khengs lte bar a dkar dmar mthing gsum :
du gyur de yi 'od kyis skye 'gro yi :
las sgrib ma dag rigs sbyangs lhar gsal gyur :
tshe bsod bdag la bstsal cing 'ubs 'dus nas :
a gsum la thim bdud rtsi'i rgyun mchog babs :
mas nas yar lud spyi bo man chad khengs :
bsam nas spyi bor slebs dus oM dkar dmar :
mthing gsum du gyur de 'od phyogs bcur 'phros :
sangs rgyas byang sems rtsa gsum ma lus dang :
tshe yi rig 'dzin brnyes kun thams cad kyi :
byin rlabs bcud kun tshe yi bdud rtsir gyur :
oM gsum la thim de las bdud rtsi babs :
yas nas mar babs snying gar slebs pa'i tshe :
hU~M yig dkar dmar mthing gyur de 'od kyis :
snang srid kun khyab 'byung ba lnga srid tshad :
kun gyi bcud dang dwangs ma kha dog lnga'i :
rang bzhin du bsdus hU~M yig gsum la thim :
de las bdud rtsi babs pas lus mgo mjug :
kun khengs rdo rje pha lam ltar gyur bsam :
de kun zer dang me stag dmar po ni :
si ri ri 'phros ba spu'i bug kun nas :
thon nas tshe yi bar chad rigs kun bsregs :
lte ba'i a gsum yar 'dus 'dres zla bar :
gyur nas spyi bo'i oM gsum mar 'dus 'dres :
nyi mar gyur te de gnyis kha sbyor bar :
hU~M gsum la ni rig pa 'dus shing gnas :
'od zhu rdo rje dmar po hrIHdmar mtshan :
'od lnga 'bar las tshe lha rigs lnga 'phros :
bsam zhing spyi bor bzhugs lha 'od du zhu :
mar zhugs nyi zla'i dkyil 'khor la reg tsam :
'od lnga ye shes lnga yi tshon skud gyur :
rgya gram ris su rgyas gdab 'gyur med bsam :
yid kyis gsol gdab ngag nas snying po bgrang :
tshe sgrub mthar thug 'chi bslu ches zab bo :
gzhan yang tshe yi sgrub pa 'di ltar bya :
nangs par rang nyid bla gab med pa'i sar :
'dug nas skyil krung lag gnyis thugs kar bsnol :
rgyang zhags dang ni shes rig nam mkhar gtad :
mchu dang so gnyis ma reg tsam du bzhag :
nam mkha' thams cad bcud mchog 'o ma yi :
rgyun gyi rnam pa 'chi med bdud rtsi yi :
don ldan rang gis hab hab lces rngub pas :
nam mkha' thams cad rang gi khong pa'i nang :
ltems kyis 'dus nas rang lus 'chi med pa :
nam mkha'i rang bzhin bsams la rlung mchil ma :
mid dang mnyam du ci gnas gzung bar bya :
gtang ba'i dus su dal bar btang ba yi :
de 'dra mang byas sgregs dang bde mer ba :
'ong tshe ro rkyang rtsa sgo cung zad bsdam :
'di ni shin tu zab pa'i gdams ngag yin :[ \u0f80]atsha :
de dag byas kyang ma bslus 'chi ltas sogs :
je gsal byung na dus la babs nas ni :
zad nges yin pas phyi ma'i so nams 'bad :
'chi kha'i gdams ngag ma yengs nyams su blang :
'on kyang gong gi de rnams cha tshang bar :
'bad na tshe zad ma gtogs nges par bslu :
sa ma ya :
rgyaHrgyaHrgya :
zhar byung bcud len man ngag bstan par bya :
dbang lag sor mo lnga yod mdog dkar ba :
ston dpyid dus brkos nyi ma mi phog pa'i :
rlung phog sa ru grib skam legs par bya :
rul ba sogs kyi skyon ma gos pa gnad :
btags pa'i phye ma phul gang 'o ma la :
btab cing 'o ma'i tshad ni bre do yin :
dkrug cing 'o zan tsam byas shing snod du :
legs brdal bskams nas slar yang zhib tu btags :
'bras gsum bzang drug bur sbrang a mr-ita :
btab nas ril bu sha ba'i ril ma tsam :
byas nas gsum mam bzhi sogs ma sum par :
bza' bar bya ba bcud len mchog yin no :
yang na dbang po lag pa chu ru btso :
khu ba rang thim grib skam byas nas su :
nas kyi tshad du brdungs nas mang nyung skabs :
bstun la yos dang bsre la thug par btab :
tshwa sdor 'dzom legs brten na gegs med cing :
stobs 'phel bcud len mchog tu 'di 'gyur ro :
yang gcig sro lo dkar po'i rtsa ba brkos :
shun bshus btsos la khu ba legs par 'don :
grib mar bskams nas yos bsre zhib tu btags :
zan dron nam ni thug pa byas nas ni :
tshil lam mar bsre sdor btab bza' btung bya :
bar rlung bzung zhing rlung langs chang bur dang :
dzA ti brten pas stobs 'phel gegs sel mchog :
yang gcig spang brag dang ni gangs cha'i mtshams :
skyes pa'i sro lo dmar po brko shun bshu :
rdos brdung phad bur blugs la chu yis mnan :
mnye zhing btsir bas khu ba 'gro bar bya :
gris gtubs btsos nas slar yang chu yis bkru :
legs bskams nas ni yos dag sum cha 'am :
bzhi lnga bcu cha sogs bsre legs par btags :
zan dron thug pa gang bde tshwa sdor bcas :
brten na 'di yang bcud len legs pa'i mchog :
bza' tshod 'ju dka' zla ba'i tshod dang sbyar :
rlung kha gnon pa'i sman yang btang bar bya :
yang gcig shug bal ser po lang ling can :
shug pa'i gseb 'byung btsos pa'i khu ba la :
khaN+Da legs byas gro phye dang sbyar ba'i :
ril bu bya'am gro btsos khu ba dang :
sbyar la skyo tsha bya zhing bur sbrang btab :
brten na bcud che stobs kyang 'phel ba yin :
yang na rgya shug 'bras bu legs par btso :
khaN+Da byas nas bu ram dbang po lag :
'bras gsum a mr-i ta btab ril bu bya :
bar rlung bzung brten bde drod skye ba 'o :
yang gcig ra mo shag ni dpyid dus brko :
khu ba rang thim grib skam legs par bya :
yos kyang sum cha bsres nas zhib par btags :
zas dron thug pa gang bde tshwa sdor gces :
'ju stobs tshad bstun nyung nyung drangs nas bza':
de yang bcud kyi mchog tu legs par bshad :
de nas de rnams thams cad bza' thabs bshad :
oM AHhU~M brjod ye shes bdud rtsir bsam :
de ni spyir yin khyad par 'di lta ste :
rdzas kyi steng du oM AHhU~M swA hA:
mUM lAM mAM pAM tAM yig bcu po las :
rigs lnga yab yum 'khril sbyor can du bskyed :
de rnams 'od kyis phyogs bcur bzhugs pa yi :
rgyal ba zhi khro ma lus bsdus rigs lnga :
yab yum la thim sbyor mtshams so so nas :
byang sems dkar po 'o ma lta bu dang :
sngon po mthing khu ser po gur gum gyi :
khu ba ltar dang dmar po rak+ta ltar :
ljang gu lo ma brdungs pa'i khu ba bzhin :
babs nas rdzas la gnyis med thim par bsam :
khyad par skye 'gro'i tshe dang 'byung ba'i bcud :
'od kyis bsdus nas rdzas la thim par bsam :
mthar ni rigs lnga yum bcas rdzas la thim :
'chi med bdud rtsir bsams la brten par bya :
gal te chu 'gags bad kan byung ba na :
lga dang lcang zi sdig srin btul nas su :
skabs su bag re gtong ba gegs sel yin :
yon tan tshe ring rgas dka' 'byung ba snyoms :
stobs rgyas lus bzang bde stong nyams skye 'o :
kun+da 'phel bas gsang sngags grogs su 'gyur :
dge sbyor 'phel zhing mdog legs kun yid 'ong :
lar ni gsang sngags sgrub pa'i rgyags phye yin :
skabs 'dir tshe sgrub 'chi bslu'i cha rkyen du :
bstan pa srog ltar gces shing gsang ba gnad :
gu ru'i gsung la mtsho rgyal zin bris bgyis :
snod min la gsang them med gud du sbas :
las can dang 'phrad gsang sngags mthar phyin shog :
sa ma ya :
rgyaHrgyaHrgyaHrgyaHrgyaHrgyaHrgya :
rol pa'i rdo rje'i gter ma lags //
