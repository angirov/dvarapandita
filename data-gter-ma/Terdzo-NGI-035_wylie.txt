ser sbreng pa rnams kyi mgur tshig
/gshis mi 'gyur rang rig gnyug ma'i sems //
gdangs cir yang ma 'gags srid zhi'i dpal //
don gnyis med bde chen rdo rje'i sku
/pha gter bdag gling pa'i zhabs la 'dud //
dus de ring rdo rje'i mched grogs tsho //
gsang chen gyi kun spyod lhur bzhes pas //
tsaN+Da lI 'bar ba'i bde drod gdangs //
sems bde gsal brjod med dbyings su 'dres //
tshul de 'dra mthong bas snang ba 'gyur //
yid phan tshun mos gus gcig tu thim //
de bla ma yi dam mkha' 'gro dang //
yongs chos mdzad rnams la mchod pa 'bul //
zhes d+harmas so //
ras pa rnams kyis /
dpal rab 'byams rgyal ba'i thugs rje de //
yongs skal ldan snying la zhugs pa 'di //
rkyen gzhan gyis ma yin bla ma'i drin //
rje 'gyur med rdo rje'i zhabs la 'dud //
sems gdod nas rnam dag ye sangs rgyas //
gshis skye 'gag med pa nam mkha' 'dra //
chos kun ro snyom gyi don rtogs nas //
de ma btsal bzhag na sgom pa yin //
sems rtsa bral rig pa'i nam mkha' la //
bde drod 'od gsal gyi nyi zla shar //
rtsol med thugs rje'i snang ba rgyas //
pha drin can bla mar mchod pa 'bul //
zhes d+harmas so //
ras pa rnams kyi rdo rje'i glu bro ni /
gnas dag pa chos 'byung zangs kyi mtsho //
dpal mkha' spyod zhing mnyam 'di nyams re dga'//
don ci bsam 'grub pas glu dbyangs len //
'dun ma rtse mor son pas bro zhig 'khrab //
skyabs 'gran bral 'gyur med rdo rje'i sde //
pha gcig chog rigs kyi bdag por thob //
don ci bsam 'grub pas glu dbyangs len //
'dun ma rtse mor son pas bro zhig 'khrab //
dpal yi dam rdo rje phag mo yum //
lhan skyes rang rig gi ngo bor rtogs //
don ci bsam 'grub pas glu dbyangs len //
'dun ma rtse mor son pas bro zhig 'khrab //
mthu ldan gyi dpal mgon lcam dral rnams //
las gang bcol thogs med bsgrubs pas dga'//
don ci bsam 'grub pas glu dbyangs len //
'dun ma rtse mor son pas bro zhig 'khrab //
dbyings chos sku'i ngo bor ro gcig dag
/'phral srid zhi'i phun tshogs rnyed pas 'tshengs //
don ci bsam 'grub pas glu dbyangs len //
'dun ma rtse mor son pas bro zhig 'khrab //
yar bla ma'i thugs dgongs sgrub pas rdzogs //
mar 'gro kun byang chub sems kyis 'drongs //
don ci bsam 'grub pas glu dbyangs len //
'dun ma rtse mor son pas bro zhig 'khrab //
lar gang ltar bsams kyang blo re bde //
blo bde ba'i rnal 'byor nyams dga' skyong //
don ci bsam 'grub pas glu dbyangs len //
'dun ma rtse mor son pas bro zhig 'khrab //
ces pa'ang d+harma shrIs so //
sarba dA mang+ga laM///
/
!
zangs mtsho sgrub grwa'i ras 'bud kyi lag len ga'u le bzhugs so //
oM swasti /
chos 'byung zangs mtsho sgrub grwa'i ras 'bud kyi lag len ga'u le zin thor bkod pa la /
smin drug zla ba'i yar ngo'i tshes gcig la grab zhag tshar ba byas /
tshes gnyis nas brtsam ste zhag gsum gyi bar nyin re bzhin tshogs dang por /
skong gso ba rnams kyis gur drag gi las byang rtsa sngags sum brgya /
las sngags dang spu gri'i sngags nyer gcig re /
'khor sngags rnams lnga bcu tsam re /
dril sgrub kyi hU~M bzlas gsum dkyus ltar dang /
so so'i bzlas dmigs bcas pas srung sngags nyis brgya dang /
zlog sngags lnga bcu rnams bzla zhing /
ras pa rnams kyis khros nag gi bdag skyed bzlas pa la chig tu sgril /
tshogs gnyis par /
skong gso ba rnams kyis mchod rdzas byin rlabs nas gzung dam can gtor chog gi bzlas pa'i bar dang /
ras pa rnams kyis khros nag gi mdun bskyed kyi mkha' 'gro'i gtor 'bul bar /
nyin gsum pa ma gtogs pa'i tshogs gsum par /
skong gso ba rnams kyis chos skyong gi skong bshags mnga' gsol bar dang /
gur drag gi tshogs mchod gdab las drag dmar gyi skong gso'i bar gtong zhing /
de'i skong gso dang bstun mi gcig gis sgos kyi 'phyang bor ba'i phud skong rnams dang /
ras pa rnams kyis khros nag gi bdag 'jug dang mjug chog cha tshang dang /
tshogs bzhi par /
skong gso ba rnams kyis /
gur drag gi zlog gzhung nas brtsam ste rjes chog tshang ma bya /
nyin gnyis par yang de bzhin dang /
nyin gsum pa'i tshogs dang po dang gnyis pa sngar 'dra ba las khyad par /
ras pa rnams kyi tshogs gnyis pa'i mjug tu khros nag gi bdag 'jug dang rjes chog sbrel te bsdu /
tshogs gsum par skong gso ba rnams kyis zlog gzhung sbrel ba'i rjes su zlog sngags dus snga phyi dang bstun pa'i brgya'am lnga bcu tsam dang /
zor sgrub dmag lto'i bar gyer /
de nas nam tshod dang bstun te chos dung bus te sdebs tshogs kyis khros nag gi bdag skyed cho ga rgyas par btang ba bzlas pa bcas grub mtshams gzhan rnams gung seng gi bar /
slob dpon gyis me dbang rdzas kyi gtor ma thod chang me long gi dkyil 'khor rnams byin rlabs kyi bzlas pa mkha' 'gro'i gtor 'bul gyi bar dang /
skong gso ba rnams kyis gur drag gi sgo dbye byas rjes /
so so'i sgos kyi gtor ma rnams sgos kyi 'phyong sbrel ba dang bcas pas gtor 'bul mgron tshan re re'i mthar rol mo dang bcas te rgyas par phul nas /
gur drag gi skul chad tho zor skul 'phang ba /
brtan skyong gtor mnan tshe 'gugs dngos grub len pa'i bar dkyus ltar song rjes /
slob dpon gyis me dbang bskur nas ras pa rnams kyis nyams bskyang zhing rdo rje'i glu gar dang bcas pas ras pa sgang du thon te /
thog mar khrom tshogs kyis khros ma nag mo'i thun mtshams kyi rnal 'byor gyis tshogs mchod lhag gtor dang bcas btang nas /
gsol 'debs sngon 'gros ras dpon gyis dmigs skyor gsal btab la so so'i stan la bde drod kyi rang zhal bskyang zhing /
gnyug ma ye shes kyi lta ba dang bsres te mnyam par 'jog
/ras pa rnams thon rjes skong gso ba rnams kyis ser sbreng gis bsu zhing /
ras pa rnams zhwa gos bcas 'ongs nas mgur ma'i gtong len rnams bya zhing /
chos grwar ras pa rnams kyis rdo rje'i glu bro sngar lugs ltar bya'o //
der ma zad zhag gsum po'i ring ras pa rnams kyi 'don cha cung zad thung gshis /
bar mtshams rnams su slob dpon gyis gtum mo'i dmigs skyor dang /
rlung 'dzin pa /
lus sbyong sogs gnad du 'gro ba'i nyams len la 'bad cing /
khyad par ras dpon gyis thun brdas bskul ba'i thun drug tu gtum mo'i me dmigs rlung sbyor la bslab par bya'o //
zhes d+harma shrIs so ///
/
