@#//
'jam dpal khro bo'i las rim mdor bsdus dngos grub kyi snye ma phrin las kun 'byung zhes bya ba bzhugs so //
gu ru ya mAn+ta ka na mo /
dang po mtshams bcad pa ni /
thun mong gi skyabs 'gro sems bskyed tshad med sngon du song bas phyogs skyong gzhi bdag bgegs la gtor mas tshim par byas la /
rang nyid gsal ba gsum dang ldan pas /
hU~M/
dus gsum bde gshegs sku mchog yongs rdzogs pa //
'jam dpal 'jigs byed chen po'i dkyil 'khor 'dir //
'jug pa'i skal med mi dang mi ma yin //
lha klu la sogs bgegs kyi rigs gyur rnams //
rang rang 'dod rgu'i mchod sbyin 'di khyer la //
bden pa'i tshig nyon gzhan du 'gro bar gyis //
gal te 'jigs byed 'bar ba'i bka' bcag nas //
phyogs 'dir 'dug na brlag par the tshom med //
hU~M/
bdag nyid khro rgyal dpal chen 'bar ba yis //
sku gsung thugs sprul khro tshogs grangs med 'gyed //
bskal pa'i me dpung klong nas hU~M phaT sgrog
/mtshon cha'i char gyis gnod byed thal bar rlog
/hU~M/
snang srid rnam dag ye nas ye shes lha //
bde chen chos sku'i dbyings las ma g.yos kyang //
rig rtsal ma 'gags lha dang 'drer 'dzin pa'i //
log rtog bdud sde'i dpung bcas dbyings su sgrol //
oM sum+b+ha ni sogs brjod /
de nas brda sgo dbye ba ni /
hU~M/
snod kyi 'jig rten gdod nas gzhal med khang //
bcud kyi sems can rang grub ye shes lha //
de nyid rang ngo ma shes sgo bcad pa'i //
rang rig rang gsal ye shes sgo phyes shig
/b+h+rU~M pra be sha ya phaTaH
de nas brda phyag 'tshal ba ni /
hU~M/
rgyal ba kun 'dus snying po rang sems lha //
gdod nas rang la gnas kyang zhal ma mthong //
de ring ma rig 'khrul pa'i rab rib sangs //
rang gsal mjal ba'i brda phyag gus par 'bul //
a ti pU hoH
pra tIts+tsha hoH
de nas dam bca' ba ni /
hU~M/
dang po me tog phog pa'i yi dam lha //
bcom ldan 'jam dpal khro bo'i lha tshogs rnams //
da ni rang dang 'bral med rang ngo shes //
ma grub bar du mi gtong bsgrub par bgyi //
tsit+ta badzra sa ma ya hU~M/
de nas byin dbab pa ni /
hU~M/
chos dbyings mkha' ltar rtog bral ngang nyid las //
longs spyod rdzogs dang mchog gi sprul pa'i sku
/sprin dang char ltar skye 'gro'i re ba skong //
bde gshegs sku mchog yongs rdzogs lha tshogs rnams //
spyan 'dren thugs dam dbang gis brtse bas gshegs //
sgrub mchog bdag la khyod kyi thugs rjes gzigs //
dbang bskur byin rlabs dam pa bstsal du gsol //
dkyil 'khor chen po 'di la byin phob cig
/oM AHhU~M gu ru ya mAn+ta ka DA ki nI sa ma ya A be sha ya a A/
de nas mchod de /
hU~M/
rang dang gnyis med lhag pa'i lha //
'jam dpal rgyal ba'i dkyil 'khor du //
nam mkha'i mdzod las byung ba yi //
lha rdzas mchod sprin gus par 'bul //
oM AHhU~M badzra d+hU pe sogs /
de nas bshags pa ni /
hU~M/
dpang gyur tshad ma thams cad dgongs su gsol //
bdag gzhan thog ma med nas da lta'i bar //
ma rig dbang gis nyes byas gang mchis pa //
gnong 'gyod drag pos mthol bshag dag par mdzod //
ces yig brgya bzla /
de nas mchod rdzas byin gyis brlab pa ni /
oM/
ye shes lnga ldan yi ge oM//
rdor sems rnam snang rin 'byung 'od //
don grub yab yum ngo bor bzhugs //
spro bsdu zhu bas bdud rtsi che //
oM AHhU~M ma hA sarba pany+tsa a mr-ita hU~M hrIHThA/
AH
bde gshegs gsung 'dus skye med a //
mchod pa chen po phyag chen po //
gzung 'dzin ru Ta dbyings bsgral pa'i /
khrag chen bde skyed rba klong che //
oM AHhU~M ma hA rak+ta sa man+ta dz+wa la maN+Da la hU~M phaT/
hU~M/
rgyal ba'i thugs srog yi ge hU~M//
snod bcud sbyangs bsgyur spel byin brlabs //
'dod yon phung po mi zad pa //
dam rdzas bdud rtsi gtor ma che //
oM AHhU~M ma hA b+ha lin+ta te dzo ba lin+ta ba la ba te gu h+ya sa ma ye swA hA/
de nas phyi nang gi mchod rdzas lhag ma byin gyis brlab pa ni /
swA/
yon tan re skong yi ge swA//
ci 'dod 'byung ba'i rin chen gter //
me tog la sogs sprin phung gtib //
nam mkha'i mdzod sogs bla na med //
oM AHhU~M badzra d+hU pe sogs /
hA/
las rnams kun 'grub yi ge hA//
gzugs sgra dri ro reg bya chos //
phyi nang gsang mchod lhun gyis grub //
srid zhi'i phun tshogs ma tshang med //
rU pa sogs /
de nas lha bskyed pa ni /
hU~M/
sems nyid dri med ka nas dag
/ma nor ma bcos chos kyi sku
/blo 'das spros dang bral bar brdal //
'khor 'das ro mnyam kun tu bzang //
oM ma hA shUn+ya tA dz+nyA na badzra swa b+hA ba At+ma ko\u0f85 haM/
hU~M/
rgyu lam 'bras bu lhan cig skyes //
rang la yod pa ma shes par //
gzung 'dzin ma rig 'khrul snang la //
a 'thas sems can snying re rje //
oM sarba d+harma d+hA tu swa b+hA ba bi shud+d+he maN+Da la hU~M/
rten cing 'brel 'byung ma yin pa'i //
chos ni gang yang yod ma yin //
dgos 'dod kun 'byung yi ge hU~M//
thams cad skyed pa'i rgyu ru bsgom //
tsit+ta badzra hU~M/
de las raM yaM khaM chad pa'i //
me chu rlung gi 'jig rten stong //
'byung rim snod bcud sbyang phyir brtsegs //
e /
yaM/
suM/
kaM
/raM/
b+h+rU~M/
'di rnams rim bzhin yongs su gyur //
mtha' dang dbus bral nam mkha' che //
g.yo byed stobs ldan sngo ljang rlung //
rak+ta rba klong 'khrug mtsho dmar //
kun khyab zhing chen sa brdal bar //
rab mtho sra brtan keng rus brjid //
'od ldan bskal pa'i me dpung 'bar //
sna tshogs rdo rje pad sdong brdal //
dur khrod rdor ra me ris bskor //
de dbus ye shes gzhal yas khang //
skam rlon thod pa rat+na brtsegs //
gnam lcags ngur mo'i gzer chen gdab //
klu brgyad ka gdan lha brgyad ka
/gza' brgyad ka zhu rgyu skar phyam //
mchog chen dral grab zhing lpags thog
/rgyu ma'i dra ba dra phyed mdzes //
zhing gi rgyal mtshan ba dan phyar //
tsit+ta'i pho long rma bya'i gdugs //
rin chen tog 'bar dar dpyang spras //
nyi ma zla ba'i skar khung gsal //
gru chad khyams sgo rta babs sogs //
mtshan nyid yongs rdzogs pho brang dbus //
'khor lo rtsibs bzhi mu khyud bcas //
zla gam 'char sgo chos 'byung nang //
chu glang pad+ma nyi zla dang //
dregs pa dgra bgegs gdan khri gsal //
ma bcos lhun grub ngo mtshar che //
b+h+rU~M bi shwa bi shud+d+he ban+d+ha dz+nyA na e tsakra maN+Da la b+h+rU~M/
ru tra kro d+hI ti ra baM/
paM pad+ma maN+Da la /
ma sUr+Ya maN+Da la /
a tsaN+Da maN+Da la /
hU~M/
ji ltar zla ba lding ba 'am //
chu la nya 'phar ji bzhin du //
gdan steng skad cig dran rdzogs su //
rgyu yi yi ge thugs srog hU~M//
de las 'od 'phros don gnyis byas //
tshur 'dus yongs su gyur pa las //
bdag nyid dpal chen gshin rje gshed //
mthing nag zhal gsum phyag drug pa //
g.yas dkar g.yon dmar dbus mthing zhal //
zhal gdangs rab rno'i mche ba gtsigs //
ljags 'dril drag po'i rkan sgra rdeb //
spyan dgu sdang mig phyogs bcur bsgrad //
shangs nas hU~M dang snyan nas 'brug
/drag po'i sgra sgrog srid gsum 'dar /
khro gnyer cher bsdus smin ma dang //
sma ra ag tshom dbu yi skra
/dmar ser gyen 'bar me stag dang //
glog dmar rkan sgra'i tshwa tshwa 'phro //
thod skam lnga nang bde gshegs lnga //
rin chen 'od 'bar dar dpyang sbrul //
dbu rgyan mdzes sdug dpa' brjid ldan //
zhabs bzhi gyad kyi dor thabs bzhengs //
g.yas g.yon phyag drug rim pa bzhin //
ral gri tho ba gtun shing dang //
lcags kyu sbrul zhags thong gshol bsnams //
rigs lnga'i klu dang rus pa yi //
snyan cha mgul chu do shal sogs //
phyag zhabs sku rgyan mgo rlon ni /
khrag 'dzag lnga bcu'i phreng bas brgyan //
srin po glang chen g.yang gzhi dang //
stag lpags rlon pas stod smad g.yogs //
rgyu ma'i ska rags sked la dkris //
sbom thung gsus che yan lag rag
/ba spu'i mtshon cha rdo rje'i gshog
/'gying brjid dur khrod dpa' chas rdzogs //
rab brjid khro gtum rngam pa'i sku
/me 'bar gar gyi nyams ldan pa //
spyi bo mgrin pa snying ga dang //
lte ba gsang gnas nyi ma'i steng //
'jam dpal rta mgrin gsang ba'i bdag
/chos rgyal bdud rtsi 'khyil ba ste //
sku gsung thugs yon phrin las lha //
dkar dmar mthing ser ljang 'od 'bar //
zhal re phyag zhabs gnyis gnyis pa //
spyan gsum mche gtsigs khro chas rdzogs //
ral gri rdor dbyug rdo rje 'bar //
be con rgya gram g.yas na bsnams //
g.yon rnams sdigs mdzub dor thabs zhabs //
gar dgu'i nyams ldan gsal bar bskyed //
pang du sbyor yum be tA 'khril //
mthing dmar nu ma b+ha ga rgyas /
khro mo'i chas rdzogs khro 'dzum zhal //
g.yas pa gtso 'khyud gri gug dang //
phur bu zhing bcu'i snying la 'debs //
g.yon pa b+han+d+ha bdud rtsi yi /
khrag bkang lcags dral dgra brub rnams //
bskal pa'i me klong bzhugs par blta //
yab yum thugs las hU~M bzhi 'phros //
phyogs bzhi'i 'khor lo'i rtsibs steng du //
dregs pa pad nyi ro gdan dbus //
sras mchog rigs bzhi yab yum gyur //
rdo rje rin chen pad+ma dang //
las kyi gshin rje gshed bzhi ni //
mthing ser dmar ljang me 'od 'bar //
zhal re phyag zhabs gnyis gnyis ldan //
rab khro khro bo'i rgyan cha rdzogs //
rang rang rigs mtshon be con g.yas //
gcod byed 'khor lo g.yon na bsnams //
sbyor sgrol yum sbyor yab 'dra'i mdog
/khro mo'i rgyan rdzogs gri thod 'dzin //
gar gyi nyams ldan gsal bar bskyed //
gzhan yang sprul pa'i 'khor tshogs ni /
nyi ma dang ni 'od zer bzhin //
bdud 'joms brag 'joms a ba glang //
ya ba phywa sangs rmig pa dang //
tel pa lha mchog 'chi bdag rgyal //
mig dmar phyogs skyong gshin rje'i sde //
sgo 'dzin ging bdud rtsis bshan rnams //
bzhi bzhi'i grangs ldan pho mo bran //
sprul pa la sogs mos pas bsgom //
phyi rol 'khor yug la gnas pa'i //
dur khrod bdag rnams ma lus pa //
'bum phrag mkha' 'gro ging lang ka
/dbang phyug 'bar ma ma sring tshogs //
phyi nang dregs pa thams cad ni //
bsam gyis mi khyab sprin ltar gtib //
kun gyis mi sdug gzugs sprul cing /
kha dog mtshon cha rdzu 'phrul rtsal //
ma nges sna tshogs cir yang bsgyur //
srid pa'i yang rtse man chad kyi //
mthu stobs nus pa gang che yang //
dbang bsdus zil gnon dam la 'dog
/bran khol ci bgyis las la 'jug
/bka' 'das rdul du brlag byed pa'i //
gtso 'khor ma 'dres yongs rdzogs gsal //
hU~M/
ma bcos rang byung ye shes lnga //
ma 'gag thugs rje'i rtsal 'byin phyir //
rang gsal sku gsung thugs byin brlabs //
ye shes lnga dbang lhun grub skur //
oM AHhU~M hrIHna maHsarba ta thA ga ta gu ru ya mAn+ta ka sa pa ri wA ra kA ya wA ka tsit+ta badzra dz+nyA na sarba pany+tsa swa b+hA wa At+ma ko\u0f85 haM/
de nas spyan 'dren pa ni /
hU~M/
kun bzang dgongs klong skye med las //
skye ba'i cho 'phrul sku mchog lha //
srid gsum log 'dren bsgral ba'i phyir //
'khor bcas spyan 'dren gshegs su gsol //
ya mAn+ta ka sa pa ri wA ra e h+ye badzra sa ma ya dzaHhU~M baM hoH
de nas bzhugs su gsol ba ni /
hU~M/
kun tu bzang mo yum gyi mkhar //
rgyal ba gshegs bzhugs mi mnga' yang //
log rtog sbyang phyir lha tshogs rnams //
dbyer med dgyes par bzhugs su gsol //
sa ma ya A be sha ya tiSh+Tha lhan /
phyag 'tshal ba ni /
hU~M/
ye nas chos sku rang bzhin bral //
gnyis snang rang 'khrul 'gro ba rnams //
gang 'dul der ston lha tshogs la //
gnyis med gus par phyag bgyid do //
a ti pU hoH
pra tIts+tsha hoH
phyi mchod 'bul ba ni /
hU~M/
bdug spos me tog snang gsal dri //
bshos gtsang rol mo mchod sprin che //
nam mkha'i mdzod las byung ba rnams //
gus 'bul blang dor med par bzhes //
oM badzra d+hU pe AHhU~M sogs /
nang mchod ni /
hU~M/
mdzes ldan dri zhim ro mchog ldan //
reg bde zag med yid bzhin sprin //
gzugs sgra dri ro reg bya chos //
'dod yon phun tshogs mchod pa bzhes //
oM sarba pU dza sa ma ya hoH
hU~M/
'dod khro gti mug nga rgyal che //
phrag dog dug lnga sor rtog dang //
me long chos dbyings mnyam nyid grub //
rigs lnga dgongs mchod ting 'dzin mchod //
hA la pany+tsa pU tsa hoH
hU~M/
gti mug sha dang 'dod chags khrag
/zhe sdang rus pa dug gsum gyi //
mchod pa bla med sku gsum dngos //
rang grol chen por 'bul lo bzhes //
ma hA mAM sa /
ma hA rak+ta /
ma hA kiM ni ri ti pU dza khA hi /
de nas gsang mchod 'bul ba ni /
hU~M/
dpal chen yab yum gnyis med kyi //
dkar dmar bde chen bdud rtsi che //
zag med ye shes dga' bzhi'i rgyun //
rang las rang byung rang la 'bul //
ma hA su kha gu h+ya pU dza hoH
de nas sman mchod ni /
hU~M hrIH
rtsa ba brgyad dang yan lag stong sbyar sman //
gdod nas rnam dag rang byung bdud rtsi che //
rigs lnga sku lnga dam tshig ye shes lnga //
lhun grub yongs rdzogs sman mchod dgyes par bzhes //
mtshan re re nas bton nas rtsa sngags kyi rjes su /
oM AHhU~M ma hA sarba pany+tsa a mr-ita la kha raM khA hi /
de nas rak+ta 'bul ba ni /
hU~M/
srid rtsa bdag 'dzin ru dra bsgral ba'i khrag
/snod bcud nyi ma dmar cha'i dwangs ma dang //
'dod chags bde stong ro mnyam byin brlabs pa //
'khor ba dbyings su sgrol phyir 'bul gyis bzhes //
snying po'i mthar /
ma hA rak+ta dz+wa la pU dza khA hi /
de nas gtor ma 'bul ba ni /
hU~M/
skye med rnam dag klong brdal gtor snod du //
'gag med rang rtsal sna tshogs gtor ma spungs //
gnyis med bde ba chen por byin gyis brlabs //
'dod yon thams cad tshim byed mchod par 'bul //
de nas gtor ma bsngo /
sngags mthar ma hA ba lin+ta pu dza kha kha khA hi khA hi /
de nas dza gad 'bul /
hU~M/
ma lus 'bru bcud kun 'dus myos byed la //
sbyangs bsgyur spar cing byin brlabs byang chub sems //
btung ba'i mchog gyur dza gad bdud rtsi 'di //
rgyal ba rgya mtsho'i dkyil 'khor mnyes phyir 'bul //
ma hA dza gad pU dza khA hi /
de nas sbyor mchod 'bul /
hU~M/
snang srid 'khor dang mya ngan 'das pa'i chos //
dbyings rig dbyer med ngang du mnyam par sbyor //
brjod bral bde chen rtogs pa'i mchod pa che //
blo 'das ngang du spang blang med par 'bul //
sarba d+harma ma hA mu dra pU dza hoH
bsgral mchod ni /
hU~M/
bdag med mtshon cha grub mtha' gcig rtogs pas //
ma rtogs log rtog sems can dbyings su bsgral //
dus gsum rgyal ba mnyes mchod bla na med //
ka dag klong nas 'bul lo dgyes par bzhes //
shrI ya mAn+ta ka ru tra pra b+han tsakra hU~M phaT/
pra be sha ya phaT/
ti hU~M/
e s+pha ra na phaT/
ma hA pU dza khA hi /
de nas rdo rje'i glu dang gar gyis mchod /
hU~M/
skye med dbyings las thams cad skyes /
snang tsam nyid nas gzhi rtsa bral //
ro mnyam 'du 'bral med par bde //
rdo rje'i glu gar mchod pa bzhes //
oM ma hA dz+nyA na te te hU~M/
te na hU~M/
te te hU~M/
de nas dgyes bstod bya ba ni /
dang po don gyi bstod pa /
hU~M/
ka dag lhun grub ma bcos pho brang nas //
spros bral bde chen sku dang ye shes lha //
dbyings rig dbyer med rang byung rigs kun gtso //
chos sku yongs rdzogs lha la phyag 'tshal bstod //
hU~M/
mtha' bral rnam dag 'od gsal dkyil 'khor du //
thugs rje 'gag med zang thal ye shes lha //
sna tshogs 'char yang bde chen 'gyur med sku
/longs sku yongs rdzogs lha la phyag 'tshal bstod //
hU~M/
rgya chen rnal 'byor thabs mkhas thugs rje'i klong //
rig pa rang rtsal ye shes shar ba'i lha //
'gro 'dul phrin las mtha' dag mthar phyin mdzad //
sprul sku yongs rdzogs lha la phyag 'tshal bstod //
hU~M/
yid bzhin nor ltar 'gro ba'i re ba skong //
thogs med sgyu ma chen po rdzu 'phrul bdag
/srid zhir gnas skyon bral ba'i yon tan gter //
bde gshegs yongs rdzogs lha la phyag 'tshal bstod //
ces pa'o //
de nas bye brag tu sku mdog rgyan cha'i sgo nas bstod pa /
hU~M/
gru gsum mthing nag 'bar ba'i pho brang nas //
ma he pad+ma nyi zla dregs pa'i steng //
bde gshegs sku mchog yongs rdzogs gshin rje gshed //
mthing nag gtum rngam mi bzad 'jigs pa'i gzugs //
zhal gsum phyag drug zhabs bzhi 'dor thabs bsgrad //
g.yas dkar g.yon dmar dbus mthing khros pa'i zhal //
zhal re spyan gsum nyi zla'i sdang mig gzigs //
rab gdangs zhal nas rno ngar mche ba gtsigs //
ljags 'dril rkan rdeb drag po'i nga ro sgrog
/shangs nas hU~M 'byin snyan nas 'brug stong ldir /
khro gnyer 'jigs bsdus smin ma sma ra dang //
ag tshom dbu skra bskal pa'i me ltar 'bar //
ba spu mtshon cha rdo rje'i gshog pa gdengs //
g.yas kyi dang po ral gris bdag 'dzin gcod //
bar pa tho bas dgra bgegs klad rus 'gem //
tha ma gtun shing dam nyams rdul du brlag
/g.yon gyi dang po lcags kyus srid gsum 'gugs //
bar pa zhags pas log 'dren kun nas 'ching //
tha ma thong gshol dgra bo kha zhabs zlog
/glang chen ko rlon stag lpags sham thabs dang //
srin po'i g.yang gzhi klu rgyal sbrul chun spras //
thod skam thod rlon phreng ba dbu rgyan dang //
do shal ba su khrag 'dzag srad bus sbrel //
rin chen rus rgyan khrag zhag tshom bus brgyan //
dur khrod dpal chas yongs rdzogs gar dgu'i nyams //
rigs lnga'i rgyas btab rgyal ba'i spyi mes che //
ji ltar sprul yang 'gro 'dul phrin las rtsal //
gnyis med dgyes yum be tA dza li sbyor //
gtso mchog thugs dam skul mdzad sangs rgyas skyed /
khro mo'i rgyan rdzogs khra \u0f7c'dzum gar dgu'i nyams //
gri gug phur bu lcags drwa ban+d+ha'i phyag
/bde stong rol gar zag med phyag 'tshal bstod //
hU~M/
dus gsum rgyal ba'i sku mchog rigs kyi lha //
'jam dpal dkar gsal zhal gcig phyag gnyis pa /
khro chas yongs rdzogs ral gri sdigs mdzub phyag
/gti mug chos dbyings ye shes grol phyag 'tshal //
hU~M/
dus gsum rgyal ba'i gsung mchog rigs kyi lha //
rta mchog dmar gsal zhal gcig phyag gnyis pa /
khro chas yongs rdzogs rdor dbyug sdigs mdzub phyag
/'dod chags sor rtog ye shes grol phyag 'tshal //
hU~M/
dus gsum rgyal ba'i thugs mchog rigs kyi lha //
phyag rdor mthing gsal zhal gcig phyag gnyis pa /
khro chas yongs rdzogs rdo rje sdigs mdzub phyag
/zhe sdang me long ye shes grol phyag 'tshal //
hU~M/
dus gsum rgyal ba'i yon tan rigs kyi lha //
chos rgyal ser gsal zhal gcig phyag gnyis pa /
khro chas yongs rdzogs be con sdigs mdzub phyag
/nga rgyal mnyam nyid ye shes grol phyag 'tshal //
hU~M/
dus gsum rgyal ba'i phrin las rigs kyi lha //
bdud rtsi ljang gsal zhal gcig phyag gnyis pa /
khro chas yongs rdzogs 'khor lo sdigs mdzub phyag
/phrag dog bya grub ye shes grol phyag 'tshal //
hU~M/
badzra ya mAn+ta ka mthing nag khros //
dur khrod chas rdzogs sbyor sgrol yum dang bcas //
rdo rje be con sdigs mdzub gar dgu'i nyams //
zhe sdang 'joms mdzad sras mchog phyag 'tshal bstod //
hU~M/
rat+na ya mAn+ta ka ser nag khros //
dur khrod chas rdzogs sbyor sgrol yum dang bcas //
rin chen be con sdigs mdzub gar dgu'i nyams //
nga rgyal 'joms mdzad sras mchog phyag 'tshal bstod //
hU~M/
pad+ma ya mAn+ta ka dmar nag khros //
dur khrod chas rdzogs sbyor sgrol yum dang bcas //
pad+ma be con sdigs mdzub gar dgu'i nyams //
'dod chags 'joms mdzad sras mchog phyag 'tshal bstod //
hU~M/
karma ya mAn+ta ka ljang nag khros //
dur khrod chas rdzogs sbyor sgrol yum dang bcas //
rgya gram be con sdigs mdzub gar dgu'i nyams //
phrag dog 'joms mdzad sras mchog phyag 'tshal bstod //
hU~M/
'gro 'dul rigs bzhi'i sku ston sras mchog bzhi //
ya ma rA tsa myos byed me ru tse //
tshar dgu yab yum sprul pa yang sprul dang //
bka' sdod pho nyar bcas la phyag 'tshal bstod //
phyi nang gsang mchod 'bul bzhes dgyes par rol //
nyes ltung nyams chag kun bshags bsnyen cing bsgrub //
zhi rgyas dbang drag phrin las ma lus pa //
dam ldan sngags 'chang bdag gis 'grub mdzad gsol //
zhes pas bstod /
de nas bzlas pa bya ba ni /
dzapa? dgongs dang ldan pas /
oM many+dzu shrI ya mAn+ta ka ya ma rA dza hU~M/
oM many+dzu shrI ya mAn+ta ka kA la rU pa hrIHSh+Ti wI kr-i tA na na hU~M phaTaH
oM many+dzu shrI ya mAn+ta ka ha ya grI ba badzra pA Ni ya ma rA dza /
a mr-ita kuN+Da lI hU~M phaT/
A+oM badzra ya mAn+ta ka kro d+hI shwa rI hU~M phaT/
A+oM rat+na ya mAn+ta ka kro d+hI shwa rI hU~M phaT/
A+oM pad+ma ya mAn+ta ka kro d+hI shwa rI hU~M phaT/
A+oM karma ya mAn+ta ka kro d+hi shwa rI hU~M phaT/
oM ya ma rA dza /
ya ma rak+sha /
ya ma raka a /
ya ma rak+Sha hU~M phaT/
oM a kro te ka ya mAn+ta ka ha na ma tha b+han+dza hU~M phaT/
oM ya ma rA dza sa do me ya /
ya me do ru /
Na yo da ya /
ya da yo ni /
ra ya k+She ya /
ya k+She ya tsa /
ni ra ma ya hU~M phaT/
oM a kro te ka hU~M phaT/
bai tA li rak+Sha mon+ta b+h+yo /
e ka dza TI traka rak+sha snying kha rag+mo b+h+yo /
oM ya ma rA dza pre ta tho la ya hU~M phaT/
oM rak+mo rak+mo snying rtsa la shaM b+h+yo /
he ma de byi hU~M/
oM ya ma rA dza pre ta byi tri bi mar ta ka hU~M phaT/
oM rak+mo rak+mo khrag la mu sha la b+h+yo /
ya ma de byi hU~M/
oM ya ma rA dza pre ta dz+wa la hU~M phaT/
oM rak+mo rak+mo ting lam ma b+h+yo /
nA ga de byi hUM/
oM ya ma rA dza ka la k+She pre to da ta ka hU~M phaT/
oM ma ma trag rak+mo ru lu b+h+yo /
kha raka de byi hU~M/
zhes pa rnams la /
nad gdon bar chad shAn+tiM ku ru sogs phrin las gang bsgrub kha bsgyur dang /
srung dus /
ma ma rak+Sha rak+Sha ku ru ye swA hA/
zhes skabs dang sbyar la ci rigs bzlas pa bya'o //
de nas dzapa? bskul ni /
oM/
gzugs snang sku yi rol pa chu zla'i gar //
AH
sgra grags gsung gi rol pa grags stong sngags //
hU~M/
dran rtog thugs kyi rol pa bde stong thugs //
ma gsal bar bsgom ma grub bar mi gtang //
zhes skabs su gsal gdab par bya'o /
de nas tshogs mchod ni /
hU~M/
lha sngags ting 'dzin rang byung rang gsal bas //
dngos med dngos por 'dzin zhen raM mes bsregs //
mtshan med mtshan mar 'dzin zhen yaM rlung gtor //
gnyis med gnyis su 'dzin zhen khaM chus bkrus //
raM yaM khaM/
hU~M/
sbyang gzhi sbyong byed sbyang mkhan rnam rtog tsam //
AH
ye nas 'od gsal rang ngo shes pa bdud rtsi che //
oM/
zag med 'dod yon phun tshogs snang srid gang //
hrIH
gdod ma'i rgyal dang rgyal sras ma lus dgyes //
hU~M AHoM hrIH
hU~M/
rang bzhin gnas la mtha' dbus brjod bral phyir //
spyan 'dren bzhugs gsol phyag mchod mi 'tshal yang //
ma rig rang rtsal 'gro rnams bsgral slad du //
tshogs mchod bzhes phyir spyan 'dren brtse bas gshegs //
badzra sa ma ya dza dzaH
hU~M/
rgyal rnams 'khrul grol glo bur dri bral yang //
bdag blo sbyang phyir rab mdzes gdan khrir bzhugs //
bdag sogs lus ngag yid kyis phyag 'tshal mchod //
sdig bshags yi rangs bskul sogs byang chub bsngo //
sarba ta thA ga ta sa ma ya ma hA ga Na pU dza a a /
hU~M/
mchod yul mchod bya mchod byed mchod bral yang //
sgyu ma chen po'i rol gar 'dod yon spungs //
snang dmigs shes byas khyab dang ma khyab pa'i //
bla med tshogs phud dbyings nas dbyings 'bul bzhes //
ma hA ga Na tsakra sarba pU dza khA hi /
hU~M/
bshags yul bshags bya bshags byed bshags bral yang //
ma rtogs log rtog phyogs rtogs 'khrul dbang gis //
phyi nang gsang ba rtsa ba yan lag las //
dam tshig nyams chag nyes ltung gnong 'gyod bshags //
yi ge brgya pa bzlas so //
hU~M/
bskang yul bskang bya skong byed bskang bral yang //
sku gsung thugs yon phrin las lhar shar ba'i //
gtso 'khor thugs dam gnyan po nongs gyur gang //
bla med sbyor sgrol tshogs mchod chen pos bskang //
hU~M/
gshin rje rol pa'i dur khrod chen po nas //
sum cu rtsa dgu'i lha tshogs thugs dam can //
bcom ldan 'jam dpal gshin rje be tA yum //
yab yum gnyis su med pa'i thugs dam bskang //
'jam dpal rta mgrin phyag rdor chos kyi rgyal //
bdud rtsi 'khyil ba sku gsung thugs yon tan //
phrin las ye shes lha tshogs thugs dam bskang //
badzra rat+na pad+ma karma yi //
ya mAn+ta ka gshed bzhi yab yum ni //
ya ma rA dza ral gcig rgyas byed gtum //
Ar+Ya 'od zer tshar dgu re ma ti //
thugs kyi sras mchog yab yum thugs dam bskang //
nag 'joms re ti phywa sangs gdong dgu ma //
brag 'joms shel mig glang mgo mche gtsigs ma //
ya ba rngams stabs mig dmar khrag ral can //
rmig pa klu mo tel pa spyan gsum mo //
bdud 'joms ral gcig 'chi bdag ral pa can //
rje dmar ral nag thod dbyug phag mgo ma //
phyogs skyong gshin rje yab yum thugs dam bskang //
bya rgod stag dang kang ka spyang ki'i mgo
/'gugs 'ching sdom myos sgo srung yab yum dang //
gri thogs ging bzhi khram thogs bdud pho bzhi //
srog gcod shan pa bzhi bcas thugs dam bskang //
hU~M/
bskang ba med de khams gsum yongs kyis bskang //
sgrol ba med de khams gsum yongs kyis sgrol //
sbyor ba med de khams gsum yongs kyis sbyor //
ye sgrol ye sbyor chen po'i thugs dam bskang //
hU~M/
thugs dam gnyan po skong ba'i dam rdzas ni //
rtsa brgyad stong sbyar 'chi med bdud rtsi dang //
'khor ba rgyu las sgrol ba'i rak+ta dang /
khyad par rmad byung 'dod yon gtor chen dang //
rnam dag rgyu las bsgral ba'i bam chen dang //
'bru bcud stong la sbyar ba btung ba'i mchog
/phyi nang gsang mchod tshogs kyi yo byad kyis //
bskang ngo kalpas thugs dam gnyan po bskang //
rnal 'byor bdag gi g.yar dam sor stsol cig
/thun mong phrin las kun 'grub dngos grub stsol //
rkyen ngan bar chad ma lus zlog cing sgyur //
hU~M/
dpal gyi bka' srung dregs pa pho mo'i tshogs //
dam ldan srung skyob dam med rtsad nas gcod //
dkyil 'khor mtha' nyul legs nyes stangs 'dzin rnams //
rang rang dgyes pa'i 'dod yon du mas bskang //
hU~M/
bskang ba med de khams gsum yongs kyis bskang //
sgrol ba med de khams gsum yongs kyis sgrol //
sbyor ba med de khams gsum yongs kyis sbyor //
ye sgrol ye sbyor chen po'i thugs dam bskang //
hU~M/
thugs dam gnyan po skong ba'i dam rdzas ni //
rtsa brgyad stong sbyar 'chi med bdud rtsi dang //
'khor ba rgyu las sgrol ba'i rak+ta dang /
khyad par rmad byung 'dod yon gtor chen dang //
rnam dag rgyu las bsgral ba'i bam chen dang //
'bru bcud stong la sbyar ba btung ba'i mchog
/phyi nang gsang mchod tshogs kyi yo byad kyis //
bskang ngo kalpas thugs dam gnyan po bskang //
rnal 'byor bdag gi g.yar dam sor stsol cig
/thun mong phrin las kun 'grub dngos grub stsol //
rkyen ngan bar chad ma lus zlog cing sgyur //
de nas dgra bgegs bsgral ba ni /
hU~M/
gshin rje rol pa'i dur khrod chen po nas //
gtum drag bdud 'dul rab khros mthu stobs bdag
/sku yi lha tshogs ma lus sku bzhengs 'tshal //
gshed ma'i dmag dpung skar mda' thog ltar skyod //
gnad nas bskul lo dgra bgegs da lta khug
/'das dang ma 'das srung skyob lha dang phrol //
mtshon cha'i char phob lus sems phrol la sod //
sha khrag rus pa dug gsum zhal du bzhes //
ming tsam med par rdul du rlag par mdzod //
dgra bgegs mA ra ya hU~M phaT/
ma hA mAM sa rak+ta kiM ni ri ti khA hi /
de nas bdud rtsi'i gsang nan 'bul ba /
hU~M/
'chi med bdud rtsi ye shes ro mchog ldan //
rgyu 'bras nad sel sman mchog a mr-i ta //
ma lus rgyal ba mnyes mchod dam pa 'bul //
thugs rjes brtser dgongs bzhes nas dngos grub stsol //
sarba a mr-ita pU dza khA hi /
de nas spyan gzigs thogs /
slob mas /
hU~M/
dkyil 'khor 'khor lo'i lha tshogs ma lus dgongs //
nga ni 'dod yon kun 'byung lha mo ste //
'khor 'das ro mnyam tshogs kyi longs spyod 'bul //
gnyis 'dzin spangs pa'i ngang nas bde chen rol //
ma hA ga Na pU dza su kha hoH
blang ba ni /
hoH
tshogs mchod 'dod yon phun tshogs ma lus rgyan //
zag med dngos grub thams cad 'di las 'byung //
rnal 'byor dam tshig ldan pas cho ga bzhin //
mi zad bde ba'i gter la longs spyod bya //
a la la hoH
zhes pas rol lo //
de nas tshogs lhag ni /
hU~M/
sbyor dngos rjes tshang 'dod yon phung po'i tshogs //
dang po phud bdag dpal chen lha la 'bul //
bar du 'khor tshogs lhag ma dgyes par mchod //
tha mar chos rnams rgyu 'bras gcig phyir bsre //
nga khyod dam tshig 'dres phyir kha chus bran //
dpal gyi bka' nyan lhag sdud bran khol ni //
dregs pa pho mo ma sring ging lang+ka //
dur khrod bdag byed bstan dang zhing skyong tshogs //
sngon tshe khas blangs dam la ma 'da' bar //
lhag gtor 'di longs bcol ba'i phrin las sgrubs //
uts+tshiSh+Ta ba liM ta khA hi /
de nas chad mdo bya ba ni /
hU~M/
dus gsum dus med ka dag bskal pa la //
bcom ldan lhun grub 'jam dpal gshin rje yis /
khregs chod thod rgal chen po'i rdzu 'phrul gyis //
glo bur ma rig dregs pa btul ba'i tshe //
rtog tshogs gtor ma len par ma chad dam //
sku lnga rang ngo shes par ma chad dam //
ye shes mthong goms brtan par ma chad dam //
chos nyid mngon sum rtogs par ma chad dam //
nyams snang gong du 'phel bar ma chad dam //
rig pa tshad la phebs par ma chad dam //
chos nyid zad sar skyol bar ma chad dam //
ngo bo 'gyur med rtogs par ma chad dam //
rang bzhin blo thag chod par ma chad dam //
rang rtsal thugs rje 'char bar ma chad dam //
rang rig ye shes zhal bzhes dran mdzod la //
gzhan snang gnyis 'dzin gtor ma 'di bzhes nas //
rang grol bcol pa'i phrin las 'grub par mdzod //
de ltar 'jig rten 'das kyang 'jig rten tshul //
bod khams bstan srung bcu gnyis 'khor dang bcas //
phyogs mtshams rang rang gnas nas 'dir gshegs la //
bka' yi gtor longs khas blangs phrin las sgrubs //
oM AHhU~M badzra a mr-ita khA hi /
de nas dam sri mnan pa ni /
gtor gzhong sbubs la /
hU~M/
'khor 'das dbang bsgyur 'jigs byed dpal chen sku
/chos kyi dbyings las longs sprul skur bzhengs te //
stong gsum srid gsum 'dar ba rdo rje'i bro //
brdungs pas dgra bgegs dam sri rdul du rlogs //
dgra bgegs dam sri oM laM hU~M laM satwam+b+ha ya nan /
mA ra ya nan /
de nas gtor ma sogs dngos grub tu blang ba ni /
hU~M/
dus gsum dkon mchog ma lus kun 'dus pa'i //
'jam dpal sku yi lha tshogs 'khor bcas rnams //
mkhyen brtse nus mthu mthar phyin 'gro ba'i dpal //
yid bzhin nor mchog 'dod dgu mi zad gter //
sku gsung thugs yon phrin las sgo phye nas //
zhi rgyas dbang drag mchog dang thun mong kun //
mos pa'i bu la dus 'dir myur 'grub pa'i //
dngos grub dam pa ma lus bstsal du gsol //
sid+d+hi pha la sarba hU~M/
de nas bzod par gsol ba ni /
hoH
bdag sogs ma rig lus dang ngag sems kyis //
bskyed rdzogs bsnyen sgrub tshul bzhin ma 'grub sogs //
lhag chad nor 'khrul nyes tshogs gang mchis pa //
mkhyen mnga'i lha la mthol bshags bzod par bzhes //
he ru ka'i yig brgya dang /
dbyangs gsal gyis kha skong ngo //
de nas bkra shis brjod pa ni /
hU~M/
bkra shis gang zhig chos kyi dbyings las byung //
bla ma yi dam dpa' bo mkha' 'gro dang //
chos srung nor lha dam can rgya mtsho bcas //
mchog thun dngos grub kun stsol bkra shis shog
/dus gsum rgyal ba gcig bsdus 'jam dpal gyi //
sku gsung thugs yon phrin las kun la khyab //
'gyur med 'gag med 'khrul med re ba skong //
thogs med ci bsam don 'grub bkra shis shog
/ces pa dang /
rgyas pa gzhan nas kha bskang ngo //
de nas dkyil 'khor bsdu ba ni /
hU~M/
skye med dbyings las 'gag med skur shar ba'i //
gang 'dul cho 'phrul ston mdzad sku mchog lha //
smin grol chos 'khor 'gro ba ma lus 'dul //
slar yang chos dbyings skye med dbyings su bsdu'o //
oM AHhU~M badzra muH
de nas rgyun gyi spyod lam ni /
hU~M/
'ja' tshon chu zla lta bu zhen med lus //
ngar 'dzin rnam dag rang byung dpal chen gyi //
sku gsung thugs kyi rgyas btab dus kun du //
thabs shes zung 'brel 'gro 'dul spyod lam bya'o //
oM AHhU~M badzra sa ma ya hrIH
de nas bsngo ba ni /
hoH
bdag gzhan dus gsum phun tshogs dge spyad mthus //
'gro kun skyon dag yon tan gong du rdzogs //
smin grol lam la goms pa mthar phyin te //
sku gsum lhun grub sangs rgyas thob par shog
/gnas skabs su yang 'jig rten ma lus bde //
bstan 'dzin thams cad sku khams bzang ba dang //
sems can thams cad chos bzhin spyod 'gyur zhing //
mthar thug 'khor ba'i rgya mtsho myur skem shog
/bsngo bya sngo byed bsngo ba mi dmigs pa //
'khor 'das kun bzang klong du ro gcig pa'i /
chos dbyings zab mo bden pa'i byin rlabs kyis //
ji ltar bsngo ba'i smon pa 'grub par shog
/phrin las mdor bsdus dngos grub kyi snye ma'i zin bris re zhig rdzogs so //
sarba mang+ga laM///
/'di mnyam nyid rdo rje'i gsung du tshur par dkar chag las gsal //

//
