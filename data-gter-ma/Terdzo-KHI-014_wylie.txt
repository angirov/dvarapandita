\u0f01\u0f83:
phrin las phur pa'i gnad tig bzhugs so :
slob dpon pra b+ha hasti'i dgongs pa /
rdo rje gzhon nur phyag 'tshal lo :
rdo rje stong pa nyid kyi dbyings :
gzhon nu ye shes rig par shar :
dbyings rig dbyer med thig le ches :
'khor 'das kun la khyab par brdal :
de nyid ma rtogs sems can rnams :
dkri drang thabs kyis grol ba'i phyir :
thog mar dmigs pa'i rten nyid du :
mtshan ma rdzas kyi phur pa ni :
lcags sam drag po'i shing dag las :
brgyad dam bcu gnyis sor ldan pa'i :
mtshan nyid yongs su rdzogs pa'i mgul :
bzlas pa'i yungs dkar thum bu gdags :
dug khrag 'thor zhing gzi byin bskyed :
ma gu ta la pra ta la :
sangs rgyas thams cad 'dus pa'i bdag :
phrin las yongs su rdzogs pa'i dngos :
ting 'dzin gsal zhing brtan pa yi :
sgrub pa'i rdzas su byin phob cig :
oM badzra kI li kI la ya sarba sa ma ya A be sha ya a a a :
rol mo 'khrol zhing dal dbus su :
mtshan ma'i steng du mkhas pas bzhag :
phyi nang gsang mchod 'byor tshogs bsham :
ye shes chen po'i byin dbab bo :
sa ma ya :
bskyed rim srid pa phur pa'i lha :
snang srid gzhir bzhengs ting 'dzin ni :
hU~M:
rdo rje de bzhin nyid kyi dbyings :
snying rje'i 'gal zla la khros pas :
nyon mongs zhe sdang gzung 'dzin gcod :
mtshon chen hU~M sngon 'od 'bar ba :
rang byung nam mkha'i dkyil du shar :
'khor 'das srog gi go ru bsgom :
cho 'phrul chen po'i ting 'dzin gyis :
snod bcud dngos 'dzin dbyings su sbyangs :
klong lnga'i dwangs ma 'byung rim steng :
ye shes lnga rdzogs gzhal med khang :
dur khrod drag po'i bkod pa can :
'jigs shing skyi g.ya'i nang khongs su :
gnam lcags tsakra rtsibs bcu'i dbus :
bdag nyid ma bcos rtsa ba'i lha :
rdo rje gzhon nu sku mdog mthing :
zhal gsum phyag drug zhabs bzhi bgrad :
g.yas dkar g.yon dmar rngam bzhad gshe :
phyag drug ye shes rol pa'i rtags :
g.yas gnyis rdo rje rtse dgu lnga :
g.yon gnyis me dpung kha T+wAM dang :
tha mas ri rab phur bu 'dril :
yum chen 'khor lo rgyas 'debs ma :
mthing skya ut+pal dung khrag bsnams :
dpal dang dur khrod rol pa'i chas :
pad nyi lha chen khyo shug steng :
khams gsum zil gnon chen por bzhengs :
hU~M hU~M hU~M:
rdo rje hU~M gis glus bskul bas :
yab yum bzod med bde ba 'bar :
rjes chags snyoms zhugs mkha' gsang nas :
a haM sngags kyi sgra chen pos :
sangs rgyas sras bcas spyan drangs te :
zhal zhugs byang sems thig ler zhu :
'od kyi gong bu mkha' nas spros :
rtsibs steng dpal chen khro rgyal bcu :
mthing nag phur 'dril yum dang 'khyud :
za gsod pho nya'i sprin phung 'phro :
sgo bzhir phrin las sgo ma bzhi :
mu ran 'jig rten skyong bas bskor :
gtso bo yab yum gnas lnga ru :
sangs rgyas pad+ma rdo rje dang :
rin chen las kyi kI la ya :
dkar dmar mthing ser ljang gu'i mdog :
lhan skyes yum dang bcas par gsal :
gnas gsum oM AHhU~M gis mtshan :
rdo rje gsum du byin gyis brlabs :
bde gshegs dbang bskur ye shes lnga :
khrag 'thung rigs lnga'i phyag rgyar rdzogs :
oM AHhU~M:
hU~M oM trAM hrIHA:
hU~M:
srid pa'i phur bu bsgrub pa dang :
dbang dang dngos grub blang ba'i phyir :
ye shes khro bo gshegs su gsol :
khro rgyal 'khor bcas gshegs nas kyang :
rtags dang mtshan ma bstan pa dang :
kI la ya yi dngos grub stsol :
oM badzra kI li kI la ya hU~M:
badzra sa ma ya dza dza :
hU~M:
rdo rje gzhon nu'i lha tshogs rnams :
srid pa rdo rjer grub mdzod cig :
srid pa rdo rje phur pa'i lha :
ye shes khro bor grub par mdzod :
dzaHhU~M baM ho :
sa ma ya tiSh+Tha lhan :
hU~M:
thabs kyi spyod pas 'gro don du :
byams dang snying rjes gang 'dul ba :
sangs rgyas phrin las rdzogs mdzad pa'i :
khrag 'thung chen por phyag 'tshal lo :
a ti pU ho :
pra tIts+tsha ho :
hU~M:
bla med mchog gi mchod pa ni :
ye shes lnga yi 'od zer 'phro :
yul dang dbang po gnyis med pa :
bde chen longs spyod chen por bzhes :
oM shrI badzra ku mA ra sa pa ri bA ra ar+g+haM:
pA d+yaM:
puSh+pe :
d+hU pe :
A lo ke :
gan+d+he :
nai bid+yA:
shab+da :
sarba pany+tsa a mr-ita rak+ta ba liM ta ma hA su kha pU dza ho :
hU~M:
sgeg pa dpa' ba mi sdug rdo rje'i sku :
dgod gshe drag shul sngags kyi sgra gdangs can :
snying rje rngams zhi ye shes srog ldan pa'i :
phrin las 'dus pa'i lha la phyag 'tshal bstod :

thugs ka dpal gyi be 'u'i dbyings :
ye shes sems dpa' thig le'i sku :
badzra satwa tshon gang ba'i :
snying dbus nyi zla kha sbyor sbubs :
hU~M las rdo rje'i sngags phreng 'phros :
yab yum zhal nas zhal du zhugs :
gsang ba'i lam nas 'khor ba'i mod :
sku dang sngags phreng me 'od mtshon :
nam mkha' gang ba'i spro bsdu yis :
phyogs dus rgyal ba mchod pas mnyes :
khams gsum nyon mongs dug chen sbyangs :
srid gsum dregs pa gzir zhing sngangs :
bar chad 'byung po tshar thag bcad :
snod bcud ka dag gnyug ma'i babs :
rdo rje gzhon nu'i ngo bor rdzogs :
oM badzra kI li kI la ya hU~M:
rtsa ba'i bsnyen sngags 'bru dgu ste :
'bum phrag bdun sogs rtags dang sbyar :
oM badzra kI li kI la ya sarba big+h+nAn baM hU~M phaT:
sgrub pa'i gsang sngags bye ba bzla :
nus pa dpal chen nyid dang mnyam :
las la sbyar na spu gri gdags :
ma rag+mo yag+mo :
kA la rU pa snying rtsa la yaM yaM:
srog la yaM yaM:
snying la phril phril :
srog la chuM chuM:
tsit+ta srog la tung tung :
snying khrag srog la shad shad :
thuM ri li li :
tseg tseg :
'ur 'ur :
shig shig :
gul gul :
myags myags :
sod sod :
d+hA ti ma ma karma shI g+h+raM ka ra ye :
mA ra se na pra mar+d+ha na ye hU~M phaT:
khri phrag gcig gis las kun byed :
sa ma ya :
rang gi sems nyid lha yin la :
lha nyid sngags dang phrin las tshogs :
gang 'dod cir yang 'char ba'i phyir :
dgongs pa mi 'gyur gding skyed la :
rnam pa gsal ba chu zla bzhin :
nga rgyal drag po ri rab ltar :
brtan cing 'gyur med srog bzung ste :
dag pa rab 'byams rjes dran bya :
nus pa thon nas rang gzhan gyi :
don du byang chub sems bskyed la :
rdo rje'i mkhar du srung ba ni :
dpal chen bcu las ye shes kyi :
rnam 'phrul nam mkha' gang bar spros :
phyogs mtshams steng 'og tshom bur bzhugs :
srung ba mtshams kyi las mdzad de :
gur khang drug gis gtams par sgoms :
hU~M hU~M hU~M hU~M hU~M hU~M hU~M hU~M hU~M hU~M badzra kA bA tsi rak+Sha rak+Sha :
zlog pa dug gtor khrag snas byug :
lhar bskyed mchod bstod thugs dam bskul :
hU~M hU~M hU~M:
bzhengs shig rdo rje gzhon nu'i tshogs :
dbyings la skye ba ma mchis kyang :
rig pa rang snang rol pa'i rtsal :
drag shul chen po'i gzi byin skyed :
dgra bgegs sha rus khrag gi mtsho :
dgyes pa'i gad mo dang bcas bzhes :
'bar ba mchog gi cho 'phrul gyis :
nag phyogs dgra bgegs rtsad nas chod :
rnal 'byor bdag cag 'khor bcas la :
phas rgol rbod gtong dmod pa'i mtshon :
zlog gzir phrin las dus la bab :
ma g.yel ma g.yel yi dam lha :
zhes bskul gzhan yang zlog pa'i tshig :
byang bu ji ltar rigs par sbyar :
dpal chen lha tshogs 'khor dang bcas :
khros 'khrugs rngams pa'i gzi byin bskyed :
phyi rol zhal gzigs sngags kyi sgra :
'brug stong lta bur sgrog pa yi :
sku dang zhal las dmod pa'i mtshon :
nad mtshon dug rlangs pho nya'i tshogs :
skar ltar 'khrugs shing ser ltar 'bab :
nag phyogs 'byung po sder bcas dang :
phas rgol rig sngags dmod pa'i dbal :
mi mthun 'bras bu than ltas ngan :
thams cad rang dbang med par bzlog :
dgra dang bgegs kyi steng du babs :
rtswa sbur me lces bsregs pa bzhin :
rjes shul med par brlag par bsam :
rbod zor sarba a pa ka ra b+h+yo b+h+yo zlog zlog rbad nan :
brag kha dag nas chu 'bab bzhin :
bar med drag la rngam par bzla :
lha rnams nam mkha'i dbyings su btegs :
gtor zor dug gi mtshon char mos :
zor rdzas dang bcas dgra phyogs 'phang :
bsad las phung sa'i brub khung du :
thod ngan ling+ga'i srog ldan gzhug :
byad thag dkri zhing rtsang gis bskor :
bskul zhing dmigs bya kha sbyor bstim :
byad du bcug cing lha dang dbye :
hU~M:
dam tshig chen po'i dus la bab :
sprul pa chen po'i dus la bab :
shwa na mu kha'i dus la bab :
sa bdag chen mo'i dus la bab :
bdag nyid chen mo'i dus la bab :
dam can 'khor bcas dus la bab :
sdang ba'i dgra dang gnod pa'i bgegs :
bar du gcod pa'i sde dang dpung :
yud tsam gyis ni 'dir khug la :
mngon spyod phrin las tshul bzhin mdzod :
spu gri'i sngags dang dmod pa gdags :
las kyi phur pa lhar bskyed btab :
hU~M:
'dod khams gzugs khams gzugs med khams :
sku gsung thugs kyi dbyings su rdzogs :
ye shes gsum gyi srog ldan pas :
dug gsum rtsad gcod kI la ya :
'dril ni rdo rje gzhon nus 'dril :
dmigs pa dgra dang bgegs la gtad :
las ni tshe bsod rang la bstim :
rnam shes chos kyi dbyings su spar :
gzugs phung thal ba'i rdul du brlag :
'bras bu las ngan rgyun bcad de :
sangs rgyas rnams kyi sras su skyed :
mngon spyod phrin las yongs rdzogs mdzod :
oM badzra kI li kI la ya sarba big+h+nAn baM hU~M phaT:
dgra bgegs tsit+ta mA ra ya phaT:
rbad thum ri li li :
zhes gdags bsgral zhing dum bur gtub :
zhal bstab zlog pa'i phrin las gsol :
mnan pa pu ri nag po ni :
'khor lo'i srog dang ldan par bzhengs :
'og tu dgra bgegs bar chad kyi :
ling+ga dgug bstim 'ching zhing gzir :
rdo rje thab kyi khung bu ru :
zhal du gyur pa'i me sbar la :
lhar bskyed dgra bgegs bsreg cing sbyang :
rdo rje me yi dbal gyis bsreg :
de sogs las kyi sbyor ka bdun :
rgyud las gsungs pa bzhin du spyad :
sa ma ya :
byang chub sems kyi phur bu ni :
yum gyi mkha' la dbab cing drang :
bskyil dang dgram pa'i sbyor ba yis :
'ja' lus rdo rje'i go 'phang thob :
de la thog mar dben gnas su :
bde ba'i yo byad tshogs par bya :
nges 'byung drag pos rgyud sbyangs nas :
byang chub sems mchog rab tu bskyed :
bla ma'i byin rlabs snying la dbab :
snang ba'i dngos kun lha skur sbyang :
zhon pa'i rta ni rlung yin te :
lnga yi bdag nyid bcu ming can :
srid pa skyed dang gnas pa dang :
sdud pa'i las kun de yis byed :
lam du bya phyir rlung ro bsal :
lus gnad bca' zhing 'jug gnas ldang :
rdo rje'i 'bru gsum mi shigs pa'i :
bzlas pa yang nas yang du bya :
rgyu ba gsal ba'i tshad byung na :
kha sbyor cho gas dbu mar bcug :
'bar dang 'dzag pa'i sbyor ba yis :
rtsa khams rlung la bde drod sbar :
snang ba bde bar shar ba dang :
rtog pa'i rgyu bas mi brdzi ba'i :
drod thob spyod pa spyad par bya :
bzhin legs tshul bzang dam tshig can :
rigs can lnga po brtag cing dgug :
drang nges chos bshad zab dbang bskur :
khams kyi bcud bskyed las rung tshe :
blta dgod lag sbrel gsang rtsa sprad :
re re la yang bde ba spel :
ngos bzung ka dag ngang du bzhag :
dal bus bsrub cing bde ba dbab :
nor bu'i rtse nas rlung gis drangs :
gnas su bzlog cing yan lag bkram :
'phrul 'khor bya zhing don la blta :
e yig 'khor lo rgyas 'debs dbyings :
waM yig rdo rje nor bu'i rgyud :
reg bya'i dga' bas nyams myong na :
he ru ka dpal mngon du 'gyur :
sa ma ya :
rig pa ye shes phur bu ni :
chos kyi dbyings la btab cing bsre :
yul dang yul can ro mnyam na :
zung 'jug mthar thug bla na med :
de phyir lus kyi cha snyoms la :
las zin skyes bu lta bur klod :
rlung gi 'gro 'ong dal bur bya :
mig gi gsang 'bras dbyings su gtod :
sems kyis snang srid 'khor 'das chos :
rang gi sems kyis btags pa tsam :
btags pa tsam nas ming zhig grub :
ming ni ming gi ngo bos stong :
stong pa phyal chad ma yin par :
rten 'brel sgyu ma'i snang ba ni :
rdo rje gzhon nu'i rig pa'i don :
sgyu mar btags pa cang med pas :
'khor lo rgyas 'debs dbyings kyi ngang :
ma bcos ma bslad thad kar bzhag :
las mi 'chol zhing nyams myong bral :
ngo ni yid dpyod bral bar sprad :
thag ni rang bzhin gnyug mar bcad :
gding ni rang grol thog tu 'cha':
de tshe bogs 'byin snying dbus nas :
mig tu 'brel ba'i rang byung rtsa :
ka ti shel gyi sbu gu nas :
'khor lo rgyas 'debs mthing ga khyab :
rdo rje gzhon nu lu gu rgyud :
mi 'bral zung du 'jug par blta :
dbyings rig dbyer med snang zhing 'phel :
tshad phebs chos can dbyings su zad :
slar yang 'khrul pa'i gzhi las 'phags :
gzhi snang ye shes chen po'i sku :
rtag pa dang ni khyab pa dang :
lhun gyis grub pa'i phrin las ni :
'gro ba'i don du rang shar na :
rdo rje gzhon nu'i dgongs pa'i gding :
grub pa mtha' ru phyin pa 'o :
sa ma ya :
de lta bu yi zab rgyas don :
nyams su len pa'i gang zag gis :
thog mar dbang gis rgyud smin nas :
dam tshig rnam par dag par bya :
de la rim pa 'di yin te :
dben par mtshams bcad dkyil 'khor bzhengs :
mtshan ma'i dbang rdzas 'du byas la :
ting nge 'dzin gyi dkyil 'khor gsal :
bdag nyid nus pa nges thob nas :
snod ldan dam tshig srung nges pa'i :
slob ma khrus byas bgegs bskrad bsrung :
maN+Dal phul zhing gsol ba btab :
ho :
'khor lo rgyas 'debs bde ba can :
rdo rje gzhon nu he ru ka :
slob dpon chen po bdag la dgongs :
bdag nyid yongs su smin mdzad gsol :
skyabs sems rgyud sbyangs lhar bskyed la :
ye shes dbab cing brtan par bya :
de nas bum pa spyi bor bzhag :
hU~M:
bcom ldan rdo rje gzhon nu che :
'khor lo rgyas 'debs yum dang sbyor :
bkra shis bum pa bzung nas ni :
byang chub sems kyis dbang bskur ro :
ka lA sha hU~M oM trAM hrIHAHa b+hi Shiny+tsa mi :
sku gsung thugs kyi phyag rgya bstim :
hU~M:
rig pa rang snang dpal chen po :
dbyings kyi yum dang rab tu 'khril :
rab 'byams khro bo'i sprin phung 'phro :
rigs kyi bu la dbang bskur ro :
kA ya dz+nyA na a b+hi Shiny+tsa oM:
hU~M:
rdo rje gzhon nu'i phyag rgya ni :
nang ltar stobs dang rnam thar chos :
phyi ltar dpal dang dur khrod chas :
khrag 'thung bdag por mnga' gsol lo :
a laM kA ra a b+hi Shiny+tsa oM:
hU~M:
srid pa 'byung zhing 'jig pa'i rlung :
mi phyed sngags su byin brlabs nas :
rdo rje'i dbyangs kyis dbang bskur bas :
srid gsum gzung 'dzin zil non shog :
wA ka dz+nyA na a b+hi Shiny+tsa A:
hU~M:
skye ba med pa chos kyi dbyings :
'gag med rig pa rang byung snang :
zung 'jug chen por byin brlabs pas :
dpal chen ye shes rang shar shog :
tsit+ta dz+nyA na a b+hi Shiny+tsa hU~M:
gsang ba'i dam rdzas lce la bzhag :
A:
gting zab 'khor lo rgyas 'debs dbyings :
thogs med rdo rje gzhon nus sbyar :
srid pa dag byed bdud rtsi'i chu :
lce la bzhag cing snying dkyil bstim :
bo d+hi tsit+ta dz+nyA na a b+hi Shiny+tsa A:
rig ma byin brlabs sbyor du gzhug :
hU~M:
'di ni 'khor lo rgyas 'debs te :
rol cig rol cig dpa' bo che :
rdo rje gzhon nu'i nga rgyal gyis :
dga' bzhi dbu mar yang dag sbyor :
ma hA su kha dz+nyA na a b+hi Shiny+tsa hU~M:
man shel bstan cing don ngo sprad :
ho :
bde ba'i de nyid gsal bar snang :
ngo bo bltas pas rang bzhin stong :
bsam gyis mi khyab dbyings rig don :
mthar thug zung 'jug rtogs par gyis :
d+hA tu dz+nyA na a b+hi Shiny+tsa ho :
mngon spyod dmod pa'i rjes gnang ni :
ling+gar dgra bgegs dgug cing bstim :
tshar gsum rak+tas gzi byin bskyed :
phur pa gtad cing gdab tu gzhug :
ling ro mer bsreg lam 'og mnan :
mthar ni tshe 'gug dngos grub bstim :
b+h+rU~M:
tshe yi dngos grub rgyud gsum po :
rtsa srog tsit+ta'i dkyil du bstim :
cis kyang mi chod mi shigs pa'i :
rdo rje gzhon nu'i srog thob shog :
A yur+dz+nyA na a b+hi Shiny+tsa b+h+rU~M:
shis brjod me tog 'thor byas la :
dga' ston bya zhing dam tshig bsgrag :
zhib mor bshad la nyams blang ngo :
sa ma ya :
tshe ni rnam pa gsum yin te :
'pho zhing g.yo ba thig le'i tshe :
'gro dang 'ong ba rlung gi tshe :
gzhom du med pa gnyug ma'i tshe :
glo bur 'pho 'jig zhi ba dang :
mi 'gyur ye shes rgyas pa'i phyir :
rdo rje tshe yi mchog bsgrub pa'i :
rnal 'byor zab mo mthar phyin bya :
rdzas ni snying po'i tshe 'brang ste :
rten ni g.yu byang nr-i yis mtshan :
rten 'brel mda' dang dar gyis g.yab :
dmigs pa dang ni sngags 'di bzla :
bdag mdun badzra ku mA ra'i :
thugs nas 'od zer mkha' khyab 'phros :
pho nya bcu gnyis las la bskul :
srid pa gsum gyi gting dkrugs te :
bla tshe chad nyams yar pa bkug :
snod bcud dwangs ma dbang med bsdus :
ye shes chen po'i gzi byin gyis :
mya ngan 'das pa'i rnam grol dbyig :
thig le gcig tu bskyil pa las :
mi 'gyur rtag pa'i srog thob gyur :
sngags mthar tshe yi sham bu gdags :
badzra dz+nyA na A yu She swA hA:
skabs su tshe 'gugs gnad nas bskul :
oM:
dang por thugs bskyed rjes su dgongs :
bar du grub pa'i rtags mtshan dbyung :
tha ma rig 'dzin bdag cag gis :
rtse gcig bsnyen pa chud ma gson :
sku gsung thugs kyi gzi byin skyed :
yon tan phrin las cho 'phrul ston :
pho nya sprul pas 'jig rten khengs :
snod kyi dwangs ma bcud kyi dpal :
'khor 'das kun gyi tshe sdus la :
rnal 'byor bdag gi lus la khug :
sgo gsum thig le'i dbyings su stims :
bla tshe chad nyams yar pa gsos :
tshe dang ye shes dngos grub stsol :
ces gsol rtags mthong dngos grub blang :
'brang rgyas bza' zhing bdud rtsi btung :
des ni tshe yi bar chad zhi :
dngos grub 'chi med go 'phang thob :
tshe gcig grub pa mthar phyin 'gyur :
sa ma ya :
rig mchog 'bum sde'i tan+t+ra'i bcud :
'od zer glang po'i dgongs pa'i mthil :
o rgyan bdag gi thugs khrag 'di :
dang po nyams blangs bar chad zhi :
bar du brtson pas tshe dpal rgyas :
tha ma brtson 'grus mthar dbyung bas :
tshe gcig 'od gsal rig pa'i sku :
ye shes snying po'i srog ldan pas :
khrag 'thung chen por ro gcig 'gyur :
de phyir shin tu gces par zungs :
sa ma ya :
rgya rgya rgya :
gu h+ya :
d+ha thim :
'di ni ma 'ongs snyigs ma'i dus :
bod khams dge ba'i khrims chen zhig :
kla klos 'jug pa'i skabs btsal nas :
bstan pa'i lhag ma sdud nye'i tshe :
bai ro'i skye mtha' rig rtsal can :
rig sngags 'chang ba kun dga'i ming :
rdo rje rin chen pad+ma dang :
phrin las ming can las dang ldan :
de dag rnams kyis nyams blangs na :
la la phyi yi bar chad zhi :
la la nang gi nyams myong skye :
la la gsang ba'i dngos grub thob :
chos dang rigs kyi brgyud 'dzin 'phel :
kun dang bstan la 'tshe ba yi :
dgra bgegs 'byung po zil mnan nas :
bshad sgrub dga' ston rgyas par 'gyur :
sa ma ya :
rgya rgya rgya :
gu h+ya :
man+t+ra gar+b+ha a ti gu h+ya sa ma ya :
zhes slob dpon chen po pra chen hastis byin gyis brlabs shing /
gu ru shAkya seng ges rjes su gdams pa ltar /
rdo rje'i lung gis bsngags pa rnams kyis gtsos las ldan 'ga' zhig la phan pa'i bsam pas /
phyi nang gsang ba'i bar chad thams cad zhi zhing /
thub bstan rin po che gru bzhir lam khyer du rgyas pa'i rten 'byung gi yi ges brjid pa'i sman ljongs nyams dga' bar /
7gter chen chos kyi rgyal po 'gro 'dul mchog gyur bde chen gling pa stangs dpyal lhan rgyas pa'i spyan sngar ras dkar zla zhun thags su btags pa lta bu'i lding gur du /
'jigs bral gyi slob dpon pad+ma 'od gsal mdo sngags gling pa'i sdes skad cig gis gtan la phab pa 'gro kun bdud bzhi'i bar chad las bi dza yan+tu ///
/
