@#//
thugs rje chen po yid bzhin 'khor lo las /
gzhan don gter bum sgrub pa'i las byang dgos 'dod 'byung gnas zhes bya ba bzhugs so //
bsam don yid bzhin 'jo ba la //
nor bu dbyig gi 'khor los sgyur //
thugs rje rmad byung zhabs pad la //
btud nas gzhan phan phrin las 'god //
gangs can skyabs mgon spyan ras gzigs kyi sgrub thabs bye ba phrag brgya'i nang nas 'dod rgu'i dngos grub yid bzhin du stsol ba la /
thugs rje'i mthu khyad par du myur ba 'phags pa yid bzhin 'khor lo'i las tshogs rmad du byung ba ngo mtshar bum lnga'i phrin las bya ba la gsum /
sbyor ba /
dngos gzhi /
rjes kyi rim pa'o //
dang po ni /
gter bum so so'i kha dog rdzas bcud sogs bca' gzhi zur gsal ltar legs par grub nas sbyong khrus spyi mthun bya /
mdun du stegs gtsang khebs ldan steng bum lnga lhan cig bsgrub na /
'bru'i tshom bu lnga bkod pa'i dbus su chos kyi bum pa /
shar du mthun bum /
lhor nor bum /
nub tu tshe bum /
byang du nad sel bum pa bcas zhal mdun bstan du bkod /
nor bum lta bu sger sgrub byed na gang bsgrub de ka grangs mang nyung gang yod kyang thams cad sngar ltar bkod /
mdun du snod gtsang mar 'bul gtor zlum gtor rgyan ldan dkar mngar spungs pa dang /
nyer spyod lnga phreng tshar du bsham /
de'ang bum lnga phyogs sgrub skabs 'bul gtor lnga bum pa so so'i mdun bzhag pa dang /
nyer spyod cha bzhi phyogs bzhir /
mdun du cha gcig bcas lnga 'dzom na legs /
dkar gtor /
bsang chu /
'thor nas sogs 'du bya /
gnyis pa dngos gzhi'i thog mar bsang chu la dmigs te /
oM ha ya grI ba hrIHhU~M phaT/
ces nyer gcig tsam bzlas pas byin brlab /
des bran te dkar gtor spyi ltar gtang /
de nas skyabs sems ni /
na mo :
mchog gsum ngo bo thugs rje can :
bla mar bcas la skyabs su mchi :
'khor ba dong nas sprugs pa'i phyir :
yid bzhin 'khor lo myur du bsgrub :
lan gsum /
tshogs gsag ni /
sras bcas rgyal ba 'khor bcas la :
phyag 'tshal mchod cing sdig pa bshags :
dge la yi rang chos 'khor bskor :
bzhugs gsol dge kun 'gro la bsngo :
thams cad mngon sangs rgyas gyur cig :
bdag gi rnal 'byor ni /
oM shUn+ya tA dz+nyA na badzra swa b+hA wa At+ma ko\u0f85 haM:
gdod nas stong pa chen po'i ngang :
snying rje sgyu ma rig pa'i rtsal :
hrIHyig zla ba lta bur shar :
hrIHyi 'od las gzhal yas khang :
'ja' tshon bres pa lta bu'i dbus :
pad+ma nyi zla'i gdan gyi steng :
rang nyid hrIHlas spyan ras gzigs :
yid bzhin 'khor lo sku mdog dkar :
zhal gsum phyag brgyad 'dzum pa'i mdangs :
g.yas mthing g.yon dmar spyan dgu ldan :
phyag brgyad dang po chos dbyings rgya :
rdo rje rtse lnga gdengs te 'dzin :
de 'og nor bu bum pa sbreng :
de 'og pad sdong kha T+wAM gsor :
tha mas lcags kyu zhags pa bsnams :
bzhengs stabs dar dang rin chen brgyan :
'od zer 'ja' tshon 'phro ba'i klong :
sangs rgyas byang sems rgya mtshos bskor :
dam tshig ye shes dbyer med pa'i :
thugs kar pad+ma zla ba'i steng :
hrIHmthar sngags kyi phreng bas mtshan :
'od 'phros 'phags mchod byin rlabs bskul :
'gro ba'i sgrib sbyangs re 'dod bskangs :
tshur 'dus bdag la thim pa yis :
mchog thun dngos grub thob par gyur :
ces pa'i ting nge 'dzin gsal btab la /
oM pad+ma tsin+tA ma Ni dz+wa la hU~M phaT:
ci nus bzla /
mchod gtor byin brlab ni /
raM yaM khaM:
b+h+rU~M las rin chen gzhal yas khang :
oM las nyer spyod 'dod yon lnga :
a las zla ba'i snod yangs par :
oM dkar AHdmar hU~M mthing zhu :
gtor ma bdud rtsi'i rgya mtshor gyur :
oM badzra s+pha ra Na khaM:
mdun bskyed bum lnga so sor bsgrub dgos pas thog mar chos kyi bum pa sgrub pa ni /
bsang chu 'thor la las sngags kyis bsang /
swa b+hA bas sbyang /
stong pa'i ngang las b+h+rU~M dkar po :
yongs gyur phyi ni bum pa la :
nang ni rin chen gzhal med khang :
gru bzhi sgo bzhi rta babs sogs :
mtshan nyid thams cad yongs rdzogs pa :
snang stong 'ja' tshon lta bu'i klong :
grol ba mchog gi rdzas kyis gang :
de dbus pad zla'i gdan steng du :
hrIHlas 'phags mchog thugs rje can :
yid bzhin 'khor lo sku mdog dkar :
g.yas mthing g.yon dmar spyan dgu ldan :
dbu skra thor tshugs rin chen brgyan :
dang po'i phyag gnyis chos dbyings rgya :
rdo rje rtse lnga 'od 'bar 'dzin :
gnyis pa'i phyag gnyis rin po che :
bum pa myong grol bdud rtsis gang :
gsum pa'i phyag gnyis pad sdong dang :
kha T+wAM rtse gsum 'bar ba 'dzin :
bzhi pa gnyis kyis lcags kyu dang :
rin chen phreng ba zhags pa 'dzin :
dar dang rin chen rgyan gyis brgyan :
zhabs gnyis mnyam pa'i stabs kyis bzhengs :
yum sras sems dpa' sangs rgyas stong :
sgo ba thub drug khrom tshogs ltar :
snang stong zung 'jug chen por gsal :
sku gsung thugs su byin brlabs shing :
ye shes lnga yi dbang rdzogs shog :
oM AHhU~M:
hrIHhU~M trAM oM A:
zhes gsal btab nas spyan 'dren pa ni /
hU~M:
rang bzhin dag pa'i dkyil 'khor nas :
thugs rje'i lha tshogs gshegs su gsol :
byang chub sems dpa'i 'khor dang bcas :
bdag la dgyes shing 'dir byon cig :
e h+ye hi dzaHhU~M baM hoH
bzhugs su gsol ba ni /
hrI:
rin chen gzhal yas mdzes pa'i nang :
pad+ma zla ba'i gdan steng du :
dam tshig ye shes dbyer med du :
'gro ba'i don du bzhugs su gsol :
sa ma ya tiSh+Tha lhan :
phyag 'tshal ba ni /
hrI:
'gro ba'i mgon po thugs rje can :
yab yum sras dang sems dpa' stong :
sgo ba thub drug tshogs bcas la :
rtse gcig gus pas phyag 'tshal lo :
na mo na mA mi :
mchod pa ni /
hU~M:
'phags mchog thugs rje'i lha tshogs la :
me tog bdug spos mar me dri :
zhal zas la sogs mchod pa'i sprin :
'bul lo dgyes bzhes dngos grub stsol :
oM a mo g+ha pU dza ma Ni pad+ma badzre ta thA ga ta bi lo ki te :
sa man+ta pra sa ra hU~M:
puSh+pe d+hU pe A lo ke gan+d+he nai bid+ya AHhU~M:
gtor 'bul ni /
oM Ar+Ya a ba lo ke shwa ra ya sa pa ri bA ra i dam ba liM ta kha kha khA hi khA hi :
lan gsum /
bstod pa ni /
hrI:
snying rje'i bdag nyid 'gro ba'i mgon :
bskal bzang sangs rgyas stong gi yab :
skyabs mchog jo bo gangs can mgon :
yid bzhin 'khor lor phyag 'tshal bstod :
rigs 'dus rang las sprul pa'i lha :
yab yum sras dang sems dpa' stong :
sgo ba thub drug 'khor dang bcas :
thugs rje'i lha tshogs rnams la bstod :
bzlas pa ni /
gzungs thag blangs la /
bum lha'i thugs nas 'od zer ni :
las dang rjes mthun bsam yas 'phros :
'phags pa mchod cing 'gro don bsgrubs :
tshur 'dus rdzas la thim pa yis :
'dod pa'i dngos grub kun stsol ba'i :
yid bzhin 'khor lo'i ngo bor gyur :
ces pa'i dmigs pa rtse gcig tu gtad la /
oM pad+ma tsin+tA ma Ni dz+wa la hU~M phaTa?:
sarba duHkha shAn+tiM ku ru hU~M:
zhes ci nus bzla zhing rang byung ye shes kyi dgongs pa las mi g.yo bar bya'o //
mthar bcu gcig zhal gyi gzungs ring thung /
don zhags snying po /
pad+ma gtsug tor /
btags grol 'bru drug rnams kyang shes shing spro na bzla /
mi nus na bzhag chog pa 'og ma rnams la'ang 'gre'o //
bum pa bzhi po sgrub tshul de'i 'gres sbyar te /
gtor mchod cha gcig las ma 'dzom na kha gso /
gong bzhin mchod pa byin brlab /
mthun bum bsang sbyang /
stong pa'i ngang las b+h+rU~M ljang gu :
yongs gyur phyi ni bum pa la :
nang ni rin chen gzhal yas khang :
gru bzhi sgo bzhi rta babs sogs :
mtshan nyid thams cad yongs rdzogs pa :
snang stong 'ja' tshon lta bu'i klong :
thams cad mthun pa'i rdzas kyis gang :
de dbus pad zla'i gdan steng du :
hrIHlas 'phags mchog thugs rje can :
yid bzhin 'khor lo ljang dmar mdog :
g.yas mthing sogs nas /
bum pa byams pa'i bdud rtsis gang :
zhes bsgyur ba ma gtogs gzhan thams cad sngar ltar cha tshang gtang /
bzlas pa rtsa sngags sham du /
sarba kA ya wA ka tsit+ta e ka hU~M hU~M d+harma lo ki sa ma ya swasti swA hA:
he ka sa ma ya satwaM:
zhes bzla /
mthar rten snying /
mu ni /
gtsug tor rnam rgyal dang dri med /
gdugs dkar gyi snying po sogs spro na bzla /
yang mchod pa byin brlab /
nor bum bsang sbyang /
stong pa'i ngang las b+h+rU~M ser po :
yongs gyur phyi ni bum pa la :
nang ni rin chen gzhal med khang :
gru bzhi sgo bzhi rta babs sogs :
mtshan nyid thams cad yongs rdzogs pa :
snang stong 'ja' tshon lta bu'i klong :
longs spyod rgyas pa'i rdzas kyis gang :
de dbus pad zla'i gdan steng du :
hrIHlas 'phags mchog thugs rje can :
yid bzhin 'khor lo sku mdog ser :
g.yas mthing sogs nas /
bum pa 'dod 'byung bdud rtsis gang :
zhes bsgyur la phrin las tshang bar gtang /
bzlas pa'i skabs /
rtsa sngags sham du /
ma Ni rat+na pany+tsa kA ma gu Na puSh+TIM ku ru swA hA:
zhes btags mthar nor lha'i snying po rnams kyang spro na bzla /
yang mchod pa byin brlab /
tshe bum bsang sbyang /
stong pa'i ngang las b+h+rU~M dmar po :
yongs gyur phyi ni bum pa la :
nang ni rin chen gzhal med khang :
gru bzhi sgo bzhi rta babs sogs :
mtshan nyid thams cad yongs rdzogs pa :
snang stong 'ja' tshon lta bu'i klong :
'chi med tshe yi rdzas kyis gang :
de dbus pad zla'i gdan steng du :
hrIHlas 'phags mchog thugs rje can :
yid bzhin 'khor lo sku mdog dmar :
g.yas mthing g.yon dkar spyan dgur ldan :
sogs nas /
bum pa 'chi med bdud rtsis gang :
zhes bsgyur la phrin las gtang /
bzlas pa rtsa sngags sham du /
A yur+dz+nyA na tshe b+h+rU~M:
zhes sbyar ba dang /
mthar tshe gzungs tshe snying rigs bzla /
yang mchod pa byin brlab /
sman bum bsang sbyang /
stong pa'i ngang las b+h+rU~M dkar sngo :
yongs gyur phyi ni bum pa la :
nang ni rin chen gzhal med khang :
gru bzhi sgo bzhi rta babs sogs :
mtshan nyid thams cad yongs rdzogs pa :
snang stong 'ja' tshon lta bu'i klong :
nad rnams sel ba'i rdzas kyis gang :
de dbus pad zla'i gdan steng du :
hrIHlas 'phags mchog thugs rje can :
yid bzhin 'khor lo mthing dkar mdangs :
g.yas dkar g.yon dmar spyan dgur ldan :
sogs nas /
bum pa sman gyi bdud rtsis gang :
zhes bsgyur la phrin las gtang /
bzlas pa rtsa sngags sham du /
sarba ro ga shAn+tiM ku ru swA hA:
zhes btags pa dang /
mthar sman bla lo gyon ma'i snying po sogs bzla'o //
bskyed bzlas thams cad grub pa dang mchod pa kha gsos la /
tshigs bcad sngags dang bcas pas mchod bstod bya /
'dod don gsol ba 'debs pa ni /
chos bum la /
oM:
thugs rje'i bdag nyid spyan ras gzigs :
sangs rgyas byang sems 'khor bcas la :
phyag 'tshal mchod bstod gsol ba 'debs :
byin gyis rlobs shig bar chad sol :
dngos grub stsol cig bsam don sgrubs :
rten 'dir bzhugs shig phrin las mdzod :
'di nyid gang du bzhugs pa'i phyogs :
mthong thos dran reg 'gro kun gyi :
sdig sgrib sdug bsngal zhi ba dang :
tshe bsod 'byor pa 'phel ba dang :
ye shes rgyas par mdzad nas kyang :
myur du sangs rgyas sar 'god gsol :
ngan song gnas kun stongs pa dang :
mtho ris rten rnams thar pa thob :
kun kyang byang chub skal ldan nas :
sangs rgyas phrin las rdzogs mdzad gsol :
bdag gzhan mkha' khyab sems can kun :
ma rig rmongs pa'i gnyid sad nas :
skad cig sgrib dag tshogs gnyis rdzogs :
rang rig ye shes rtogs nas su :
thugs rje chen po 'grub mdzad gsol :
mthun bum la /
oM:
thugs rje'i bdag nyid nas /
phrin las mdzod :
bar tshig rkang drug snga ma ltar la /
'di nyid bzhugs pa'i yul phyogs kyi :
mdza' zhing gnyen du 'os rnams dang :
gzugs can gzugs med thams cad kun :
phan tshun lus ngag yid gsum mthun :
'jig rten 'jig rten 'das pa yi :
g.yar dam thams cad legs pa dang :
brtan pa mi 'gyur dbang brnyes mdzod :
dge 'dun thugs mthun bshad sgrub 'phel :
grong khyer yid dga' 'thab rtsod med :
khyim gang skye bo mdza' zhing brtan :
dam pa'i chos la spyod mdzad gsol :
nor bum la /
gong gsal tshig rkang drug po'i rjes su /
'di bzhugs gnas dang yul phyogs su :
'khor 'das kun gyi legs tshogs dang :
snod kyi dge mtshan bcud kyi g.yang :
lha mi klu dang gnod sbyin gyi :
zas nor rin chen 'byor pa'i sprin :
cang shes rta dang rkang bzhi phyugs :
lo tog 'bru dang rtsi shing sman :
tshe ring nad med bkra shis dpal :
chos dang rigs kyi rgyud 'dzin sogs :
mdor na srid zhi'i phun tshogs kun :
'bad pa med par dbang du sdus :
zad med chu bo'i rgyun ltar spel :
ci bsam yid bzhin 'grub pa dang :
bkra shis bde skyid ldan par mdzod :
tshe bum la /
tshig rkang drug po'i rjes /
mi 'gyur sku dang 'gag med gsung :
'khrul bral ye shes mkhyen brtse'i thugs :
yon tan re ba skong ba dang :
thogs med phrin las dngos grub skul :
bkra shis bum pa'i nang du skyil :
sra brtan sa gzhi lhun chags ri :
rgyun ring chu klung gtan 'khyil mtsho :
'bar ba me dang stobs chen rlung :
gzhom gzhig med pa kun khyab mkha':
kun gyi bcud bsdus bum par skyil :
rin chen dbyig dang nad sel sman :
'chi med bdud rtsi bcud ldan zas :
bsod nams dbang thang stobs chen gyi :
lha klu mi dang gnod sbyin sogs :
kun gyi tshe dang bsod nams sdus :
bkra shis bum pa'i nang du skyil :
tshe dpal rgyas pa'i phrin las mdzod :
'di bzhugs gnas la 'khod pa kun //
thams cad tshe yi bar chad zhi //
tshe ring rgas sra stobs rtsal 'phel //
lo brgya thub cing ston brgya mthong //
mi 'gyur rdo rje'i tshe dbang brnyes //
'chi med ye shes 'grub mdzad gsol //
sman bum la /
tshig rkang drug po'i rjes su /
gus pas thugs dam rgyud bskul na :
rten 'dir mgon po rtag bzhugs nas :
mtha' yas sems can thams cad kyi :
gnas skabs 'du ba 'khrugs pa dang :
mthar thug dug gsum gdung ba'i nad :
las nyon sdig sgrib sdug bsngal kun :
ma lus byang bar mdzad du gsol :
phyi yi nad gdon thams cad sol :
nang gi nyon mongs dug lnga sbyongs :
gsang ba'i gnyis 'dzin rnam rtog sbyongs :
glo bur rkyen gyi 'khrul snang kun :
rang sangs ka dag ngang la dengs :
lhun grub bde chen rtogs par shog :
ces pa rnams kyis rtse gcig tu gsol ba gdab /
yig brgya dang /
ma rnyed yongs su sogs kyis nongs pa bshags /
oM:
'dir ni rten dang sogs kyis rten snying dang su pra tiSh+Tha rnams brjod la me tog 'thor /
bum par bskyed pa'i lha dam tshig ye shes dbyer med pa ji srid du brtan par bzhugs nas ji ltar gsol ba'i phrin las mdzad par mos /
bdag bskyed bsdu ldang /
dge bsngo /
shis brjod spyi ltar bya'o //
gsum pa rjes gter bum sba ba'i tshul ni /
chos kyi bum pa sku gzugs kyi spyi bo /
mchod rten gyi bre /
rgyal mtshan nam tog
/ri bo'i rtse lta bu kun gyis mthong sa /
mthun bum gtsug lag khang gi sgo gong /
grong khyer gyi dbus /
khyim gyi dkyil /
nor bum bang mdzod dang phyugs rwa'i dbus /
tshe bum 'pho 'gyur zhig ral mi 'gyur ba'i sdod gnas lta bu'i lte ba /
sman bum 'thung chu'i phug
/chu snod steng /
'dzul sgo'i gong rnams su bzhag
/'jog tshul spyi dang mthun la /
spro na slar yang lha bskyed mchod bstod bzlas brjod ci rigs kyang bya /
gang ltar gong smos 'dod gsol dang brtan bzhugs /
so sor 'brel chags pa'i smon lam shis brjod rgyas par byas pas /
gzhung nas ji skad gsungs pa'i phan yon rnams 'byung nges pa ste dus la dgongs pa'i zab khyad bod khams bde byed chos bcu'i ya gyal yin pa'i phyir ro //
yid mthun longs spyod tshe dbang 'phel //
nad gdon zhi zhing rnam par grol //
'phral yun dgos rgu tshang ba'i chos //
kun khyab kun tu bde legs shog
/ces pa'ang shin tu nye bar mkho zhing dgos gnad zab khyad che bar mthong nas gzhan phan lhag pa'i bsam pas 'chi med bstan gnyis g.yung drung gling pa rtsal gyis dben khrod kun bzang bde chen 'od gsal gling du bgyis pa dge legs 'phel //

//
