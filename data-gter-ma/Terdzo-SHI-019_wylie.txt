\u0f01\u0f83:
klong gsal rdo rje snying po las :
thun mong sngon 'gro'i khrid kyi ngag 'don bzhugs so :
dang po dal 'byor rnyed par dka' ba'i khrid kyi ngag 'don ni :
kye ma :
rigs drug nang nas dal 'byor rnyed dka' zhing :
mi lus nang nas chos dang 'phrad pa dka':
dka' bzhin rnyed pa'i nor bu rin chen 'di :
yal bar mi dor sgrub pa snying por byed :
gnyis pa 'chi ba mi rtag pa sgom pa tshig gis gsal gdab pa ni :
skyes pa'i sgyu lus 'chi ba'i rang bzhin can :
skyes bu'i tshe 'gro ri gzar 'bab chu 'dra :
'chi rkyen legs nyes gang gis ma byas med :
de phyir da lta nyid du bsam gtan bsgom :
gsum pa dkon mchog thugs rje'i bdag nyid la skyabs su 'gro ba ni :
'jigs rung ngan 'gro'i g.yang sa ya nga bas :
gtan gyi mchog gyur dkon mchog lha la skyabs :
ma gyur nam mkha'i mtha' khyab sems can rnams :
mchog gsum thugs rjes ma dor brtse bas zungs :
bzhi pa theg pa chen po byang chub tu sems bskyed pa'i tshig gis gsal gdab pa ni :
bla med theg chen myur lam snying po'i chos :
bdag bas gzhan gces sgom pa'i byang chub sems :
brtan par bya phyir smon 'jug don dam la :
de ring nyid du 'jug pas brten 'tshal lo :
lnga pa rdo rje sems dpa'i sgom bzlas ni :
gang la nyon mongs shes bya'i sgrib pa rnams :
dag byed sems bskyed mdzad pa'i rdo rje sems :
bdag gi spyi bo'i gtsug tu e ma ho :
thugs ka'i yig brgya'i sngags phreng bdud rtsi'i chus :
bdag gi sgrib tshogs sbyong ba'i dpal du shar :
oM badzra satwa sa ma ya sogs :
lha khyod dbu ma'i lam nas snying gar byon :
bdag dang lha gnyis gnyis su med par blta :
drug pa tshogs rdzogs maN+Dal ngag 'don ni :
bdag nyid rdo rje sems dpa'i nam mkha' ru :
rtsa ba'i bla ma pad+ma'i skur bzhengs nas :
phyogs bcu'i sangs rgyas ma lus 'khor dang bcas :
bdag sogs smin grol mdzad pa'i dpal du rol :
hrI:
rin chen lus sems bkod pa'i maN+Dal 'di :
dkon mchog gsum mgon bka' brgyud bla mar 'bul :
bzhes nas bdag rgyud byin gyis rlob pa dang :
sku gsum zhing dang don la longs spyod shog :
bdun pa bla ma'i rnal 'byor ni :
mdun gyi nam mkhar me phung zhing lpags steng :
sangs rgyas kun 'dus klong gsal snying po'i sku :
rnal 'byor stag sham rus pa'i rgyan drug gsol :
phyag g.yas DA ru nam mkhar 'khrol ba'i sgras :
rtsa gsum dpa' bo mkha' 'gro dbang du sdud :
g.yon pas b+han thod bdud rtsi bdag la stob :
thugs rjes dbang bskur nus pas rgyud grol nas :
klong gsal snying po'i go 'phang thob par bsgom :
'dir gsol 'debs dbyangs snyan pos :
bla ma la gsol ba 'debs so :
ngo bo skye med kyi chos sku :
rang bzhin 'gags med kyi longs sku :
thugs rje phyogs med kyi sprul sku :
sku gsum rin po che mkhyen no :
bla ma la gsol ba 'debs so :
phyogs bcu'i sangs rgyas kyi sprul pa :
mdo sngags dam chos kyi gter mdzod :
'phags pa'i dge 'dun gyi tshogs dpon :
mchog gsum rin po che mkhyen no :
bla ma la gsol ba 'debs so :
bla med bla ma yi 'dren mchog :
yi dam kun 'dus kyi gtsug rgyan :
grangs med DA ki yi tshogs dpon :
rtsa gsum rin po che mkhyen no :
bla ma la gsol ba 'debs so :
sngon byon sangs rgyas kyi sprul pa :
da lta'i sangs rgyas kyi rgyal tshab :
ma 'ongs sangs rgyas kyi 'byung gnas :
dus gsum rin po che mkhyen no :
bla ma la gsol ba 'debs so :
phyogs bcu'i sangs rgyas ma lus thams cad kyi :
phrin las gcig tu 'dus pa'i rin po che :
klong gsal snying po'i zhabs la gsol ba 'debs :
'ja' lus chos sku 'grub par byin gyis rlobs :
zhes yang dang yang nas :
mkhyen no mkhyen no bla ma mkhyen no //
sangs rgyas kun 'dus kyi ngo bo drin chen rtsa ba'i bla ma rig 'dzin klong gsal snying po mkhyen no //
mkhyen no mkhyen no bla ma mkhyen no //
sangs rgyas kun 'dus kyi ngo bo drin chen rtsa ba'i bla ma rgyal sras bsod nams lde'u btsan mkhyen no //
mkhyen no mkhyen no bla ma mkhyen no //
sangs rgyas kun 'dus kyi ngo bo drin chen rtsa ba'i bla ma mtshungs med bkra shis 'od zer mkhyen no //
mkhyen no mkhyen no bla ma mkhyen no //
sangs rgyas kun 'dus kyi ngo bo drin chen rtsa ba'i bla ma lung zin chos nyid rgya mtsho mkhyen no //
mkhyen no mkhyen no bla ma mkhyen no //
sangs rgyas kun 'dus kyi ngo bo drin chen rtsa ba'i bla ma grub thob nam mkha' rgya mtsho mkhyen no //
mkhyen no mkhyen no bla ma mkhyen no //
sangs rgyas kun 'dus kyi ngo bo drin chen rtsa ba'i bla ma mkhyen no //
rtsa ba'i bla mas bdag gi lus byin gyis brlab tu gsol :
ngag byin gyis brlab tu gsol :
yid byin gyis brlab tu gsol :
lus ngag yid gsum byin gyis brlab tu gsol :
kA ya wA ka tsit+ta sarba sid+d+hi pha la hU~M A:
zhes bla ma'i rnal 'byor 'di nya rgyal gyi tshes brgyad kyi nyi dros bla ma dang paN chen dbyer med du mjal ba'i mod la gsol ba btab pas /
byin gyis brlabs pa'i brda rtags dang bcas pa byung ste byin rlabs che bar yod cing /
rigs dang skal ba snod gsum dang ldan pa'i bu sangs rgyas rgya mtshos bskul ba'i dpal las rdzogs chen pa klong gsal snying pos lha dang bla mas byin gyis brlabs pa'i pho brang du dag par phab pa'o //
sarba mang+ga laM///
/
@#//
skabs su brgyud pa'i gsol 'debs kyi rim pa'ang sku gsum sgrub pa'i brgyud 'debs ltar na /
oM AHhU~M:
ye nas rang grol sangs rgyas kun gyi yab :
chos sku kun tu bzang la gsol ba 'debs :
de yi rang mdangs longs sku'i ngo bo nyid :
thugs mchog rdo rje sems la gsol ba 'debs :
sems dpa' sprul sku'i gzhan don rdzogs mdzad pa'i :
dga' rab rdo rje'i zhabs la gsol ba 'debs :
rdo rje snying po yang zhun dpal gyi seng :
rig 'dzin 'dus pa'i sku la gsol ba 'debs :
skye 'chi'i 'jigs pa mi mnga' rdo rje'i sku :
pad+ma thod phreng rtsal la gsol ba 'debs :
brgyud gsum bla ma'i chu bo 'dus pa'i mtsho :
rdo rje rig 'dzin zhabs la gsol ba 'debs :
klong gsal snying po'i snyan brgyud ston mdzad pa'i :
drin chen bla ma'i zhabs la gsol ba 'debs :
dug lnga'i 'khrul pa zhi bar byin gyis rlobs :
rang sems rtsa ba chod par byin gyis rlobs :
phung po rigs lngar smin par byin gyis rlobs :
sems nyid chos skur grol bar byin gyis rlobs :
zhes dang /
!
klong gsal rdo rje snying po'i brgyud 'debs ltar 'don na /
hU~M hrI:
skye med chos sku kun tu bzang po dang :
lhun grub longs sku rigs lnga gang chen mtsho :
dga' rab rdo rje'i zhabs la gsol ba 'debs :
zag med 'ja' lus 'grub par byin gyis rlobs :
snying po'i don ston shrI sing+ha dang :
'chi med rig 'dzin pad+ma 'byung gnas dang :
bde chen rgya mtsho'i zhabs la gsol ba 'debs :
zag med 'ja' lus 'grub par byin gyis rlobs :
rig 'dzin chen po bdud 'dul rdo rje dang :
klong gsal don ston drin chen bla ma'i zhabs :
lung zin chos bdag rnams la gsol ba 'debs :
zag med 'ja' lus 'grub par byin gyis rlobs :
'bum phrag drug cu'i bka' yi bya ra ba :
sngags bdag drang srong skyes bu legs pa rtsal :
dam can rgya mtsho'i zhabs la gsol ba 'debs :
sgrub pa'i bar chad zhi bar byin gyis rlobs :
zhes brgyud pa gang la mos pa'i gsol 'debs tshar rjes /
gdung shugs drag pos bla ma rgyang 'bod du grags pa nyams su blang nas /
(dbang bzhi len pa'i dmigs pa /
bla ma'i gnas gsum du 'bru gsum sangs rgyas thams cad kyi sku gsung thugs kyi ngo bor bzhugs par bsam la oM las 'od zer dkar po 'phros /
rang gi dpral bar thim /
lus sgrib dag
/bum dbang thob /
sprul sku'i go 'phang thob /
AHlas dmar po 'phros /
mgrin par thim /
ngag sgrib dag
/gsang dbang thob /
longs spyod rdzogs sku'i go 'phang thob /
hU~M las sngon po 'phros snying gar thim /
yid sgrib dag
/sher dbang thob /
chos kyi sku'i go 'phang mngon du byas /
yang gnas gsum gyi yi ge las rang mdog gi 'od zer 'phros /
rang gi gnas gsum du thim pas sgo gsum gyi sgrib pa bag chags dang bcas pa sbyang /
tshig dbang thob /
ngo bo nyid sku'i go 'phang mngon du thob par bsam /
de nas 'khor sangs rgyas byang sems brgyud pa'i bla ma rnams rtsa ba'i bla mar thim /
de nyid dgyes nyams dang ldan pas rang gi spyi bor byon nas 'od du zhu ste /
rang sems bla ma dang dbyer med du cung zad mnyam par bzhag la dge ba bsngo 'o /mchan /)
mthar smon lam gyi tshogs kyang rtse gcig tu gdab par bya ste /
dpal ldan rtsa ba'i bla ma rin po che //
bdag gi snying gar pad+ma'i ze'u 'bru la //
'bral ba med par rtag par bzhugs nas kyang //
bka' drin chen po'i sgo nas rjes bzung ste //
sku gsung thugs kyi dngos grub bstsal du gsol //
dpal ldan bla ma'i rnam par thar pa la //
skad cig tsam yang log lta mi skye zhing //
ci mdzad chos su mthong ba'i mos gus kyis //
bla ma'i byin rlabs sems la 'jug par shog
/skye ba kun tu yang dag bla ma dang //
'bral med chos kyi dpal la longs spyod cing //
sa dang lam gyi yon tan rab rdzogs nas //
rdo rje 'chang gi go 'phang myur thob shog
/skye zhing skye ba dag ni thams cad du //
rigs bzang blo gsal nga rgyal med pa dang //
snying rje che zhing bla ma la gus pas //
dpal ldan bla ma'i dam tshig la gnas shog
/dpal ldan bla ma'i sku tshe brtan pa dang //
mkha' mnyam yongs la bde skyid 'byung ba dang //
bdag gzhan ma lus tshogs bsags sgrib sbyangs nas //
myur du sangs rgyas sa la 'god par shog
/bla ma sku khams bzang bar gsol ba 'debs //
mchog tu sku tshe ring bar gsol ba 'debs //
phrin las dar zhing rgyas par gsol ba 'debs //
bla ma dang 'bral ba med par byin gyis rlobs //
kaHthog pa zhes dkar po'i gling du gra~Xgs //
gra~Xgs pa mtha' yas rgyal ba'i zhing kun khya~Xb /
khya~Xb bdag rgyal ba kun dang dbyer med rje~X//
rje~X de'i bkra shis yun ring brtan gyur cig
/mang+ga laM///
/
