\u0f88
dpal rdo rje bdud rtsi las bde ba chen po bla ma'i sgrub thabs kyi dbang bskur yang zab bdud rtsi'i bcud thigs zhes bya ba bzhugs so //
rdo rje bdud rtsi'i mchog grub pas //
bde chen gar gyis srid dang zhi //
dbang mdzad gu ru snying dbus su //
bkod nas gtor dbang mtshams sbyor spel //
tshes bcu gtso bor gyur pa'i dus bzang por dben pa'i gnas su gu ru rin po che'i rten gang 'byor bsham pa'i mdun du /
stegs bzang po'i dbus su rin po che'i snod du spod ldan gyi gtor ma rin chen 'bar ba rgyan spros can sku tsaka dar gdugs dang bcas pa bkod pa'i g.yas g.yon sman raka
/mdun du phyi mchod phreng tshar du bsham /
dngos grub kyi rdzas bza' btung dang /
tshogs kyi yo byed sogs 'du byas te /
bla ma'i las byang btang la bdag mdun dbyer med du bsgrub /
bzlas pa ci nus bya /
rtogs pas mi chun na gtor ma khyad par bla ma'i dkyil 'khor du gsal la bzlas pa bya /
stong tshigs dang tshogs mchod phul /
slob ma rnams la khrus bya /
bgegs bskrad cing srung 'khor sgom /
sems bskyed gsal gdab /
de'ang gsang sngags rdo rje theg pa'i nye lam nas tshe gcig gis byang chub 'grub pa'i thabs kyi rtsa ba ni zab mo bla ma'i lam mchog kho na yin cing /
de nyid sgrub pa'i bka' srol mtha' yas pa kun las khyad par du mas 'phags pa dus gsum gyi rgyal ba sras dang bcas pa'i gsang gsum yon tan mdzad pa dang bcas pa gcig tu bsdus pa /
gdong dmar bod yul gyi 'gro ba yongs kyi skyabs gcig
/o rgyan gyi slob dpon pad+ma 'byung gnas la /
gnyags lo ye shes gzhon nus bla ma dang yi dam dbyer med pa'i rnal 'byor khyad par can zhig stsol bar gsol ba btab pa'i tshe gu ru'i zhal nas /
bdag gi ngo bo dus gsum gyi rgyal ba rnams dang dbyer med cing :
rnam pa bdud rtsi chen po'i ye shes grub pa mchog gi tshul bstan pa yin pas :
rnal 'byor zab mo'i mthar thug pa gdams par bya'o :
zhes dgyes pa chen pos gnang ba bstsal pa /
gu ru bde ba chen po rdo rje bdud rtsi mchog grub pa'i sku'i rnam 'gyur du bstan pa'i sgrub thabs shin tu zab la ngo mtshar ba 'di nyid /
yar lung pad+ma brtsegs pa'i phug par gter du sbas pa sprul pa'i gter ston ra mo shel sman ye shes bzang pos gter nas phyung ste 'gro don ci rigs mdzad slar 'dab gter du bzhugs pa /
deng skabs gdul bya dus la babs pa'i dbang gis gter ston grub thob rgya mtsho'i 'khor los sgyur ba mchog gi rig 'dzin chen po 7pad+ma 'od gsal mdo sngags gling pa la gter srung sngags kyi bdag mos shog ser mngon sum du phul ba las gtan la phab pa'i zab chos /
rdo rje bdud rtsi'i skor las bde ba chen po bla ma'i sgrub thabs dang 'brel ba'i gtor dbang zab pa'i mthar thug bskur ba la sogs kyis mtshams sbyar nas maN+Dal 'bul du gzhug
/gsol ba 'debs pa 'di'i rjes zlos /
rdo rje bdud rtsi'i ye shes sku :
bla ma bde ba chen po yis :
snying po don gyi dkyil 'khor du :
byin gyis brlab par mdzad du gsol :
lan gsum /
mdun gyi nam mkhar ma hA gu ru bde ba chen po la rtsa gsum rgyal ba rab 'byams kyis bskor nas bzhugs pa'i spyan sngar /
bdag gzhan mkha' khyab kyi 'gro ba mtha' dag deng nas byang chub ma thob kyi bar du gus pa chen pos skyabs su mchi zhing /
sems can thams cad 'chi med bde ba chen po'i go 'phang mchog la 'god pa'i slad du smin byed kyi dbang zhu ba dang /
zab mo'i lam bsgom par bgyi'o snyam pas 'di'i rjes zlos /
na mo :
bla ma dpal ldan sogs las byang ltar lan gsum /
dbang gi ye shes skye gnas 'phel ba'i rten tu gyur pa so byang gnyis dang khyad par gsang sngags rdo rje theg pa las bshad pa'i rtsa ba dang yan lag gi dam tshig rnams tshul bzhin du bzung snyam pas 'di'i rjes zlos /
bde gshegs sras bcas bdag la dgongs :
rig pa 'dzin pa bdag gis ni :
byang chub snying por mchis kyi bar :
so so thar dang byang chub sems :
rig 'dzin nang gi sdom pa'i tshogs :
ma lus yongs su gzung bar bgyi :
lan gsum /
de nas dbang gi gzhi dgod pa'i phyir ye shes pa dbab pa yin pas khyed rang rnams sgo gsum gyi gnad legs par gcun la gzhan du ma yengs par dmigs pa 'di ltar rtse gcig tu sgoms shig
/dngos snang thams cad gdod nas spros bral stong pa nyid kyi ngang las /
khyed rang rnams gang du gnas pa'i go sar pad+ma nyi ma zla ba brtsegs pa'i gdan gyi steng du /
rang rang gi rig pa ma bcos pa'i ngo bo skad cig gis ma hA gu ru bde ba chen po sku mdog dkar la dmar ba'i mdangs ldan bcu drug lon pa'i lang tsho can /
zhal gcig spyan gsum khro 'dzum chags pa'i nyams kyis sgeg pa /
dbu skra'i thor tshugs pad+ma gsar pa'i phreng bas bcings shing rdo rje'i tog gis mtshan pa /
phyag g.yas pas rdo rje thugs kar gtod pa'i tshul gyis 'dzin cing g.yon pas dril bu dkur brten pa /
dar gyi stod g.yogs dang stag lpags kyi sham thabs can /
rin po che dang me tog gi phreng ba rus pa'i rgyan dang dril bu g.yer kha'i drwa bas spras pa /
zhabs rdo rje'i skyil krung gis bzhugs pa'i pang du yum rin chen mA ma kI shAkya de bI lha mo'i tshul can gzhon zhing sgeg la rin po che dang rus pa'i rgyan can phyag gnyis gri gug dang bdud rtsi'i thod pa stob pa dang mnyam par sbyor ba /
'ja' zer 'od phung 'bar ba'i klong na bzhugs pa'i gnas gsum nas 'phros pa'i 'od zer dang /
slob dpon gyi thugs ka nas kyang 'od zer dpag tu med pa 'phros pas phyogs bcu'i sangs rgyas kyi zhing rab 'byams dang /
khyad par rnga yab pad+ma 'od kyi pho brang na bzhugs pa'i bla ma rgyal ba sras dang bcas pa'i thugs dam gyi rgyud bskul /
thams cad kyang gu ru bde ba chen po'i rnam par bzhengs shing nam mkha' nas char babs pa ltar byon te khyed rang rnams la sib sib thim pas rgyud byin gyis brlabs par mos shig
/'beb pa'i rdzas bdug
/cang te dril bu'i sgras bskul la /
hU~M:
o rgyan yul gyi sogs las byang ltar spyan 'dren sngags bcas brjod la dbab /
rdo rje me tog mgor bzhag la /
tiSh+Tha badzras brtan par bya /
de rnams kyis dbang gi sngon du 'gro ba rnams grub nas /
dngos gzhi gtor ma la brten te sku gsung thugs ye shes rdo rje'i byin rlabs kyi snying por gyur pa bgyi ba la 'dun pa 'di ltar mdzod cig
/gtor snod rang byung ye shes kyi gzhal yas khang chen po'i nang du gtor ma ma hA gu ru bde ba chen po sangs rgyas thams cad 'dus pa'i spyi gzugs /
rtsa gsum rgya mtsho'i sprin phung 'phro bar gsal ba'i dpral ba nas 'od zer bdud rtsi dkar po'i rgyun byung khyed rang rnams kyi dpral bar thim /
lus kyi sgrib pa dag
/bum pa'i dbang thob /
snang stong sku'i phyag rgya mngon du gyur par mos shig
/gtor ma spyi bor bzhag la /
oM:
gtor ma'i rnam pa lha dang gnyis su med :
snang stong zung 'jug bla ma bde ba ches :
skal ldan slob ma'i lus la dbang bskur bas :
sku yi phyag rgya chen po 'grub par shog :
oM AHhU~M badzra gu ru shrI ma hA su kha sarba sid+d+hi hU~M:
ma hA ba liM ta kA ya a b+hi Shiny+tsa oM:
yang gtor ma ma hA gu ru bde ba chen por gsal ba'i mgrin pa nas 'od zer bdud rtsi dmar po'i rgyun byung /
khyed rang rnams kyi mgrin par thim /
ngag gi sgrib pa dag
/gsang ba'i dbang thob /
grags stong gsung gi phyag rgya mngon du gyur par mos shig
/gtor ma mgrin par bzhag la /
A:
gtor ma'i sgra don sngags dang gnyis su med :
grags stong zung 'jug bla ma bde ba ches :
skal ldan slob ma'i ngag la dbang bskur bas :
gsung gi phyag rgya chen po 'grub par shog :
gong gi sngags mthar /
ma hA ba liM ta wA ka a b+hi Shiny+tsa A:
yang gtor ma ma hA gu ru bde ba chen por gsal ba'i thugs ka nas 'od zer bdud rtsi sngon po'i rgyun byung /
khyed rang rnams kyi snying khar thim /
yid kyi sgrib pa dag
/shes rab ye shes kyi dbang thob /
bde stong thugs kyi phyag rgya mngon du gyur par mos shig
/gtor ma snying khar bzhag la /
hU~M:
gtor ma'i rang bzhin gsal la 'dzin pa med :
bde stong zung 'jug bla ma bde ba ches :
skal ldan bu yi yid la dbang bskur bas :
thugs kyi phyag rgya chen po 'grub par shog :
sngags mthar /
ma hA ba li ta tsit+ta a b+hi Shiny+tsa hU~M:
yang gtor ma ma hA gu ru bde ba chen por gsal ba'i gnas gsum las 'od zer bdud rtsi dkar dmar mthing ga'i rgyun byung /
khyed rang rnams kyi gnas gsum du thim /
sgo gsum cha mnyam gyi sgrib pa dag
/dbang bzhi pa thob /
rig stong ye shes kyi phyag rgya mngon du gyur par mos shig
/gtor ma spyi bor bzhag la /
ho :
gtor ma'i ngo bo gdod nas skye ba med :
rig stong zung 'jug bla ma bde ba ches :
skal ldan slob ma'i rgyud la dbang bskur bas :
ye shes phyag rgya chen po mngon gyur shog :
sngags mthar /
ma hA ba li ta dz+nyA na a b+hi Shiny+tsa ho :
gtor ma lhar gsal ba 'od du zhu nas khyed rang rnams la thim pas bla ma'i sku gsung thugs ye shes rdo rje dang gnyis su med par don gyi ye shes mngon du gyur par mos la thugs yid bsres te rang rig gi ngo bo bskyang ba zhu /
zhes brjod la dar gcig mnyam par gzhag
/gtor rdzas ye shes bdud rtsi'i bcud du 'khyil pa de nyid mgrin par myang bas dngos grub rnam pa gnyis stan thog 'di nyid du thob par mos shig
/ces brjod la gtor ma'i cha shas dngos grub kyi rdzas su byin la shis brjod bya /
de ltar bcom ldan 'das rdo rje bdud rtsi gsang ba chen po'i man ngag snying gi thigs pa'i skor las dpal bde ba chen po'i bla ma sgrub pa'i dbang bskur gyi rim pa 'di'ang /
gzhung nyid las /
dbang bskur bye ba bsam yas kyi :
snying po'i bcud bsdus 'di kho na :
yang dag ye shes 'pho ba'i lam :
zab rgya kun gyi bcud du zungs :
zhes bsngags pa rdo rje'i ye shes 'pho ba'i dbang bskur kun gyi snying por gyur pa nyid legs par grub pa yin pas /
spyi dang bye brag gi dam tshig gi rim pa la bsrung sdom tshul bzhin bgyi ba'i 'dun pas 'di'i rjes zlos /
gtso bos ji ltar sogs dang /
gtong rag maN+Dal /
lus 'bul bcas grub nas /
de nas de dang rjes su 'brel ba la /
grol byed gdams ngag phyag rgya bzhi'i khrid kyi rim pa rtsa ba rdo rje'i gsung 'di la legs par gsan 'tshal /
de nas yang zab man ngag ni :
sogs nas /
man ngag kun gyi snying por zungs :
zhes pa'i bar dal bus bklag pa'am nus na rtsa tshig non pa tsam gyi mdor bsdus bshad /
de ltar na bde ba chen po bla ma'i sgrub thabs las smin grol gyi rim pa rnams legs par grub pa yin pas dge rtsa rdzogs byang du bsngo bar zhu /
zhes sogs mtshams sbyar la dge bsngo bya /
bla mas tshogs la rol cing lhag ma gtang /
mchod bstod nas shis brjod kyi bar yang las gzhung ltar byas pas grub bo //
bde chen 'gyur med bla ma'i sku
/lam mchog 'di las myur 'grub ste //
'khrul pa'i drwa bar chud pa'i 'gro
/'od gsal dbyings su 'grol byed shog
/ces pa'ang zab chos 'di'i zhabs tog tu 'gyur ba'i lhag pa'i blos pad+ma gar dbang rtsal gyis rdzong shod bde gshegs 'dus pa'i sgrub gnas chen por spel ba dge legs 'phel //

//
