@#//
yang dag snying po'i bsnyen yig nyung gsal bzhugs so //
oM swasti /
bde chen khyab bdag he ru ka
/stong nyid dbyings kyi dbang phyug ma //
zung 'jug bla ma yang dag lhar //
btud nas bsnyen yig 'jug bder spel //
'dir dpal yang dag gi bsnyen pa la 'jug par 'dod pas shes par bya ba ni gsum ste /
dmigs pa'i yul /
sgrub pa'i thabs /
grub pa'i 'bras bu'o //
dang po dmigs pa'i yul ni gang zhe na /
bsgrub gzhi'i lha de rang la ye nas gnas pas lam rkyen dang 'phrad na 'bras bu'i yon tan 'byung rung du nges pa'i phyir /
'thob bya'i 'bras bu mchog dang thun mong gi dngos grub rnam pa gnyis kyi yon tan la spro ba bskyed nas lam la bslab dgos pa'i phyir /
yang dag grub pa gcig pu nyid //
sangs rgyas bde chen kun 'dus pa //
rnal 'byor zab mo sku gsum rdzogs //
mkha' 'gro sgyu ma bde ba'i mchog
/ces kyang gsungs so //
gnyis pa sgrub pa'i thabs la lnga ste /
sgrub pa'i gang zag
/sgrub pa'i gnas /
sgrub pa'i dus /
brten pa'i yo byad /
ji ltar sgrub pa'i tshul lo //
dang po gang zag ni /
dbang gis smin cing dam tshig la gnas pa gzhir byas nas /
de'i steng du dngos grub thob pa la rgyu rkyen gnyis tshang dgos te /
bsgrub bya'i 'bras bu thob 'dod kyi bsam pa dang ldan pa ni rgyu /
lha dang gdams ngag la yid ches kyi dad pas thang lhod med pa'i brtson 'grus dang /
dag bya dang dag byed kyi gnad rtogs pa'i shes rab dang ldan pa ni rkyen yin no //
gnyis pa gnas ni /
rdo rje'i tshig bdun mar /
chu gling ngam /
gangs phug gam /
dur khrod dam /
lha srin 'khrugs pa'i gnas sam mi mi 'grim pa'i sa /
sngon sgrub pa pos bsnyen pa shin tu dben pa btsal zhes gsungs kyang rgyun gyi nyams len dang bsnyen pa tsam la de dag 'grub dka' bas /
gang du yid spro zhing 'tshe ba med pa'i gnas dben pa zhig ni nges par dgos te /
lha dgu'i sgrub thabs rtsa bar /
rnal 'byor pa gang du 'dug pa de phyi'i gnas /
sgrub pa po'i lus ni nang gi gnas /
rang sems rang la gnas pa ni gsang ba'i gnas /
zhes gsungs so //
gsum pa dus ni /
bsnyen pa la 'jug pa'i dus dang /
ji tsam sgrub pa'i dus so //
dang po ni /
bsnyen sgrub kyi gzhung las /
lo dang zla ba yar gyi ngo la /
tshes brgyad dam nya'am bzang po la dkyil 'khor bzhengs la bsgrub par bya'o //
zhes dang /
sgyu 'phrul rgyas pa las /
tshes grangs yar gyi brgyad la brtsam //
shin tu skar ma rgyal rnams la //
zhes gsungs pa bzhin no //
'on kyang gza' skar 'phrod sbyor dge na mar ngo la yang rung ngo //
gnyis pa ji tsam sgrub pa'i dus ni /
gzhung las /
zhag thems pa'am /
rtags phebs tshe dngos grub blang /
zhes pas /
dus lo'am zla ba drug gam gsum sogs /
grangs ni 'bum phrag nyi shu rtsa lnga'am bcu drug dang /
gcig gi bar dang /
mtshan ma ni /
rtags dang nus pa ci rigs pa ma thon gyi bar de srid du bzla ba'o //
bzhi pa yo byad ni /
rtsa ba las /
phyi thod pa la dpal chen po'i zhal dang bcas pa /
thod tshal kau rI ma'i zhal dang bcas pa dgu
/nang gi rdzas dpal bshos rak+ta'i thig le dgu btab pa /
gsang ba'i rdzas kong bu gcig la mar me dgu btang ba'o //
zhes gsungs pas mtshon nas dkyil 'khor sogs bsnyen sgrub kyi rdzas dang /
'tsho ba'i zas skom rkyen zlog gi sman dang sman pa /
mchod rdzas kyi yo byad sogs 'og tu dgos pa thams cad tshogs par bya'o //
lnga pa ji ltar sgrub pa'i thabs la /
sngon 'gro
/dngos gzhi /
rjes kyi bya ba dang gsum las /
dang po ni /
rdo rje'i tshig bdun mar /
de yang rnal 'byor pa'i las dang bag chags kyi dri ma dag par bya ba'i phyir /
dge ba'i las ka lcogs tshad bya /
zhi khro dang mkha' 'gro la tshogs 'khor bya /
rgyu tshogs gnyis bsags pas sgrib pa gnyis dag nas lha'i dngos grub mi 'dod kyang shugs la yong ba yin no //
zhes gsungs pas dkon mchog gi rten la mchod 'bul /
'bum lnga sogs gsung sgrog
/dge 'dun la bsnyen bskur /
sAts+tsha gdab pa /
srog bslu /
nye 'don /
byis ston /
chab gtor sogs rang ngam gzhan la bcol kyang rung ste dge ba'i dpung bskyed pa ci nus su 'bad do //
gnas de sgrub khang gsar pa yin na sa chog sgrub gzhung ltar bya dgos kyang 'dir sgrub khang rnying pa'i dbang du byas te /
gnas khang la phyag bdar byas la /
der bdag gi rnal 'byor bzlas pa'i bar cho ga mdor bsdus pa tsam bsgoms rjes dkyil 'khor gyi 'khor lo 'od gsal du bsdus nas /
bdag nyid dpal chen po gtso rkyang gi skur langs te zhing skyong gzhi bdag sogs dkar phyogs pa rnams la gtor ma phul nas phrin las bcol /
nag phyogs rnams la bgegs gtor btang nas bka' bsgo drag sngags thun brabs gu gul gyis bdug pa sogs tsham rngam gyis bgegs bskrad nan tan byas nas /
sgo drung du tho brtsigs pa la rgyal chen bzhi'i tsakli rab gnas can gzug
/de'i mdun du mchod gtor bshams la byin gyis brlab /
tho lhar bskyed bstim mchod nas phrin las gsol ba rnams byas pas khor yug thams cad rgyal thabs bzhi'i srung ba'i rwa bas mtshams bcad par bsam pa ni phyi mtshams so //
nang mtshams ni /
hU~M:
bdag nyid dpal chen khrag 'thung thugs ka nas :
sogs sho lo ka gcig dang /
A+oM badzra tsakra tIk+Sh+Na karma kI la ya dz+wa la raM:
zhes pas rdo rje 'khor lo ral gri phur bu sogs mtshon cha sna tshogs spros pas phyogs mtshams steng 'og thams cad mtshon cha'i gur khang me'i ra ba dang bcas pas gtams te cis kyang mi shigs par bsam mo //
gsang mtshams ni /
bar du gcad bya gcod byed thams cad rnam par rtog pa tsam ste /
sems nyid stong gsal chos skur rtogs pas bar chad kyi ming tsam yang ma grub pa ni mi shigs pa rdo rje'i mtshams gcod yin pas sus kyang gzhig tu med pa'o //
de ltar mtshams bcad phyin chad nas sngar dmigs khongs su ma bcud pa'i ngo gsar dang mi 'phrad cing chas ka'i gtong len yang mi bya /
srung 'khor 'di nyid mtshams grol rgyu'i thun tha ma'i tshe ma gtogs mi bsdu zhing /
thun 'go thams cad du'ang gsal 'debs skyor bya ste bar chad mi 'jug pa'i dgos pa yod /
de nas yo byad bsham pa ni /
rang gi mdun ngos su dam tshig gi bris sku rab gnas can dgram /
de'i mdun du stegs bu bdud rtsi lngas chag chag btab pa la thig tshon byin brlabs dang ldan pas dkyil 'khor sgo rdzogs lte ba gling dgu zla gam dang bcas pa bri ba'am /
skabs 'dir yun ring bas zub pa sogs kyis dgag bya chung zhing 'jug pa bde bas ras bris dgram /
de yang ma 'byor na stegs bu khebs ldan me tog gi tshom bu dgu bkod pa'i steng du phyi rten thod pa tshad ldan la byang sems dkar dmar sbyar ba'i tshon gyis dpal chen po'i sku rdzogs pa'am /
sngags dang phyag mtshan gang 'byor bris pa dang /
de'i phyogs mtshams brgyad du bram ze la sogs pa'i thod tshal brgyad la ma mo brgyad kyi sku'am sngags dang phyag mtshan bris pa'am /
ma 'byor na thod pa gcig gi nang la dpal chen po dang phyogs mtshams brgyad la ha brgyad mgo phyir bstan du bris pa dbus su bkod /
nang rten dpal gtor rak+ta'i thig le dgus mtshan pa dkyil 'khor gyi nub dang /
gsang rten kong bu gcig la sdong bu dgu pa'i mar me byas pa thod sku'i mdun ngos su bsham /
gzhan yang yi dam chos skyong dang gter srung sogs kyi gtor ma dang /
de'i g.yas g.yon du sman phud dang rak+ta'i zhal bu /
mtha' skor du phyi nang gi mchod pa'i khyad par la sogs pa lag len ltar bkod legs par bsham /
rang nyid rten dang kha sprod du yong ba'i sar 'bras sam sa dkar gyis g.yung drung chos bskor du bris shing ku sha bkram pa'i khar stan nang tshangs can 'jam zhing bde ba 'ding /
de'i mdun du rdor dril DA ma ru nang mchod 'thor nas sogs bzhag
/gzhan yang tshogs rdzas sogs 'dir dgos pa'i yo byad thams cad tshang bar 'du byas nas /
thog mar rnyed par dka' zhing 'jig par sla ba'i rten la bsams nas /
ting nge 'dzin skye ba'i rgyu lus kyi bya byed ngag gi smra brjod sems kyi chags sdang sogs spangs te srid pa'i phun tshogs la sred pa'i blo thag bcad /
rkyen ci byung yang chos min pa'i bya rgyu med pas nyams len mthar bskyel gyi zhe dam drag pos bla ma la mos gus /
sems can la snying rje /
ting nge 'dzin gyi phan yon shes pas lha 'di bsgrub tu yod pa skal pa re bzang snyam du yang yang gsal gdab //
tshul de lta bus rgyud bskul nas lha sngags mtshan bcas kyi rnal 'byor dang /
de nyid rang bzhin med par rtogs pas 'khor gsum yang dag mtshan med kyis zin par byas nas /
thun mtshams su yang nyams chag bshags sdom gyi bsam pa drag pos phyag mchod sogs gsag sbyong dang /
bsnyen pa la bar chad mi 'byung zhing dngos grub myur du thob pa'i gsol 'debs la nan tan du bya'o //
de ltar bsnyen pa dngos ma tshugs pa'i gong gi zhag bdun nam gsum dang gcig sogs gang 'byor la /
thun bzhi'am gnyis sogs gang 'os khongs grim zhing spyod lam snyoms pas bya zhing 'di rnams tho mtshams ma bcad pa'i gong du byed pa'ang yod de /
dgos pa lhag po med na skabs 'dir byed pa gzhung gis zin cing rnam g.yeng gzhan gyis bar mi chod pas legs par 'gyur ro //
gnyis pa dngos gzhi ni /
thun bzhi'i rim pas bsgrub pa ste /
de yang tho rengs dang /
snga dro /
phyi dro /
srod thun dang bzhir byas pas spyod lam 'jug pa bde zhing khrigs mtshams par 'gyur ba'i phyir /
sngar smos pa'i gsag sbyong rnams re zhig chog pa'i dbang du byas pa'i dgong mo de nas sam /
sang snga thun gang bde nas 'go 'dzin pa la 'di phyi ma'i dbang du byas te /
nangs par ldang ba'i rnal 'byor gyis langs nas bde ba'i stan la bsam gtan gyi 'dug stangs bcas la /
mtshams gcod /
brda sgo
/brda phyag
/dam bca'/
byin 'beb /
mchod rdzas brlab pa /
bshags pa ste /
sngon 'gro'i las bdun gsang rdzogs las byang ltar byas nas /
dngos gzhi ting nge 'dzin gsum nas bzung sgrub rdzas bsgrub gzhi bsgrub bya thams cad bdag mdun dbyer med dam tshig gi dkyil 'khor gcig gis bsdus par bsgom pa ni gzhung 'di'i don la gnas pa yin te /
de yang chos thams cad gdod ma nas rang bzhin gyis rnam par dag pa stong nyid spros bral rang byung gi ye shes so snyam du gnas lugs la mnyam par 'jog pa de bzhin nyid kyi ting nge 'dzin /
de ltar ma rtogs pa'i sems can rnams la 'dzin med sgyu ma lta bu'i snying rje mkha' khyab tu sgom pa kun snang /
stong nyid snying rje zung 'jug gi rang bzhin hU~M yig mthing gar bsgom pa rgyu'i ting nge 'dzin /
'di gsum gyis skye 'chi bar do gsum gyi bag chags sbyong ba dang sbyor te /
de ting gis 'chi ba sbyong zhing chos sku lam du byed /
kun ting gis bar do sbyong zhing longs sku lam du byed /
rgyu ting 'bras bu'i dkyil 'khor gyi 'khor dang bcas pas skye srid dang las sna tshogs kyi byed pa sbyong zhing sprul sku'i mdzad pa dang bcas pa lam du byed /
mthar dkyil 'khor gyi 'khor lo 'od gsal du bsdu zhing ldangs pas ni phyis nying mtshams sbyor ba la ltos pa'i srid pa phyi ma rnams kyi bag chags sbyong zhing rang bzhin chos sku'i ngang nas 'gro ba'i don mdzad pa mtshon pa yin no //
de yang sngags lam gyi sbyang byar gyur pa'i sdug bsngal ni don du tha mal gyi snang zhen nyid las gzhan du med cing /
de yang snang ba ni sems 'khrul pa'i snang ba ma dag pa'i snod bcud 'di yin la /
zhen pa ni yul snga ma la phyi ma mu mthud pa'i rtog pa lu gu rgyud de yin zhing /
rtog pa la mtshams sbyor bcol nas de'i ngang rang sar bzhag pa'i snang cha lhar bslang ba yin la /
mtshams sbyor gyi rtog pa de la nang gi yid byed phra mo zer yang mu mi mthud pa'i phyir rtog pa phal pa ma yin no //
des ma dag pa'i snang ba thams cad de ting gis stong nyid du sbyangs pa'i ngang las rtsal snying rjer langs pa'i 'phen shugs lha sku'i gsal snang lam me ba gcig car du gsal ba la sems bzung zhing /
de ltar ma gsal na bying rgod kyi mtha' brtags nas /
bying na mas rim dang rgod na yas rim gyis sku'i cha shas la sems bzung nas /
mthar gcig car du gsal ba la sbyangs pas /
dang po yid kyi yul du lha'i rnam pa wal wal 'char /
de nas reg mthong gi mtshan ma yod pa ltar dbang po'i mngon sum du gsal /
de nas rang lus kyis mtshon pa'i ma dag pa'i snang ba thams cad nub nas /
lha'i gsal snang dang nga rgyal la rtse gcig tu gnas pa 'byung /
de gsum la yid kyi yul /
snang ba'i yul /
zhen pa'i yul du gsal ba zer /
de ltar yul gsum gsal nas sku'i cha shas dang /
rgyan cha phra mo re re nas kyang gsal snang 'don cing /
de las lha sku che chung mang nyung thun ring thung sogs ma nges pa la rtsal sbyangs pas lha gyad du gyur pa zhes bya ste ji ltar bsgoms kyang bde bar 'gyur ba la bslab cing /
tshul des rten dang brten pa'i gsal snang 'thon pa na sems nyid gdod nas lhar dag pa las gzhan nas btsal du med pa dang /
sems dang lha sku dbyer med /
de yang gsal stong 'dzin med du shes pa ni gnad dam pa'o //
de ltar nges par byas nas ting 'dzin gsum nas bstod pa'i bar las byang bzhin gzhung bsrangs rjes /
!
bzlas pa la 'jug ste rtsa ba'i gzhung las /
sku gsung thugs kyi bsnyen pa bya ste :
zhes gsungs pas /
thog mar phreng ba byin rlabs sngon du 'gro bas /
dang po sku'i bsnyen pa ni /
bdag dpal chen po yab yum du bsgoms pa'i sku la lha dgu rang bzhin lhun grub tu rdzogs pa'i nges shes bskyed de /
khyad par gtso bo'i rgyan cha phra mo'i bar yang gsal ba'i ngang nas bzlas pa bya'o //
gnyis pa thugs kyi bsnyen pa ni /
bdag nyid dpal chen po'i thugs kar zla ba'i dkyil 'khor gyi steng du rin po che zur brgyad pa mthing gsal bai DUr+Ya lta bu'i zur brgyad la 'bru brgyad ljang dmar yungs 'bru phyed pa tsam gyis bskor ba /
de'i nang du a las zla ba'i dkyil 'khor dong rtse tsam gyi steng du ye shes sems dpa' rdor sems tshon gang ba tsam /
sku mdog dkar po zhal gcig phyag gnyis pa g.yas rdo rje thugs kar gsor zhing g.yon dril bu dkur brten pa /
de'i thugs kar ma las nyi dkyil sran ma phyed tshal tsam gyi steng du rdo rje sngon po'i lte bar hU~M yig mthing ga spus bris pa lta bu ru lu 'bru brgyad kyis bskor ba dang /
rdo rje'i lte ba'i phyir yang 'bru brgyad kyis bskor bar bsams nas sngags bzlas pas /
ru lu las ye shes lnga'i 'od zer dbugs dang lhan cig phyogs bcur 'phros /
'phags pa dang ma mo brgyad kyi thugs kar phog
/thugs dam gyi rgyud bskul /
dngos grub thams cad bsdus nas dbugs dang bstun bdag gi thugs kar thim pa'i 'phro 'du 'gal me'i 'khor lo bskor ba lta bus bzlas pa bya'o //
gsum pa gsung gi bsnyen pa ni /
yang thugs ka'i ru lu'i 'od zer srog dag pa nas byung ste ljags pad+ma 'dab ma brgyad pa'i steng na rdo rje nas 'greng tsam gyi changs zung gi dbus su zla ba dmar po'i steng na AHdmar po ru lu 'bru brgyad kyis bskor te yod pa la phog
/rkan dang lce'i bar nas 'od zer phyogs bcu'i 'jig rten thams cad khyab par 'phros pas /
gzugs su snang ba thams cad dpal chen khrag 'thung gi lha tshogs ru lu'i sgra sgrog par bsams nas bzla'o //
de ltar dmigs skor gsum po phrugs gcig tu gsal nus na thun gsum cha'i dbye bas bzla mi dgos la /
mi nus na dzapa? dgongs gsum po re re la thun gyi sum cha re bgos te sngar gyi sgom brgyud rnams rim bzhin gsal la sems rtse gcig pas bzla'o //
bzla bya'i sngags ni de gsum ka la /
A+oM ru lu ru lu hU~M b+h+yo hU~M:
zhes pa kho na yin te /
rtsa bar 'bru brgyad ma mo brgyad dang re re bzhin sbyar ba'i rjes nyid du /
kun 'dus dpal chen yab yum gnyis :
man ngag don gyi lha dgu gsal :
zhes gsungs so //
de yang ha cang myur ba dang /
bul ba dang /
sgra drag pa dang /
zhan pa dang /
gnyid rmugs sogs bying ba dang /
'phro rgod sogs sngags dang ting nge 'dzin gyi skyon rnams spangs te /
ting nge 'dzin gyi gsal snang dang nga rgyal brtan pos sngags sgra gsal zhing dag par bzla ba la rtse gcig tu bslab cing /
thun mthar dbyangs gsal kha shas bzla zhing stong tshigs kyi mchod bstod bsdus pa re byas nas /
hU~M hU~M hU~M zhes dkyil 'khor gyi 'khor lo mi dmigs pa'i dbyings su bsdu zhing phaT gsum gyis thun mtshams kyi lha skur langs te snod bcud lha sngags 'od gsal gyi 'khor los rgyas btab nas chu bo rgyun gyi rnal 'byor la sbyor /
de la thun gyi gcod tshul ni /
thog mar thor thun nas 'go bzung na smos ma dgos /
gzhan du nyin gnyis pa man chad thor thun gyi 'gor sngon 'gro'i las bdun tshang bar bya zhing /
bzlas pa'i 'gor phreng ba byin rlabs kyang bya /
de'i phyi thun gzhan gsum gyi 'gor srung 'khor gsal 'debs tsam byas rjes ting 'dzin gsum la zhugs chog cing phreng ba byin rlabs kyang mi dgos /
rten dang brten pa'i dkyil 'khor gyi rnam pa blo yul du gsal thebs nus na /
phyi thun gsum por mngon rtogs sgom byang rnams ngag tu ma brjod kyang chog cing /
dbang bskur byin rlabs spyan 'dren mchod bstod sogs kyang mdor bsdus kyis chog
/gang ltar srod thun gyi mthar spyi bye brag gi gtor bsngo rnams dang tshogs mchod re yang bya /
gal te tshogs mchod ma 'byor na tshugs grol gnyis kyi thun thog mtha' dang yar ngo mar ngo'i brgyad gnyis dang nya stong dus bzhir chag tu mi rung /
tshogs gtor rnams dkyil 'khor gyi 'khor lo bsdus nas thun mtshams kyi lhas byas kyang mi 'gal /
rgyun gyi dge sbyor chag med dam bca' can yod na thun mtshams gang bder byas chog cing /
gzhan thun mtshams su yang lha'i gsal snang dang ma bral ba'i ngang nas bzlas pa bya yang grangs la mi brtsi /
khams gseng ba sogs kyi tshe phreng ba la mdud pa brgyabs pa khro zhal du dmigs nas gdan khar bzhag pas stan srung /
gzhan 'gro 'chag sogs rnam g.yeng thams cad spangs nas stan gyi drod ma yal ba byed pa gal che /
srod thun gyi mthar dkyil 'khor yongs rdzogs bsdus nas gtor bsngo sogs byas pa yin na /
thun mtshams kyi lha de 'od gsal du bcug ste brjod med bsam 'das chos nyid bde chen gyi ngang nas seng ge'i nyal stabs kyis nyal /
tho rengs gzhom med sngags kyi rang sgra grags pas sad par mos la snang grags rig gsum lha sngags 'od gsal gyi 'khor lor gsal bas rgyas btab ste ldang zhing /
thun mtshams bza' btung bdud rtsir byin gyis brlabs la nang gi sbyin sreg gis longs spyod pa la sogs nyal ldang 'gro 'dug za gyon gyi bya ba rnal 'byor dang ldan pas don yod par bya'o //
de ltar thun bzhi'i rim pas dus grangs mtshan ma'i bsnyen pa gsum gang rung bya ste /
las gzhung las /
zhag grangs thems pa'am rtags la phebs tshe :
dngos grub blang ngo :
zhes gsungs pas /
zhag ni dus kyi dbang du byas pas lo'am zla ba'i grangs 'di tsam zhig bya'o zhes dam bcas pa las ma 'das pa bya zhing /
de yang rab lo /
'bring zla ba drug
/tha ma zla ba gcig sogs kyis mtshon pa'o //
grangs thems pa'am zhes pas grangs kyi dbang du byas pas /
'bum phrag nyi shu rtsa lnga'am bcu bdun dang dgu la sogs pa ste /
ma mtha' la yang 'bum phrag gcig gis mtha' rten pa'o //
rtags la phebs tshe zhes pa mtshan ma'i dbang du byas pas /
dngos nyams rmi lam gang rung du dngos grub thob pa'i mtshan ma mthong gi bar de srid du'o //
gsum pa rjes ni dngos grub len pa ste /
de ltar dus grangs mtshan ma'i bsnyen pa gang yin yang /
nangs par grol rgyu'i dgong thun nas bzung mchod gtor gsos la bstod pa'i bar sngar ltar las /
bzlas pa'i tshe /
bdag dam tshig pa las mdun rten ye shes sems dpa'i ngo bor logs su phye nas mdun gyi nam mkhar bzhugs pa la /
rang gi thugs ka nas sngags kyi 'od zer mchod pa'i tshul du spros pas sku gsung thugs dgyes pa bskyed /
bde bar gshegs pa'i sku gsung thugs kyi dngos grub thams cad 'od zer gyi rnam par bsdus nas mtsho la kha ba babs pa ltar /
rang gi gnas gsum du thim pas dngos grub thob par bsam zhing sngags mthar sarba sid+d+hi pha la hU~M zhes btags pa bzla zhing /
slar yang bgegs bskrad /
srung 'khor bsgom /
mkhon bcug sbyong ba'i bshags pa dang yig brgya /
'gro don mthar dbyung phyir dam bca'/
gzi byin bskyed pa'i byin dbab /
sman gtor rak+tas mchod nas ru lus sna drangs te /
hU~M:
dpal chen badzra he ru ka
/badzra kro tI shwa rI yum //
sngon tshe bdag gis bsnyen pa'i lha :
da lta gnyis su med par sgrub :
bsnyen cing bsgrubs pa'i lha lags kyis :
sku gsung thugs kyi dngos grub stsol :
A+oM ru lu ru lu hU~M b+h+yo hU~M:
kau rI tsau rI pra mo ha //
be ta puk+ka g+hasma rI//
sma sha ni dang tsaN+Da lI//
gnas kyi ma mo brgyad rnams kyang :
sngon tshe bdag gis bsnyen pa'i lha :
da lta gnyis su med par sgrub :
bsnyen cing bsgrubs pa'i lha lags kyis :
sku gsung thugs kyi dngos grub stsol :
A+oM ru lu ru lu hU~M b+h+yo hU~M:
hU~M:
mi 'gyur g.yung drung tshe yi dngos grub dang :
cir yang thogs pa med pa'i dngos grub dang :
rgyun gyi ting nge 'dzin gyi dngos grub dang :
rig 'dzin mkha' 'gro'i dngos grub dang :
mi 'bral gzungs kyi dngos grub rnams :
bdag cag sgrub pa po la da stsol cig :
A+oM ru lu ru lu hU~M b+h+yo hU~M:
dug gsum rtsad nas gcod pa'i dngos grub dang :
thugs dam dbyings nas bskul ba'i dngos grub dang :
chags med dbang du sdud pa'i dngos grub dang :
phrin las grub par byed pa'i dngos grub dang :
dug gsum gting nas 'byin pa'i dngos grub dang :
rgyud drug gnas nas 'dren pa'i dngos grub dang :
sna tshogs dbyings su sdud pa'i dngos grub dang :
rgyu 'bras lhun gyis grub pa'i dngos grub rnams :
bdag cag sgrub pa po la da stsol cig :
A+oM ru lu ru lu hU~M b+h+yo hU~M:
zhes dngos grub bskul zhing sgrub rten gnas gsum du gtugs /
mthar mdun gyi lha 'od du zhu nas bdag gi thugs srog la bsdu zhing dbyer med du gyur par bsam la /
gtor rdzas sogs dngos grub kyi bdud rtsir re mos nas myong bas zag med kyi bdud rtsis rtsa khams thams cad khyab pas bde ba chen po'i ye shes 'bar bar bsam zhing mnyam par bzhag
/de nas tshogs mchod spyi bye brag gi gtor 'bul rnams kyang bya dgos te /
de dag dngos grub len pa'i gong du bya ba'am /
skabs 'dir byas kyang mi 'gal zhing lag len bde /
gang ltar yang gtang rag gi mchod bstod dang bzod gsol /
rdul tshon yin na ye shes pa gshegs su gsol ba'am bris sku sogs rten la bstim /
ras bris yin na brtan bzhugs bya /
dam tshig pa srung 'khor dang bcas pa bsdu zhing /
thun mtshams kyi lhar ldangs te /
smon lam dang shis brjod kyis mtha' brgyan par bya'o //
de nas tho la mchod gtor sngar ltar phul la gshegs su gsol nas tho 'grol /
de nas kyang bag gseng zhing gnas srung ba rnams gsang ba spyi'i 'gros bzhin dang /
bsnyen pa'i kha skong gi zhi ba'i sbyin sreg bcu cha'i grangs longs su bsags shing /
'grub na tho grol gong dang skabs 'di dag tu byas kyang 'gal ba med do //
gsum pa grub pa 'bras bu'i tshul ni /
rtsa sgrub las /
grub pa'i rtags ni drod chen po gsum 'byung ste :
mngon sum gyi drod dang :
'od kyi drod dang :
drod kyi drod dang gsum mo :
zhes gsungs pas dang po ni /
bdag dpal chen por rang shugs su gsal zhing rkyen gyis mi g.yo ba dang /
bris sku 'dzum pa dang /
gtor ma 'bar zhing rak+ta khol ba sogs so //
gnyis pa ni /
rang lus las 'od 'phro ba dang /
mar me sris rme bar 'bar ba sogs so //
gsum pa ni /
lha sngags chos nyid gding du gyur pas tha mal gyi rnam rtog mi 'byung /
lus shing bal ltar yang zhing yod du mi tshor ba dang /
srin bu mi 'byung zhing dri zhim pa dang /
mkha' 'gro rnams ru lu'i dbyangs kyis mtsho la ngang pa ltar 'du zhing las byed pa'o //
de yang phyi'i sgrub rdzas rnams bsgrub bya'i sku gsung thugs kyi dkyil 'khor du mtshon pa'i brdar /
nang bdag gi sgo gsum dpal chen po'i sku gsung thugs su ye nas rdzogs pa'i chos nyid rtsa rlung thig le'i dri ma dwangs par byas te /
'bras bu mi shigs pa sku gsum gyi ngo bor byang chub par byed pa'i phyir /
sangs rgyas bde chen kun 'dus pa :
rnal 'byor zab mo sku gsum rdzogs :
zhes gsungs pa dang /
mdor na dngos grub rnam pa gnyis thob pa la dang po sne zin pa nas phyis mthar phyin par gyur gyi bar nyams rtogs yon tan gyis mtshon pa ste /
rtsa ba'i sgrub pa 'dir zla gam gcig pa dang /
lnga bcu rtsa brgyad pa dang /
lha dgu pa rnams gsungs pa las /
yang dag grub pa'i don gyi snying po lha dgu pa nyid yin te /
gtso bo'i g.yas g.yon gyi zhal dang phyag drug la ma mo brgyad sbyor bas kyang lha dgur nges pa dang /
'di nyid las /
gdams pa khyad 'phags yang dag snying po'i skor :
spros bcas lha sgom bsam gyis mi khyab kyang :
don gyi snying po lha dgu kho na yin :
zhes lha dgu'i sgrub pa phul du byung bar rkang tshugs su gsungs shing /
nyams len 'jug pa bde bas gnad 'dril ba dang /
rgyas bsdus 'tsham pa'ang yin pas bsnyen sgrub chig chod kyi dbang du byas nas bkod pa yin la /
yang shin tu bsdus pa nyams len gnad 'dril du byed na ru lu 'bru brgyad bdun tshan gsum du byas pa'i /
dang po cho ga bdun gyis lus tha mal gyi snang zhen sbyangs nas lha sku'i lam khyer dang /
gnyis pa yan lag bdun gyis ngag tha mal gyi snang zhen sbyangs nas grags pa gsung gi lam khyer dang /
gsum pa thim pa bdun gyis yid tha mal gyi snang zhen sbyangs nas dran rtog thugs kyi lam khyer dang sbyar te rim pa bzhin du ru lu'i bzlas pa nyid la rtse gcig tu 'bad cing /
spyod lam kun tu yang sgo gsum lha sngags chos nyid du shes pas rtsal sbyong ba sogs nyin mtshan gyi rnal 'byor bya ba'i tshul rnams ni rtsa ba'i gzhung nyid blo'i rim pa dang 'tsham par nyams su blang bar bya'o //
dpal chen yang dag snying po lha dgu'i bsnyen pa'i yi ge nyung ngur bsdus pa 'di ni dad brtson blo gros kyi nor ldan ngag dbang pad+ma'i gsung gis bskul ba las snyom las pa rgan po 'gyur med rdo rjes rang lo nga dgu pa la bkod pa'o //
sarba dA mang+ga laM///
/
