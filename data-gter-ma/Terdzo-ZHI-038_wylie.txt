@#//
mnga' dbang rin chen 'bar ba'i lag len gsal bar bsdebs pa dge legs nor bu'i gzi 'bar zhes bya ba bzhugs so //
na mo rat+na gu ru tsin+tA ma NiHye /
khyod dran mos dang gsol ba btab tsam gyis //
'phral yun 'dod rgu'i char pa 'dzad med snyil //
bai DU'i snying pos char yang mi bsgrun pa //
dkon mchog spyi gzugs pad+ma rgyal por 'dud //
bod la lhag par dgongs pa'i thugs rje'i shas //
chos skyong mnga' skyed nor bur bsgril ba nyid //
brgyud ldan lam las skal ldan dpyid 'phos pas //
lag len rgyun mi 'chad phyir rnam gsal dgod //
de'ang zab gter zangs mdzod las byon pa'i dbang gi rten 'brel chos bdun gyi gtso bo mnga' skyed rin chen 'bar ba lag tu blang
ba la gsum /
phun sum tshogs pa'i rgyu btsal ba /
rten cing 'brel ba'i rdzas gsag pa /
mnga' dbang bskur ba'i bya ba dngos so //
dang po ni /
dbang 'dis gang la mnga' gsol ba'i yul /
mdo sngags kyi bstan pa 'dzin pa'i skyes bu /
bshad sgrub kyi sde skyong ba'i bla ma slob dpon /
rgyal khams chos bzhin du skyong ba'i rgyal po rnams la'o //
mnga' dbang bskur ba'i dgos pa ni /
mnga' dbang 'di thob phyin chad /
de'i bsod nams mnga' thang zla ba yar gyi ngo bzhin rgyas nas 'gro ba mang po'i don 'byung bar gsungs so //
mnga' dbang spang ba'i yul ni /
bdud kyis bslus pa'i gang zag
/nang pa'i lta spyod kyi 'gal zla 'dzin pa /
sdig spyod rgyal po /
dmangs rigs gdol pa'i rigs la bskur na /
de dag gi mnga' thang rgyas nas sangs rgyas kyi bstan pa dang /
sems can gyi bde skyid la gnod pas shin tu'ang mi rung bar gsungs so //
mnga' gsol ba'i dus ni /
rgyal zla ba'i tshes gcig dang brgyad dang lhag par bco lnga'i nyin mo gsum po rgyud las dmigs bsal du bsngags pa yin la /
ci ste ma 'grigs na byang bgrod yar ngo gza' skar 'phrod sbyor shin tu bzang po la brtsam mo //
de'ang gzhung las /
mnga' dbang rin po che 'bar ba 'dis rgyal gyi zla ba shar ba'i tshe :
lo re bzhin rgyal po la mnga' gsol lo :
gsungs pa bzhin grub na lo re'i mnga' thang 'phel bar nges pas shin tu gal che'o //
gnyis pa rten cing 'brel ba'i rdzas gsag pa la gnyis /
yo byad sta gon du bya ba /
skabs su babs pa'i bsham bkod do //
dang po ni /
'bri mkhan dam tshig dang ldan pas dus rgyal zla ba'i tshes gcig gi nam langs skabs su byang chub sems bskyed blang /
yan lag lnga khrus bya /
gdan gtsang mar bsdad /
'bri gzhi mthing shog gam gro shog gtsang ma la /
'bri rdzas gser ram rgya mtshal la mchog gi rin po che lnga'i khu ba bsres pas /
ji ltar 'bri ba'i tshul 'byung po 'dul byed kyi rgyud le'u bzhi pa nas gsungs pa ltar re khA zlum po'i nang du tshangs pa'i 'jig rten srog gi yi ge rang gnas su bskor ba nyid brda yig shin tu dag par bri /
mtha' skor du /
oM ma hA de ba brah+ma sarba lo ka pA shaM ku ru ho :
sogs 'dod gsol 'thad 'os rgyas par bris la sbyang khrus bya /
dngul zangs sogs rin po che'i snod du bzhag
/dar tshon lngas dgab /
slob dpon gyis phyag rdor gang yang rung ba'i bdag bskyed
bzlas pa dang bcas pa byas la /
tsakra nyid rin chen lhun po ri mtsho gling dang lcags ri so sor srog yig gis mtshan par gsal /
rang gi gnas gsum nas sku gsung thugs kyi 'od zer lcags kyu lta bu 'phros pas 'jig rten gyi khams gang /
srid pa'i rtse mo nas rgya mtsho'i gting chen yan chad kyi lha klu mi dang sde brgyad mthu bo che rnams kyi tshe bsod dpal 'byor gzi brjid dbang thang thams cad nor bu dbyig gi snying po dwangs ma 'od lnga'i rnam par bsdus te tsakra la thim par mos la /
yi dam sngags sham du 'khor lo'i sngags rnams grangs ci rigs su bzla /
mthar rten snying bzlas pa'i me tog 'thor /
shis pa brjod /
rgyas btab la dar snas dril /
dbang rdzas la de tsam gyis chog par mngon /
g.yang rten byed na le'u lnga par gsungs pa'i 'thor sdud ngar blud kyi 'bru so gnyis pa'ang shes na bzla /
mi shes na bris la tsakra btum /
rin po che'i ga'ur bcug go
/bri dus 'di bzhin ma 'dzom par mnga' gsol glo bur du dgos pa sogs la'ang yar tshes gcig la 'bri ba sogs rten 'brel legs par bsgrig pa las gang byung byas na mi shis par 'gyur ro //
gzhan yang 'og nas bshad pa'i rgyal po'i rtags drug
/bkra shis pa'i rdzas bzhi sogs dang /
gdan la 'ding rgyu dar ras sam shog gu kha dog lnga la bzang sman gyi khu ba bsres pa'i gser ram mtshal la sogs pas /
nam mkha'i dkyil 'khor gru gsum mthing ga e yig gis mtshan pa /
rlung dkyil gzhu dbyibs ljang gu yaM/
me dkyil gru gsum dmar po raM/
chu dkyil zlum po dkar po baM/
sa dkyil gru bzhi ser po laM gyis mtshan pa rnams dang /
'grub na lha 'dre mi gsum gtso che ba rnams kyi ming byang gi mthar pA shaM ku ru ho :
zhes bris pa'am /
bsdu na /
lha'i srog yig a /
mi'i srog yig nr-i /
'dre'i srog yig tri rnams bris pa sogs snga tshags su tshud par bya'o //
gnyis pa skabs su babs pa'i bsham bkod ni /
mnga' dbang bskur bar skabs su babs pa'i nyin mor /
gnas khang byi dor bya /
sa rgyan gnam rgyan sogs bkod pa ci mdzes su byas pa'i phugs su dkon mchog gi rten mchod pa bcas bsham /
rang gi nye logs su mnga' dbang rjes su sngags phyi nang gi dbang bskur dgos par gsungs pas /
theg dgu'i dbang gang rung ngam /
'dir 'brel byang chub spyod dbang dang /
drag po rtsal gyi smin lam 'bring po lta bu'i dkyil 'khor dang dbang rdzas so so'i gzhung ltar bkod /
rang gi mdun ngos kyi char rin po che'i khri steng du gos bzang po'i stan rim pa gsum mam /
bdun nam /
bcu gsum brtsegs pa'i khar nam mkha'/
rlung /
me /
chu /
sa'i dkyil 'khor rnams so so'i dwangs bcud 'dus pa'i bdag nyid kyi dkyil 'khor dngos su bsams la bkod /
de'i steng du lha 'dre mi gsum gyi srog yig bting ba'i khar stan dkar rdo rje rgya gram gyi ri mos mdzes pa bting /
phyogs bzhir yang rgya gram gyi mtshan ma gdab /
dbang gzhi'i mdun ngos lta bu stabs gang bder stegs bu'i steng 'bud dung dkar po dar sna'i chun 'phyang ldan pa /
za 'og gi rgyal mtshan nor bu'i tog gis mdzes pa /
rin po che'i yu ba la brten pa'i ba dan lce gsum pa 'phan mgos mdzes pa /
rnga bo che ste bkra shis pa'i rdzas bzhi dang /
pad+mas btegs pa'i rin po che 'bar ba'am 'phru lta bu'i gtsug nor /
gos bzang gi zhwa zlum po'i gzhi la brten pa'i dar tshon sna lnga'i srog gnyis gnyis kyis g.yas g.yon mdzes pa'i lhag ma 'phyang 'phrul du g.yo ba'i dbu zhwa /
dar dkar gyi sha gos /
zab chen bzang po las grub pa'i rtse ber /
gser gyi phra tshom che ba bzhi dang mtha' gnyis su phyed ka gnyis kyi pha gus mdzes pa'i ske rags sam /
ma grub na dar ser gyi ska rags /
hor l+h+wam bzang po'i mthil la rdo rje rgya gram gyis mtshan pa ste rgyal po'i rtags drug
/gong smros tshangs pa'i 'jig rten gyi 'khor lo /
bkra shis rtags brgyad /
rdzas brgyad /
rgyal srid sna bdun /
khrus chas /
tshogs kyi 'khor lo sogs zhal gso'i ston mo rgyas pa /
khri che ba'i nye logs su khri'u shing /
'bud dkrol gyi rol mo'i bye brag bzang dgu
/bgegs gtor /
gul yungs sogs mkho ba'i yo byad thams cad ma tshang ba med pa tshogs par bya'o ///
/gsum pa mnga' dbang bskur ba'i bya ba dngos la gnyis /
dngos dang /
rjes kyi bya ba'o //
dang po ni /
slob dpon gyis byang gling gtum po lta bu phyag rdor gang yang rung ba'i bdag bskyed bzlas pa dang bcas pa bya /
khrus bum du rnam 'joms sme brtsegs gang yang rung ba'i bskyed bzlas 'od zhu byas la /
mnga' gsol ba'i yul rgyal po sogs phyi rol nas yan lag lnga khrus dag par byas nas nang du 'jug pa'i tshe las rdor gyis las bum chus khrus bya /
slob dpon gyis /
ji ltar bltams pa sogs dang /
rnam 'joms gzungs /
sme brtsegs snying po sogs brjod /
bgegs gtor spyi ltar btang /
bden pa brdar cing bgegs bskrad /
gu gul bdug
/yungs thun brab /
rol mo'i tsham rngam byas la khri'u shing gi steng du 'khod du gzhug ste srung 'khor brtan por bsgom /
de nas lo rgyus kyis mtshams sbyor ba ni /
'o /
nam mkha'i mtha' dang mnyam pa'i sems can thams cad gnas skabs su dam pa'i chos bsgrub pa dang /
mthar thug bla na med pa sangs rgyas kyi go 'phang la 'god par bya /
de'i phyir du chos skyong ba'i rgyal por mnga' gsol ba'i dbang bskur zhus nas chos kyi rgyal po sangs rgyas bcom ldan 'das mngon du 'thob par bya'o snyam pa'i thugs bskyed gsal btab nas gsan 'tshal /
gsan par bya ba'i chos 'di'i lo rgyus cung zad brjod na /
de'ang phyogs dus rgyal ba ma lus pa'i sku gsung thugs rdo rje'i rang bzhin gcig tu bsdus pa slob dpon chen po pad+ma 'byung gnas de nyid d+ha na ko Sha'i rgya mtshor pad+ma'i dbus su brdzus te 'khrungs pa'i tshul bstan pa na /
zla ba yar ngo'i skar ma rgyal la babs pa'i nyin mo rgya mtsho'i khyon thams cad lha'i me tog pad+ma gsar pa sha stag gis khengs /
mtha' rdo rje'i brag ris gtams pa'i dbus dang steng gi phyogs su ye shes mkha' 'gro sngon mo /
shar dang shar lhor dkar mo /
lho dang lho nub tu ser mo /
nub dang nub byang du dmar mo /
byang dang byang shar du ljang mo ste 'byung ba lnga'i rang bzhin /
thams cad kyang zhi ma khro'i cha byad can /
phyag na kha dog sna tshogs pa'i rin po che 'bar ba sha stag 'dzin pa /
rang 'od 'khrugs shing gzi byin 'bar ba sprin ltar du gtibs pa'i mdun gyi nam mkhar /
rdzu 'phrul gter gyi bdag mo srid gsum dbang 'dus kyi DA ki sku mdog dmar mo shin tu chags pa'i nyams can mdzes sdug gi rnam 'gyur bsam gyis mi khyab pa /
dar dang rin po che'i rgyan gyis spras shing phyag na rin po che'i bum pa thogs pa zhig byon nas /
zhal nas e yaM raM baM laM zhes 'byung ba lnga'i snod bcud thams cad dbang du sdud pa'i sgra sgrog cing yi ge'i rang bzhin gyi 'od zer phyogs bcur spros te srid gsum gyi tshe srog dbang thang thams cad bsdus nas /
slob dpon chen po'i sku'i gnas bco brgyad du brda don rtags kyi phyag rgyas dbang bskur /
dam tshig gsum phog
/rgya gsum gyis btab ste phyogs mtshams kyi lha dang mkha' 'gro thams cad rdzu 'phrul bdag mo rang gi thugs kar bsdus te /
de nyid kyang gu ru'i thugs kar thim pas bsam yas brjod pa dang bral ba'i bde stong gi ye shes chen por mngon byang chub /
de'i tshe gsang ba'i bdag po phyag na rdo rje mdun gyi nam mkhar byon te /
dpal 'byung po 'dul byed kyi rgyud rin po che'i glegs bam mtho gang ba gu ru rin po cher gnang ste brda gsum gsungs nas nam mkha' la 'ur sgra bcas gshegs /
de'i byin rlabs kyi stobs kyis nub phyogs o rgyan gyi rgyal po in+d+ra bo d+his rgya mtshor byon nas gu ru dang mjal /
gdan drangs te rgyal por mnga' gsol /
lo drug gi bar rgyal srid mdzad /
rim gyis brtul zhugs kyi spyod pa sogs 'gro 'dul gyi bkod pa mtha' yas pa gdul bya'i zhing thams cad du yun ring por bstan /
gdong dmar bod yul gyi gdul bya smin pa'i skabs su babs pa na chos rgyal khri srong lde'u btsan dang /
'phags yul gyi mkhan po shAn+ta rak+Shi ta la sogs pa rnams kyang gu ru nyid kyi thugs rje'i rtsal gyi cho 'phrul las shar te /
phan tshun rten cing 'brel bar 'byung ba'i tshul gyis slob dpon sangs rgyas gnyis pa sku dngos kyis bod du phebs /
dkyil 'khor chen po la 'khod pa'i bod skyong dregs pa'i sde dpon gyi tshul 'dzin pa thams cad 'dul ba'i bkod pa bstan /
de'i dbang gis bsam yas kyi gtsug lag khang rten dang brten par bcas pa thams cad gegs med du grub /
dam pa'i chos kyi 'khor lo rgya chen po bskor /
de'i tshe slob dpon chen pos 'byung po 'dul byed kyi rgyud las btus te mnga' dbang rin chen 'bar ba'i cho ga'i sgo nas chos rgyal khri srong lde'u btsan la dbang bskur /
rten 'brel gyi sgo phun sum tshogs pa bsgrigs /
dge mtshan du ma mngon du gyur /
de nas rgyal po'i mnga' thang zla bral tu gyur te /
mtha' bzhi'i rgyal po thams cad dbang du 'dus /
bod khams chos kyis bkang /
chab srid mnga' thang shin tu rgyas pa'i ngang nas dgung du gshegs pa ste /
gu ru nyid kyi zhal nas /
'gro 'dul rgyal po pad+ma ngas :
khri srong lde'u btsan bsam pa bsgrubs :
bod yul byang chub sems kyis btul :
yid bzhin nor bu dbang gi mchog :
snying dang 'dra ba'i man ngag 'di :
'byung po 'dul byed rgyud nas btus :
zhes sogs gsungs pa dang /
rgyud kyi 'jug don las /
de nas o rgyan rgyal po ngas :
'jig rten gdul bya dbang du bsdus :
thams cad dge ba'i chos la bkod :
sngon gyi las kyi 'phro mthud nas :
khri srong lde'u btsan bsam pa bsgrubs :
snyigs ma'i sems can don bya'i phyir :
'dzam gling srog gi bcud bsdus pa :
bod na gces pa'i man ngag 'di :
rin chen gter du sbas te bzhag :
ces gsungs pa ltar ma 'ongs snyigs ma'i bstan 'gro'i phan bde'i mnga' thang skyed pa la dgongs nas bod yul la stod byang gi sgrub gnas zang zang lha brag gi nub zangs mdzod dmar por rgyas btab /
dri za'i rgyal po rdo rje 'bar ba rtsal la gnyer du gtad pa /
phyis dus la babs pa'i tshe ji skad du /
ri bo bkra bzang zhes bya'i shar 'dabs su :
chu khams glang lo sme ba'i mtshan rtags can :
pad+ma bdag gis byin gyis brlabs pa'i rtags :
spyi bor rgod kyi ldem 'phru yang yang 'byung :
zhes lung bstan pa bzhin /
sna nam rdo rje bdud 'joms kyi rnam 'phrul rig 'dzin rgod kyi ldem 'phru can gyis spyan drangs /
mkhas shing dngos grub brnyes pa'i rdo rje slob dpon rnams la rim par brgyud pa /
gzhan la ma grags pa'i khyad chos /
rten 'brel legs tshogs 'bad med du 'grigs pa'i thabs mkhas ngo mtshar rmad du byung ba ste /
gzhung las /
bod la gces pa'i gter mdzod bzhi :
mdzod bzhi'i snying khrag man ngag brgyad :
sems bskyed bsam pa bzang po yis :
nga yi bka' bzhin bsgrubs pa na :
bod yul bde skyid ldan par 'gyur :
zhes ched du bsngags pa man ngag brgyad kyi nang tshan /
chos tshan drug gi phyi them las /
rgyal po'i mnga' thang rgyas pa'i phyir :
mnga' dbang rin chen 'bar ba yod :
ces gsungs pa'i cho ga nyid bsgrub pa yin pas ting nge 'dzin 'di rnams rim par gsal 'debs par zhu /
gnas khang gi khor yug 'di dag thams cad byang phyogs lcang lo can gyi pho brang /
rgyal po chen po rnam thos sras kyi 'dod dgu'i phun tshogs thams cad lhun gyis grub pa'i bsti gnas mtha' dbus dang bral bar gyur pa'i dbus su /
slob dpon dpal gsang ba'i bdag po phyag na rdo rje nyi ma 'bum gyi gzi brjid dang ldan pa mkhyen brtse nus gsum gyi bdag nyid mngon sum du bzhugs yod snyam pa dang /
khyed rang gi gzhi lus lha'i pho brang chen por gsal 'debs pa'i dmigs pa rnams kyang nged kyis brda sprod pa ltar bsgom par mdzod cig
/las sngags dang las bum chus bsang /
swa b+hA bas sbyang /
stong pa'i ngang las snod bcud lcang lo can //
kun bzang nam mkha' mdzod kyi longs spyod kyis //
mngon par phyug pa'i zhing khams chen po'i dbus //
rgyal po'i srog yig a la nr-i brgyad kyis //
bskor ba'i gzi byin phun sum tshogs pa las //
'od 'phros snang srid kun gyi bcud rnams bsdus //
yig 'brur thim pas yongs su gyur pa las //
chos kyi rgyal po rang gi cha byad can //
mtshan dpe'i gzi ldan 'od lus stong chen gyi //
spyi bor 'jam dpal ser po glegs ral 'dzin //
mgrin par thugs rje chen po gangs ri'i mdog
/phyag bzhi thal sbyar shel phreng pad+ma 'dzin //
thugs kar gsang bdag sngon po rdor dril bsnams //
sku gsung thugs kyi rdo rje'i rang bzhin gyi //
dkyil 'khor 'khor lo'i pho brang gnas gsum du //
btab pa'i gzi byin phyogs bcur 'bar ba des /
khams gsum dbang sdud srid gsum zil gyis gnon //
che btsan 'gran zla thams cad bral bar gyur /

/de nas gdod nas rang byung gi gzhi lus lha'i pho brang sangs rgyas thams cad kyi sku gsung thugs rdo rje'i dkyil 'khor dang dbyer mi phyed par gsal btab pa de la /
chos skyong rgyal po'i che ba'i rtags drug gis rim par mnga' gsol ba'i thog mar /
zhabs la zab l+h+wam gser gyi rgya gram gyis mtshan pa gsol bas khams gsum zil gyis gnon pa'i mnga' thang chen po thob pa'i mos 'dun mdzod cig
/zhabs l+h+wam bkon la /
hU~M:
'jig rten g.yo ba 'byung ba'i dkyil 'khor la :
mi g.yo brtan par byed pa'i rgya gram mtshan :
chos skyong rgyal po'i zhabs la 'di gsol bas :
khams gsum zil gyis gnon pa'i dbang thob shog :
oM badzra gar+b+he laM a b+hi Shiny+tsa hU~M:
dar dkar gyi la'u sku la gsol bas dri ma med pa'i byang chub kyi sems dang ldan pas 'gro ba thams cad dge ba bcu'i lam la 'god pa'i mnga' chen thob par mdzod cig
/dar dkar gyi sha gos bkon la /
hU~M:
dar dkar lha yi pany+tsa li ka 'di :
thugs rje chen po'i sku yi na bzar gsol :
rtag tu byang chub sems dang ldan pa yis :
dge bcu dkar po'i chos la spyod par shog :
dz+nyA na bi shud+d+he a b+hi Shiny+tsa hU~M:
gser gyi ska rags rin po che'i phra btab pa rked la gsol bas tshad med rnam bzhis gzhan don rgyun chad med par mdzad pa'i mnga' chen thob par mdzod cig
/ska rags bcings la /
hU~M:
tshad med bzhi yis 'gro ba'i don mdzad cing :
'gro drug thugs rjes gzung zhing gzhan don mdzad :
brda don mtshon pa'i gser gyi sku rags 'di :
thugs rjes nan gyis chings la gzhan don mdzod :
d+harma tsakra a b+hi Shiny+tsa hU~M:
za 'og gi ber chen sku la gsol bas rin po che'i bang mdzod kha phyes pa ltar 'dod dgu'i dpal 'byor phun sum tshogs pa la dbang bskur ba'i mnga' chen thob par mdzod cig
/ber gsol la /
hU~M:
bkra shis longs spyod sna tshogs mtshon pa'i brda :
zab chen ber 'di sku la gsol ba yis :
ci 'dod phun sum tshogs pa'i gter 'dzoms nas :
'gro rnams dbul phongs sdug bsngal sel bar shog :
nA ga a b+h+ya li a b+hi Shiny+tsa hU~M:
skabs 'dir zhal nas gsungs pa'i tshigs gcad kyis thog drang /
bkra shis rgya cher brjod /
rten snying gi me tog 'thor /
rol mo bsgrag
/smon lam bzang po mang du gdab /
de nas bsgrub bya nyid khri la 'khod du gzhug ste /
brtan g.yo'i dwangs bcud 'dus pa'i dbang chen 'byung lnga'i dkyil 'khor gyi steng /
rin po che'i khri mtho brjid brtan pa la bzhugs pas 'jig rten mtha' dbus thams cad zil gyis non /
snang srid kyi khams thams cad bde skyid kyi cha snyoms pa'i mnga' chen thob par mdzod cig
/hU~M:
khams gsum zil gyis gnon pa'i rat+na'i gdan :
dbang chen 'byung ba lnga yi dkyil 'khor 'dir :
chos skyong rgyal pos mtha' dang dbus non te :
srid pa cha snyoms bde skyid ldan par shog :
e yaM raM baM laM rat+na maN+Dal nan a b+hi Shiny+tsa hU~M:
dar sna lnga'i ze'u prog dbu la bcings pas skye dgu ris su ma chad pa rnams kyis mgo bo'i thod bzhin du khur cing ci bsgo ba'i bka' nyan pa'i mnga' chen thob par mdzod cig
/dbu zhwa'am dar thod bcings la /
hU~M:
'byung ba lnga yi dwangs ma kha dog lnga :
rang gsal 'od kyi dwangs ma dar gyi thod :
rin chen 'bar ba'i dbyibs su gsol ba yis :
kun gyis thod bzhin bkur zhing bka' nyan shog :
oM AHhU~M a b+hi Shiny+tsa hU~M:
nor bu rin po che dbang gi rgyal pos gtsug tu brgyan pas sems can kun gyi re 'dod yid bzhin du skong ba la thogs pa med pa'i mnga' chen thob par mdzod cig
/gtsug tu nor bu'i tog sogs kyis brgyan la /
hU~M:
nor bu rin chen dbang gi rgyal po 'di :
chos skyong rgyal po'i spyi bor bzhugs pa yis :
sems can thams cad bsam pa'i don grub nas :
rgyal pos kun la ci 'dod sbyin par shog :
d+ha naM rat+na a b+hi Shiny+tsa hU~M:
tshangs pa'i 'jig rten srog yig dang bcas pa'i tsakra phyag tu phul bas /
bsod nams longs spyod mnga' thang la sogs pa yar ngo'i zla ba dang dbyar gyi chu gter bzhin du 'phel zhing rgyas /
stong gsum 'jig rten zil gyis non cing dbang sgyur ba'i mnga' chen thob par mdzod cig
/bsgrubs pa'i tsakra phyag tu gtad la /
hU~M:
tshangs pa'i 'jig rten srog gi yi ges bskor :
chos skyong rgyal po'i phyag tu phul ba yis :
bsod nams longs spyod mnga' thang rgyas par 'gyur :
stong gsum zil gnon rgyal por dbang bskur ro :
rat+na sid+d+hi dzaHdzaHa b+hi Shiny+tsa hU~M:
de rnams kyi mnga' dbang dngos gzhi bskur ba grub nas /
mtha' rten dge legs su byed pa'i srid zhi'i dpal 'byor rnams kyis rim par mnga' gsol ba'i thog mar /
bkra shis pa'i rol mo dang yo byad rnam pa bzhi phyag tu phul bas /
khams gsum dge bcu'i chos sgras gang /
snyan grags 'brug sgra ltar sgrog
/sangs rgyas bstan pa'i rgyal mtshan sgreng /
rgyal po'i mnga' thang dar bas sems can bde skyid ldan pa'i rten 'brel lhun gyis grub par mos mdzod /
dung 'bud du gzhug la /
hU~M:
nor bu dung chen g.yas su 'khyil ba 'dis :
chos skyong rgyal po khyed la mnga' gsol bas :
khams gsum thams cad chos kyi sgra yis gang :
sems can thams cad dge bcu spyod par shog :
rnga rdung du gzhug la /
hU~M:
rnga chen rol mo snyan pa'i sgra chen 'dis :
chos skyong rgyal po khyed la mnga' gsol bas :
'jig rten chos kyi sgra yis gang nas kyang :
snyan grags nam mkha'i 'brug ltar sgrog par shog :
rgyal mtshan sgreng du gzhug la /
hU~M:
mi nub rgyal mtshan bstan pa'i srog shing 'dis :
chos skyong rgyal po khyed la mnga' gsol bas :
sangs rgyas bstan pa dar zhing rgyas pa dang :
bla med chos kyi rgyal mtshan sgreng bar shog :
'phan phyar du gzhug la /
hU~M:
khams gsum dbang sdud dar gyi 'phan phran 'dis :
chos skyong rgyal po khyed la mnga' gsol bas :
rgyal po'i mnga' thang bsod nams dar zhing rgyas :
sems can thams cad bde skyid ldan par shog :
ces brjod /
de nas bkra shis pa'i rdzas brgyad gtod pa'i tshig lhug skabs su /
deng 'dir yang bstan pa 'dzin pa'i skyes bu'am /
chos skyong ba'i rgyal po chen po nyid li khri'i rdzas la brten nas bkra shis par gyur cig sogs li khris thog drang /
bilbas mtha' rten pa'i /
rdzas brgyad dang /
rtags brgyad /
rgyal srid sna bdun rnams spyi ltar gtod /
de dag rnams kyi skabs su chog grogs yod na dbyangs bcas brjod cing bar mtshams rnams su rol mo 'bud dkrol bya /
'grub na skabs 'dir tshogs 'khor rgyas bsdus gang 'grub btang la tshogs rdzas drang /
dkar spro'i ston mo bzang pos zhal gso /
slar yang shis brjod rgyas pa dang /
shin tu spro zhing 'grub tu rung na glu bro gar gyi rim pa'ang bya bar gsungs so //
'di dag gi skabs su gzhung las /
sems bskyed dang kha brda bzang zhing rgya che ba mang du bsgrig :
rig pa ngar bskyed :
rten 'brel gnad yin te :
brtul zhugs dang sems kyi dpa' bskyed do :
zhes gsungs pas snang ba zil gyis gnon pa'i gding dang spro dga'i ngar skyed /
rten 'brel legs tshogs rgya ci che sgrig pa gnad yin no ///
/
gnyis pa rjes kyi bya ba ni /
gzhung las /
de'i dus su rgyal po theg pa chen po'i dbang gis smin par bya ste :
rnal 'byor phyi'i dbang bskur na rgyal khams su rgyu'i chos dar bar 'gyur :
gsang sngags nang gi dbang bskur na :
yang dag 'bras bu'i chos dar bar 'gyur ro :
zhes gsungs pa ltar 'grub na gal che bas gong gi cho ga rnams grub pa'i rjes bsgrub bya rang gnas su byon /
slob dpon gyis dbang sgrub byas la phyi nang gi dbang bskur /
mnga' gsol ba'i chas rnams kyang gal chung du mi bya bar /
gzhung las /
rgyal po'i bka' rtags kyi nor bu drug :
rin po che srog gi snying po :
rin po che'i phreng ba dang bcas te rgyal po'i pho brang du bzhugs te :
chos 
skyong rgyal po ma yin pa dmangs kyis longs spyad par mi bya :
dus rgyun mchod pa 'bul :
ces gsungs pa ltar tshul bzhin bsgrub pa dang /
khyad par tshangs pa'i 'jig rten gyi tsakra ji ltar 'chang ba'i tshul 'byung po 'dul byed kyi rgyud le'u lnga pa las gsungs pa bzhin byas na /
chos ldan gyi chab srid yar zla ltar rgyas pa la gdon mi za'o ///
/rin chen 'bar ba'i mnga' dbang tog bkod pas //
bstan 'dzin skyes bu chos ldan rgyal po rnams //
mnga' thang rgyal mtshan srid pa'i rtse mor snyeg
/'dod rgu'i char pas lus can tshim byed shog
/lhag bsam bzang pos mdzod bzhi'i bcud //
'di spel dge bas snyigs mthar yang //
chos kyi chab srid rab rgyas te //
phan bde'i dga' ston nub med shog
/ces pa 'di nyid rgyun dkon cing rnam par dag pa'i lag len yang nub tu nye bas /
gong ma'i gsung dang bla ma'i phyag len bzhin rgyal dbang pad+ma'i rjes su zhugs pa pad+ma gar dbang phrin las 'gro 'dul rtsal gyis rdzong gsar bkra shis lha rtse'i chos grwar bsdebs pa dge legs 'phel ///
/
