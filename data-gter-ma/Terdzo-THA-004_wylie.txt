@#//
klong chen snying gi thig le las /
rig 'dzin 'dus pa'i rtsa dbang rgyal thabs spyi blugs mtshams sbyor khyer bdes brgyan pa pad+ma'i do shal zhes bya ba bzhugs so //
na mo gu ru pad+mA ka ra ya /
dus gsum rgyal ba 'dus pa'i sku
/gsang chen nges pa'i chos kyi mdzod //
nam mkha' dang mnyam phrin las can //
rje btsun pad+ma'i zhabs la 'dud //
ye shes klong dgu'i rig 'dzin gyi //
sgrub thabs kun gyi mthar thug pa //
klong chen nam mkha' mdzod kyi bcud //
spyod la smin par byed 'di 'o //
dkyil 'khor chen po gzhan dag tu phyi phan pa'i dbang gis smin pa la nang nus pa 'jug pa'i sger dbang rtsa gzhung dngos bstan ltar bsgrub pa la gsum /
sbyor ba yo byad kyi gshom /
dngos gzhi sgrub mchod dang dbang /
rjes kyi bya ba'i rim pa'o //
dang po ni /
dben zhing nyams dga' ba'i gnas su stegs gtsang mar zhi dkyil sgo rdzogs lha mtshan gzhung mthun bris pa'am maN+Dal la me tog tshom bu gtso 'khor dgu bkod pas kyang rung ste /
de'i dbus many+dzi la bum pa bcud ldan kha rgyan mgul chings dang bcas pa /
g.yas su 'di nyid kyi gzhung pod glegs bam ma 'dzom na sgrub thabs sogs chos tshan dar gyis dril ba /
g.yon du thod pa mtshan ldan chang dang chos sman mngar gsum sbyar bas bkang ba'i khar me long sin+d+hu ra'i thig le can gyi steng shel rdo dang /
logs su rig tsaka bkod pa la dar gur dbub /
sman raka gtor gsum /
phyi mchod bskor bsham /
bka' srung sngon gtor tshogs kyi yo byad sogs nye bar mkho ba rnams spyi ltar 'du bya'o //
gnyis pa la thog mar dbang don sgrub mchod ni /
nang sgrub rig 'dzin 'dus pa'i skyabs sems nas brtsam las byang mthar chags su btang /
bdag mdun dbyer med du bsgom /
rtogs pa dman na dzapa? khang dbye /
bzlas pa'i skabs gab byang ltar ting nge 'dzin gsal gdab la bsnyen sgrub kyi bzlas pa bya /
bum pa rang byung gi gzhal yas khang du rig 'dzin 'dus pa'i dkyil 'khor dwangs pa'i mtsho la gza' skar shar ba bzhin skad cig gis gsal bar gyur /
rang srog sngags kyi 'od zer sogs kyis gsal btab nas gzungs thag blangs la bsnyen sgrub bzlas pa brgya rtsa re las mi nyung ba bya /
las bum nang du pad nyi'i steng //
pad+ma dbang chen sku mdog dmar //
pad+ma'i dbyug to zhags pa 'dzin //
'dor thabs ye shes me klong 'gying //
sku las rdo rje bdud rtsi'i rgyun //
babs pas bum pa gang bar gyur /
oM badzra kro d+ha ha ya grI ba hU~M phaT/
ces brgya rtsa tsam bzlas /
mthar mchod bstod bya /
yig brgya brjod /
oM AHhU~M gis dung chu phul /
rnam rgyal bum pa'i lha rnams bde ba chen po'i ngo bor zhu nas bum chu dang ro gcig tu gyur par mos /
bka' srung gtor 'bul bya /
rig pa'i me tog dor la gnang ba nod do //
dbang dngos la thog mar slob ma rnams la khrus bya /
bgegs gtor spyi ltar bsngo /
las byang gi bka' bsgo dang srung 'khor bsgom /
sems bskyed gsal btab /
chos bshad dang mtshams sbyor gyi khyad par /
de'ang mtshon bya don gyi man ngag rang byung gi gsang ba chen po mtshon byed brda dang tshig tu shar ba'i rgyud lung man ngag thams cad /
rgyal ba rnams kyi thugs nas thugs kyi gter du sbas pa dang /
mkha' 'gro mas dgongs pa'i rtsal gyis nam mkha'i gter du sbas pa dang /
rig 'dzin rnams kyis 'byung bas mi shigs pa'i sgrom bu la brten te sa'i gter du sbas shing gdul ba'i dus su son pa na las can rnams kyis rdo rje'i rgya bkrol nas mngon du snang bar mdzad pa las /
'dir ni bla ma dgongs pa 'dus pa'i lung bstan bka' rgya ma las /
lho phyogs 'od zer ming can sprul pa'i skuH
zab don snying thig chos kyis 'gro ba 'drenaH
'brel tshad rig 'dzin zhing du 'phen pa 'byungaH
zhes dang /
o rgyan chos rje gling pa'i lung byang las /
dbu g.yor gzhung du byang sems pad+ma'i mingaH
bka' rnying bstan skyong thabs mkhas 'gro ba 'dulaH
zhes sogs gter kha gsar rnying mang po nas rdo rje'i lung gis bsngags shing sku tshe ril por sgrub pa'i rgyal mtshan btsugs pas grub pa chen po'i sar bzhugs pa la rtsod pa med pa /
'jam mgon chos kyi rgyal po khri srong lde'u btsan dang rgyal sras lha rje zung du 'jug pa'i rnam rol rig 'dzin chen po 'jigs med mkhyen brtse'i 'od zer ram pad+ma dbang chen ye shes rdo rje rtsal la ye shes dbyings kyi mkha' 'gros klong lnga'i brda ris phyag tu sprad /
o rgyan gyi gu ru rin po che dang kun mkhyen dri med 'od zer gyis dngos nyams kyi snang bar yang yang byin gyis brlabs shing dgongs klong dbyer med du gyur pa la brten /
klong chen nam mkha' mdzod kyi thugs gter chen mo gtan la phab /
bod khams mtha' dbus rgya hor tshun chad du phrin las rgya che la rgyun chags pas sngon chad ma grol ba'i lus can bgrang las 'das pa gdod ma'i gzhi thog tu grol bar mdzad pa'i zab chos khyad par can klong chen snying gi thig le las nang sgrub rig 'dzin 'dus pa'i rtsa dbang rgyal thabs spyi blugs bskur ba la sogs kyis mtshams sbyar nas maN+Dal 'bul du gzhug
/bla ma dang dkyil 'khor gyi gtso bo tha mi dad pa la mi phyed gus pa'i yid kyis gsol ba 'debs pa 'di'i rjes zlos /
hoH
bdag ni skal ldan rigs kyi buH
thugs rje chen pos rjes bzung laH
dam tshig chen po'i dkyil 'khor duH
'jug cing smin par mdzad du gsolaH
lan gsum /
hoH
gsang ba mchog gi dkyil 'khor 'diraH
'jug par dka' la khe nyen cheH
dam tshig nyams na brlag 'gyur bsaH
dam srung dbang bskur sbyin par byaH
zhes bsgo zhing gnang ba sbyin /
bla ma rig 'dzin 'dus pa'i dkyil 'khor rtsa gsum dam can srung ma'i tshogs dang bcas te mngon sum bzhin du bzhugs pa'i spyan sngar bdag gzhan nam mkha' dang mnyam pa'i 'gro ba thams cad byang chub ma thob kyi bar du skyabs su 'gro ba'i blos 'di'i rjes zlos /
na moH
bdag dang mtha' yas sogs /
pha mar gyur pa'i sems can nam mkha'i mtha' dang mnyam pa'i 'gro ba ma lus pa sangs rgyas kyi sa la 'god par 'dod pa'i smon sems dang /
de'i ched du bla ma rig 'dzin 'dus pa'i dkyil 'khor du zhugs nas rdo rje rtse mo'i myur lam bgrod par bgyi'o snyam pa 'jug sems bskyed pa 'di'i rjes zlos /
hoH
rig 'dzin dkyil 'khor sogs gsum /
de nas thun mong ma yin pa'i yan lag bdun pas gsag sbyang spel gsum bgyi ba la /
skye ba med pa'i ngang las skye ba'i cho 'phrul chu las chu bur brdol ba bzhin du shes rab rang byung gi sgron ma 'od gsal bsam brjod las 'das pa'i ye shes dbyings gdod nas rnam dag rang byung sku gsum lha'i dkyil 'khor du bzhugs pa las /
rgyang zhags chu'i sgron mas mtshams sbyar te rten thig le stong pa'i sgron mas mtshan pa'i dag pa dbyings kyi sgron ma'i klong du /
brten pa rig gdangs sprul pa'i lha rdo rje lu gu rgyud dbang po'i mngon sum du mthong bas lha dang lta ba mjal ba'i phyag 'tshal zhing /
de las 'ja' tshon zer thig gi nyams snang gong du 'phel ba'i mchod sprin rgya mtsho 'bul ba dang /
snang ba thams cad sku dang ye shes su rang shar ba'i rig pa tshad phebs chen po'i ngang du 'khor gsum gzung 'dzin gyi sdig ltung bshags shing /
chos can gyi snang ba chos nyid kyi klong du zad pa'i dag pa gnyis ldan gyi 'bras bu zag med ye shes kyi tshogs chen yongs su rdzogs pa la rjes su yi rang ba dang /
phyir gsal 'pho chen ye shes kyi skus gsung rdo rje'i rgyun gyis rtag pa'i klong du rdzogs pa chen po'i chos 'khor rgyun chad med par bskor zhing /
'ja' lus rdo rje'i snang brnyan chen po srid pa ji srid du bzhugs gsol 'debs pa dang /
de lta bu'i zag med ye shes kyi dge tshogs sgrib gnyis rtsad nas dag pa gzhon nu bum pa sku'i klong du /
chos kyi dbyings la mi bsngo bar shes pa'i tshul gyis yongs su bsngo ba ste khyad par can gyi lta sgom gyi gnad dran pas 'di'i rjes zlos /
hoH
chu las chu bur sogs lan gsum /
dbang gi gzhi rten bsgrub pa'i phyir ye shes pa dbab pa la sgo gsum gyi gnad gcun te dmigs pa 'di bzhin du mdzod /
chos thams cad rang bzhin gyis spros bral 'od gsal stong pa nyid kyi rang mdangs lhun grub dag pa rab 'byams kyi dkyil 'khor chen po'i dbus su pad+ma nyi zla brtsegs pa'i gdan gyi steng du /
khyed rang rnams skad cig gis rigs 'dus rje btsun ma hA gu ru snang srid zil gnon gyi cha byad dkar la dmar ba'i mdangs can phyag g.yas sdigs mdzub dang bcas pas gser gyi rdo rje rtse lnga nam mkhar phyar ba /
g.yon mnyam gzhag gi phyag rgyas b+han+d+ha dang tshe bum bcud ldan bsnams pa /
dbu la pad+ma'i snyan zhu dang sku la phod ka chos gos ber phyam brtsegs mar gsol ba /
mchan khung g.yon du rang 'od ye shes mkha' 'gros 'khyud cing zhabs rgyal po rol pa'i stabs kyis 'ja' 'od zer thig gi klong na 'gying zhing bzhugs pa'i spyi bor oM dkar po /
mgrin par AHdmar po /
thugs kar hU~M sngon pos mtshan par gsal thob /
bla ma dkyil 'khor pa'i thugs ka dang khyed rang rnams kyi gnas gsum yig 'bru gsum las 'od zer mu med pa 'phros /
phyogs bcu'i sangs rgyas kyi zhing dang khyad par bla ma sku gsum gyi zhing khams na bzhugs pa'i rtsa gsum rgyal ba sras dang bcas pa'i thugs rgyud bskul /
thams cad kyang gu ru pad+ma thod phreng rtsal gyi rnam pa nam mkha' gang bar byon te khyed rang rnams la thim pas byin gyis brlabs pa'i mos pa brtan po mdzod cig
/sbyar ba'i spos bsreg
/DA dril dbyangs kyis bskul la las byang ltar /
sngon bskal ma dang thod phreng rtsal gyi dzapa? mthar /
hU~M hU~M hU~M A ral+li pheM pheM btags pa brjod /
ye shes pa'i byin rlabs kyi rgyun sgo gsum la brtan par gyur cig
/tiSh+Tha badzra hU~M dang rdo rje'i rgyas gdab /
des dbang gi snod rung du sgrub pa sbyor ba'i chos rnams song nas /
dngos gzhi dbang bskur ba la bum gsang sher ye tshig dbang yongs rdzogs bka' gtad pa dang lngar yod pa las /
dang po bum dbang gi slad du /
slob dpon gyi thugs ka nas 'od zer 'phros /
rig 'dzin rgyal ba'i dkyil 'khor nam mkha'i dbyings gang ba spyan drangs pa rnams kyis bkra shis pa'i rnam pa du ma dang ldan pas rin po che'i bum pa rdo rje bdud rtsi'i chu rgyun gyis gang nas gtor blugs kyi cho ga bstsal bar mos shig
/rnam bum thogs la /
hU~MH
bkra shis bum pa lha'i gzhal yasaH
lha dang gnyis med bdud rtsi'i chusaH
skal ldan bu la dbang bskur bsaH
snang zhen lha sku'i phyag rgyar rdzogasaH
rnam smin rig 'dzin nyer thob cingaH
kun tu 'od kyi sa non shogaH
rtsa sngags dang /
kA ya a b+hi Shiny+tsa oMH
spyi bor bzhag la bum chu sbyin /
de ltar bum pa'i dbang bskur pas lus dang rtsa'i sgrib pa dag
/bskyed rim bsgom pa la dbang /
phung khams skye mched tshogs brgyad dbang yul dang bcas pa sku dang ye shes su 'gyur ba'i sa bon thebs /
sprul pa'i sku 'grub pa'i skal pa rgyud la bzhag pa'o //
gnyis pa gsang dbang gi slad du /
slob dpon rigs 'dus thod phreng rtsal rang 'od ye shes kyi mkha' 'gro dang snyoms par zhugs pa'i dkar dmar byang chub kyi sems sangs rgyas thams cad 'dus pa'i bcud b+han+d+ha'i bdud rtsi dang ro gcig tu byas pa mgrin par myang bar mos shig
/gsang rdzas byin la /
hU~MH
yab yum sbyor ba'i byang chub semasaH
dkar dmar ban+d+ha'i nang du bskyilaH
skal ldan bu la dbang bskur bsaH
rtsa khams yi ge'i rnam par sminaH
tshe la dbang ba'i rig 'dzin thobaH
pad+ma can gyi sa non shogaH
rtsa sngags mthar /
wA ka a b+hi Shiny+tsa AH
rjes 'brel du bzlas lung sbyin pa la dmigs pa 'di ltar mdzod /
slob dpon gyi thugs ka nas rtsa ba'i sngags phreng lu gu rgyud du byung slob ma'i mgrin pa nas zhugs snying khar 'khor bas 'gyu ba'i rlung khams mtha' dag grags stong sngags kyi 'khor lor rdzogs par mos la 'di'i rjes zlos /
bsnyen sngags dang sgrub sngags lan gsum re rjes zlos byar gzhug
/de ltar gsang ba'i dbang bskur bas ngag dang rlung gi sgrib pa dag
/bla med kyi dam rdzas khyad par can spyod cing bzlas brjod gtum mo'i rnal 'byor la dbang /
rlung bcu las su rung ba'i yon tan thob /
longs spyod rdzogs pa'i sku 'grub pa'i skal pa can du byas pa yin no //
gsum pa shes rab ye shes kyi dbang gi slad du /
gzugs dang lang tsho'i mdzes pa phul du phyin cing rigs dang skal pa mchog dang ldan pa'i shes rab ma lag tu byin par mos shig
/rig tsaka gtad la /
hU~MH
chos rnams kun gyi 'byung gnas teH
bde ba chen po gsang ba'i yumaH
rigs kyi bu la byin pa yisaH
dga' bzhi'i ye shes mngon du gyuraH
phyag rgya chen po'i rig 'dzin thobaH
'khor lo tshogs chen sa non shogaH
sngags mthar /
tsit+ta a b+hi Shiny+tsa hU~MH
de ltar byin pa'i rig ma des kyang /
pad+ma b+hany+dza mok+Sha hoH
zhes thar pa brten par bskul te pang du byon pa dang 'du shes gsum ldan gyis rjes su chags pa'i rol mos dga' ba bzhi'i ye shes nyams su myong bar mos shig
/de ltar dbang gsum pa bskur pas yid dang thig le'i sgrib pa dag
/rang bzhin brgyad cu'i rtog tshogs 'gag
/gzhan lus pho nya'i lam gyis 'gyur med bde ba chen po'i ye shes mngon du byed pa la dbang /
chos sku'i go 'phang thob pa'i skal pa can du byas pa yin no //
bzhi pa brda tshig gi dbang la /
gzhi ka dag gi lta ba mtshon pa'i me long dwangs gsal /
lam lhun grub kyi sgom pa mtshon pa'i 'ja' shel la brten nas dpe don 'brel ba'i 'od gsal gyi rang ngor mnyam par zhog cig
/shel rdo me long bstan la /
hoH
ka dag me long gtsang ma'i ngogasaH
lhun grub dwangs shel dri med gsalaH
brda rtags rdzogs pa'i dbang bskur bsaH
dri med rig pa'i gnas lugs rtogasaH
lhun grub rig 'dzin nyer thob nasaH
bde ba chen po'i sa non shogaH
sngags mthar /
d+harma d+hA tu a b+hi Shiny+tsa AH
khyed rang rnams lus gnad srongs la ka dag spros mtha' bral ba'i ngang du mnyam par 'jog 'tshal /
zhes re zhig bzhag
/de'i ngang la /
phaT drag po zhig brjod /
sems gang yin /
zhes rtab rtab tu dris pas /
snang ba had de phyad de ci zer cha med pa byung tshor gyi spros pa 'gags pa de nyid rang gnas kyi ye shes su ngo shes par gyis shig
/de'ang lta ba lung rig dang 'brel ba zhes bya ba yin pas /
smra bsam brjod med shes rab pha rol phyin //
ma skyes mi 'gag nam mkha'i ngo bo nyid //
so so rang rig ye shes spyod yul ba //
dus gsum rgyal ba'i yum gyur rdzogs pa che //
zhes gsungs pa'i don lags so //
de nas slob dpon rtogs dgongs can yin na thugs kar aHzhig gsal ba la slob ma'i rig pa gtad du gzhug la dpon slob gnyis ka mnyam par bzhag
/sgom pa nyams myong dang 'brel ba'i gshis nas aHnyi shu rtsa gcig brtsegs mar brjod do //
de ltar dbang bzhi pa bskur pas kun gzhi las dang shes bya'i sgrib pa dag
/rdzogs pa chen po bsam gyis mi khyab pa'i ye shes bsgom pa la dbang /
ngo bo nyid sku thob pa'i skal pa rgyud la bzhag pa'o //
lnga pa bka' lung yongs rdzogs gtad pa yin pas /
rtsa brgyud kyi bla ma rnams la mos gus gdung shugs drag tu bskyed pas de dag gi dgongs brgyud byin rlabs mtha' dag khyed rang gi rgyud la 'phos /
rdzogs pa chen po klong chen snying gi thig le'i tshig dang don gyi gsang ba mtha' dag la dbang chen thob par mos shig
/glegs bam mgor bzhag la /
hoH
chos sku kun tu bzang poH
longs sku rgyal ba rigs lngaH
sprul sku dga' rab rdo rjeH
slob dpon 'jam dpal bshes gnyenaH
rig 'dzin shrI siM haH
paN chen bi ma mi traH
o rgyan pad+ma thod phrengaH
mkha' 'gro ye shes mtsho rgyalaH
mnga' bdag khri srong lde'u btsanaH
rgyal sras dri med 'od zeraH
klong chen nam mkha'i rnal 'byor la sogs rang bzhin rdzogs pa chen po'i rtsa ba dang brgyud par bcas pa'i dpal mgon rig 'dzin bla maH
yi dam mkha' 'gro rgya mtshoH
chos srung dam can rgya mtsho'i tshogs dang bcas pa rnams kyisaH
deng 'dir rdo rje'i slob ma rnams la dbang bskur du gsolaH
byin gyis brlab tu gsolaH
rtogs pa spar du gsolaH
brtul zhugs bskyed du gsolaH
bya bral blo 'das rdzogs pa chen po'i klong du dgongs pa'i btsan sa zin te tshe gcig lus gcig la 'ja' lus 'pho ba chen po'i sku mchog brnyes nas dpal kun tu bzang po'i go 'phang la 'god par mdzad du gsolaH
zhes lan gsum brjod cing rig pa gtad med ngang du bzhag la don brgyud 'pho /
shis pa brjod /
de dag rnams kyis rig 'dzin chen po 'jigs med gling pa'i dgongs gter klong chen snying gi thig le'i nang sgrub rig 'dzin 'dus pa'i rtsa dbang rgyal thabs spyi blugs legs par grub pa lags pas rtsa ba dang yan lag gi dam tshig mtha' dag ci nus kyi 'bad pas bsrung snyam pas 'di'i rjes zlos /
rtsa ba sku gsung thugs mchog dngaH
yan lag dam tshig nyi shu lngaH
med dang gcig pu phyal ba sogasaH
cho ga bzhin du bsrung bar bgyiH
lan gsum /
gtang rag maN+Dal 'bul /
slar yang lus longs spyod thams cad ltos pa med par khyab bdag bla ma nyid la 'bul ba'i blos 'di'i rjes zlos /
gtso bos ji ltar bka' bstsal pa //
de dag thams cad bdag gis bgyi /
khyod la bdag kyang yongs su 'bul //
slob mar bzung nas spyad du gsol //
lan gsum dang dge bsngo byas la slob ma rnams gyes /
gsum pa ni /
slob dpon gyis rig 'dzin 'dus pa'i las byang ltar tshogs mchod nas shis brjod kyi bar phrin las spyi'i 'gros dang mthun par mthar dbyung /
grub na bka' srung ma mgon sogs dang skong bshags rdo rje'i thol glu sogs kyang skabs dang mthun par sbyar ro //
dbang gi spyi don snying po rab gsal dang sbyar ba'i phyag len rgyas pa lha dbang dang sbyar ba ni grub pa'i dbang phyug kun bzang gzhan phan gyi gsung las rtogs par bya'o //
grub pa rgya mtsho'i gces pa'i dbyig
/'dir brten grub pa'i bshul lam snyogs //
lhun gyis grub pa'i rig 'dzin skur //
mngon byang tshe 'dir chub par shog
/ces pa'ang khyer bde snying por bzung nas rtsa gzhung gi dgongs pa ji lta bar rdzong sar bkra shis lha rtse'i chos grwar 'chi med bstan gnyis g.yung drung gling pas bgyis pa dge legs 'phel //

//
