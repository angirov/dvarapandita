\u0f01\u0f83:
zab bdun mngon spyod phur pa las :
gri 'dul gyi cho ga bzhugs :
na mo badzra ku mA ra :
dus ngan snyigs ma'i sems can rnams la phan pa'i phyir :
gri 'dul gyi cho ga kha tshang don 'dril du bstan par bya ste :
de yang drag po'i las dang mthun pa'i gnas su sa yi cho ga byas la :
phur pa'i dkyil 'khor gzhung bzhin bsham :
lha grangs dang mnyam pa'i phur pa bkod :
phung sa la brub khung bcu dgu mtha' rtsang dmar gyis bskor :
ra sog la ming rus bris pa shog bu gru gsum la gri'i ling+ga bcu dgu re re la yang bdun re :
gri gang 'dul de brgya rtsa brgyad :
sbyin sreg byed pa'i phyir shug pa dang bal bu mda' gang tsam pa :
chang phor nas bre gang gi grangs dang mnyam pa :
gzhan yang 'bru nag gi rigs dug sman bsreg rdzas ci 'byor dang :
rma gso ba'i rdzas btsod khrag :
bya rgod kyi khrag bya bran gang 'byor khrag :
a ru ra :
rma sman dar ya kan :
rtsi sman sna tshogs :
gla rtsi dang sbyar ba'i chu :
'gugs pa'i rdzas rabs chad kyi sla nga ro sol dgu ling bris pa :
mi bsad pa'i gri gsum :
gzhan yang sgro ba rlung thub :
bring ba 'dom dgu :
zor ba :
satwa re :
mda':
rnga ma nag po :
rdung sha lag pa :
thun rdzas sna tshogs :
rde'u dkar nag :
pho mo gang yin shing la ming byang bris pa :
de la gshin po'i rgyan gyi rigs btags :
za 'dre dgu yi byang bu dgu :
yang gcig tu bsdus pa skyer pa la bya :
brub khung gi lho nub tu maN+Dal bdun la rigs drug dang :
klu'i yul khams bris pa'i steng du :
so so'i sa bon gyi byang bu re gzug :
lha bshos bdun dang bgegs gtor changs bu ting lo bdun re :
maN+Dal bdun po'i gong du gri skyabs kyi mchod rten bdun :
bum sgor so so'i gnyen po bris pa :
gri gang yin gyi gnyen po'i 'byung ba gtsug lag dang mthun pa'i na bza' gsol :
A li kA li rten 'brel snying po rnams bris pa yin na rgyab tu bri zhing 'bur ma'i nang du gzhug la rab gnas dang ldan par bya'o :
lhor 'jag ma'i mi chung khru gang ba :
dpral bar bla dwags snying gar ming rus nr-i la bskor :
gzhan yang rigs drug gi sa bon de rnams shog bu la bris te gnas so sor sbyar :
gshin po'i gos dum gyis g.yogs :
'bru zan la bcos pa'i glud de dang mnyam pa zhig byas la gnyis ka zas gos dar gyis so sor bskor :
dkyil 'khor du lha bum dang khrus bum :
phyi nang gsang mchod bsham shing :
phur pa'i phrin las gzhung bzhin gtang :
bum bzlas byas la spu gri'i sngags kyis thun rnams brub :
byang bu rnams bsang sbyang la :
stong pa'i ngang las grangs dang mnyam pa'i brub khung gi nang du gri 'dre rnams rid cing nyam thag pa'i lus can :
btson khang de rnams kyi lho phyogs su tshe las 'das pa :
sngon gson po'i gzugs ltar gsal bar gyur :
de nas phur pa'i lha tshogs la sman raka gtor gsum 'bul zhing phrin las bskul ba ni :
hU~M:
mthing nag gru gsum 'bar ba'i dkyil 'khor nas :
dpal chen rdo rje gzhon nu khro bo'i rgyal :
khams gsum dbyings phyug 'khor lo rgyas 'debs yum :
gnyis med sprul pa'i sras mchog nyi shu gcig :
phyogs bcu'i gdon 'dul khro bcu yab yum dang :
thabs shes sku las sprul pa'i za gsod tshogs :
sgo skyong phur srung dbang phyug dreg pa'i tshogs :
rdo rje phur pa'i dkyil 'khor lha tshogs rnams :
rnal 'byor bdag gis gdung bas gsol 'debs na :
e khram 'bar ba'i dbyings nas skur bzhengs la :
dam rdzas sman raka gtor ma'i mchod pa bzhes :
gri 'dul phrin las gnyan po'i dus la babs :
sprul pa'i pho nya thams cad phyogs bcur 'gyed :
gri sri btsan bdud sman dang rgyal po bzhi :
gri bdag bco lnga gri bo pho mo dang :
gdug pa'i za 'dre dgu dang tshe 'das bcas :
gshin gcags byed pa thams cad 'dul ba dang :
gshin po bde 'gro thar lam la bkod de :
gson po rnams la srung skyob dngos grub stsol :
thugs dam dus la bab bo sa ma ya :
zhes bskul zhing :
dang po za 'dre dgug pa ni :
hU~M:
gtum drag 'bar ba khro bo'i lha tshogs rnams :
sprul pa'i pho nya dpag med thams cad kyis :
gshin gcags byed pa'i za 'dre thams cad kun :
'dul ba'i mtshon cha dgu yis rab gzir la :
srid gsum gang du gnas kyang 'dir khug cig :
zhes dang :
bden stobs brjod pa'i mthar :
drag sngags spyi dril gyi mthar :
za 'dre thams cad ang ku sha dza :
zhes bzla zhing :
byang bu rnams snod du bcug la :
phyogs kun tu brdab cing :
sla ngar blugs pas pho la kha sbub cing mo la gan rkyal du song na khug pa'i rtags yin :
gal te ma khug na snying la brnag pa'i nor dang grogs la sogs par 'dul mtshon rnams brdeg go :
khug nas snod du blugs cing kha bring pas bsdam la :
hU~M:
stobs chen khro rgyal chen po bcu :
sprul pa'i phra men bcas pa yis :
gdug pa'i za 'dre 'di rnams kyi :
ske nas ba su'i zhags pas chings :
g.yang gzhi mi yi gle bor tshud :
mun pa'i nang du thum byas te :
lcags mkhar sgo med nang du chud :
nad mtshon dug gi char pa phobs :
brub khung gcig tu blugs la :
spu gri'i ming spel can bzlas la thun gyis brab cing brub khung kha bcad do :
de nas gri 'dre 'gugs pa ni :
hU~M:
'dul byed drag po'i lha tshogs rnams :
mthu stobs nus pa'i rtsal phyungs la :
pho nya sprul pa las la chos :
gri yi sdong zla 'dul ba mdzod :
gri yi byung khungs lha nas byung :
de nas 'gro drug gri sri'i mnar :
gri ru sdang ba'i 'dre lags kyang :
mi yul 'di ru gri yi gtso :
gri yi bdud po drag po la :
gri yi btsan ni mkhar pa rje :
gri yi sman mo wa ru Na :
gri yi rgyal po gri zhags thogs :
de bzhi gtso bor gyur pa yi :
'jig rten kun gyi gri 'dre rnams :
myur du khug la byang bur stims :
rdul du brlag pa'i phrin las mdzod :
bden stobs brjod pa'i mthar gri bdud gri btsan sman mo rgyal po thams cad ang ku sha ya dza :
spyi dril gyi mjug tu yang btags nas bzlas :
'dul mtshon rnams g.yab cing :
hU~M:
dpal chen khro rgyal pho nyar bcas pa yis :
mthu stobs rdzu 'phrul nus pa'i shugs phyungs la :
gri ru sdang ba'i gdug pa'i 'dre ngan rnams :
gshin po'i rjes 'brangs rigs drug gang du gnas :
shi ba'i sa dang yid chags gnas rnams nas :
ba su ta yi zhags pas ske nas chings :
mi lpags rkyal pa lcags kyi drwa bar tshud :
rnga ma lcags kyu bye bas snying nas drongs :
rdung sha gri lag dbyug pas rgyab nas ded :
sla nga mun nag dgu rim nang du tshud :
gri lcags ral gri lo mas mtha' nas skor :
gzhan yang mtshon cha du mas rdul du rlogs :
zhes snga ma bzhin brub khung du brub bo :
de nas gri bco lnga po rim bzhin 'gugs pa'i dmigs pa spel ba ni :
mda' gri zer ba :
me gri tshig cing 'bar ba :
rta gri shun dmar :
ral gri gtub pa :
chu gri 'dar shang :
gad gri phyam pa :
bu gri sgab dmar :
gri gri smug po :
thog gri tshig pa :
'gag gri mig 'bur :
'thib gri sub po :
rdo gri rdil dmar :
dug gri sbos po :
bkres gri kha skya :
rbab gri g.yeng ba :
gri bo gri mo de rnams so sor 'gugs shing 'dul lo :
de nas 'gro drug gi gri 'dul ba ni :
kyai :
sngon gyi bskal pa dang po la :
gri byung lha yi yul nas byung :
de nas 'gro drug yongs la byung :
sngon gyi byung tshul de ltar yang :
tshe 'das gnas nas drang ba'i phyir :
dmyal ba'i gnas kyi gri sdang ba :
gshin rje rnams kyi mtshon cha yin :
tsha grang mtshon gyi gri ru srid :
bcom ldan thugs kyi sprul pa las :
phyag rdor chos kyi rgyal po yi :
cir yang sprul te tsha grang dang :
mtshon gyi bskal pa zhi bar mdzad :
oM AHhU~M las gtor ma ni :
'dod pa'i yon tan longs spyod tshogs :
phyag rdor chos rgyal gnyis la 'bul :
dmyal ba'i gri las bskyab tu gsol :
oM las 'dod yon glud gtor gyis :
dmyal ba'i gri yi lan chags sbyangs :
tsha grang mtshon gyi rnam rtog gri :
dmigs med ka dag dbyings su dengs :
phyin chad gnod par ma gyur cig :
rgyu mthun las kyi sgrib pa rnams :
yi ge duHyi rnam par gnas :
ye shes thugs rje'i me dpung gis :
dmigs med ka dag ngang du bsregs :
ye shes thugs rje'i chu rgyun gyis :
bag chags sgrib pa ma lus 'khru :
sdig sgrib thams cad dag gyur cig :
tshe las 'das pa khyod nyon la :
sa 'di man chad dmyal ba'i sa :
da lta ci snang gang dran rnams :
'khrul zhing log pa kho na ste :
bag chags 'khri ba kun chod la :
thugs rje chen po dran par gyis :
gsol ba thobs dang grol bar 'gyur :
hU~M las byang chub mchod rten gyi :
bum par phyag na rdo rje dang :
chos kyi rgyal po bzhugs pa'i drung :
tshe 'das lha yi rnam par gnas :
gdan gyi 'khor lo rab 'khor bas :
gri sri ngan pa thal bar brlag :
ming byang gnas spos la :
hU~M:
sems can yi dwags thams cad kun :
phal cher mkha' la rgyu ba'i 'dre :
'dre 'dul mkhan gyis brdungs pas shi :
bkres pas shi sogs gri ru sdang :
de tshe thugs rje chen po yi :
thugs rje'i 'od kyis bskyabs par mdzad :
oM A hU~M las gtor ma ni :
'dod pa'i yon tan longs spyod tshogs :
kha 'bar spyan ras gzigs la 'bul :
ltog gri'i gri las bskyab tu gsol :
oM las glud gtor 'dod yon gyis :
yi dwags gri yi lan chags sbyangs :
ltog gri 'dre ngan gzhan du dengs :
phyin chad gnod par ma gyur cig :
rgyu mthun las kyi sgrib pa rnams :
yi ge preHyi rnam par gnas :
ye shes thugs rje'i me dpung gis :
dmigs med ka dag ngang du bsregs :
ye shes thugs rje'i chu rgyun gyis :
bag chags sgrib pa ma lus 'khru :
sdig sgrib thams cad dag gyur cig :
tshe las 'das pa khyod nyon dang :
sa 'di man chad yi dwags sa :
da lta ci snang gang dran rnams :
'khrul zhing log pa kho na ste :
bag chags 'khri ba kun chod la :
thugs rje chen po dran par gyis :
gsol ba thobs dang grol bar 'gyur :
hU~M las gnam lcags 'khor lo'i dbus :
b+h+rU~M las byang chub mchod rten gyi :
bum par spyan ras gzigs dbang dang :
bcom ldan kha 'bar zhabs drung du :
tshe 'das lha yi rnam par gnas :
gdan gyi 'khor lo 'khor ba yis :
gri sri ngan pa thal bar brlag :
ming byang gnas spos la /
hU~M:
sems can dud 'gro'i gnas rnams su :
bkol spyod bsha' gtub gri ru sdang :
thugs rje chen po'i byin rlabs kyis :
sdug bsngal ma lus bsal bar mdzad :
oM AHhU~M las gtor ma ni :
'dod pa'i yon tan longs spyod tshogs :
bcom ldan thugs rje chen po dang :
seng ge rab brtan rnams la 'bul :
bkol spyod gri las bskyab tu gsol :
oM las glud gtor 'dod yon gyis :
dud 'gro'i gri yi lan chags sbyangs :
gri shi 'dre ngan gzhan du dengs :
phyin chad gnod par ma gyur cig :
rgyu mthun las kyi sgrib pa rnams :
yi ge tri yi rnam par gnas :
ye shes thugs rje'i me dpung gis :
dmigs med ka dag ngang du bsregs :
ye shes thugs rje'i chu rgyun gyis :
bag chags sgrib pa ma lus 'khru :
sdig sgrib thams cad dag gyur cig :
tshe las 'das pa khyod nyon dang :
sa 'di man chad dud 'gro'i sa :
da lta ci snang gang dran rnams :
'khrul zhing log pa kho na ste :
bag chags 'khri ba kun chod la :
thugs rje chen po dran par gyis :
gsol ba thobs dang grol bar 'gyur :
hU~M las gnam lcags 'khor lo'i dbus :
b+h+rU~M las byang chub mchod rten gyi :
bum par thugs rje chen po dang :
seng ge rab brtan zhabs drung du :
tshe 'das lha yi rnam par gnas :
'og gzhi 'khor lo 'khor ba yis :
gshin gcags 'dre bdud rdul du brlag :
hU~M:
klu yi yul du gri srid pas :
klu rgyal gtsug na rin chen ni :
longs spyod dpal dang ldan pa'i tshe :
lha min thams cad phrag dog nas :
klu dang lha min 'khrugs pa'i tshe :
lha min a su a da bsad :
lha min rnams kyi rdzu 'phrul gyis :
bar snang khams su yungs dkar gtor :
nad mtshon dug gyur klu yul phung :
klu yi gri ni de nas srid :
de tshe bcom ldan shAka thub kyis :
klu yi gri rnams 'dul bar mdzad :
oM AHhU~M las gtor ma ni :
'dod pa'i yon tan longs spyod tshogs :
shAka thub spyan ras gzigs la 'bul :
klu yi gri las bskyab tu gsol :
oM las glud gtor 'dod yon gyis :
klu yi gri yi lan chags sbyangs :
gzhan du song la ma gnod cig :
rgyu mthun las kyi sgrib pa rnams :
yi ge nA yi rnam par gnas :
ye shes thugs rje'i me dpung gis :
dmigs med ka dag ngang du bsregs :
ye shes thugs rje'i chu rgyun gyis :
bag chags sgrib pa ma lus bkru :
sdig sgrib thams cad dag gyur cig :
tshe las 'das pa khyod nyon dang :
sa 'di man chad dud 'gro'i klu :
da lta ci snang gang dran rnams :
'khrul zhing log pa kho na ste :
bag chags 'khri ba kun chod la :
thugs rje chen po dran par gyis :
gsol ba thobs dang grol bar 'gyur :
hU~M las gnam lcags 'khor lo'i dbus :
b+h+rU~M las byang chub mchod rten gyi :
bum par thugs rje chen po dang :
shAkya thub pa'i zhabs drung du :
tshe 'das lha yi rnam par gnas :
'og gzhi'i 'khor lo 'khor ba yis :
gshin gcags 'dre bdud rdul du brlag :
hU~M:
lha min rnams kyis lha yul du :
dmag drangs lha yi rgyal sras bsad :
lha yi bcom ldan thugs rje bskul :
dpal chen rdo rje'i mtshon cha yis :
lha min nga rgyal drag po bsad :
lha min gri ni de nas byung :
bcom ldan thugs sprul thags bzang gis :
dbugs dbyung gri rnams 'dul bar mdzad :
oM AHhU~M las gtor ma ni :
'dod pa'i yon tan longs spyod tshogs :
thags bzang spyan ras gzigs la 'bul :
lha min gri las bskyab tu gsol :
oM las glud gtor 'dod yon gyis :
lha min gri yi lan chags sbyangs :
gzhan du song la ma gnod cig :
rgyu mthun las kyi sgrib pa rnams :
yi ge su yi rnam par gnas :
ye shes thugs rje'i me dpung gis :
dmigs med ka dag ngang du bsregs :
ye shes thugs rje'i chu rgyun gyis :
bag chags sgrib pa ma lus bkru :
sdig sgrib ma lus dag gyur cig :
nyon cig tshe 'das rigs kyi bu :
sa 'di man chad lha min gnas :
da lta ci snang gang dran rnams :
'khrul zhing log pa kho na ste :
bag chags 'khri ba kun chod la :
thugs rje chen po dran par gyis :
gsol ba thobs dang grol bar 'gyur :
hU~M las gnam lcags 'khor lo'i dbus :
b+h+rU~M las byang chub mchod rten gyi :
bum par thugs rje chen po dang :
bcom ldan thags zang zhabs drung du :
tshe 'das lha yi rnam par gnas :
'og gzhi'i 'khor lo 'khor ba yis :
gshin gcags 'dre bdud rdul du brlag :
hU~M:
lha yi dpag bsam ljon shing la :
lha min phrag dog g.yul langs nas :
sum cu rtsa gsum lha gnas nas :
yid bzhin gtsug gis shar phyogs bsrungs :
bde 'gro legs pas lho phyogs bsrungs :
thar lam 'dren gyis nub phyogs bsrungs :
kun snang srung bas byang bsrungs kyang :
khang bzang dag tu lha min bslebs :
lha yi dbang po'i sras gcig bsad :
lha rnams thams cad ro la ngus :
bcom ldan brgya byin nyid du sprul :
lha rnams thams cad dbugs dbyung mdzad :
oM AHhU~M las gtor ma ni :
'dod pa'i yon tan longs spyod tshogs :
brgya byin spyan ras gzigs la 'bul :
lha yi gri las bskyab tu gsol :
oM las glud gtor 'dod yon gyis :
lha yi gri yi lan chags sbyangs :
gzhan du song la ma gnod cig :
rgyu mthun las kyi sgrib pa rnams :
yi ge a yi rnam par gnas :
ye shes thugs rje'i me dpung gis :
dmigs med ka dag ngang du bsregs :
ye shes thugs rje'i chu rgyun gyis :
bag chags dri ma ma lus bkru :
sdig sgrib ma lus dag gyur cig :
nyon cig tshe 'das rigs kyi bu :
sa 'di man chad lha yi gnas :
da lta ci snang gang dran rnams :
'khrul zhing log pa kho na ste :
bag chags 'khri ba kun chod la :
thugs rje chen po dran par gyis :
gsol ba thobs dang grol bar 'gyur :
b+h+rU~M las byang chub mchod rten gyi :
bum par thugs rje chen po dang :
bcom ldan brgya byin zhabs drung du :
tshe 'das lha yi rnam par gnas :
'og gzhi'i 'khor lo 'khor ba yis :
gshin gcags 'dre bdud rdul du brlag :
hU~M:
mi yi yul du gri sdang ba :
btsan bdud sman dang rgyal po rnams :
bcom ldan rigs gsum mgon po dang :
rig 'dzin pad+ma drag po yis :
dam la btags shing gri 'dul mdzad :
oM AHhU~M las gtor ma ni :
'dod pa'i yon tan longs spyod tshogs :
bla ma yi dam rnams la 'bul :
mi rnams gri las bskyab tu gsol :
oM las glud gtor 'dod yon gyis :
btsan bdud sman dang rgyal po brngan :
kun kyang dga' mgu yi rangs nas :
gzhan du song la ma gnod cig :
rgyu mthun las kyi sgrib pa rnams :
yi ge nr-i yi rnam par gnas :
ye shes thugs rje'i me dpung gis :
dmigs med ka dag ngang du bsregs :
ye shes thugs rje'i chu rgyun gyis :
bag chags dri ma ma lus bkru :
sdig sgrib ma lus dag gyur cig :
nyon cig tshe 'das rigs kyi bu :
sa 'di man chad 'khor ba'i gnas :
da lta ci snang gang dran rnams :
'khrul zhing log pa kho na ste :
bag chags 'khri ba kun chod la :
bla ma yi dam dran par gyis :
gsol ba thobs dang 'dren par 'gyur :
hU~M las gnam lcags 'khor lo'i dbus :
b+h+rU~M las byang chub mchod rten gyi :
bum par bla ma yi dam drung :
tshe 'das lha yi rnam par gnas :
'og gzhi'i 'khor lo 'khor ba yis :
gshin gcags 'dre bdud rdul du brlag :
slob dpon dang mched lcam rnams kyis bsgom zhing gyer la las kyi rdo rjes gtor ma 'bul zhing glud gtong ba sa bon gyi byang bu bsregs la khrus bya zhing dal sdud pa :
mtshams gcad pa rnams bya zhing :
ming byang mchod rten so so'i bum sgor bcug pa sogs bya'o :
glud sngags drug phyag drug gis byin gyis brlabs la :
snga rabs rgan gyi gri sri rnams :
bu tsha gzhon gyi srog la 'beb :
bdun rgyud rigs la zhe brnag pa'i :
gri sri lha 'dre thams cad la :
mi bas glud bzang 'di 'bul gyis :
lan chags ma lus kun byang nas :
bu tsha bdun rgyud tshun chod la :
khyod kyis gnod pa ma byed cig :
gal te bka' las 'das pa na :
dkon mchog bden pas rdul du rlog :
de bzhin gshegs pa'i mtshan bzhi /
sam+b+ha ra'i sngags kyis glud chung brgya rtsa bsngos la :
hU~M:
glud kyis tshims nas gzhan du 'gro byed pa'i :
btsan bdud sman dang rgyal po 'dre bzhi dang :
gri yi bdag po bco lnga gri mo'i tshogs :
za 'dre shi gshed byed pa'i rigs rnams kyis :
glud 'di khyer la mtha' med pha rol song :
gal te bden pa'i tshig la mi nyan zhing :
sbyin pa'i zas mi za ba'i bgegs rigs kun :
ngas ni ye shes me yi las sbyor gyis :
gang dag mi nyan de dag brlag par byed :
de bas ma 'dug gzhan du 'gro bar gyis :
bslu med dkon mchog gsum gyi bden pa dang :
bla ma yi dam mkha' 'gro'i mthu stobs kyis :
gri bdud dam sri thams cad phyir skrod cig :
gu gul yungs dkar hU~M bzhi'i sngags kyis phyir bskrad :
srung 'khor bsgom :
dmar gyi gtor ma la gri sri rnams bkug la :
lus rdul phran ltar zhig nas sha khrag gi rgya mtshor bsam la :
hU~M:
nam mkha' dbyings kyi gzhal yas nas :
dpal gyi pho nya dus la babs :
gri rnams thams cad ma bros shig :
gal te gri rnams bros srid na :
'bar ma rnams kyis bar snang khengs :
sha khrag mchod pa 'di bzhes la :
khyung khra 'dzin mas chu gri sod :
ban glang sna yi mda' gri sod :
me lce glog phreng bu gri sod :
klu mo lce 'beb rta gri sod :
sbrul zhags 'phen mas rdo gri sod :
gsod byed gri thog rbab gri sod :
rak+ta dmar stabs me gri sod :
dpal gyi mthu 'phrog gri gri sod :
gzhan yang phur srung dam can gyis :
dmar gyi gtor ma 'di bzhes la :
gri phran gri bo 'dul bar mdzod :
bgegs rigs dul dul dul gyur cig :
de nas gzugs rten gyi rma gso ba'i tshul du rtsi sman rnams 'thor zhing :
hU~M:
sangs rgyas yum lnga'i byin rlabs dang :
ting 'dzin sngags sman nus mthu yis :
gyer ba tsam gyis gri rnams 'dul :
sngags kyis mtshon rnams thams cad gso :
sman gyis rma rnams thams cad gso :
sangs rgyas spyan ma'i sngags bzlas la bkru zhing rma rnams sos par bsam :
de nas sgo yi phyir mthing nag gru gsum bris pa'i khar :
drag po'i shing gi hom chen po zhig brtsigs la me sbar zhing :
hU~M las drag po'i thab khung gru gsum pa'i nang du me lha mthing nag ral gri dang zhags pa thogs pa ra skyes la 'chibs pa 'jigs su rung ba'i skur gsal bar gyur :
hU~M:
drang srong me lha'i lha tshogs 'dir gshegs la :
dgyes par bzhugs la gus pas phyag kyang 'tshal :
phyi nang gsang ba'i mchod pa 'bul gyis bzhes :
drang srong me lha'i tshogs la phyag 'tshal bstod :
gdug pa'i gri sri 'dul ba'i phrin las mdzod :
ces phyi nang gsang mchod thab tu 'bul lo :
ye shes me lha rang gnas su gshegs :
dam tshig me lha 'bar ba'i rnam par gyur pa'i klong du e khrom gyi dkyil 'khor chen por gyur pa'i nang du rdo rje gzhon nu'i sku ri rab tsam gsung 'brug stong ldir zhing thugs dgra bgegs la gnag cing khros 'khrugs rngams pa'i tshul gyis bzhugs par gyur :
hU~M:
rdo rje phur bu'i lha tshogs ma lus rnams :
mi mngon dbyings nas gnas 'dir gshegs nas kyang :
'bar ba me yi klong du bzhugs su gsol :
brkyang bskum srin po'i gar gyis phyag 'tshal lo :
dbang po'i me tog la sogs phyi mchod 'bul :
gsang ba sman raka gtor ma'i mchod pa dang :
sbyor sgrol gnyis kyi thugs dam bskang gyur cig :
bdud 'dul khro bo'i tshogs la phyag 'tshal bstod :
dam sri bdud bgegs 'dul ba'i phrin las mdzod :
mchod pa rnams 'bul zhing bshos nag :
chang nas 'bru nag shug pa bal bu sogs bsreg rdzas rnams 'bul zhing :
hU~M:
ye shes klong yangs 'khyil ba'i hom khung du :
dam rdzas bdud rtsi'i bsreg blug 'di 'bul gyis :
bdag cag yon mchod rnams la gnod pa yi :
gri sri thams cad da lta phung bar mdzod :
spyi dril gyi sngags kyis rdzas 'bul la :
ming byang shog ling thun rdzas dang bcas thab la 'bul zhing :
sdang ba'i dgra dang gnod par byed pa'i bgegs :
za ba'i 'dre dang phung ba'i sri rnams dang :
yid la dmigs pa'i gri ru sdang ba 'di :
sdong zla za 'dre gri bor bcas pa rnams :
dpal chen lha tshogs rnams kyi zhal du bstab :
ming dang rjes shul tsam yang med par mdzod :
spyi dril gyi sngags mthar so so'i ming spel la :
dz+wa la raM badzra yak+sha kro d+ha kha kha khA hi khA hi :
gzhan rnams bdun re dang :
gang la dmigs pa brgya rtsa 'bul :
spyir gri 'dre bzhi gri bdag bco lnga gzhung yin la zur bka' za 'dre dang gri bo gnyis te brub khung ming byang bsreg rdzas 'gug cing gzir ba rnams nyer gcig yin par shes par bya'o :
skabs 'dir slar yang tshe 'das rigs drug gi gnas nas bkug la :
de yang bden stobs brjod pa'i mthar :
tshe las 'das pa che ge rigs drug srid pa bar ma do gar gnas kyang ming byang 'dir mchis par gyur cig :
spyi dril gyi mthar /
tshe las 'das pa che ge mo du tri pre su a nr-i ye a kar+Sha ya dza :
dzaHhU~M baM hoHsa 'gugs 'ching sdom myos brtan par bsam :
lha tshogs rnams kyi thugs ka'i 'od zer gyis gnas drug gi yi ge sbyangs :
tshe 'das rdo rje sems dpar gyur pa'i gnas lngar oM AHhU~M swA hA rnams ye shes lnga yi bdag nyid du bsam :
'dod yon rnams byin gyis brlab la :
hU~M:
phyi yi 'dod yon zhal zas sna tshogs dang :
nang gi 'dod yon dam rdzas a mr-i ta :
gsang ba'i 'dod yon lha dang lha mo'i tshogs :
khyod la bsngos pas zhen chags kun bral shog :
me gzhan zhig la bsregs te :
oM AHhU~M bzlas bum pa spyi bor bzung la :
hU~M:
bum pa'i dbang bskur lus sgrib kun dag shog :
bdud rtsi khar sbyin ngag sgrib kun dag shog :
dbang gi don bsgom yid sgrib kun dag shog :
rnam gsum dbyer med shes bya'i sgrib dag nas :
'bras bu sku bzhi myur du thob gyur cig :
spyi dril gyi mthar :
kA ya wA ka tsit+ta sarba a b+hi Shiny+tsa oM AHhU~M hrI:
lag pa g.yas g.yon rigs lnga yab yum du gsal ba'i sbyor mtshams nas 'od zer 'phros tshe 'das la phog pas rig pa rdor sems su gsal ba a ru 'dus nas lag pa'i rigs lnga yab yum gyi gtso bo'i zhal du zhugs :
sbyor mtshams su rdo rje sems dpar gyur te bde ba can du song bar bsam la :
hU~M:
thabs kyi gzhu la shes rab mda' bkang ste :
thabs shes yab yum sbyor ba'i 'phro 'du yis :
rgyal ba'i sras su byas nas 'og min du :
rtsal chen mda' 'phangs bzhin du skye bar shog :
mda' gzhu'i phyag rgya dang bcas te :
phaTa?:
brjod cing dmigs med du bzhag :
hU~M:
ye shes lnga yi me klong du :
tshe 'das dug lnga'i phung po bsregs :
bag chags dri ma kun byang ste :
ye shes tshogs gnyis rdzogs par shog :
spyi dril gyi sngags mthar :
che ge mo'i :
sarba pA paM dz+wa la raM:
de nas me lha la mchod bstod nongs bshags byas la :
ye shes pa gshegs :
badzra mu :
dam tshig pa rang gi thugs kar bstim :
dzaHhU~M:
dmod bcol dang bcas te khrag chus me bsad :
gri lam gcad pa ni :
mchod rten gyi 'og gam :
lam rgya gram du thal sol la dgug gzhugs byas la mnan cing rta bro brdung :
gal che na ling+ga zur pa bris la :
mnan pa'i cho ga tshul bzhin du byas la thal sol dang lhan cig tu mnan pa gnad dam pa'o :
de nas dkyil 'khor gshegs bsdu gzhung bzhin byas la :
chas rnams dben par bzhag la dmigs med kyi ngang nas rgyas gdab pa gnad dam pa'o :
grir shi ba rnams la 'di yi cho ga ma byas na zhe sdang gi kun slong gis tshe 'das de dmyal bar skye :
rgyu mthun gyi 'bras bu skye ba bdun du grir 'chi zhing btsan bdud rnams sha khrag la rngams pas de'i rigs rus dang gnas der sdod pa'i mi rabs bdun la grir shi 'ong bas gri 'dul la brtson pa gal che :
tshul 'di tshad dang ma ldan na :
lcags la ngar blud pa'am mi thub pa la 'gras bzung ba dang 'dra ste gri rgod du shor ba'i nyen che bas gzab 'tshal :
tshad dang ldan par byas pa'i phan yon ni :
gshin po bde 'gro thob cing :
gson po tshe ring bar chad nyung :
longs spyod che :
sgab 'phel :
sris sme bsam pa 'grub bo :
de ltar da lta'i mnga' bdag yab sras rje 'bangs :
ma 'ongs snyigs ma'i sems can la phan pa'i phyir du bkod pa'o :
sa ma ya :
rgya rgya :
zhes kho bo mchog gyur bde chen gling pas mdo khams yel brag nam mkha' mdzod nas me 'brug chu stod zla ba'i tshes bcu la skal ldan 'dus pa bdun gyis mthong bar spyan drangs nas /
slar me sbrul lo mgo zla ba'i tshes bco lnga la 'og min karma'i ri khrod du shog ser las bsgyur ba'i yi ge pa ni zur mang rtogs ldan dkon mchog rgyal mtshan gyis bgyis pa dge legs 'phel //
sarba dA mang+ga laM b+ha ban+tu ///
/
!
'di'i gter gzhung 'gro drug gi gri 'dul skabs 'gro drug so sor tshig 'dra min rgyas bsdus cung zad yod pa /
thugs sgrub sri zlog rak+sha thod phreng la gri 'dul 'di chog khrigs yod pa dang bstun nas gcig gyur 'don bder cung zad bcos pa yin no //
