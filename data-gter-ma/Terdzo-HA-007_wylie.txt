@#//
sman rgyal g.yu thog pa chen po'i thugs tig bla ma sgrub pa'i don dbang mdor bsdus bklag chog tu bkod pa byin rlabs bdud rtsi'i bum bzang zhes bya ba bzhugs so //
na mo gu ru gu Na nA thA ya /
smon lam bcu gnyis grub pas lus can kun //
'tsho mdzad bai DU'i mdangs 'dzin bcom ldan 'das //
dbyer med rje btsun gu Na'i zhabs pad la //
sgo gsum gus pas 'dud do byin gyis rlobs //
smin byed rgyas pa'i don 'dus shing //
shes brtson dman rnams 'jug par sla //
spros pa chung bas khyer bde ba //
dril dbang mthong shes 'dir 'god do //
de la gsum /
sbyor ba /
dngos gzhi /
rjes so //
dang po ni /
sku brnyan sogs rten bkram pa'i spyan sngar stegs gtsang mar maN+Dal dri bzang gis byugs shing 'bru'i tshom bu gtso 'khor lnga bkod pa'i steng du rin po che'i snod du 'bru sna spod sna dkar gsum mngar gsum sman sna tshogs las byas pa'i gtor ma stod zur gsum pa rin chen 'bar ba'i dbyibs can pad 'dab bzhi dang tshe ril gyis bskor ba /
logs la a ru ra gser mdog gi gzugs dang zur du me ri rtser nyi zla nor bu sku rten tsakli dar gur sngon pos spras pa bkod /
g.yas su dkar gtor rgyan ldan sman sna blugs pa /
g.yon du dmar gtor zur gsum sha khrag gis brgyan pa /
mdun du sman raka gtor gsum /
phyi mchod rnams bsham /
sngon gtor tshogs kyi yo byad chad brtan sogs las byang la mkho ba'i yo byad rnams dang /
las kyi bum pa sogs 'du byas la /
slob dpon gyis brgyud 'debs /
sngon gtor mtshams gcod sogs nas brtsam phrin las mthar chags su btang /
bdag mdun dbyer med du bskyed /
bstod pa'i rjes dzapa? khang phyes la dril sgrub bzlas pa ci nus dang dngos grub bsdu ba'i sngags kyang cung zad bzla /
stong tshigs phul /
bka' srung mchod bstod rgyas bsdus gang lcogs bya /
las bum la 'khyil pa'i sngags kyis byin brlab /
rig pa'i me tog dor ba sogs bya'o //
gnyis pa dngos gzhi ni /
slob ma rnams las bum gyi chus khrus dang /
me tog bkye bsdu bya /
sems bskyed gsal btab la /
de'ang bcom ldan 'das sman gyi bla ma nyid gangs can ljongs 'dir 'gro 'dul sprul pa'i gzugs su snang ba rje btsun g.yu thog pa chen po yon tan mgon po zhes bya ba /
mkhas pa dang grub pa'i rnam thar bsam gyis mi khyab pas 'phags bod kun tu yongs su grags pa'i phrin las can /
mkha' 'gro'i gtso mo dpal ldan phreng ba sogs kyis dngos su gdams pa'i bcud bstsal pas thun mong gi snang ngor 'chi med grub pa'i dbang po mkha' la spyod pa'i tshogs rjer bstan nas /
'gro ba kun gyi lus srog 'tsho ba'i rig pa dang de'i phrin las gtso bor mdzad pas da lta'i bar du skye dgu mchog dman mtha' dag la gnas skabs mi 'jigs srog gi sbyin pa stsol zhing /
mthar thug 'brel tshad dag pa'i zhing khams bai DUr+Ya snang du dbugs 'byin pa'i skyes mchog dam pa de nyid kyis thugs gsang dpal gyi be'u'i mdzod nas nges don snying thig nor bu'i dbyig bton te /
skal ldan gyi gdul bya thun mong ma yin pa rnams tshe gcig lus gcig gis zung 'jug chen po'i rgyal sar bgrod pa'i cha rkyen du bstsal pa g.yu thog snying thig tu grags pa'i chos sde las /
smin byed bsdus pa dril sgrub rdo rje rgyal po bka' rab 'byams rigs kun 'dus pa'i sgron me bsgrub par bgyi ba la bdag nyid kyis bya ba'i 'os rnams grub pa lags pas /
khyed rang rnams kyi ngo skal du gyur pa don dbang zab mo zhu ba'i yon du maN+Dal zhig 'bul bar zhu /
zhes maN+Dal 'bul gzhug
/phyag snyim pa me tog dang bcas te gsol ba 'debs pa 'di'i rjes zlos mdzod /
rigs kyi bdag po rdo rje 'dzin //
'khor bar mnar pa bdag la gzigs //
bde chen rgyal ba'i grong mchog tu //
de ring bdag ni gzhug tu gsol //
lan gsum /
rnam g.yeng rtog pa'i rba rlabs rnams //
legs par bsdus nas nyan par bya //
bde gshegs rnams kyi byin rlabs ni //
yid gzhan yengs la 'jug mi 'gyur //
snod kyi skyon gsum dang dri ma drug spongs la yid rtse gcig tu gsan par bya dgos so //
de nas rgyud snod rung du bya ba'i slad du /
slob dpon dang mdun bskyed gnyis su med pa rigs 'dus bla ma sman pa'i rgyal po'i dkyil 'khor rtsa ba gsum gyi lha tshogs rnams sprin gtibs pa ltar bzhugs pa'i mdun du /
khyed rang rnams 'khod nas sdig pa bshags par bgyi'o snyam pa'i 'dun pa dang ldan pas 'di'i rjes zlos mdzod /
sangs rgyas kun gyi ngo bo nyid //
slob dpon bdag la dgongs su gsol //
bdag ming 'di zhes bya ba yis //
thog ma med nas da lta'i bar //
lus dang ngag dang yid gsum gyis //
sdig pa mi dge gang byas pa //
gnong zhing 'gyod pa'i sems kyis su //
snying nas khyod kyi spyan sngar bshags //
lan gsum /
bdag sogs nam mkha' dang mnyam pa'i sems can thams cad bslu ba med pa'i skyabs gnas rtsa ba gsum gyi lha tshogs rnams la deng nas byang chub ma thob bar du skyabs su 'gro ba'i 'dun pa gyis la 'di'i rjes zlos mdzod /
phyogs dus dkon mchog gsum 'dus pa //
bla ma rdo rje 'dzin rgyal la //
bdag dang mkha' mnyam sems can kun //
byang chub bar du skyabs su mchi //
lan gsum /
lha tshogs de dag gi spyan sngar dus 'di nas bzung ste ji srid byang chub snying po la mchis kyi bar du /
smon pa dang 'jug pa'i bdag nyid can gyi byang chub kyi mchog tu sems bskyed do snyam pa'i ngang nas 'di'i rjes zlos mdzod /
mtha' yas 'gro ba'i don gyi phyir //
rdo rje 'dzin pa mchog bsgrubs nas //
zhi sogs phrin las rnam bzhi yis //
'gro rnams bde la 'god par bya //
lan gsum /
skyabs gnas de dag gi mdun du so so thar pa'i sdom pa dang /
byang chub sems dpa'i bslab pa dang /
rig 'dzin sngags kyi dam tshig rnams nod la tshul bzhin du bsrung bar bgyi'o snyam pas 'di'i rjes zlos mdzod /
sangs rgyas kun dngos rdo rje 'dzin //
bdag la brtse bas dgongs su gsol //
bdag ming 'di zhes bgyi ba yis //
dus 'di nas ni byang chub bar //
so so thar dang byang chub sems //
rig 'dzin gsang sngags bla med kyi //
sdom pa ma lus bdag gis bzung //
sems can 'gyur med bde la 'god //
lan gsum /
g.yon pa'i srin lag gis dri'i thig le gnas gsum du bkod la /
oM AHhU~M/
zhes bsrung ba bya /
nang gi sems bskyed pa'i slad du dmigs pa 'di bzhin mdzod /
khyed rang rnams skad cig gis yi dam rta phag yab yum du gsal ba'i snying gar kun rdzob byang sems kyi ngo bo zla ba'i dkyil 'khor re byung bar mos shig
/snying gar dri'i thig le byas la /
oM badzra tsit+ta AH
zhes brjod /
de'i steng du don dam byang chub sems kyi ngo bo rdo rje dkar po rtse lnga pa re lam gyi byung ba'i mos pa mdzod /
rdo rje snying gar bzhag la /
bo d+ho tsit+ta hU~M/
zhes brjod /
rdo rje spyi bor bzhag la /
gsang chen dam tshig rdo rje mchog
/khyod kyi spyi bor bzhag pas ni //
rdo rje'i sku ru khyod nyid 'grub //
'gyur med ye shes mchog tu 'gyur //
gzhan du smras na de ltar min //
ye shes kyi rdo rje spyi bor thim par mos shig
/nang mchod blud la /
'di ni rdo rje bdud rtsi'i chu //
'thungs nas dam tshig ma bsrung na //
mnar med dmyal bar khyod sreg cing //
bsrungs na dngos grub mchog thob 'gyur //
badzra a mr-ita sa ma ya hU~M/
de nas dbang gi gzhi 'god cing ye shes pa dbab pa'i slad du khyed rang rnams sgo gsum gyi gnad gcun te dmigs pa 'di bzhin du mdzod cig
/chos thams cad spros pa dang bral ba'i stong pa nyid du gyur /
de'i ngang las pad+ma nyi zla bdud bzhi bsnol ba'i gdan la khyed rang rnams khro bo'i rgyal po rta mgrin sku mdog dmar po zhal gcig phyag gnyis gri gug dang thod khrag 'dzin pas yum la 'khyud pa /
zhabs gnyis brkyang bskum 'dor stabs kyis bzhugs shing spyi gtsug rta mgo ljang zhur rta skad 'tsher ba /
gar gyi nyams dang ldan cing dpal dang dur khrod kyi chas kyis brgyan pa'i pang du yum rdo rje phag mo dmar mo gri thod 'dzin cing yab la 'khyud pa /
spyi bor phag zhal ngur sgra sgrog pa /
ye shes kyi me rab tu 'bar ba'i dbus na bzhugs pa gsal thob cig
/de nas bla ma la gus 'dud byas pa'i rkyen gyis bla ma'i thugs ka nas 'od zer dpag tu med pa 'phros /
phyogs bcu'i sangs rgyas dang byang sems mdun bskyed dkyil 'khor gyi lha tshogs rnams la phog pas thugs rgyud bskul /
sku gsung thugs rdo rje'i ye shes dang byin rlabs thams cad rtsa ba gsum gyi lha tshogs kyi sku phyag rgya gsung yig 'bru thugs phyag mtshan gyi rnam pa char drag tu babs pa ltar byon pa dang /
gzhan yang sman gyi lha dang lha mo drang srong rig 'dzin chos skyong ba thams cad kyi byin rlabs dngos grub thams cad kyang 'ub kyis bsdus te kha ba bu yug 'tshubs pa bzhin byon nas khyed rang gi spyi bo'i gtsug dang /
ba spu'i bu ga nas sib sib thim pa'i mos pa mdzod cig
/'beb rdzas bdug dbyangs rol bcas las byang ltar byin 'beb gyer /
rtsa sngags brjod cing nas dang bdud rtsi 'thor /
rol mo drag tu bya /
de ltar ye shes pa phab pa'i rgyun de nyid byang chub ma thob kyi bar du brtan par byas pa'i mos pa mdzod /
rtsa sngags brjod la 'bru 'thor /
de nas dpal gtor thogs la /
de'ang gsang sngags snga 'gyur ba rnams kyi lugs su gtor ma la shes pa bzhi ldan la sogs par bshad cing las thams cad gtor mas byed pa yin pas /
da lta'i skabs su rnam pa gtor ma la ngo bo lhar shes dgos pa yin pas dmigs pa 'di ltar du mdzod cig
/dpal gyi gtor ma 'dod dgu 'byung ba 'di nyid phyi gtor ma'i rnam pa la nang gzhal yas khang chen po tshad dang mtshan nyid thams cad yongs su rdzogs pa'i dbus su /
khro bo'i rgyal po rta mgrin yab yum phyogs bzhir mkha' 'gro sde bzhi /
de'i dbu'i steng phyogs pad+ma'i lte bar bla ma rigs 'dus sman rgyal rdo rje 'chang yab yum /
phyogs bzhi'i 'dab bzhir rig pa'i ye shes bzhi /
steng gi cha la brgyud pa'i bla ma rnams dang /
bar gyi cha la yi dam rgyud sde bzhi'i lha tshogs /
'og gi cha la chos skyong srung ma'i lha tshogs rnams dang /
slob dpon rigs 'dus sman rgyal rdo rje sems dpa' chen po tha dad med pa 'od zer gyi phung po rab tu 'bar ba snang la rang bzhin ma grub pa /
dam tshig pa dang ye shes pa gnyis su med pa'i ngo bor bzhugs pa'i lha tshogs de thams cad kyi spyi bor oM dkar po /
mgrin par AHdmar po /
thugs kar hU~M sngon pos mtshan par gsal thob cig
/khyed rang rnams kyang dkyil 'khor gyi gtso bor gsal ba'i spyi bor oM las 'khor lo dkar po oM gyis mtshan pa /
mgrin par AHlas pad+ma dmar po AHyis mtshan pa /
thugs kar hU~M las rdo rje sngon po hU~M gis mtshan pa gsal lam gyis byung ba'i mos pa mdzod /
gtor ma'i lha tshogs rnams kyi spyi bo'i oM las oM yig dkar po 'od zer dang bcas pa byung /
khyed rang rnams kyi spyi bo'i oM yig la thim pas lus kyi sgrib pa dag
/sku'i byin rlabs zhugs /
bum pa'i dbang thob par mos shig
/hU~M/
gnyis med chos dbyings dag pa'i klong yangs nas //
rigs 'dus rgyal ba'i dkyil 'khor ma lus kun //
sngon gyi dam bcas thugs dam bdag bskul na //
mkhyen brtse nus pas 'di la byin gyis rlobs //
phyi ni dam rdzas gtor ma rgyan dang ldan //
ro bcud phun tshogs sha lnga bdud rtsi lnga //
nang ni ye shes lha yi gzhal yas khang //
bla ma yi dam mkha' 'gro sprin ltar gtibs //
skal ldan bu la dbang mchog bskur du gsol //
lus kyi sgrib pa ma lus dag pa dang //
sku yi byin rlabs rgyud la zhugs nas kyang //
ye shes lnga yi dbang mchog thob par shog
/oM AHhU~M gu ru d+he ba DA ki nI kA ya a b+hi Shiny+tsa oM/
zhes gtor ma dpral bar bzhag
/deng nas brtsam ste phyi snod kyi 'jig rten gzhal yas khang dang /
nang bcud kyi sems can lha dang lha mo'i rang bzhin can du ngo sprad pa yin pas /
dran pa dang shes bzhin gyis rgyun du skyong bar mdzod cig
/des sku bskyed rim bsgom pa la dbang /
'bras bu sprul pa'i sku mngon du byed pa'i sa bon mthu can du byas pa yin no //
gtor ma'i lha tshogs rnams kyi mgrin pa'i AHlas AHyig dmar po 'od zer dang bcas pa re byung /
khyed rang rnams kyi mgrin pa'i AHdmar po la thim pas ngag gi sgrib pa sbyangs /
gsung gi byin rlabs zhugs /
gsang ba'i dbang thob par mos shig
/hU~M/
gnyis med chos dbyings sogs gong ltar la /
lus dang sku yi mal du ngag gi dang /
gsung gi zhes dang /
sngags mthar /
wA ka a b+hi Shiny+tsa AH
zhes bsgyur /
gtor ma mgrin par bzhag
/deng nas brtsam ste sgrar grags tshad yi dam lha'i gsung du ngo shes par gyis la rlung sngags dbyer mi phyed pa'i bzlas pa chu bo'i rgyun ltar du brtson par gyis shig
/des ngag gis bzlas pa byed pa la dbang /
'bras bu longs spyod rdzogs pa'i sku mngon du byed pa'i sa bon mthu can du byas pa yin no //
gtor ma'i lha tshogs rnams kyi thugs ka'i hU~M las hU~M yig mthing ga 'od zer dang bcas pa re byung nas khyed rang rnams kyi snying ga'i hU~M la thim /
yid kyi sgrib pa dag
/thugs kyi byin rlabs zhugs /
shes rab ye shes kyi dbang thob par mos shig
/hU~M/
gnyis med chos dbyings sogs gong ltar la /
yid kyi dang /
thugs kyi zhes dang /
tsit+ta a b+hi Shiny+tsa hU~M/
zhes bsgyur /
gtor ma snying gar bzhag
/deng phyin chad dran rtog thams cad ye shes chen po'i rol par ngo shes par gyis la ma bcos gnyug ma'i rang bab bskyang mdzod /
des yid kyis rdzogs rim bsgom pa la dbang /
'bras bu chos sku mngon du byed pa'i sa bon mthu can du byas pa yin no //
gtor ma'i lha tshogs rnams kyi gnas gsum nas hrIHyig dang 'od zer dkar dmar mthing gsum byung /
khyed rang rnams kyi gnas gsum du thim pas lus ngag yid gsum gyi dri ma dag
/sku gsung thugs kyi byin rlabs zhugs /
tshig dbang rin po che thob par mos shig
/hU~M/
gnyis med chos dbyings sogs gong ltar la /
lus ngag yid kyi sgrib pa ma lus dag
/sku gsung thugs kyi byin rlabs zhugs nas kyang //
ye shes lnga yi dbang mchog thob par shog
/oM AHhU~M gu ru de ba DA ki nI sarba a b+hi Shiny+tsa hrIH
zhes gtor ma gnas gsum kar bzhag
/deng phyin chad 'khor 'das kyi chos thams cad snang rig brdal ba chen po chos kyi skur ngo shes par gyis la rang snang ris med kyi dgongs par la zla bar mdzad 'tshal /
des phyag rgya chen po sgom pa la dbang /
'bras bu ngo bo nyid sku mngon du byed pa'i sa bon mthu can du byas pa yin no //
slar gtor ma spyi bor bzhag la /
rtsa ba dang brgyud par bcas pa'i dpal ldan bla ma /
yi dam dkyil 'khor gyi lha tshogs 'khor dang bcas pa /
dpal mgon chos skyong ba'i srung ma'i tshogs dang bcas pa rnams kyis rdo rje slob ma rig pa 'dzin pa 'di rnams la /
sku gsung thugs yon tan phrin las thams cad kyi byin gyis brlab par mdzad du gsol /
oM AHhU~M gu ru de ba DA ki nI kA ya wA ka tsit+ta a d+hiSh+ThA na a d+hiSh+Thi te dzaHhU~M baM hoH
zhes byin rlabs bya /
mtha' rten drang srong gi bka' gtad ni /
dkar gtor /
raM yaM khaM gis bsang /
oM AHhU~M/
gsum /
gtor ma zag med ye shes kyi bdud rtsi'i rgya mtsho 'dod yon sna tshogs kyi sprin phung 'phro bar gyur /
bdag mdun gyi thugs ka'i 'od zer gyis lha dang mi'i sman gyi drang srong rig 'dzin sman skyong srung ma'i tshogs dang bcas pa skad cig gis spyan drangs /
e h+ye hi sa ma ya dzaHdzaH
tshangs pa dang brgya byin la sogs lha'i sman pa mngon par shes pa lnga dang ldan pa'i drang srong chen po rnams kyi zhal du ba liM ta sarba pU dza khA hi /
oM AHhU~M/
zhes gsum dang /
gzhan yang sman gyi rig pa 'dzin pa'i lha tshogs rnams dang /
sman gyi bka' srung lha klu dri za grul bum mi'am ci la sogs pa dam tshig la gnas pa rnams kyi zhal du i daM ba liM gr-ih+Na khA hi /
gtor ma drang srong rig 'dzin rnams kyis gsol ba'i lhag ma nad med pa sman gyi bdud rtsi /
'chi ba med pa tshe'i bdud rtsi dgos 'dod 'byung ba ye shes kyi bdud rtsir gyur pa de nyid kyis byin gyis brlabs pa la brten nas /
phyogs bcu'i lha dang drang srong mngon par shes pa dang ldan pa rnams dang sman gyi lha mo thams cad char babs pa ltar byon nas khyed rang rnams la sib sib thim pas rgyud byin gyis brlabs /
de dag dang skal pa mnyam par gyur snyam du mos mdzod /
dkar gtor mgor bzhag la /
hU~M/
rgyal ba kun 'dus sman rgyal bka' yi 'khor //
lha dang drang srong phyi nang sde bzhi po //
sngon gyi zhal bzhes thugs dam dran mdzod la //
skal ldan bu la dbang skur byin gyis rlobs //
gcer mthong mngon shes nad ngos zin pa dang //
snang srid sman gyi rol par 'char 'gyur zhing //
mthong thos dran reg nad pa'i tshogs rnams kun //
ma lus bde la 'god pa'i dbang thob shog
/sarba a mr-ita a b+hi Shiny+tsa oM AHhU~M/
zhes brjod /
de nas bka' srung bka' gtad ni /
gtor ma /
raM yaM khaM gis bsang /
stong pa'i ngang las thod snod dmar gyi dung chen yangs shing rgya che ba ngo bo dgra bgegs kyi sha khrag rnam pa zag med ye shes kyi bdud rtsi'i rgya mtsho 'dod yon gyi sprin phung mkha' khyab tu 'phro bar gyur /
oM AHhU~M/
gsum /
rang gi thugs ka nas 'od zer lcags kyu lta bu 'phros /
rang bzhin gyi gnas nas dpal ma hA kA la /
rdo rje bdud 'dul /
yum mchog e ka dzA Ti /
'khor gyi dregs pa sde bdun 'khor dang bcas pa skad cig gis spyan drangs badzra sa mA dzaH
oM ma hA kA la sa pa ri bA ra big+h+nAn sha trUM mA ra ya i daM ba liM ta kha kha khA hi khA hi /
gsum mam bdun gyis bsngo /
ar+g+haM sogs dang /
ma hA mAM sa rak+ta kiM ni ri ti bo d+hi tsit+ta ga Na gu h+ya khA hi /
zhes mchod /
kun 'dus rgyal ba bla ma'i spyan snga ru /
khas blangs dam bcas srog gi snying po phul //
sgrub po'i sku dgra sgrol bar mna' bor ba //
dam can sde dgu 'khor dang bcas la bstod //
ces bstod /
de nas khyed rang rnams pad nyi'i gdan la skad cig tsam gyis mthu stobs kyi bdag po dpal phyag na rdo rje sku mdog mthing nag zhal gcig phyag gnyis pa /
g.yas rdo rje phyar zhing g.yon sdigs mdzub mdzad pa /
drag po'i chas kyis brgyan cing zhabs g.yas bskum g.yon brkyang pas ye shes kyi me 'bar ba'i dbus na bzhugs pa /
dregs pa thams cad dbang du sdud /
zil gyis gnon /
bran du khol nus pa'i nga rgyal du gnas pa la zhang blon chen po rdo rje bdud 'dul 'khor dang bcas pa rnams /
sman gyi bka' srung gi ched du gtad pas /
bla ma ma hA gu Nas bka' bsgos pa bzhin du rjes su 'brangs te bka' bzhin bsgrub par khas blangs pa'i mos pa mdzod /
dmar gtor mgo la bzhag nas lag tu gtad cing /
hU~M/
rgyal ba kun 'dus bla ma'i bka' srung zhing //
dam las mi 'da' sman gyi bstan pa skyong //
gnod sbyin chen po rdo rje bdud 'dul sogs //
dregs pa pho mo ming sring 'khor dang bcas //
'dir gshegs rang rang mthun pa'i dam rdzas bzhes /
khyed rnams rgyal sras 'di yi bran nyid du //
de ring rdo rje 'dzin pa bdag gis sbyin //
lus dang grib bzhin 'grogs la phrin las sgrubs //
ma hA kA la sarba tsit+ta sa ma ya a b+hi Shiny+tsa hU~M/
de ltar bka' gnyer gtad pa'i chos skyong pho rgyud mo rgyud kyi srog la dbang sgyur bar mos shig
/de dag gis rje btsun g.yu thog pa chen po'i snying thig bla ma sgrub pa'i skor las don dbang snying por dril ba legs par grub pa yin pas rtsa ba dang yan lag gi dam tshig tshul bzhin du bsrung ba dang 'di yi dam du bzung ngo snyam pas 'di'i rjes zlos /
gtso bos ji ltar sogs dang /
gtang rag maN+Dal /
lus 'bul /
dge bsngo spyi ltar bya /
gsum pa rjes ni /
slar bka' srung gi gtor ma gso bran byas la mchod bstod gtor 'bul rgyas bsdus gang 'grub dang /
tshogs yod na byin rlabs nas brtsam lhag ma'i bar dang /
chad brtan rta bro phyin chad shis brjod kyi bar yang las byang ltar mthar chags su bya'o //
gso rig mchog dman kun la dar drags kyang //
der brten mchog dngos don du gnyer ba dkon //
mos ldan blo dman phal cher rgyas pas spangs //
'jug bde 'di 'dra snying gi thig ler zungs //
'dir yang rmongs pas rang bzo'i lhan pa btab //
gzhung dang 'gal mthong gzhung don ma bkyog pa'i //
zin bris 'di bgyis 'dir brten skye dgu kun //
sman rgyal gu Nas byin rlabs mchog stsol shog
/'di'i yig cha tshad ldan dkon cing kha cig gzhung don dang ma 'byor pas rang gzhan la phan pa'i cha rkyen du rig lam 'di dang zab chos 'di la'ang mos dge'i bag chags mnga' ba karma ngag dbang yon tan rgya mtsho blo gros mtha' yas pa'i sdes /
sman ston rim byon gyi gdan sa dpal spungs yang khrod kun bzang bde chen 'od gsal gling du bgyis pa dge legs 'phel ///
/
