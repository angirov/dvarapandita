@#//
'chi med klong gsal rdo rje'i srog sgrub las tshe dbang 'chi med snying po bklag chog tu bkod pa 'chi med bcud 'dzin zhes bya ba bzhugs so //
na mo gu ru a mA ra Ni de bA ya /
'gro ba kun la bu gcig ma ltar gzigs //
thugs rjes 'chi bdag dpung bcom tshe dbang stsol //
bla ma tshe dpag med la gus btud nas //
'chi med snying po'i dbang bskur bklag chog dgod //
de la gsum /
sbyor ba dngos gzhi rjes so //
dang po ni /
yid mthun dge ba'i gnas su stegs bu khebs ldan gyi steng dkyil 'khor gzhung mthun nam /
maN+Dal la 'bru'i tshom bu dbus dang mdun du re re /
de rgyab bzhi rim gnyis bkod pa'i steng khri'u'i khar rin po che'i bum pa nyer lnga'i bcud ldan mgul chings dmar po kha rgyan bcas pa bzhag
/g.yas su tshe ril /
g.yon du thod pa mtshan ldan du mngar gsum chang sbyar /
mdun du las bzhi'i 'brang rgyas /
rgyab tu mchod gtor zar sgang lta bu phyogs bzhir pad 'dab mtshams su tshe ril gyis spras pa dang mda' dar /
de'i g.yas g.yon du sman raka
/tshe nas /
phyi mchod bskor bsham /
las bum /
gtor tshogs sogs nyer mkho rnams tshang bar bya /
dbang don sgrub mchod ni /
las gzhung skyabs sems nas bzlas pa'i bar bdag mdun dbyer med du bsgrub /
snying po ci nus dang mthar sngags sham btags pa'ang brgya rtsa tsam brjod la /
tshe 'gugs gnad bskul gyis byin rlabs bsdu zhing /
mchod bstod dang /
las bum du bdud rtsi 'khyil pa bskyed bzlas bya /
las byang mjug ltar bdag dbang blang ngo //
gnyis pa dbang dngos gzhi la thog mar slob ma rnams las bum gyis khrus bya zhing /
ho :
bde gshegs rgyal ba rnams kyi ye shes chus :
skal ldan rnams kyi lus ngag yid gsum la :
gnas pa'i nad gdon sdig sgrib nyes ltung rnams :
bkru bar bgyid do byang zhing dag gyur cig :
oM badzra a mr-ita sogs dang /
oM sarba ta thA ga ta a b+hi She ka ta sa ma ya shrI ye hU~M:
zhes brjod /
bgegs gtor gtang /
las byang ltar bka' bsgo zhing srung 'khor bsgom /
chos bshad mtshams sbyor spyi mthun bya /
bye brag tu /
de la 'dir gdong dmar bod kyi yul du sangs rgyas kun las lhag pa'i thugs rje mnga' ba 'chi med grub pa'i rig 'dzin mtsho skyes rdo rje de nyid kyis /
mnga' bdag chos rgyal yab sras sogs dbang rnon skal pa rab tu gyur pa'i 'dus pa rnams la rdo rje theg pa'i gsang ba thun mong ma yin pa'i chos kyi 'khor lo bsam las 'das pa bskor cing /
grol ba rnam pa bzhi'i phrin las chen pos lus can mtha' dag 'di dang gtan du dbugs 'byin yang dag par bstsal cing /
khyad par 'gro ba rnams dus ma yin par 'chi ba'i 'jigs pa las skyob cing 'chi med rdo rje'i tshe dbang sgrub pa'i gdams zab khyad par can bye ba phrag gcig gnang par gsungs pa'i nang tshan 'chi med klong gsal rdo rje'i srog sgrub 'di ni /
rgyal dbang bcu gnyis pa byang chub rdo rje'i zhal slob karma 'gro don mthar phyin nam /
rig 'dzin chen po thugs mchog rdo rje'i rgyal tshab kyi rig 'dzin rang mnyam bzhi'i ya gyal /
o rgyan dri med gling pa zhes su grags pa ngan lam rgyal ba mchog dbyangs dang shud bu dpal gyi seng ge zung du 'jug pa'i rnam rol 'khrul med kyi gter ston chen po de nyid kyis sgrags yang rdzong nas spyan drangs pa ste /
gzhung las /
bdag 'dra gu ru mtsho skyes rdo rje yis :
snyigs ma'i dus su 'gro ba bskyab pa'i phyir :
sa steng ma lus rin chen gter gyis bkang :
khyad par rin chen tshe yi sgrub pa'i skor :
mang la ma 'chal nyung la ma tshang med :
rno myur byin che 'o ma'i mar lta bu :
'chi med klong gsal rdo rje'i srog sgrub bzhag :
ces bsngags pa don dang ldan pa'i dbang bskur zab mo bsgrub pa la /
zhes sogs brjod la maN+Dal 'bul gzhug
/slob dpon dang dkyil 'khor gyi gtso bo tha dad med pa'i spyan sngar mi phyed gus pa chen pos gsol ba 'debs pa 'di'i rjes zlos /
kye :
bla ma rigs 'dus sku lnga'i bdag nyid dgongs :
bdag cag skal ldan mos pa'i bu rnams la :
bdud bzhi'i g.yul las rgyal ba rdo rje'i tshe :
deng 'dir dbang bskur smin grol byin gyis rlobs :
lan gsum /
bla ma 'chi med tshe bdag rigs lnga'i dkyil 'khor rgyal ba sras dang bcas pa rnams la bdag gzhan mkha' khyab kyi sems can mtha' dag 'di nas byang chub snying po'i bar du skyabs su mchi 'o snyam pas 'di'i rjes zlos /
na mo :
'gro ba'i dpal mgon sogs las byang ltar lan gsum /
mkha' khyab kyi pha ma lus can mtha' dag gnas skabs dus min 'chi ba las skyob cing mthar thug 'chi med mgon po'i go 'phang la 'god pa'i slad du tshe'i dkyil 'khor gnyan por 'jug par sems bskyed la 'di'i rjes zlos /
hrI:
mkha' khyab 'gro ba sogs gsum /
dbang gi gzhi bsgrub cing ye shes pa dbab pa'i phyir sgo gsum gyi gnad gcun la dmigs pa 'di bzhin du sgom mdzod /
las sngags kyis bsang /
swa b+hA bas sbyang /
snod bcud thams cad mi dmigs pa stong par gyur pa'i ngang las /
snang yul thams cad bde chen pad+mo bkod pa'i zhing khams rgyan dang bkod pa tshad med pa'i dbus su rab tu rgyas pa'i pad+ma dmar po dang zla ba'i dkyil 'khor gyi steng du /
khyed rang rnams kyi rig pa ye shes kyi ngo bo yi ge hrIHdmar po las 'od zer 'phros /
don gnyis byas /
tshur 'dus yongs su gyur pa las skad cig gis khyed rang rnams 'chi med mgon po tshe dpag med sku mdog dmar gsal mtshan dpe'i gzi byin tshad med pa 'bar ba /
dar dang rin po che'i rgyan rnams kyis spras shing longs spyod rdzogs pa'i cha lugs can phyag mnyam gzhag gi steng du tshe'i bum pa bdud rtsi'i bcud kyis bkang ba 'dzin pa /
zhabs rdo rje'i skyil mo krung gis bzhugs pa'i pang du yum gsang ba ye shes dmar mo gcer bu rus pa'i rgyan can phyag g.yas tshe bum dang g.yon mda' dar bsnams pas 'khyud pa /
gnas gsum du rdo rje'i yi ge 'bru gsum gsal zhing 'bar ba'i 'od zer dang /
slob dpon dkyil 'khor pa'i thugs ka nas kyang phyogs bcu'i sangs rgyas kyi zhing thams cad khyab pa'i 'od zer 'phros pas /
rtsa gsum rgyal ba rab 'byams 'chi med tshe lha ye shes pa'i rnam par byon te khyed rang rnams la thim pa'i mos pa mdzod /
ces brda sbyar /
spos rol dbyangs dang bcas /
byin 'beb kyi tshigs su bcad pa /
hrI:
sku lnga ye shes sogs dang sngags mang du brjod /
ye shes pa'i byin rlabs byang chub ma 'thob bar du brtan par byas par mos /
tiSh+Tha badzra :
zhes rdo rje mgor bzhag
/slar yang tshe'i bcud bsdu zhing dngos grub 'gugs pa'i slad du dmigs pa 'di bzhin du mdzod /
lha tshogs gtso 'khor rnams kyi thugs dam gyi rgyud bskul bas sku las 'od zer dang lha mo mgyogs ma'i pho nya nyi zer gyi rdul lta bu stong khams khyab par spros /
rang rang gi bla tshe sde brgyad 'byung pos brkus phrogs chad nyams yar pa rnams dang /
'khor 'das brtan g.yo'i bcud dang dwangs ma /
rgyal ba sras dang bcas pa'i byin rlabs dang dngos grub thams cad 'ja' zer thig le a nr-i la sogs pa'i rnam par bsdus nas khyed rang rnams la thim pas 'chi med rdo rje'i tshe dbang brnyes pa'i mos pa mdzod cig
/mda' dar g.yab la /
hrIHma :
nub phyogs bde chen sogs las byang ltar tshe 'gugs gtang /
bum pa ye shes 'od lnga'i gzhal yas khang du nang bcud rigs lnga tshe'i lha tshogs rnams dngos su bzhugs pa'i sku las 'chi med bdud rtsi'i rgyun babs /
khyed rang rnams kyi lus kyi nang gang bas sku rdo rje 'gyur ba med pa'i tshe dbang thob pa'i mos pa mdzod /
bum pa spyi bo'i gtsug tu bzhag la /
hrI:
bum pa ye shes 'od lnga'i gzhal yas khang :
bum chu lnga ldan bde gshegs tshe dpag med :
deng 'dir skal ldan bu la dbang bskur bas :
mi 'gyur rdo rje'i sku yi dbang thob shog :
rtsa sngags dang /
kA ya a b+hi Shiny+tsa oM:
b+han+d+ha bde ba chen po'i snod du rigs lnga'i tshe lha yab yum bde sbyor mdzad pa'i byang sems dkar dmar gyi rgyun thod pa'i bdud rtsi dang ro gcig tu 'dres pa ngag tu myang bas gsung rdo rje 'gag pa med pa'i tshe dbang thob pa'i mos pa mdzod /
b+han+d+ha'i bdud rtsi mgrin par bzhag cing ngag tu sbyin la /
hrI:
dung chen bde ba chen po'i snod nang du :
rtsa brgyad yan lag stong sbyar bdud rtsi sman :
'chi med lha tshogs mnyam sbyor byang chub sems :
deng 'dir skal ldan bu la dbang bskur bas :
'gag med gsung gi tshe dbang thob par shog :
rtsa sngags dang /
wA ka a b+hi Shiny+tsa A:
'khor 'das dwangs ma'i bcud 'dus pa'i ril bu 'od gong dkar dmar gyi nang du tshe bdag rigs lnga'i dkyil 'khor yongs rdzogs su bzhugs pa 'di nyid myang bas /
snying ga'i mi shigs pa'i thig le dang ro gcig tu 'dres pas thugs rdo rje 'khrul pa med pa'i tshe dbang thob pa'i mos pa mdzod /
ril bu snying gar bzhag cing khar sbyin la /
hrI:
phyi ltar dam rdzas dkar mngar 'bar ba'i bcud :
nang ltar rtsa gsum tshe lha rigs lnga'i lha :
gnyis med dam rdzas myong grol ril bu 'di :
deng 'dir skal ldan bu la dbang bskur bas :
'khrul med thugs kyi tshe dbang thob par shog :
rtsa sngags dang /
tsit+ta a b+hi Shiny+tsa hU~M:
phrin las bzhi'i 'brang rgyas sgo skyong lha mo bzhi'i rang bzhin lag tu gtad pas zhi rgyas dbang dang mngon spyod kyi phrin las rab 'byams kyis gzhan phan 'dod rgur sgyur ba'i dbang thob par mos shig
/las bzhi'i 'brang rgyas lag tu gtad la /
hrI:
ye shes lha mo sgo ma rnam bzhi yi :
phyag mtshan 'bar ba'i pho brang dam pa 'di :
deng 'dir skal ldan bu la dbang bskur bas :
phrin las bzhi yi 'gro don mthar phyin shog :
rtsa sngags dang /
sarba a b+hi Shiny+tsa hrI:
ye shes lnga'i phyag rgya mtshon pa'i mda' dar gyis gnas lngar rgyas btab pas nam yang skye shi 'pho 'gyur bral ba rtag brtan gzhom med sku lnga'i tshe dbang brnyes par mos shig
/mda' dar gnas lngar rgyas gdab la /
hrI:
snod bcud 'byung lnga'i bcud bsdus pa'i :
ye shes lnga yi phyag rgya yis :
'gyur ba med pa'i rgyas gdab pas :
mi shigs mi 'gyur b+h+rU~M nr-i rgya :
oM hU~M trAM hrIHA:
slob dpon dkyil 'khor gyi lha rgyal ba sras dang bcas pas bkra shis pa'i bden tshig brjod cing me tog gi char sil ma phab pas /
phyogs dus gnas skabs kun tu dge legs chen po'i snang bas khyab cing rtag par mos shig
/me tog gtor la /
hrI:
chos dbyings 'gyur ba med pa'i sku :
snang ba mtha' yas bkra shis shog :
rang bzhin rtsal la mtshan dpe rdzogs :
tshe lha rigs lnga'i bkra shis shog :
byin rlabs dngos grub char ltar 'beb :
bla ma rnams kyi bkra shis shog :
bdud bzhi'i g.yul las rab rgyal zhing :
yi dam lha tshogs bkra shis shog :
rtsa rlung thig le'i ngo bo nyid :
ma dang mkha' 'gro'i bkra shis shog :
gang la bsam pa'i don kun 'grub :
nor lha gter bdag bkra shis shog :
bar chad bdud dpung 'dul mdzad pa'i :
chos skyong srung ma'i bkra shis shog :
ces dang rol mo'i sgra snyan yun ring bya /
gsum pa rjes ni /
de dag rnams kyis 'chi med rdo rje'i srog sgrub kyi tshe dbang zab mo legs par grub pa yin pas sogs kyis mtshams sbyar nas dam tshig bsgrag gzung /
gtang rag maN+Dal sogs spyi ltar bya /
bka' gter srung ma'i gtor 'bul /
tshogs byin rlabs nas bkra shis kyi bar yang las byang dang phrin gzhung spyis rigs 'gres te tshang bar bsgrub bo //
tshe dbang rig pa 'dzin pa'i dgongs klong nas //
re skong bdud rtsi'i zil thigs phab 'di yis //
skal ldan snying gi bum bzang yongs gang ste //
'chi med rdo rje'i lang tsho rtag brtan shog
/ces pa'ang chos ldan gyi 'tsho ba ring du gnas pa'i cha rkyen du 'chi med bstan gnyis g.yung drung gling pas tsa 'dra rin chen brag gi sgrub gnas yang khrod kun bzang bde chen gling du bgyis pa dge legs 'phel ///
/
