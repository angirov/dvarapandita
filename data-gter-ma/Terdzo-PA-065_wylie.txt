rtsa gsum tshe'i zab pa las /
bla ma bka' brgyad kyi brgyud pa'i gsol 'debs rdo rje'i rgyud mang bzhugs so //
gdod ma'i mgon po kun bzang 'od mi 'gyur //
pad+ma'i snang ba rab rgyas kun tu 'chang //
ye shes gcig sbyor rdo rje sems dpa' la //
gsol ba 'debs so dbang bzhi'i byin rlabs stsol //
sku gsum dbyings khyab mtsho skyes he ru ka
/'khor lo kun gyi 'dren pa bde chen rgyal //
mnga' bdag tshangs pa lha yi me tog la //
gsol ba 'debs so sgrib bzhi'i 'ching ba sol //
bka' babs las can 'khor 'dus snying gi bu //
bka' gsang gnyer thob lha sras rol pa rtsal //
bka' gzhung snang byed mchog gyur gling pa la //
gsol ba 'debs so rgyud bzhi smin par mdzod //
las 'phros gtad rgya'i dbang thob bstan pa skyong //
rigs chos brgyud pa'i gser phreng 'dzin rnams dang //
mchog dngos sbyin mdzad rtsa ba'i bla ma la //
gsol ba 'debs so lam bzhi myur 'byongs gsol //
ye shes klong dgu phyag rgyar 'bar ba'i gar //
dbang chen che mchog rdo rje drag po rtsal //
sgrub pa sde brgyad bka' sdod sgo skyong la //
gsol ba 'debs so sku bzhi mngon gyur mdzod //
mos pas bskul ba'i dpal chen thugs rje'i sprin //
gzhi dbyings mu mtha' med par khyab pa las //
byin rlabs char gyis 'gro rgyud rig 'dzin bzhi'i //
byang chub snye ma g.yur du za bar shog
/dbang bzhis rgyud smin snang grags lha dang sngags //
dran rig bde chen ye shes lhun 'byams ngang //
dgongs spyod ting 'dzin rgya mtsho'i rtsal rdzogs nas //
rdo rje rtse mo'i sa la dbang sgyur shog
/gzhi grol 'od gsal rdo rje dbyings kyi sbubs //
mi bzad rang shar khrag 'thung rol pa'i dal //
'bras bu'i rgyal po ma btsal lhun rdzogs ngang //
'khor 'das phyam brdal srid pa'i rgyu ldog shog
/ces pa'ang gsang ba 'di nyid kyi bdag po'i go 'phang la 'khod pa dbon sprul rin po che'i bka' ltar pad+ma gar dbang yon tan rgya mtsho'i ming can gyis /
dpal spungs snying po yid dga' chos 'dzin du bris pa dge legs 'phel //

//
