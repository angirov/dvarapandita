A+o~M swasti /
dpal ldan pad+ma gar gyi dbang //
nor sbyin rgyal por yongs bzhengs pa //
de la btud nas sgrub thabs dang //
rjes gnang cho ga mdo tsam bshad //
grwa pa'i gter ma dzaM dmar chags pa rdo rje'i sgrub thabs dang 'brel bar rjes gnang sgrub pa la gsum ste /
sbyor ba yo byad kyi gshom dang /
dngos gzhi sgrub pa'i thabs /
rjes gnang gi cho ga'o //
dang po yo byad bsham pa ni /
maN+Dal ba byung dang dri bzang gis byugs pa la tshon gyis pad+ma dmar po 'dab ma brgyad pa bri /
dbus su many+dzi la ka pA lar myos byed bzang po bu ram dang sbyar ba la bdud rtsi ril bu btab pa gzhag
/de'i mdun du gtor ma rin po che 'bar ba'i dbyibs can dmar po sha mar bu ram sogs kyis brgyan pa dang /
g.yas su zangs bum dmar po chas dang ldan pa lnga tshan lnga'i rdzas kyis sbags pa'i chus gang ba /
g.yon du chu sbyin gyi snod zangs gzhong du sku bzhugs su gsol /
'bul gtor gcig dang /
'jig rten pa'i gtor ma gcig kyang bshams /
mtha' mchod pas bskor /
rdor dril sogs yo byad thams cad tshogs par bya'o //

//gnyis pa sgrub pa'i thabs ni /
rta mgrin lta bu'i yi dam gang yang rung ba'i bdag bskyed bzlas pa dang bcas pa sngon du 'gro bas /
mdun gyi rten bsang sbyang /
stong pa'i ngang las paM las pad+ma ma las nyi ma a las zla ba'i gdan gyi steng du dzaM dmar po las 'od zer 'phros 'phags pa mchod /
'gro ba'i dbul phongs bsal /
tshur 'dus yongs su gyur pa las dzam+b+ha la dmar po zhal gsum phyag drug zhabs bzhi pa /
sku mdog pad+ma rA ga ltar dmar zhing 'od 'bar ba /
sgeg cing chags pa'i nyams can cung zad khro la 'dzum pa /
rtsa zhal dmar po bzhad pa g.yas dkar g.yon sngo ba /
phyag dang po gnyis kyis rin po che dang nor bus gang ba'i thod pa /
bar pa gnyis lcags kyu dang zhags pa /
tha ma gnyis na gter gyi ne'u le nor bu sna tshogs skyug pa re re 'dzin pa /
zhabs g.yas pa gnyis bskum zhing g.yon pa gnyis cung zad brkyang pas nor bdag pho mo mnan pa /
klu chen brgyad dang rin po che sna tshogs pas brgyan cing /
me tog gi phreng ba dang dar gyi cod pan 'phur ba /
de'i thugs kar hrIHlas gsang ba'i lha mo ku ru kul+le dmar mo zhal gcig phyag bzhi ma /
dang po gnyis ut+pa la'i mda' gzhu 'gengs shing /
'og ma gnyis kyis ut+pa las mtshan pa'i lcags kyu dang zhags pa bsnams pa /
zhabs g.yas bskum g.yon brkyang ba'i skyil krung phyed pas bzhengs pa /
rus pa'i phyag rgya lnga dang rin po che'i rgyan gyis brgyan pa khro 'dzum sgeg pa'i nyams can /
yab yum gnyis ka'i gnas gsum du yig 'bru gsum dang /
thugs ka'i dbus su so so'i sa bon gyis mtshan pa /
de las 'od zer 'phros rang bzhin gyi gnas nas ye shes pa spyan drangs /
A+o~M Ar+Ya dzam+b+ha la shrI ku ru kul+le sa pa ri bA ra badzra sa mA dzaH
zhes pas spyan drang /
dzaHhU~M baM hoHgnyis su med par gyur /
yang 'od 'phros dbang lha spyan drangs pa mchod de /
A+o~M sarba ta thA ga ta a b+hi Shiny+tsa tu mAM/
zhes gsol ba btab /
A+o~M badzrI b+ha wa a b+hi Shiny+tsa hU~M/
zhes dbang bskur sku gang dri ma dag chu'i lhag ma yar lud pa las 'od dpag med kyis dbu brgyan /
Ar+Ya dzam+b+ha la sa pa ri bA ra ar+g+haM nas shab+da'i bar gyis mchod /
bde gshegs kun gyi gsung las rab sprul zhing :
thugs rjes chags pas sku mdog dmar por bzhugs :
dbang gi phrin las rdzogs mdzad dzam+b+ha la :
ma lus 'gro ba'i re skong khyod phyag 'tshal :
zhes pas bstod /
bzlas pa ni /
bdag gi thugs ka nas 'od zer 'phros mdun bskyed kyi thugs rgyud bskul /
de'i thugs ka nas ku ru kul+le lcags kyu dang zhags pa 'dzin pa dpag med spros /
'jig rten khams kyi nor rdzas thams cad bsdus /
dzam+b+ha la'i zhal dang ne'u le zhabs 'og gi gnod sbyin rnams kyi zhal nas kyang nor gyi char phab ste bdag la dngos grub tu sbyin par bsam zhing /
A+o~M dzam+b+ha la dza len+d+ra ya d+ha naHme d+hi hrIHswA hA:
zhes ci nus bzla'o //
thun mtshams su gtor ma bsang sbyang /
'bru gsum gyis byin gyis brlab /
snying po'i mthar i daM ba lin+ta kha kha khA hi khA hi /
btags pa bdun gyis gtso bo dang /
gtor ma phyi ma a kA ros 'bul /
nyer spyod lngas mchod /
sngar bzhin bstod nas /
mchod sbyin gtor ma 'di bzhes la //
sogs kyis phrin las gsol /
de nas bum pa bsang sbyang /
pad zla'i gdan la b+h+rU~M las rin po che'i bum pa dmar po mtshan nyid tshang ba'i nang du sna tshogs pad+ma 'dab ma brgyad pa'i dbus dang phyogs bzhir zla ba la /
b+h+rU~M AM dzriM khaM hU~M las de bzhin gshegs pa rigs lnga dmar po rin po che dang gter bum 'dzin pa dar dang rin po che'i rgyan can gnas gsum brlab /
thugs ka'i 'od kyis ye shes pa spyan drangs nas bstim /
dbang lha spyan drangs pa mchod nas dbang bskur rang rigs kyis dbu brgyan pa mchod cing bstod /
thugs ka nas sngags kyi 'od zer gzungs thag la 'khril te song bas thugs rgyud bskul /
sku las bdud rtsi babs pas bum pa gang bar bsam nas /
A+o~M hU~M trAM hrIHAH
zhes ci nus bzlas te yig brgyas lhag chad bskang /
rigs lnga zhu ba las dzam+b+ha la sngar bzhin yan lag bzhi rdzogs su bskyed de /
mchod bstod bzlas pa sngar bzhin byas nas lhag chad bskang 'dod don gsol /
lha zhu ba las bum chur gyur par bsam /
thun mtshams su chu sbyin dang gtor ma 'bul na /
zangs gzhong du sngar ltar bskyed /
ye shes pa spyan drangs la stim /
de'i thugs kar raM dmar po me'i rang bzhin can gcig bsam /
raM zhes brjod pas me 'bar te zhal nas me lce cung zad byung bas shin tu skom zhing gdungs par bsam la /
rang gi lag mthil du zla ba la b+h+rU~M AM dzriM khaM hU~M/
de las ye shes kyi bdud rtsi babs pa sor mo'i rtse las 'dzags /
rtsa sngags kyis phul bas skom pa'i gdung ba zhi ste mnyes nas zhal dang ne'u le nor bdag rnams nas rin po che byung bas dgos 'dod thams cad stsol bar bsam zhing /
sngags nyer gcig las mi nyung bas chu rgyun sbreng /
gtor ma byin gyis brlabs sngar bzhin phul bas ljags rdo rje'i sbu gus gsol bas mnyes shing 'dod pa'i dngos grub stsol bar bsam /
mchod bstod phrin bcol sngar bzhin byas la dzam la'i zhal /
nor skyug
/ne'u le gsum las rin po che 'dzag par bsam nas /
chu sbyin phul ba'i chu las thigs pa gcig mtheb srin gyis blangs pa lcer bzhag ste A+o~M AHhU~M zhes dngos grub blang /
gtor chu dang bcas pa rang gis longs spyod pa'am chu bo chen por gnas pa rnams la sbyin no //
mthar gtang rag gi mchod pa dang /
bzod gsol gshegs bsdu shis brjod rnams bya'o //
!
//gsum pa rjes gnang gi cho ga ni /
bdag mdun gyi sgrub mchod sogs bshad ma thag pa ltar byas nas /
slob ma rnams khrus byas bgegs bskrad /
mtshams sbyor gyi skabs 'dir /
byang chub sems dpa' gnod gnas dbang po zhes sam /
'phags pa chu dbang snying rje chen po zhes kyang bya ba /
mdo sngags thams cad las gsungs shing nang pa sangs rgyas pa'i nor lha thams cad kyi gtso bo 'phags pa dzam+b+ha la zhes bya ba de la sgrub pa'i bka' srol ji snyed cig mchis pa las /
'dir dbang gi las la ched du bsngags pa dzaM b+ha la dmar po chags pa rdo rje zhes bya ba'i sgrub thabs grwa pa mngon shes dbang phyug 'bar gyi gter kha las byon pa'i rjes su gnang ba sgrub pa la zhes mtshams sbyar /
maN+Dal phul /
gsol ba 'debs pa /
rdo rje 'dzin pa dgongs su gsol //
bdag ni 'gro la phan don du //
gtso chen khyed la gsol 'debs kyis //
ma lus rjes gnang bka' drin stsol //
lan gsum gyis gsol ba gdab /
gur nas 'byung ba lta bu'i rgyun bshags gang 'os kyis tshogs gsag
/mdun bskyed kyi dmigs pa sgrub thabs nas 'byung ba ltar phog
/bla ma la sangs rgyas dngos kyi mos gus byas pas /
bla ma'i thugs ka nas 'od zer 'phros mdun bskyed la phog pas thugs rgyud bskul /
mdun bskyed kyi sku las 'od zer 'phros slob ma la phog
/nad gdon sdig sgrib thams cad sbyangs /
lus 'od kyi gong bu dmar por gyur /
slob ma bsang sbyang /
stong pa'i ngang las mdun bskyed bzhin dzaM dmar du bsgoms pa'i gnas gsum byin gyis brlab /
bla ma dang mdun bskyed kyi thugs ka'i sa bon las byung ba'i 'od zer gyis bla ma rig 'dzin sangs rgyas byang sems mkha' 'gro chos skyong nor lha gter bdag dang bcas pa thams cad dzaM b+ha la dmar po'i rnam par spyan drangs /
slob ma la thim par bsam la sngags mthar A be sha ya a AH
zhes btags pa brjod cing /
gu gul gyis bdug
/rol mo'i sgra dang bcas pas ye shes dbab /
tiSh+Tha badzra spyi bor rdo rje bzhag ste brtan par bya /
slar yang slob dpon gyi thugs ka'i 'od kyis dbang lha spyan drangs pa la /
de bzhin gshegs pa thams cad kyis bdag la dbang bskur du gsol /
zhes lan gsum gyis gsol ba 'debs su bcug
/slob dpon gyis kyang 'di la zhes bsgyur bas gsol ba 'debs /
dbang lhas dbang bskur bar mos la /
ji ltar bltams pa sogs kyi mthar /
a b+hi She ka ta sa ma ya shrI ye hU~M/
zhes gsung shing dbang bskur pas lus thams cad gang /
sgrib pa bzhi dag
/dbang bzhi thob /
chu lhag ma yar lud pa las 'od dpag med mnyam gzhag gi steng na rin po che bsnams pas dbu brgyan /
slar yang slob mas me tog gi phreng ba phul bar mos te snyim pa me tog dang bcas pas /
bcom ldan bdag gis gzung lags kyis //
bdag la 'go bar mdzad du gsol //
zhes gsum brjod du bcug
/slob dpon gyis /
bcom ldan 'di la bstsal lags kyis //
'di la 'go bar mdzad du gsol //
zhes gsum dang /
bla ma'i zhal nas sngags kyi phreng ba dmar nar gyis byung ba slob ma'i khar zhugs lus dmar mer gyis gang bar bsam nas sngags kyi rjes zlos byas te /
sngags kyi dngos grub bstsal du gsol :
phrin las rdzogs par mdzad du gsol :
dzaM la dmar po'i byin rlabs kyis :
bde chen gnas su drang du gsol :
zhes brjod cing spyi bor me tog gzhag go
/de ltar dbang bskur pa de brtan par bya ba'i phyir rjes su gnang ba sbyin par bya ste /
thod chang lag tu gtad la :
khams gsum snying khrag bsdus pa'i bcud :
byang chub sems ni dmar la dwangs :
srid gsum dbang du byed pa'i rdzas :
bu yis blangs pas dngos grub thob :
ces brjod /
bdud rtsi lce la bzhag cing sngags mthar a b+hi Shiny+tsa A:
zhes brjod /
gtor ma rin chen 'bar ba gtad la :
yid bzhin rin chen 'bar ba yis :
khams gsum kun gyi nor bsdus pa :
'dod dgu char 'beb dbang gi rgyal :
bu la sbyin pas dngos grub thob :
ces dang /
gtor zan byin la sngags sngar bzhin brjod /
de nas chu sbyin gyi rjes gnang yang bya ste /
chu sbyin gyi sngags gtor bsngo bstod pa 'dod gsol dngos grub blang ba dang bcas pa sngar ltar bya zhing slob ma la yang byed du bcug
/de ltar dzaM b+ha la dmar po'i rjes gnang thob pa yin pas /
'di nyid nor lhar bsten nas mchod gtor bsnyen sgrub ci nus su bya snyam pas /
gtso bos ji ltar sogs dang /
maN+Dal yon 'bul dge ba bsngo ba rnams bya'o //
7
//yang lag len bsdus pa la dga' na /
slob ma lhar bskyed dus nas rigs bdag rang chas byas la bum dbang mi bskur bar byin dbab kyi rjes nyid du thod pa dang /
gtor ma gtod pa /
chu sbyin gyi rjes gnang rnams song rjes sngags kyi bzlas lung sbyin pa tsam gyis kyang chog ste /
de ltar na bum sgrub kyang mi dgos so //
mdun bskyed kyi rjes chog kyang spyi dang 'dra'o //
rnam 'a~Xgyur sna tshogs nor lha'i gtso //
tshad me~Xd sgrub la brtse ba'i mgon //
mtsho skyes rdo~X rje~X'i zhal lung gi
/snying po 'jug bde'i khrigs su spel //
dzam+b+ha la dmar po grwa ston chen po'i gter ma'i lugs kyi sgrub thabs rjes gnang dang bcas pa'i le'u tshan no ///
/
