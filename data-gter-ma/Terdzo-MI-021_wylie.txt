@#//
ye shes kyi bya khyung dmar po'i sgrub thabs las tshogs rjes gnang dang bcas pa bzhugs so //
bla ma dam pa'i zhabs la phyag 'tshal lo :
khyung dmar bsgom par 'dod pas :
skyabs 'gro sems bskyed byas la :
rang skad cig gis ye shes kyi khyung dmar po lus thams cad la me'i tshwa tshwa 'phro ba :
sked pa man chad dngul las grub pa :
rwa bar na yid bzhin gyi nor bu yod pa :
zas su sdig sbal dang sbrul za ba :
sder mo zangs su yod pa :
klu gdon gyi snying 'dren pa :
bskal pa'i me phung gi dbus na bzhugs pa'i 'od zer gyis gnod byed thams cad rtsa phung mer bsregs pa bzhin du bsam la :
sngags bzla :
oM ag tse :   rtsa sngags /
khyung te sod :
this thun :   las sngags sham /
khyung khyung kha la rak+sha :
thun khyung ni :
nA ga rA dza la this thun swA hA:
'dis mdze dang :
ser ba dang :
lhog pa :
pho long :
dreg :
gnyan :
ya ma sogs kun la phan no :
gang zhig smyo 'dre 'dul bar 'dod na :
(1
gu gul :
(2
rgya skag :
(3
rwa gzhob :
(4
khyi lud :
(5
ra spu :
(6
ro'i dri chen :
(7
mi sha :
(8
mi tshil :
(9
rta bon pa :
(10
yugs sa mo'i dor rta :
(11
l+h+wam 'bog :
(12
dri chu :
(13
dri chen :
(14
mu zi nag po :
(15
thang phrom pa :
(16
bong nga nag po :
(17
sha ba'i rwa rtse :
(18
byi la nag po'i ril ma :
(19
spre'u'i brun :
(20
ra'i rmong kha'i spu :
(21
sre mong gi sha :
de kun bsdoms pa'i rdzas nyi shu rtsa gcig ste :
de rnams brdungs la sngags stong btab :
smyon pa'i rtsar phyin te :
ngag smra ba bcad de :
sngags gong 'og gnyis kyi sham bur smyo 'dre gnod byed u tsaT+TA ya phaT:
ces btags la bzlas :
nad pa'i srin lag nas bzung la rdzas kyis bdug cing dud pa khong du btang lus la yang byugs :
lcags kyi rdo rjes brdung te sngags stong brjod :
ting 'dzin ni :
bla ma'i byin rlabs me lce glog lta bu dang :
yi dam sprul pa khro bo bcu grangs med pa dang :
sprul pa'i DA kis nam mkha' bar snang nas smyo 'dre bkug cing nad pa la bstim zhing srog rtsa nas bzung bar bsam zhing brab bo :
de khos ma bzod nas nad pa dang smyo 'dre gnyis kyis skad ngan 'don cing nga 'gro zer na :
rdo rje'i dmyal bar tshad btsug nas mna' bsgar btang na phyis mi 'ong bar 'gyur ro :
de nas srung 'khor rab gnas can btag la nad pa la slob dpon pad+ma bsgom du bcug :
slob dpon gyis byin brlab dbang bskur bya :
des ci lta bu'i smyo nad kyang thub par 'gyur ro :
des ni gsos par ma gyur na :
bdag 'dra pad+ma 'byung gnas kyis :
gdams ngag mi shes khas blangs yin :
pad+ma thod phreng rdo rje gshog rgod rtsal gyi smyo 'dre rab tu zhi byed gdams pa'o :
mang+ga laM//
@#//
nyang gter nam mkha' lding dmar po'i rjes gnang gi yi ge gdug pa kun 'joms zhes bya ba /
sa gsum gdug pa kun 'dul ba /
khrag 'thung khros pa'i rnam rol der //
btud nas nyang gter mkha' lding gi
/rjes su gnang ba'i gsal byed dgod //
sbyor ba stegs bu'i steng maN+Dal la tshom bu dmar po gcig bkod /
g.yas su bum pa mgul chings dmar po nyer lnga'i bcud ldan /
mdun du 'bul gtor dmar po /
gtor ma'i bka' bsgo spyi 'gre spro na g.yon du dpal gtor sku rten gyis brgyan pa'ang bkod /
phyi mchod phreng tshar du bsham /
skyabs sems dang mchod pa byin brlab spyi mthun sngon du song nas /
bdag bskyed ni /
rang skad cig gis ye shes kyi khyung dmar po sogs rang gzhung ltar brjod /
bzlas pa ci 'grub bya /
mdun bskyed la tshom bu oM a mr-ite hU~M phaT kyis bsang /
swa b+hA was sbyang /
stong pa'i ngang las ye shes kyi khyung dmar po zhes sogs nas /
rtsa phung mer bsregs pa bzhin du thal bar byed pa'i dpral bar oM/
mgrin par AH
thugs kar hU~M/
de las 'od zer 'phros pas /
ye shes kyi khyung dmar po 'khor dang bcas pa oM badzra sa mA dzaH
zhes pas spyan drang /
dzaHhU~M baM hoH
zhes brjod pas /
gnyis su med par thim par bsam /
oM dz+nyA na ga ru DaHsa pa ri wA ra ar+g+haM pra tIts+tsha swA hA/
sogs nas /
shab+da'i bar sbyar la mchod /
d+harma ra Ni ta sogs brjod la rol mo bya /
me gshog brdabs pas klu rigs zas su za //
spu rnams sprugs pas rdo rje'i thog ser 'beb //
ri rab snyil zhing nyi zla tshogs por 'phen /
khro rgyal khyung gi sku la phyag 'tshal lo //
zhes pas bstod /
gtor ma chab bran la /
a mr-itas bsang /
swa b+hA was sbyang /
stong pa'i ngang las oM las rin po che'i snod yangs shing rgya che ba rnams kyi nang du oM zhu ba las byung ba'i gtor ma kha dog dri ro nus pa phun sum tshogs pa bdud rtsi'i rgya mtsho chen por gyur /
ces dang /
oM AHhU~M lan gsum brjod /
oM dz+nyA na ga ru DaHsa pa ri wA ra oM a kA ro sogs nas /
phaT swA hA'i bar lan gsum gyis phul /
ar+g+haM sogs kyis mchod /
bstod pa gong bzhin bya /
mdun bskyed la dmigs pa'i bzlas pa cung zad bya /
bum pa bsang sbyang /
stong pa'i ngang las mtshan nyid yongs su rdzogs pa'i bum pa'i nang du ye shes kyi khyung dmar po sogs mdun bskyed skabs ltar bskyed bstim mchod bstod kyi bar du bya /
rang srog sngags kyi sogs gsal btab la gzungs thag blangs la bzlas pa bya /
mthar dung zhal gyi chu phul ba 'od zhu dang slob ma gzhug par gnang ba nod /
dngos gzhi rjes gnang gi bya ba ni /
slob ma rnams la khrus bya /
me tog bkye bsdu /
sems bskyed gsal btab la /
de'ang srid pa gsum gyi gdug pa can shin tu mi srun pa steng 'og gi gdon la sogs pa 'dul ba'i ched du dpal chen he ru ka nyid gnyen po stobs kyi lha /
rdo rje nam mkha' lding rab tu khros shing shin tu 'bar ba chen po'i phyag rgyar bzhengs pa ye shes kyi bya khyung sgrub chen sde brgyad spyi dang bye brag tu 'brel ba'i sgrub thabs kyi rim pa ji snyed cig mchis pa las /
'dir sprul pa'i gter chen nyang ral pa can gyi gter byon mkha' lding dmar po'i rjes su gnang ba bsgrub pa la /
slob dpon gyis bgyi bar 'os pa rnams grub nas khyed rang rnams kyi ngo skal du gyur pa la /

thog mar slob dpon la khro bo'i dbang po mkha' lding gser mig 'khyil ba dngos yin snyam pa'i mos gus dang ldan pa'i sgo nas rjes su gnang ba zhu ba'i yon du maN+Dal 'bul ba zhu /
de ltar maN+Dal phul nas gsol ba 'debs pa 'di'i rjes zlos lan gsum mdzod /
rdo rje 'dzin pa dgongs su gsol //
bdag ni 'gro la phan don du //
gtso chen khyed la gsol 'debs kyis //
ma lus rjes gnang bka' drin stsol //
lan gsum /
rgyud dag par bya ba'i slad du dmigs pa 'di bzhin mdzod /
mdun gyi nam mkhar bla ma dang gnyis su med pa'i rdo rje khyung la sangs rgyas byang sems thams cad kyis bskor ba mngon sum lta bur bzhugs par mos pa byas la /
de dag gi spyan sngar bdag gzhan gyi tshe thog ma med pa nas bsags pa'i sdig pa bshags pa la sogs pa yan lag bdun pa bgyid snyam pas 'di'i rjes zlos mdzod /
dkon mchog gsum la sogs nas /
'grub par shog
/lan gsum /
de ltar rgyud dag par byas nas /
thun mong ma yin pa'i gsol ba 'debs pa 'di'i rjes zlos lan gsum mdzod /
dus gsum sangs rgyas thams cad dang //
lhag pa'i lha yi ngo bo nyid //
dpal ldan bla ma'i bka' drin gyis //
bdag la rdo rje mkha' lding gi
/sku gsung thugs kyi rjes gnang stsol //
gsum /
de ltar sngon 'gro'i chos rnams song nas dngos gzhi la /
sku'i rjes su gnang ba'i slad du dmigs pa 'di bzhin du mdzod /
oM swa b+hA wa sogs nas haM/
zhes brjod pas khyed rang gi tshe 'khor ba thog ma med pa nas bsags pa'i sdig sgrib bag chags dang bcas pa /
rnam smin gdos bcas sha khrag gis bsdus pa'i phung khams skye mched thams cad rang bzhin gyis mi dmigs pa'i stong nyid 'od gsal nam mkha' lta bu'i ngang las skad cig gis ye shes kyi bya khyung dmar po sogs nas /
rtsa phung mer bsregs pa bzhin du thal bar byed pa'i skur lam ste gyur pa'i mos pa mdzod /
slob dpon yang khyed rang gis bsgoms pa de lta bu dngos yin snyam pa'i mos gus mdzad pa'i rkyen gyis /
slob dpon gyis thugs ka nas 'od zer 'phros pas mdun bskyed dang phyogs bcu'i sangs rgyas byang chub sems dpa'/
dpa' bo dang rnal 'byor ma khro bo dang khro mo'i tshogs dang bcas pa rnams kyi thugs kar phog pas de dag thams cad kyi rgyud bskul te /
thugs ka nas rdo rje nam mkha' lding gi sku che ba ri rab tsam /
chung ba rdul phran tsam /
tshad med /
grangs med /
dpag tu med pa spyan drangs te khyed rang gi lus la thim pa'i mos pa mdzod /
ces rol mo bya zhing gu gul gyis bdug
/sngags kyi mthar /
oM badzra A we sha ya aHaHAH
dzaHhU~M baM hoH
sngags lan mang drag tu brjod /
slob dpon gyi thugs ka nas 'phros pa'i 'od zer gyis dbang gi lha nam mkha' gang bar spyan drangs pa rnams kyis /
bkra shis pa'i rnam pa du ma dang ldan pas rin po che'i bum pa bdud rtsi'i chu rgyun gyis gang bas dbang bskur ba mos shig
/ji ltar bltams pa sogs sngags bcas brjod la bum dbang bskur /
bum chu sbyin /
de ltar dbang bskur pa'i chu rgyun gyis lus kyi nang gang /
sgrib pa dag
/chu'i lhag ma yar lud pas spyi gtsug rwa bar du bla ma'i ngo bo nor bu 'od 'bar bas mtshan par mos shig
/des rdo rje nam mkha' lding gi sku'i rjes gnang thob /
lus kyi bar chad thams cad zhi bar byas /
lus rdo rje khyung gi sku dang dbyer med du byin gyis brlabs snyam du mos pa mdzod /
gsung gi rjes su gnang ba'i slad du dmigs pa 'di bzhin mdzod /
khyed rang gi thugs kar khroM dmar po gsal btab ste /
slob dpon la mos gus byas pas slob dpon gyi thugs ka'i sa bon las sngags phreng gnyis pa mar me gcig las gnyis mched kyi tshul du byung ste zhal nas 'thon /
khyed rang gi zhal du zhugs /
thugs ka'i sa bon la thim par mos la /
me tog dang bcas pa'i thal mo sbyor la sngags 'di'i rjes zlos mdzod byas la rtsa sngags sham bu dang bcas pa'i rjes zlos lan gsum byar gzhug
/de ltar byas pas dang pos byin gyis brlabs /
gnyis pas dbyer med du 'dres /
gsum pas brtan par byas par mos la me tog 'thor bzhin du 'di'i rjes zlos /
bcom ldan bdag la sogs gsum /
me tog de nyid slar yang sngags phreng du byin gyis brlabs nas spyi bor bcings par mos shig
/bcom ldan 'di la sogs /
rdo rje'i slob ma 'di'i rgyud la rdo rje khyung gi byin rlabs 'jug par gyur cig
/des rdo rje nam mkha' lding gi gsung gi rjes gnang thob /
ngag gi bar chad thams cad zhi bar byas /
ngag rdo rje khyung gi gsung dang dbyer med du byin gyis brlabs snyam du mos pa mdzod /
thugs kyi rjes gnang ni /
dpal gsang ba 'dus pa rtsa ba'i rgyud las /
dngos po med la sgom pa med //
bsgom pa sgom pa nyid ma yin //
de ltar dngos po dngos med pas //
sgom pa dmigs su med pa 'o //
zhes gsungs te /
de'i don khyed rang lha sku zhal phyag gi rnam par snang tsam /
rang bzhin med par me long nang gi gzugs brnyan lta bu de nyid la yid cher gtad pa la brten nas /
lha sku gdan dang bcas pa 'od zer 'ja' tshon lta bu'i tshul du ltem gyis zhu ste /
thugs ka'i sa bon la thim zhing /
de yang je chung je phrar gyur nas nam mkha' la 'ja' yal ba bzhin du rang yal du yal gyis yal ba la brten nas /
gzung 'dzin gnyis snang gis bsdus pa'i chos thams cad rang bzhin gyis mi dmigs pa'i stong nyid 'od gsal spros pa'i mtha' thams cad dang bral ba'i nam mkha'i mtshan nyid can rgyud la skyes pa'i mos pa mdzod /
spro na me tog 'thor /
bcom ldan 'di la sogs dang /
rdo rje'i slob ma 'di'i rgyud la rdo rje khyung chen 'bar ba'i gnyis su med pa'i ye shes kyi byin rlabs 'jug par gyur cig
/ces brjod /
des rdo rje nam mkha' lding gi thugs kyi rjes su gnang ba thob /
yid kyi bar chad thams cad zhi bar byas /
yid rdo rje khyung gi thugs dang dbyer med du byin gyis brlabs snyam du mos pa mdzod /
gtor ma'i dbang byed par spro na /
spyi 'gre ltar gsal gdab dang /
brgyud pa'i mtshan nas smros te 'dod gsol sbyar ba'i bka' bsgo'i mthar sngags brjod /
gtor ma'i lha slob ma la bstim /
bka' srol 'di gsar ma'i phyogs su brgyud pas rjes gnang gi chings de lugs su song ba las dngos don gtor ma la brten pa nyid yin par mngon no //
rjes gnang gi mjug gi bya ba spyi ltar bya /
bdag mdun la mchod bstod nongs bshags bsdu rim sogs gzhan dang 'dra'o //
'dis kyang 'gro la 'tshe ba'i gegs //
mun la nyin bzhin 'joms pa'i stobs //
rdo rje mkha' lding dang mtshungs pas //
snyigs ma'i rnams gyur zhi byed shog
/ces pa'ang sngags rig 'dzin pa pad+ma gar gyi dbang phyug rtsal gyis brgyud pa'i phyag bzhes bzhin gsal bar byas pa dge legs 'phel ///
/
