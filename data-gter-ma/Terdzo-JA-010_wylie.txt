\u0f01\u0f83:
bla ma dgongs 'dus kyi bka' srung chos srung gter srung gi gtor chog rgyun khyer bsdus pa bzhugs so :
hrI:
stong nyid spros bral chos dbyings dag pa las :
rig pa ye shes phyag rgya'i skur gsal ba'i :
shes rab rang snang khro rgyal dbang gi lha :
yab yum sras dang 'khor dang sprul pa bcas :
zhi ba'i ngang las drag po'i skur bzhengs la :
dbang gi rta skad mtsher zhing da tshur byon :
rdzu 'phrul shugs kyis gnas 'dir gshegs su gsol :
yum chen e ka dzA Ti gshegs su gsol :
sras mchog gnod sbyin shan pa gshegs su gsol :
bka' sdod sde brgyad 'khor bcas gshegs su gsol :
gnod byed pho mo bsnol ba'i gdan steng du :
khro rgyal rta mgrin nag po 'khor bcas rnams :
dgyes pa'i tshul gyis brtan par bzhugs su gsol :
ha ya grI wa e ka dzA Ti yak+sha yak+sha sa ma ya :
e h+ye hi sa pa ri wA ra sa ma ya dzaHdza :
dzaHhU~M baM ho :
sa ma ya satwaM:
tiSh+Tha lhan :
badzra sa ma ya hU~M:
a ti pU ho :
pra tI dza ho :
hrI:
khro rgyal sku la nyon mongs mi mnga' yang :
'gro ba'i nyon mongs las sgrib sbyang slad du :
yan lag brgyad ldan rnam par dag pa'i chab :
'ja' tshon sna tshogs mdog 'dra'i me tog dang :
mkha' dbyings sprin tshogs lta bu'i bdug spos dang :
nyi zla lta bur gsal ba'i mar me dang :
bdud rtsi lta bu'i byug mchog dam pa dang :
ri rab lta bur brjid pa'i zhal zas dang :
tshangs pa'i dbyangs snyan rol mo'i mchod pa dang :
rak+ta'i yon chab dbang po'i me tog dang :
gsur chen bdug spos zhun chen gsal ba'i me :
mkhris sbyar gsang chen dri chab mAM sa'i bshos :
rkang gling thod rnga'i sgra chen la sogs dang :
lhan cig skyes sbyor zung 'jug dam pa'i rdzas :
rtsa brgyad yan lag stong la sbyar ba'i sman :
gnod byed dgra bgegs bsgral pa'i khrag chen po :
gtor ma'i ngo bo ye shes rgya mtsho'i tshogs :
rta mgrin nag po 'khor dang bcas la 'bul :
thugs dam gnyan po bskang phyir bzhes su gsol :
rnal 'byor bsam pa bsgrub phyir bzhes su gsol :
gnod byed dgra bgegs bsgral phyir bzhes su gsol :
sangs rgyas bstan pa bsrung phyir bzhes su gsol :
bzhes nas las kyi 'bras bu mchis par mdzod :
oM AHhU~M:
oM karma kro d+ha ha ya grI wa :
kro d+hI shwa ri e ka dzA TI:
yak+sha yak+sha :
rA tsa traka rak+sha :
kha mun tra :
tri du ru :
du du ha ra ti :
shu la ra tri badzra sA d+hu rA tsa yak+sha :
nA ga rA tsa :
rA hu la i daM ba liM ta kha kha khA hi khA hi :
sarba pany+tsa a mr-ita kha raM khA hi :
ma hA rak+ta dz+wa la maN+Da la pU dza khA hi :
gu h+ya ma hA su kha pU dza ho :
ma hA maN+Dal pU dza ho :
A+oM badzra ar+g+haM sogs 
puSh+pe d+hU pe A lo ke gan+d+he nai wi d+yA shab+da pU dza AHhU~M:
hrI:
chos nyid zhi ba'i ngang las ma g.yos kyang :
gdug pa can rnams snying rjes rab sgrol ba :
bdud bzhi'i dpung 'joms dpa' bo rta mgrin dpal :
gar gyi dbang phyug sku la phyag 'tshal bstod :
che btsan dpe med khams gsum 'gran zla med :
sku mdog nag rngam rab brjid 'jigs pa'i sku :
'khor du lha srin gdug pa'i tshogs kyis bskor :
yab yum sras 'khor bcas la phyag 'tshal bstod :
hU~M hrI:
lha yi lha mchog pad+ma dbang gi lha :
dus rnams rtag tu khro rgyal khyod bsgrubs te :
srog gi phyir yang yi dam mi spong na :
ye shes thugs rje'i spyan gyis gzigs su gsol :
khro rgyal 'khor bcas khyod kyi gzi brjid kyis :
bar chad bgegs kyi tshogs rnams bsal nas kyang :
byams pa'i zhal bzang dngos su bstan pa dang :
sgrub pa'i 'bras bu dus 'dir bstan du gsol :
oM AHhU~M gu ru d+he wa d+hA ki nI ha ya grI wa sarba sid+d+hi hU~M:
de nas bsnyen pa'i man ngag tu 'dug pa ni :
A+oM h+ya g+h+rI wa hU~M:
aHyaHmaHduHruHtsaHshaHnaHtsit+ta hrIng hrIng dza :
ces bzla'o :
hU~M:
ljon shing brag ris gtams pa'i pho brang nas :
sangs rgyas bstan pa srung ba'i mthu rtsal can :
btsan rgod 'bar ba ma rungs mched sde bdun :
dam tshig dbang gis gnas 'dir gshegs su gsol :
srung ma klu btsan 'bar ba spun bdun la :
'khor du btsan rgod sum brgya drug cus bskor :
dpal gyi bka' nyan dge bsnyen mched bdun la :
dkor bdag skyes bu chen po stong sdes bskor :
nor srung rgyal po gnod sbyin mched bdun la :
dngos grub ster mdzad gnod sbyin sa yas bskor :
kun kyang dpal gyi bka' nyan mthu rtsal can :
sprul pa yang sprul 'khor dang bcas pa rnams :
sngon tshe slob dpon pad+ma'i spyan snga ru :
khas blangs dam bcas bzhin du da tshur byon :
nA ga tsan+t+ri ta sa ma ya dza dza :
dzaHhU~M baM ho :
hrI:
sangs rgyas bstan pa srung ba'i mthu rtsal can :
btsan rgod dge bsnyen gnod sbyin 'khor bcas la :
dkar gsum mngar gsum sha khrag la sogs pa :
rang rang dgyes pa'i rdzas mchog gtor ma 'bul :
thugs dam gnyan po bskang phyir bzhes su gsol :
gzugs sgra dri ro reg bya la sogs pa :
phyi nang gsang ba bkod pa'i mchod pa 'bul :
sha khrag dmar gyis brgyan pa'i gtor chen po :
dam rdzas bdud rtsir byin gyis brlabs pa 'di :
'bar ba spun bdun 'khor dang bcas la 'bul :
sprul pa yang sprul tshogs rnams dgyes par rol :
zhi rgyas dbang dang drag po la sogs pa'i :
phrin las rnam bzhi'i las rnams 'grub par mdzod :
ma hA mAM sa la khA hi :
ma hA rak+ta la khA hi :
ma hA tsit+ta la khA hi :
ma hA kiM ni ri ti la khA hi :
ma hA ba liM ta la khA hi :
ma hA ga Na pU dza la kha kha khA hi khA hi :
hrI:
mchod do bstod do srung ma'i tshogs :
btsan rgod 'bar ba mthu rtsal can :
sprul pa'i klu btsan rgyug pa'i tshe :
dgra dang bgegs kyi srog rtsa gcod :
dge bsnyen chen por sprul tsa na :
ma rungs 'jigs pa'i cho 'phrul can :
gnod sbyin chen por sprul pa'i tshe :
sgrub pa po la dngos grub stengs :
mi brdzu dgu brdzu stobs po che :
sangs rgyas bstan pa'i bya ra ba :
rin chen gter gyi srung ma mchog :
rdzu 'phrul can la bdag bstod do :
rang rang dgyes pa'i mchod gtor 'bul :
thugs dam gnyan po des bskangs la :
sngar byas las kyi gtang rag dang :
phyis byed las kyi gnyer zas mdzod :
sdang ba'i dgra bo rtsad nas chod :
gnod byed bgegs kyi dmag dpung shigs :
dgra bgegs ma lus cham la phob :
nyin gsum nyin gyi bya ra dang :
mtshan gsum mtshan gyi mel tshe gyis :
bdag la sdang ba'i dgra byung na :
gnyen 'dun yin yang myur du sgrol :
sngon gyi dam tshig dgyes dgongs la :
bcol ba'i phrin las 'grub par mdzod :
phyi nang gsang gsum gyi dril sgrub sngags ni :
oM nA ga tsan+t+ri tsa ra rA tri :
ging ka ra :
yak+sha yak+sha sa ma ya hU~M phaT:
ces bzla'o :
hU~M b+h+yo :
sangs rgyas bstan pa gnyan po srung ba dang :
gsang sngags bka' yi srung ma mthu mo che :
rnal 'byor sgrub pa po yi dgra bla mo :
sha za d+hA ki bdud mo kha mo che :
skad cig nyid la gnas 'dir gshegs su gsol :
gnod byed dgra bgegs bsgral pa'i gdan la bzhugs :
khyod sngon slob dpon pad+ma thod phreng gis :
dpal gyi bsam yas mchims phu'i ge gong du :
rtsa gsum lha yi dkyil 'khor zhal phyes nas :
yang zab bka' yi chos srung gnyer byang gtad :
nam zhig las ldan bstan pa spel ba'i tshe :
bshad sgrub bstan pa mtha' ru rgyas byed cing :
dam ldan rnal 'byor bu bzhin skyong dgos pa'i :
bka' bsgos dam tshig rdo rje spyi bor bzhag :
ci ltar rgyal ba'i bka' las ma 'da' bar :
dngos 'byor yid sprul mthun rdzas dpag med pa :
sman rag gtor ma'i mchod pa 'di bzhes la :
rnal 'byor bdag cag 'khor dang bcas pa yi :
sngon las 'phral rkyen bar chad zhi ba dang :
tshe dpal longs spyod mnga' thang rgyas pa dang :
phrin las rnam bzhi lhun gyis grub par mdzod :
mi dang mi min bar chad zhi bar mdzod :
bshad sgrub bstan pa dus 'dir rgyas par mdzod :
dbang sdud lha mi dbang du 'du bar mdzod :
ma hA rak+ta su rA ke :
su ro ki :
ba su ta hU~M hrI ThA:
lan gsum :
b+h+yo sha za d+hA ki ma mo sa pa ri wA ra ba liM ta khA hi :
nr-i tri ma hA rak+ta su rA kiM ni ri ti ba su ta kha kha khA hi khA hi :
bdun gyis 'bul :
bsnyen sngags ni :
b+h+yo sha za d+hA ki ma mo tsit+ta hrIM hrIM dza :
zhes bzla :
!
skong ba bsdus pa ni :
hU~M hrI:
zla gam dmar po dbang gi dkyil 'khor nas :
rigs kyi bdag po snang ba mtha' yas ni :
ma chags skyon bral yon tan rdzogs pa'i sku :
'dus pa kun gyi gtsug rgyan thugs dam bskang :
dus gsum rgyal ba kun gyis rab bsngags shing :
pad sdong las byung mtsho skyes 'gyur med pa :
ngo bo gcig las rnam 'phrul dpag med 'gyed :
rdo rje pad+ma 'byung gnas thugs dam bskang :
shes rab dpal phreng mkha' 'gro yongs kyi gtso :
gnyis med dag pa dga' bzhi'i ye shes skyed :
dbyings kyi yum chen bde stong zag pa med :
lha lcam man+dA ra ba'i thugs dam bskang :
dus gsum sangs rgyas kun gyi dgongs pa 'dus :
yon tan phrin las mi zad dpal 'bar ba :
mtshan dang dpe byad byin rlabs kun gyi mdzod :
dus gsum bla ma rnams kyi thugs dam bskang :
dpal chen zhi khro yab yum sras dang bcas :
rnam 'gyur cha lugs sprul bsgyur du ma'i bdag :
dkyil 'khor dgu rdzogs dngos grub mdzod chen po :
yi dam lha tshogs rnams kyi thugs dam bskang :
pho rgyud che btsan dpa' bo rta mchog dpal :
gar gyi dbang phyug srid gsum 'gran zla med :
zhi khro 'bar ba snang stong sgyu ma'i sku :
stobs chen ma rungs 'dul mdzad thugs dam bskang :
de yi yum mchog rdo rje phag mo'i sku :
mo rgyud che btsan rtog med mkha' dbyings ma :
stong nyid ye shes spyi dpal d+hA ki'i tshul :
'gyur med don ston ma yi thugs dam bskang :
rnal 'byor srog 'dzin bstan pa'i bya ra ma :
sprul pa'i gar bsgyur phrin las thogs med sgrub :
mthu stobs pho nya myur mgyogs glog ltar 'khyug :
ma mo mkha' 'gro'i tshogs kyi thugs dam bskang :
phyogs bcu'i zhing khams rgya mtsho mtha' yas kyi :
bla ma dkon mchog yi dam 'phags pa'i tshogs :
dpa' bo mkha' 'gro chos skyong thams cad dang :
bka' srung mchod pa'i rten gyur thams cad la :
lha mi'i mchod rdzas rnam dag rnam mang po :
dngos bshams yid sprul rgyan gyis brgyan pa gang :
phyi nang gsang bkod mchod pa'i bye brag rnams :
mos blos 'bul gyis bzhes la thugs dam bskang :
me tog bdug spos snang gsal dri zhal zas :
gdugs dang rgyal mtshan ba dan cod pan 'phur :
gzugs sgra dri ro reg bya 'dod yon rdzas :
phyi mchod rnam dag 'bul gyis thugs dam bskang :
snod bcud lus dang longs spyod las byung ba'i :
rgyan gyi rnam 'gyur gar stabs sgyur la sogs :
'byung ba lngas bsdus nang gi mchod pa 'di :
tshogs gnyis spel phyir 'bul gyis thugs dam bskang :
sbyor sgrol dug lnga dug gsum sha rus bcas :
dbang lnga sman raka gtor ma thod gling sgra :
dkar dmar 'bar 'dzag ga Na tsa kras bskor :
gsang mchod ting 'dzin bskyed phyir bzhes su gsol :
'jig rten 'di 'am 'jig rten las 'das pa'i :
mchod pa'i rnam grangs mchod 'os ci mchis pa :
bkod pa khyad par 'phags pa'i tshogs kun kyang :
yongs rdzogs lha la 'bul gyis thugs dam bskang :
hU~M hrI:
thugs dam gnyan po skong ba'i dam rdzas ni :
dngos su 'byor bshams yid kyis rnam sprul pa'i :
gzugs sgra dri ro reg bya chos la sogs :
phyi nang gsang mchod sman rag gtor ma dang :
g+ha na'i longs spyod skye 'gro'i gzugs snang bcas :
bza' dang bca' dang btung ba'i bye brag dang :
thabs dang shes rab las byung bcud chen po :
mchog chen mchog phran mtshan ldan za le 'bri :
shel sgong lug dang tsa ra mkha' lding mdangs :
dbang po'i me tog gsur chen bdug spos dri :
zhun chen snang gsal rdo rje dri yi chu :
sha rus zhal zas rkang gling thod rnga'i sgra :
snyan pa'i dbyangs dang mthun pa'i rdzas la sogs :
thun mong khyad par rmad du byung ba yis :
khyed rnams thugs dam gnyan po bskang gyur cig :
khyed rnams thugs dam gnyan po bskangs nas kyang :
bdag cag dpon slob rgyu sbyor 'khor bcas kyi :
dam tshig nyams chag 'gal 'khrul sor chud nas :
'dod pa'i don rnams myur du 'grub pa dang :
mchog dang thun mong dngos grub bstsal du gsol :
hU~M hrI:
mchod du med de gnyis med rol pas mchod :
bskang du med de skye med ngang du bskang :
sbyor du med de zung 'jug chen por sbyor :
bsgral du med de mnyam nyid chen por bsgral :
ye sbyor ye sgrol chen po'i thugs dam bskang :
hrI:
dbang chen me rlung 'khrug pa'i dkyil 'khor nas :
rab 'jigs dur khrod 'bar ba'i gzhal yas su :
dbang gi dbang mchog rta mgrin dbang gi lha :
yab yum sras 'khor bcas pa thams cad la :
'dod chags zhe sdang gti mug las byung ba'i :
nyon mongs sha khrag rus pa'i mchod pa 'bul :
thugs dam gnyan po bskang phyir bzhes su gsol :
dngos su 'byor dang yid kyis rnam sprul pa'i :
'dod yon rab rgyas sman rag gtor tshogs 'dis :
dpa' bo rta mgrin rgyal po'i thugs dam bskang :
gnod byed dgra bgegs bsgral phyir bzhes su gsol :
yum mchog e ka tsA ti'i thugs dam bskang :
gnod byed dgra bgegs bsgral phyir bzhes su gsol :
sras mchog gnod sbyin dmar po'i thugs dam bskang :
gnod byed dgra bgegs bsgral phyir bzhes su gsol :
pho nya las mkhan sprul pa la sogs pa :
bka' yi lha srin sde brgyad thugs ngam bskang :
gnod byed dgra bgegs bsgral phyir bzhes su gsol :
phyi nang bstan pa srung bar khas blangs pa'i :
sha za kha mo che yi thugs dam bskang :
nag mo dred mo'i gdong dang ce spyang gdong :
spyang gdong wa gdong rnams kyi thugs dam bskang :
sha za sman mo klu mo btsan mo sogs :
srung ma dam can rnams kyi thugs dam bskang :
gnod byed dgra bgegs bsgral phyir bzhes su gsol :
klu btsan 'bar ba spun bdun thugs dam bskang :
btsan 'khor sum brgya drug cu'i thugs dam bskang :
rA tsa dge bsnyen mched bdun thugs dam bskang :
dkor bdag skyes bu stong sde'i thugs dam bskang :
nor lha gnod sbyin mched bdun thugs dam bskang :
gter bdag gnod sbyin sa ya'i thugs dam bskang :
sman dang rak+ta bdud rtsi'i khu ba bcas :
sbrus pa'i ar+g+haM 'bras chen gtsang ma'i bshos :
byug pa'i zhun chen bdug pa'i gsur chen dri :
mdzes pa'i ba dan g.yab dar brten pa'i rdzas :
stag gzigs rgyal mtshan mdung dmar ba dan bcas :
thugs dam gnyan po bskang phyir bzhes su gsol :
khyed kyi thugs dam gnyan po des bskangs la :
bdag gi bcol pa'i phrin las grub par mdzod :
gzugs sgra dri ro reg bya la sogs pa :
'dod yon lnga las byung ba'i tshogs mchod 'dis :
rta mgrin nag po yab yum sras dang 'khor :
klu btsan dge bsnyen gnod sbyin mched bdun dang :
d+hA ki kha mo che yi thugs dam bskang :
thugs dam bskangs nas drag po'i phrin las mdzod :
sdang ba'i dgra dang gnod par byed pa'i bgegs :
za ba'i 'dre dang phung ba'i sri la sogs :
bstan la 'tshe zhing sems can yongs la gnod :
bsgral ba'i zhing du gyur pa gang yin rnams :
'khor bcas khyed kyis myur bsgral phrin las mdzod :
pha rol mi dang mi ma yin pa yi :
bsam sbyor ngan pa thams cad bzlog tu gsol :
oM AHhU~M ho :
bdag cag ma rig lus dang ngag sems kyis :
sku gsung thugs dang rtsa ba yan lag gi :
dam tshig nyams chag 'gal 'khrul ci mchis pa :
mthol lo bshags so byang zhing dag gyur cig :
!
de nas bskul pa bsdus pa ni /
hU~M:
ma g.yel ma g.yel bla ma rig 'dzin tshogs :
chos sku skye ba med pa'i ngang nyid las :
skye ba'i cho 'phrul longs spyod rdzogs skur sprul :
sprul skus 'gro ba 'dren don mdzad pa yi :
phyogs bcu dus gsum bde gshegs bcom ldan 'das :
don dam spros bral bla ma chos kyi sku :
mtshan dpes rab brgyan bla ma longs spyod rdzogs :
thugs rjes 'gro 'dul bla ma sprul pa'i sku :
don gyi dbyings la ca co mi mnga' yang :
gang la gang 'dul tshul du dbyings nas bzhengs :
bzhengs shig bzhengs shig chos kyi dbyings nas bzhengs :
bskul lo bskul lo 'gro ba'i don la skul :
mdzod cig mdzod cig mngon spyod phrin las mdzod :
sha khrag dmar gyi gtor ma 'di bzhes la :
nyon mongs dug lnga'i dgra 'dre dbyings su sgrol :
thabs mkhas thugs rje'i sku shugs ma chung bar :
sdug bsngal 'khor ba'i 'khrul 'khor bzlog tu gsol :
hU~M:
gsang chen rol pa'i dkyil 'khor chen po nas :
dgu klong 'khrugs pa e yi gzhal yas khang :
'byung ba rang 'od 'khrugs pa'i dkyil 'khor nas :
yi dam mkha' 'gro'i tshogs rnams sku bzhengs 'tshal :
bzhengs shig bzhengs shig rang rang gnas nas bzhengs :
bskul lo bskul lo thugs dam gnad nas skul :
mdzod cig mdzod cig drag po'i phrin las mdzod :
pad+ma badzra 'khor bcas sku bzhengs 'tshal :
bud+d+ha thod phreng 'khor bcas sku bzhengs 'tshal :
mi bskyod rdo rje 'khor bcas sku bzhengs 'tshal :
pad+ma dbang chen 'khor bcas sku bzhengs 'tshal :
thod pa rtsal chen 'khor bcas sku bzhengs 'tshal :
drag po me phreng 'khor bcas sku bzhengs 'tshal :
sangs rgyas dpa' bo 'khor bcas sku bzhengs 'tshal :
dbang chen rta mgrin 'khor bcas sku bzhengs 'tshal :
lag na rdo rje 'khor bcas sku bzhengs 'tshal :
rang rang gnas nas sku bzhengs 'dir gshegs la :
phrin las myur mgyogs drag po'i las mdzod cig :
ngang nyid don gyi dbyings las ma g.yos kyang :
gnas skabs gzugs skus 'gro ba'i don mdzad cing :
gnod byed gdug pa'i dgra bgegs bsgral ba'i phyir :
rnam 'gyur khro tshul 'jigs pa'i cha lugs la :
zhal gdangs ljags 'dril mche gtsigs rkan sgra rdeb :
spyan gsum dmar po gru gsum sdang mig bgrad :
smin ma ag tshom me 'bar gyen du 'phyo :
dbu skra ral pa kham nag gtsug tu 'khyil :
thod skam rin chen rtse bran sbrul gyis dkris :
gzhan yang dur khrod chas dang rus pas brgyan :
sna tshogs rin chen dar dang lhab lhub spras :
rnam 'gyur dor stabs bgrad cing 'gying bag tshul :
mi srun drag shul 'bar ba'i gar stabs 'khyug :
zhal nas drag po sngags kyi 'brug sgra sgrog :
sha khrag dmar gyi gtor ma 'di bzhes la :
gnod byed dgra bgegs thal ba'i rdul du rlogs :
hU~M:
snang srid thams cad yum gyi b+ha ga'i klong :
bde stong 'khrugs pa chags pa'i dkyil 'khor nas :
dus gsum sangs rgyas thams cad skyed mdzad ma :
ma mo mkha' 'gro'i tshogs rnams sku bzhengs 'tshal :
bzhengs shig bzhengs shig rang bzhin dbyings nas bzhengs :
bskul lo bskul lo thugs dam gnad nas skul :
mdzod cig mdzod cig drag po'i phrin las mdzod :
phyi nang gsang gsum ma mo mkha' 'gro'i tshogs :
yongs kyi gtso gyur rdo rje phag mo'i sku :
'khor gyi d+hA ki shugs 'gror bcas rnams kyang :
rang rang dgyes pa'i mchod gtor 'di bzhes la :
phrin las myur mgyogs gnod byed dgra bgegs sgrol :
bstan pa srung ba'i las 'di myur du mdzod :
ma tshogs d+hA ki'i thugs dam dus la bab :
hU~M:
sangs rgyas bstan pa srung byed cing :
dkyil 'khor mu ran skyong ba yi :
chos skyong srung ma mthu rtsal can :
khyed kyi dam tshig dus la bab :
ma g.yel ma g.yel chos skyong tshogs :
bstan pa srung ba'i dus la bab :
phrin las sgrub pa'i dus la bab :
dgra bgegs bsgral ba'i dus la bab :
mthu rtsal phyung ba'i dus la bab :
'bar ma pho nya rdzu 'phrul can :
gar gyi dbang phyug khro rgyal dpal :
rta mchog rgyal po he ru ka :
don gyis sangs rgyas yin mod kyang :
mdzad pa'i cho 'phrul du ma las :
rnam pa sna tshogs cha lugs can :
bran gyi tshul du bka' srung mdzad :
'khor du sde brgyad tshogs kyis bskor :
yab yum sras 'khor yang sprul bcas :
'dir gshegs brgyan pa'i gtor ma bzhes :
bcol ba'i phrin las grub par mdzod :
hrI:
gzhan yang srung ma dam tshig can :
phyi nang bka' yi bya ra ba :
gtsang rigs dpal mgon bdun cu sogs :
dbang phyug ging dang brtan ma dang :
'bar ma pho nya la sogs te :
dam can rgya mtsho thams cad kyang :
rnam 'gyur cha lugs du ma la :
khro gtum 'jigs gzugs rngam pa'i tshul :
la la zhi 'dzum sgeg bzhad bcas :
gos su shun lpags ro ras dang :
zhing lpags dar zab re lde gyon :
la la gcer bu ral pa can :
de bzhin rgyan yang ma nges shing :
thod phreng sbrul sogs dur khrod chas :
rin chen rus pa'i rgyan gyis spras :
gnas kyang nam mkha'i dbyings la sogs :
rgya mtsho dur khrod bas mtha' 'grim :
las su sangs rgyas bstan pa srung :
zas su sha khrag rkang mar za :
skom du khrag rnag chu ser 'thung :
bka' srung pho nya las mkhan tshogs :
'bod pa'i dus su snyan ma sra :
g.yab pa'i dus su spyan ma rtul :
bsten pa'i dus su rgyang ma ring :
bskul ba'i tshe na bang ma bul :
rbad pa'i dus su mthu ma chung :
bcol ba'i tshe na rtsal ma zhan :
so sos ji ltar 'dod pa yi :
mthun rdzas mchod gtor 'di bzhes la :
sngon tshe rgyal ba'i spyan snga ru :
ji ltar khas blangs dam bcas ltar :
sangs rgyas bstan pa srung ba dang :
dkon mchog gsum gyi dbu 'phang bstod :
sgrub la bar chad byed pa'i bgegs :
mi dang mi min bdud kyi tshogs :
thams cad ma lus rdul du rlogs :
khas blangs bzhin du bdag gis bskul :
dam bcas bzhin du khyod kyis sgrubs :
ldem me rgyang nge ma mdzad par :
sku shugs phyungs la mthu dpung skyed :
sdang bar byed pa'i dgra bo sod :
gnod par byed pa'i bgegs dpung shigs :
pha rol bsam sbyor ngan pa zlog :
dam tshig can gyi grogs mdzod la :
dam nyams rnams kyi snying khrag 'thungs :
bka' dang bstan pa srung ba dang :
'khor dang gang zag thams cad skyongs :
bdag gis ci ltar bcol ba yi :
phrin las ma lus 'grub par mdzod :
hU~M:
bdag ni rnal 'byor dam tshig can :
rig 'dzin rgyal ba'i zhal tshab che :
dbang chen 'bar ba'i sprul pa yin :
khyod ni srung ma thugs dam can :
rgyal bas bsngags pa'i pho nya ba :
chos skyong srung ma mthu rtsal can :
dmar gyi gtor ma 'di bzhes la :
khyed kyi thugs dam dus la bab :
mchims phu'i brag btsan dus la bab :
g.yu lung gangs btsan dus la bab :
spa ri spa btsan dus la bab :
kong ma grib btsan dus la bab :
spu ri spu btsan dus la bab :
brag dmar rdzong btsan dus la bab :
stag ma rong btsan dus la bab :
dge bsnyen chen po'i dus la bab :
rdo rje drag po'i dus la bab :
dbang btsan chen po'i dus la bab :
ye shes rtsal gyi dus la bab :
rdo rje mchog rgod dus la bab :
rdo rje srung ma'i dus la bab :
rdo rje dgra 'joms dus la bab :
rdo rje legs pa'i dus la bab :
gnod sbyin chen po'i dus la bab :
gang ba bzang po'i dus la bab :
gnod sbyin 'brog gnas dus la bab :
yak+sha kA la'i dus la bab :
gnod sbyin khyung gdong dus la bab :
gnod sbyin chu 'beb dus la bab :
gnod sbyin gangs dkar dus la bab :
gnod sbyin bdud 'joms dus la bab :
sprul pa nyi shu rtsa gcig sogs :
'khor dang bcas pa'i dus la bab :
bka' yi gtor ma 'di bzhes la :
bcol ba'i phrin las grub par mdzod :
sa ma ya b+h+yo b+h+yo :
hU~M b+h+yo :
rgya mtsho chen po'i pha rol gyi :
'jig rten mkha' 'gro'i dur khrod der :
rak+ta'i khrag lbu 'khrigs pa la :
zhing chen lhu dum brtsegs mar langs :
keng rus gram khrod 'khrol ba'i dbus :
ce spyang ngar skad kyu ru ru :
'dre srin ha ha'i sgra sgrog pa :
'jigs shing ya nga'i dur khrod nas :
bstan srung ma mo las mkhan ma :
sha za d+hA ki kha mo che :
'khor bcas 'dir gshegs gtor ma bzhes :
sdang ba'i dgra bo rdul du rlogs :
bcol ba'i phrin las 'grub par mdzod :
b+h+yo sha za d+hA ki dgra bgegs kyi srog la mA ra ya b+h+yo :
de ltar gtor 'bul nyung bsdus dang /
skong ba /
bskul bsdus bcas cha tshang ba 'di bzhin a rA gas bsgrigs pa la nyes 'gal gang mchis chos skyong srung ma'i tshogs la bshags pas /
'phral gyi rkyen dang yun gyi sgrib par mi 'gyur zhing /
dge bas pad+ma badzra myur du 'grub par gyur cig
/'di dag thams cad tshig mtshams zur tsam re ma gtogs gter gzhung kho na bsgrigs pas byin rlabs che'o //

//
