dpal bka' 'dus kyi bka' srung mchod thabs shin tu bsdus pa bzhugs so :
:
\u0f88\u0f88\u0f88\u0f88\u0f88
dpal chen bka' 'dus lha la phyag 'tshal lo :
bka'i srung ma mchod pa ni :
drag po'i snod du sha khrag gi gtor ma bsham :
'bru bcud kyi skyems blugs :
gtsang ma phud kyis bran la :
raM yaM khaM:
oM AHhU~M ha ho hrI:
zhes yang yang brjod pas byin gyis brlabs nas :
rang spyi dpal chen po'i thugs ka nas lcags kyu lta bu'i 'od zer 'phros pas dpal ye shes kyi mgon po 'dus pa'i lha tshogs gtso 'khor bran dang pho nya bsam gyis mi khyab pa dang bcas pa spyan drangs par bsams la :
hU~M hU~M:
yul gyi ming ni o rgyan yul :
sprin nag 'dus pa'i dur khrod nas :
lha yi ded dpon nag po che :
sring mo lha mo dung skyong ma :
dpal mgon 'dus pa'i 'khor dang bcas :
he ru ka dpal spyan snga ru :
ji ltar zhal bzhes g.yar dam dgongs :
las la ma g.yel da tshur byon :
oM shrI ma hA kA la sarba duSh+TAn sarba sa ma ya dzaHdza :
zhes spyan drangs :
na mo na mA mi :
zhes phyag 'tshal :
sarba tiSh+Tha lhan :
zhes bzhugs su gsol :
sarba sa ma ya ho :
zhes dam la bzhag :
hU~M:
mgon po yab yum 'khor bcas la :
phyi nang gsang ba'i mchod pa 'bul :
dgyes pa'i thugs kyis bzhes nas kyang :
las kyi dngos grub mchis par mdzod :
oM shrI ma hA kA la sarba duSh+TAn sa pa ri wA ra puSh+pe d+hU pe A lo ke gan+d+he nai bid+ya shab+da sarba pU dza pra tIts+tsha ho :
ma hA a mr-ita rak+ta pU dza ho :
zhes dang khyad par gtor mas mchod cing :
hU~M:
b+han+d+ha rin chen snod yangs su :
'bru sna lnga sbyar gtor ma ni :
sha khrag phud kyis rab brgyan te :
nam mkha' mnyam pas rab tu mchod :
oM shrI ma hA kA la sarba duSh+TAn sa pa ri wA ra i daM ba liM ta b+huny+dza ho :
rak+ta pI pa ho :
ha ha he he ho ho :
sa ma ya sarba karma sid+d+hi ku ru swA hA:
de nas bstod pa ni :
rnga brdung zhing dbyangs dang bcas pas :
hU~M:
bcom ldan spyi dpal he ru ka'i :
thugs las sprul pa'i nag po che :
mgon po kun 'dus dregs pa'i rje :
mthing nag dbu dgu bco brgyad phyag :
g.yas kyi dang pos ru mtshon 'phyar :
ye shes lha ni rtags su brjid :
g.yon gyi dang pos me long ston :
legs nyes stangs 'dzin phrin las rdzogs :
de 'og gnyis kyis mda' gzhu 'gengs :
dgra bo'i snying nas 'bigs par byed :
lhag ma lcags kyu rgyu zhags dang :
chu gri gri gug satwa re 'bar :
tho ba thod pa g.yas na bsnams :
g.yon pas dbal mdung ral gri dang :
lcags sgrog sbar shad rtse lnga pa :
me thabs thog mdel steng du gdengs :
zhabs bzhi gyad kyi dor stabs bgrad :
khyung seng stag dom 'brug rnams brdzis :
spre 'u srin po'i pags pa dang :
dar nag 'jol ber stod g.yogs shing :
dom dang stag lpags smad dkris mdzad :
rin chen sbrul gyis rab tu brgyan :
khams gsum dregs pa zil gnon par :
gnam lcags me 'bar mtshan yang gsol :
gnyis med ma ning he ru ka :
khro bo'i rgyal la phyag 'tshal bstod :
hU~M:
drag mo'i gzugs can shang+ka ri :
sngags kyi srung ma ral gcig ma :
mo rgyud sha za kun gyi gtso :
dung skyong lha mor phyag 'tshal bstod :
hU~M:
shar phyogs mgon po stag zhon che :
tsan+dan beng chen lcags par bsnams :
stag la zhon nas dgra bgegs 'dul :
zhe sdang bdud 'joms khyed la bstod :
hU~M:
lho phyogs mgon po glang zhon nag :
rtse gsum b+han+d+ha khrag bkang bsnams :
glang la zhon nas dgra bgegs 'dul :
nga rgyal bdud 'joms khyod la bstod :
hU~M:
nub phyogs mgon po seng zhon dmar :
phyag gnyis zangs gzhu lcags mda' 'gengs :
seng ge zhon nas dgra bgegs 'dul :
'dod chags bdud 'joms khyod la bstod :
hU~M:
byang phyogs mgon po rta zhon mthing :
ru dar g.yob cing thod khrag 'thung :
rta la zhon nas dgra bgegs 'dul :
phrag dog bdud 'joms khyod la bstod :
hU~M:
shar lho'i mgon po phyag bzhi mthing :
gri thod snying dang kha T+wAM bsnams :
sgeg pa'i nyams kyis dgra bgegs 'dul :
dregs pa'i bdud 'joms khyod la bstod :
hU~M:
lho nub mgon po gri gug nag :
gri gug gdengs shing b+han khrag 'thung :
rngams pa'i nyams kyis dgra bgegs 'dul :
log 'dren bdud 'joms khyod la bstod :
hU~M:
nub byang mgon po trak+shad mthing :
tsan+dan bing chen ru mtshon 'phyar :
khros pa'i nyams kyis dgra bgegs 'dul :
drag shul bdud 'joms khyod la bstod :
hU~M:
byang shar mgon po zhang blon nag :
kha T+wAM rtse gsum thod khrag bsnams :
gtum pa'i nyams kyis dgra bgegs 'dul :
log lta'i bdud 'joms khyod la bstod :
hU~M:
gzhan yang mgon po'i bka' 'khor na :
pho rgyud mo rgyud ma ning gi :
rgyud gsum dregs pa'i sde dang dpung :
bsam mi khyab la phyag 'tshal bstod :
zhes bstod cing thugs dam bskul ba la dmigs nas :
oM shrI ma hA kA la sarba duSh+TAn e dza b+h+yo :
zhes bzla'o :
de nas tshogs dang yo byad chen pos thugs dam bskang zhing bshags pa ni :
hU~M:
ye shes las grub dpal ldan mgon po'i tshogs :
ma hA kA la spyi dpal khro bo'i rje :
ma mgon 'dus pa'i lha tshogs 'khor dang bcas :
thugs dam bskang phyir dbyings nas gzi byin bskyed :
dur khrod drag po'i gzhal yas khang chen por :
dgra bgegs bsgral pa'i 'dod yon phung por spungs :
ting 'dzin sngags dang phyag rgyas byin brlabs te :
mgon po kun 'dus lha tshogs thugs dam bskang :
bdud rtsi sman gyi mchod pa sbreng ba ni :
lha yi zhal zas bas kyang bcud re che :
ting 'dzin sngags dang phyag rgyas byin brlabs te :
ma mgon 'dus pa'i lha tshogs thugs dam bskang :
rak+ta dmar gyi ar+g+haM 'khyil ba ni :
phyi yi rgya mtsho bas kyang gting re zab :
ting 'dzin sngags dang phyag rgyas byin brlabs te :
ma mgon 'dus pa'i lha tshogs thugs dam bskang :
tshogs dang gtor ma'i phung po bshams pa ni :
ri rgyal lhun po bas kyang dpangs re mtho :
ting 'dzin sngags dang phyag rgyas byin brlabs te :
ma mgon 'dus pa'i lha tshogs thugs dam bskang :
shes rab rig mas bde ba'i pad+mo sbyor :
thabs kyi dpa' bos zhing bcu'i srog rtsa sgrol :
thabs shes dbyer med byang chub sems chen pos :
ma mgon 'dus pa'i lha tshogs thugs dam bskang :
rten rdzas mi g.yo skong rdzas skar ltar 'khrugs :
sgrub rdzas mnga' gsol mthun rdzas tshar du dngar :
mchod rdzas sprin gtibs las kyi dam rdzas kyis :
ma mgon 'dus pa'i lha tshogs thugs dam bskang :
thugs dam bskangs gyur nad gdon bar chad sol :
dgra bgegs tshar chod khams gsum dbang du sdus :
tshe bsod dpal 'byor 'khor slob snyan grags spel :
rnal 'byor bcol pa'i phrin las 'grub par mdzod :
oM:
lta ba 'phang dma' sgom pa le los bsgribs :
spyod pa rtsal chung 'bras bu ring du g.yel :
gsang ba'i man ngag zab mo'i don ma rtogs :
ma mgon dam can thugs dang 'gal ba kun :
bla ma yi dam spyan sngar mthol lo bshags :
bka' srung 'khor dang bcas la bzod par gsol :
tshangs par bstsal nas mchog dang thun mong gi :
dngos grub ma lus deng 'dir bstsal du gsol :
zhes brjod cing yi ge brgya pas bshags pa bya :
thun gtor dang phud skyems 'bul zhing :
hU~M:
phud kyis gsol lo chos skyong tshogs :
gtor mas mchod do dregs pa'i gtso :
rngams shing dgyes pas 'di bzhes la :
gsol mchod bcol pa'i phrin las mdzod :
sngon tshe bkod pa lhun grub tu :
rdo rje 'dus pas dam la bzhag :
bar du sprin nag 'dus pa'i khrod :
rig 'dzin gtso bos phrin las bskul :
tha ma za hor bod yul du :
o rgyan chen pos gnyer gtad bzhin :
ma mgon dam can 'dus pa'i tshogs :
tha tshig gnyan po deng 'dir dgongs :
sangs rgyas bstan pa khyod kyis srungs :
dkon mchog gsum gyi dbu 'phang bstod :
rnal 'byor bdag cag 'khor bcas kyi :
sdang ba'i dgra dang gnod pa'i bgegs :
bstan la 'tshe byed zhing bcu yi :
snying khrag dmar po hub kyis drongs :
rig 'dzin bdag cag dpon slob dang :
bstan pa mchod pa'i sbyin bdag gi :
tshe bsod dpal 'byor gzi byin skyed :
nad gdon bar chad thams cad zlog :
chag che nyam nga dgra la sgyur :
yid mthun mkho dgu dbang du sdus :
bsam pa'i don kun 'bad med sgrubs :
bcol pa'i phrin las 'grub par mdzod :
ces las kyi gnyer gtad do :
mgon po gnam lcags me 'bar dam can 'dus pa'i mchod gsol rgyun du bya ba rdzogs so :
sa ma ya :
rgya rgya rgya :
sprul sku o rgyan gling pa'i gter ma'o //
