@#:
phyag rgya chen po ma rig gi mun pa sel ba rin po che'i sgron me bzhugs so :
\u0f88\u0f88\u0f88\u0f88\u0f88\u0f88
rgya gar skad du :
ma hA mu drA b+hi ma trig rat+na s+ya dwI pe nA ma :
bod skad du :
phyag rgya chen po ma rig mun pa sel ba rin po che'i sgron ma zhes bya ba :
sku gsum rdo rje 'chang la phyag 'tshal lo :
dus gsum sangs rgyas kyi dgongs bcud :
mkha' 'gro'i snying gi gsang gtam :
bsgom long med par sangs rgya ba'i chos 'di la :
gang zag gi babs blta ba dang :
de la gdab pa'i gdams ngag gnyis so :
dang po ni sems can thams cad lus 'byung ba bzhi las grub pas :
de'ang lus la 'byung ba bzhi po shas che chung 'ong :
de la blo rig re 'ongs pas :
snod kyis bcud bsgyur bar bya ba yin te :
rang bzhin ngo bo la 'gyur ba med kyang gnas skabs blo tha dad ni :
dpe shel sgong dwangs pa la kha dog dang rigs gang bstan pa de 'ong ba dang 'dra bas :
spyi'i bab dang dbang po'i mtho dman gyi rim pa dang bstun pa'i gdams ngag 'debs lugs bla ma'i zhal las shes par bya'o :
gnyis pa dngos gzhi gnad kyi gdams ngag 'di la spyi don drug gis bstan no :
de la dang po ma bcos gnas lugs kyi zhi gnas kyi gzhi gtan la dbab :
gnyis pa gegs sel bogs 'don gyi nyams dang drod rtags bstan :
gsum pa mkhan po rtsad gcod kyis rig pa chos nyid gcer bur bstan :
bzhi pa gnyis med rang grol gyi lhag mthong du ngo sprad /
lnga pa gol sgrib kyi mtha' chod pas byar med blo 'das su bstan :
drug pa rang byung lhun grub kyi sgom med zad sar skyel ba'o :
dang po ma bcos gnas lugs kyi zhi gnas gtan la dbab pa ni :
lus ma bcos par phyi nang gi bya ba thams cad btang la :
bsam gtan gyi chos lnga'i steng du rang lugs su lhod de gzhag :
ngag ma bcos par smra brjod dang bral ba'i ngang du lhan ne gzhag :
sems ma bcos par gnas lugs spros pa dang bral ba'i ngang du khres se gzhag go :
de ltar lus ngag yid gsum cha cha nas rang babs su ma bcos sems la ma yengs pa'i blo 'jog pa tsam las :
ci yang mi bsam :
mi bsgom :
mi dpyod :
yid la mi byed :
shes pa yul gang la yang mi 'phro bar bcos bslad thams cad dang bral bar lhugs se gzhag go :
de ltar bzhag pa'i dus su rnam rtog gcig 'phro na :
phaTaHces pas shigs kyis bshig la sngar bzhin du lhod de gzhag :
de bzhin du khams dang bstun zhing rgyun chad med pa'i tshul gyis nyams su blangs pas :
dngos rgyu'i rtog pa rags pa 'gags na :
tshor ba'i zug gzer zhi ste :
bde gsal mi rtog pa'i ngang du lhod de gnas pa ni :
zhi gnas kyi gzhi rten la phebs pa ste :
chos nyid don dam pa rgyud la skye ba yin no :[ \u0f88\u0f88\u0f88\u0f88\u0f88 ]gnyis pa gegs sel bogs 'don gyi nyams dang drod rtags bstan pa ni :
de ltar nyams su blangs pas :
sgom gyi gegs bying rgod la sogs pa byung na :
de bsal zhing bogs 'don pa ni :
dang po gang zag rgyu sa dang mkhris pa shas che ba las bying ba 'byung ste :
gnyid yur shes pa ni 'thibs nas sems rmugs pas ting nge 'dzin mi gsal ba'o :
de bsal ba'i thabs la :
zas gos skya zhing yang ba dang :
gnas 'od dkar bsil sar bsdad :
lus seng ba dang gcer bu bya :
ngag tu phaT dam bla ma la gsol ba gdab la :
rig pa hur bton la slar bying mkhan de nyid la gtad pas :
de'i rang bzhin skye med yin pas :
de la gtad pa tsam gyi rang sar zhi 'gro :
dam tshig tu nyi tshan dang mun nag du mi bsgom mo :
de'i bogs 'don ni :
steng lha'i lta stangs mig btsum pa ma yin :
bgrad pa yang ma yin par thad kar byas la :
steng gi nam mkha' la bltas la :
shes pa gsal sing nge ba'i ngang la ma bcos par lhod de bzhag pas gsal la ngar dang bcas pa'i ngang nas nyams rtags 'char ro :
gnyis pa gang zag rgyu rlung dang grang ba shas che ba las rgod pa 'byung ste :
sems mi gnas shing rig pa bsam don la shor nas :
rtog pa rags pa gcig rting la gcig skyes nas :
gzhi la mi chags par ting nge 'dzin rnal du mi pheb pa'o :
de sel ba la zas gos dro la snum pa dang :
gnas dro zhing dben par bsdad la :
lus ngag sos dal rig pa 'phang smad la :
sems rnal du dbab la :
slar rgod mkhan de nyid la gtad pas :
de'i rang bzhin skye med yin pas :
de la gtad pa tsam gyis zhi 'gro'o :
dam tshig tu ser bu g.yer sar mi bsgom mo :
de'i bogs 'don ni :
'og klu'i lta stangs byas te :
dam tshig gong bzhin la mdun gyi sa la phab la :
shes pa lhod drags na gzhi la lus 'gro bas sing nge ye re ba'i ngang du ma bcos par bzhag pas :
gsal la mi rtog pa'i nyams rtags 'char ro :
gsum pa gang zag rgyu chu dang bad kan shas che ba las :
lteng pa 'byung ste rig pa gzhi la glod de ma slong bar lteng nge zhen na :
rno ngar med pa'i ting nge 'dzin la bogs med pa'o :
de sel ba la zas gos yang zhing bsil drod snyoms pa dang :
gnas bsil drod ran par bsdad la :
rig pa phaT ces gzengs bstod la dgongs pa gsal gdab :
slar lteng mkhan de nyid la gtad pas de'i rang bzhin skye med yin pas :
de la gtad pa tsam gyis rang sar zhi 'gro'o :
dam tshig tu smag dang grib ma la mi bsgom mo :
de'i bogs 'don la bar mi'i lta stangs mig gong bzhin byas la /
mdun gyi bar snang la shes pa ma bcos par bde lhang nge'i ngang du bzhag pas bde gsal mdangs dang ldan pa'i nyams rtags 'char ro :
de lta bu'i gsum po de gang bde la mnyam par bzhag cing :
skabs su gu yangs nam mkha'i lta stangs byas nas bsgoms pas :
rjes la 'gyu ba gcig thal byung na de nyid ma spang par :
bag chags snyugs bsrings pas 'das pa'i rjes mi gcod :
'dod pa 'phel drags pas ma 'ongs pa'i sngun mi bsu :
'khrul pa 'dris sla bas da ltar ba la bzo ma bcos par spros med blo 'das kyi ngang du lhod de bzhag pas 'gyu ba rang sar dag 'gro'o :
de ltar nan gyis bsgoms pas :
gang zag rtsal che ba rnams kyis 'gyu ba mtha' chod de mnyam rjes gnyis med du shes pas :
gnas skabs su sems kyi go ba rnyed pa'ang yod :
de'ang rtsal chung ba rnams kyis kyang 'khor ba'i chos la zhen pa log cing :
bla ma sangs rgyas su mthong ba'am :
sgom gtong snying mi 'dod pa'i nyams skye'o :
rtags ni phyi lus yod du mi tshor ba dang :
nang dbugs 'gyu ba mi dran pa dang :
gsang ba bde gsal mi rtog pa'i nyams bzang po skyes nas rtogs pa'i yon tan khad kyis 'char bar 'gyur ro :[ \u0f88\u0f88\u0f88\u0f88\u0f88 ]gsum pa mkhan po rtsad gcod kyi rig pa chos nyid gcer bur bstan pa ni :
mnyam gzhag ma bcos pa'i ngang de nyid nas rjes kyi 'gyu ba ngos bzung ste :
de'ang zhi gnas kyi nyams 'thug po la zhen nas :
rjes kyi 'gyu ba ma byung na chos nyid ngos mi zin pas :
rnam rtog 'gyu ru ye mi gzhug cing :
'gyus na sgom mi yong ngo byas na :
de'i rten 'brel gyis 'gyu ba zing gis yong :
des na bag chags kyi rnam rtog phra rags sbom gsum gyi 'gyu ba gang skyes pa de la skyon du mi gzung zhing mi spang bar rnam rtog gang skyes de rang la gcer gyis blta ba dang :
gzugs kha dog 'gro sa gnas sa yong sa 'dug gam bltas pas kho gang ltar shar yang ngo bo stong pas rang bzhin ma grub ste :
'di 'dra zhes bstan du med par :
mkha' la sprin dengs pa bzhin du rang las shar zhing rang la thim nas :
mnyam gzhag gi steng nas gnyis med lhan ne pheb 'ong :
'o na mnyam gzhag gi ngo bo chos sku skye ba med par gnas pa de dang :
rjes shes rnam rtog sna tshogs su shar ba'i ngo bo rang bzhin med pa de dang gnyis gcig par 'dug gam :
tha dad du 'dug bltas pas de gnyis rang bzhin gcig pa'i don gyi gnyis med du thag chod 'ong :
'o na rnam rtog gcig po de chos skur 'dug gam kun chos skur 'dug bltas pas :
dga' mi dga' gnyis 'dzin gyi rtog pa rnams ched du 'gyu ru bcug la :
gang shar ba de nyid rtsad gdar bcad pas mtha' chod de don gcig po de las ma 'das pas :
tshwa gcig gi ros kun gyi ngo shes pa bzhin du :
gcig ngo bos stong pas kun ngo bo zang thal :
rnam rtog thams cad skyes grol dus mnyam la song ste :
chu nang du zla ba shar bzhin du 'dzin med rang grol la song nas sems gnyis med mtha' bral chos kyi sku nyag gcig du thag chod do :
a kha sgom bya ba rnam rtog 'dir 'dug pa la de snga ngo ma shes snyam pa'i nges shes skye'o :
de tsam na 'gyu ba rang sangs la song ba zhes bya :
dran rtog ye shes su shar ba zhes bya :
rnam rtog sgom du shar ba zhes bya :
rig pa gcer bur mthong ba zhes bya ba yin no :
de ltar gang zag gi blo rigs dang bstun zhing nan gyi bsgoms pas :
rab rtsal che ba rnams la de ltar 'char ba yin no :
de'ang rtsal chung ba rnams kyis mnyam gzhag gi ngang nas 'gyu byed kyi rtog pa de nyid rang bzhin med pa :
stong pa chos kyi sku yin no snyam pa tsam las :
dgag sgrub blo'i 'dzin pa las ma grol na nang gi 'dzin byed kyi mkhan po de ched du rtsad gcad pa ni :
de nyid la bltas pas rtog par 'dug :
rtog pa la bltas pas sems su 'dug :
sems kho rang la kho rang gi kha nang du log la cer gyis blta :
sems 'di dang po gang nas byung :
bar du gang du gnas :
tha ma gar 'gro :
dbyibs kha dog ngo bo ci 'dra 'dug :
rang gi spyi gtsug man chad rkang mthil yan chad nas :
phyi rol sa rdo ri brag la sogs pa phyi nang bar gsum du bltas shing :
thabs sna tshogs kyi sgo nas rtsad bcad pas :
sems dngos po dang mtshan ma 'di 'dra zhes pa rdul tsam yang ma grub ste :
skye ba med pa'i don gyis dang po 'di las byung mi rnyed :
yul med pa'i gnad kyis bar du 'di na gnas med :
'gag pa med pa'i gnas kyis tha mar 'gro sa mi 'dug ste :
bsal brjod blo'i yul du ma gyur pa :
rgyu gang gis kyang ma skyes pa :
rkyen gang gis kyang mi 'jig pa :
sems gnyug ma'i ngo bo nyid kyis stong pa :
kha dog dang dbyibs su ma grub pas yod med kyi phyogs su ma lhung zhing :
skye 'gag gnas gsum dang bral ba :
mtha' bral nam mkha'i dkyil lta bur rig pa'i ngo bo rjen yer gyi rtogs pas tshogs drug gi snang ba sna tshogs thams cad kyang sems kyi cho 'phrul du shes ste :
sngar 'dris kyi mi dang 'phrad pa bzhin du snang srid 'khor 'das thams cad rang sems chos kyi sku ru thag rbad kyis chod nas :
'khor bar 'khyams mkhan mi 'dug pa la ma rtogs pa'i sems can rnams snying re rje snyam pa'i nges shes dang snying rje skye :
bla ma la sangs rgyas su mthong ste :
mkhan po rtsad chod pas rig pa gcer bu chos kyi sku ru mthong ba zhes bya ste :
de nyid la sgom du med kyang ma yengs tsam du skyong ba yin no :[ \u0f88\u0f88\u0f88\u0f88\u0f88 ]bzhi pa gnyis med rang grol gyi lhag mthong du ngo sprad pa ni :
gang gis dbang po mtho dman dang bstun zhing :
lung dang rtogs pa'i ngo sprod bla ma'i zhal las shes so :
dbang po rab kyis skad cig rtogs grol dus gcig la song nas :
snang sems gnyis med du shes pas :
kun rdzob la 'phrigs tshud nas myong thog tu 'khor 'das gnyis med thag chod pa'o :
'bring gis 'dzin bya'i bem po phyir ma lus :
'dzin byed kyi rig pa nang du ma zhen :
bem rig gnyis med du nyams su blangs pas snang stong dbyer med du rang sar grol te :
stong pa'i ngang las snang :
snang ba'i ngo bo stong :
de ltar gnyis su med pa'i don gyis 'khor 'das kyi chos thams cad du ma ro gcig tu thag chod pa 'ong ba'o :
tha mas kun rdzob la 'phrigs tshud pas :
glo bur gyi 'khrul rtog chod kyang sngar zhen gyi bag chags la brten nas :
skabs su rang gis ched du ma tshor ba'i rtog pa phra'u gcig gis snang ba dang sems gnyis su 'dzin pa'i blo gcig shar nas the tshom ma chod pa la rang shar gnyis med lam lhong du mnyam gzhag gi steng nas rjes shes la ngo sprad pa ni :
dang po phyi nas 'char rgyu'i snang ba 'dug gam :
nang na gnyis su 'byed mkhan gyi rig pa 'dug gam :
gnyis su gnas sa 'gro sa byung sa dngos po dang mtshan ma 'dug gam bltas pas :
gnyis med las ma 'das pas byung sa gnas sa 'gro sa dngos po mtshan ma dang mkhan po gang yang ma grub ste :
snang ba ni sems kyi 'od zer 'char tshul gyis snang ba ma 'gags tsam yin te :
de yin pa yang sna tshogs su snang ba'i dus na yang dngos po med de rang bzhin stong par 'dug :
stong pa'i dus na yang dran rtog ma 'gags sna tshogs su 'char bar 'dug pas :
snang stong tha mi dad de chu dang rlabs sam :
nyi ma dang 'od zer :
tsan+dan dang dri lta bur ngo bo gcig las dbyer med pa'o :
de nyid gzhi med rtsa bral du rtogs pas :
gzung 'dzin gyi sgrog rang grol la song nas phyi rol snang ba gang ltar shar yang rang bzhin med pa chu zla lta bur zang thal du shes pas :
sna tshogs 'gyu ba ngo bo nyid kyi stong ste :
ngo bo yod med blo la 'das shing rig stong skye 'gag med pa mtha' bral chos kyi skur ngo sprad do :
de'ang rgyas par bstan na :
thab kyi me bsad pas rgya mthongs kyi dud pa chad pa bzhin du :
sems nyid skye med du rtsad chod pas sems byung 'gyu byed kyi snang ba ma spang rang sar grol te :
ci ltar shar yang gzugs snang stong :
sgra grags stong :
dri tshor stong :
ro myong stong :
reg bde stong du dus mnyam pa'o :
de ltar thams cad sems las byung :
sems chos kyi skur rtogs pas dpe chu la rlabs ji ltar byung yang chu las skad cig kyang ma 'das pa'o :
de bzhin du 'char tshul gyi snang ba ji ltar yang :
sems chos kyi sku las skad cig kyang snang ba de nyid logs su ma 'das pa yin :
sems la 'char tshul ma 'gags pa ni dper na nam mkha' las g.yos pa med kyang 'ja' tshon gyi gzugs brnyan sna tshogs su shar yang nam mkha' las ma 'das te :
byung sa gnas sa thim sa thams cad nam mkha' las byung ste :
nam mkha' las skad cig kyang g.yos pa med do :
de bzhin du sems chos kyi sku las g.yos pa med kyang snang ba'i 'char tshul nges med 'khor 'das sna tshogs su 'char te :
'char tshul bye ba ther 'bum shar yang :
byung yang sems las byung :
gnas kyang sems la gnas :
tha mar yang sems la thim ste :
sems kyi ngo bo skad cig kyang g.yos pa med do :
sems la ji ltar shar yang snang la rang bzhin med pa chu nang gi zla ba lta bu yin :
skyes grol dus mnyam pa chu la ri mo bris pa lta bu yin :
shar ba thams cad sems las ma gtogs pa gzhan med pa gser la bzo ji ltar byas kyang de nyid las ma 'das pa lta bu yin :
rnam rtog ci ltar shar yang sems nyid du zhi ba mtsho la kha ba babs pa lta bu yin :
rnam rtog ci tsam shar yang gos pa rdul tsam med pa shel dang me long lta bu yin :
dran stong dus mnyam pa me dang tsha ba lta bu ste de ltar snang grags thams cad thabs kyi cha :
rang bzhin med pa shes rab ste gnyis su med pas sems chos kyi sku khyab brdal chen po yin no :
de nyid gdod ma nas ma skyes shing ngo bo nyid kyis dag pas :
nyon mongs pa rnam rtog spang bya gnyen pos spang ma dgos :
mi rtog pa dang yon tan bsgrub ma dgos par yin lugs kyi shes pa ma spang rnam dag tu grol bas :
'khor ba dang myang 'das :
rnam rtog dang chos sku :
nyon mongs dang ye shes :
sems can dang sangs rgyas thams cad ming cir btags kyang don sems nyid gcig pu las ma 'das pas :
de rnams rang bzhin la bzang ngan med :
dus la snga phyi med :
'dug sa la tha dad med de :
dus gsum mnyam nyid ro gcig gnyis su med pa gdod ma nas rnam par dag pa stong pa nyid spros pa thams cad dang bral blo las 'das pa'i don de nyid la lhag mthong zhes bya ste :
mkhyen pa'i yon tan ma lus 'char ba'o :
de ltar khams rang bzhin gyi rnam par dag pa bde bar gshegs pa'i snying po ste :
ya gi dus gsum sangs rgyas :
ma gi 'jag ma'i srin bu yan chad la che chung dang bzang ngan med par dus gsum mnyam pa nyid du lhun grub rgyun chad med par gnas kyang :
de ltar ma rtogs pa rnams kyang snang ba sna tshogs de kho na nyid la so sor zhen pas :
gzung 'dzin gyi ma rig pas 'khor bar 'khyams pa yin te :
'khor 'das gnyis kyi bar na sngar 'dres gang yang med do :
dus skad cig ma'i rig ma rig las byung ba'o :[ \u0f88\u0f88\u0f88\u0f88\u0f88 ]lnga pa gol sgrib kyi mtha' chod pas byar med blo 'das su bstan pa ni :
tshogs drug gis snang ba sgom du shes kyang snyems zhen gyi mtha' ma chod na gol sa'am grib mar 'gro bas :
dge mi dge lung ma bstan gsum gyis bsam mno gtang du bcug pas dge sdig dang 'dzin pa'i cha phra mo zhig 'dug na :
da rung mtha' ma chod pa yin pas :
gang gi nyams len la nan tan bya zhing thad ka'i gegs bsal lo :
dge mi dge dang 'khor 'das bzang ngan la sogs pa gnyis 'dzin gyi mtshan ma zad nas gang gi yang rtsis gdab med cing :
re dogs gang yang med par 'dzin byed blo 'das nam mkha'i dkyil bzhin du :
gnas skabs dang mthar thug gnyis su med par thag chod 'dug na :
zo la mi 'jog par dug rang du dbyung ba min par thad kar 'phros su gzhug :
mnyam gzhag gi thad ka na yengs cha med de :
de ltar byas pa'i rjes la yang :
ngo bo ye thog na yang lhod de 'dug na gol sgrib kyi mtha' chod pas :
phra mo tsam gyi 'dzin rtog kyang med cing byar med blo 'das su skyong ba yin no :
de'ang mtha' chod tshul ni :
ma bcos rang gsal gyi ngo bo rjen ne ye re ba 'di nyid ngo bo gsal zhing 'gag med du shar bas med par 'dzin pa'i blo las 'das te chad pa'i gol sa chod :
ji ltar shar yang gzhan ma grub pas yod par 'dzin pa'i blo las 'das te rtag pa'i gol sa chod :
ma bcos khyab brdal phyogs su ma lhung bas yod med kyi blo las 'das pas :
gnyis med nyams myong gi zhen pa'i gol sa chod do :
de lta bu'i sems nyid mtha' bral de la sdig pas gnod ma bskyal :
snang srid sems kyi rol par shes pas :
nyon mongs shes sgrib rang sar dag ste :
mar 'khor ba la dogs pa'i dri ma dang bral :
'khor ba rang sems chos sku yin :
de la dge bas phan ma btags :
rang sems gdod ma nas chos kyi sku :
cis kyang bsgyur du med pa ye nas yin pa'i don mngon du gyur pa las logs nas yang sangs rgyas bzang po gcig la re ba'i dri ma dang bral te :
snang srid 'khor 'das thams cad rang gi sems gsal stong nam mkha' lta bu 'di la :
yengs ma yengs dang bsgoms ma bsgom med par dus rgyun chad med pas :
ma bcos lhun grub tu gnas pas :
med par byed kyang byed ma shes te bral phrad gang gi yang rtsis gdab med de :
byar med blo las 'das pas skye med phyag rgya chen po zhes bya ba yin no :[ \u0f88\u0f88\u0f88\u0f88\u0f88\u0f88\u0f88 ]drug pa rang byung lhun grub kyi sgom med zad sar skyel ba ni :
rang sems chos kyi sku skye ba med pa'i ye shes yin no :
kun la khyab cing gzugs can ma yin pa :
phyogs ris med cing 'du 'bral med pa :
'gag pa med cing 'phel 'grib med pa :
dbyings rnam par dag pa nam mkha'i dkyil lta bu :
rgyu rkyen las ma byung :
gsal la go ma 'gags pa :
'khor 'das kun gyi rtsa ba tha mal gyi shes pa 'di nyid :
rgyu sems can lam rnal 'byor 'bras bu sangs rgyas kyi dus dang gsum yang bzang ngan dang snga phyi tha dad med de :
da lta yang gra ma chag zur ma nyams pa 'di ka las :
sems can blun nas ngan du bslad pa med :
sangs rgyas mkhas nas bzang du bcos pa med /
bsgoms pas bzang du 'gro ba dang ma bsgom pas ngan du 'gro rgyu med :
'di glo bur du byung ba ma yin /
rang bzhin gdod ma nas lhun grub rang chas su dus gsum dus med du yod pas yod par bsgrub tu med :
med par gtang du med :
ngo bo gzung du med cing rang bzhin rgyun chad med pa :
tshig gi brjod du med cing blo yis bsgom du med pa :
don dam blo'i yul las 'das pas 'khor ba ye dag tu blo zad chos zad du song nas :
'dzin rtog phra mo'i nyams grib kyang zad nas :
bsgom bya sgom byed kyi blo dang bral ba'i yul med rang gsal gyi rig pa :
gzhi med rtsa bral du mngon du gyur pas :
mnyam gzhag gi gnas pa med la :
rjes kyi 'gyu ba zad nas rten med gcer bur lhing ba ngo bo mtha' bral du khres se ba 'di nyid la sgom du med pas chos nyid zad sar bskyal ba ste :
chos sku zhes bya ba de nyid la zer ba yin :
de tsam na gzugs sku gnyis 'bad med lhun grub tu longs sku snang la rang bzhin med pa gdul bya dag pa'i snang ba la 'char zhing /
sprul sku gang la gang 'dul du ma dag pa'i gdul bya la 'byung ste :
sems can gyi don rtsol med du 'grub pa'o :
de rnams dbyer med bde ba chen po'i sku yin te :
de la thams cad mkhyen pa'i sangs rgyas zhes ming du btags te :
kha mig rna ba can du grub pa med de :
gdul bya'i snang ba la 'char lugs tsam yin pa'o :
phyag rgya chen po rtogs pa'i sgron me yis :
snang srid 'khor 'das ye dag tu :
mun pa rang sar grol ba 'di :
gzhan dang mi 'dra khyad par 'phags :
dus gsum sangs rgyas gros byas kyang :
don 'di las lhag pa yod re kan :[ \u0f88\u0f88\u0f88\u0f88 ]dus gsum sangs rgyas kyis gsungs pa'i chos nam mkha'i skar ma tsam las :
dgongs pa gcig tu dril ba nyi ma dang zla ba lta bu'i phyag rgya chen po ma rig pa'i mun pa sel ba'i rin po che'i sgron me zhes bya ba'o :
o rgyan pad+ma'i thugs bcud rdzogs so :
rgya rgya rgya :[ \u0f88\u0f88\u0f88\u0f88\u0f88 ]las 'phro can dang 'phrad par shog :
tsit+ta sa ma yA:[ \u0f80]atsha :
e ma ho /
me bsgom rin rgyal bdag nyid kyis //
o rgyan dgongs pa'i zab gter 'di //
chos 'byung seng mgo'i nang nas bton //
ma yig shog ser dngos las bshus //
'di yi dge bas 'gro ba kun //
rnam mkhyen rdzogs pa'i sangs rgyas shog
/dge'o //
o rgyan mtha' yas gdams pa 'di //
lung ma thob pa la dpe mi bstan no //
bstan na mkha' 'gro'i bka' chad yong ngo //
dad can mos gus can la lung thobs shig
/yid la gzung ba tsam gyis grol bar 'gyur ro //
'di'i bdag po byas pa tsam gyi sangs rgya bar 'gyur ro //
skal ldan sems la chongs shig
/sa ma ya /
shog ser la zhus dag lan bdun byas so //
gu h+ya /
rin po che me sgom gyis bdag la gnang ba'o ///
/
