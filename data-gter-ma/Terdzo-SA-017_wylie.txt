@#//
chos dbang gtum po'i bsnyen yig ut+pa la'i chun po bzhugs so //
rgyal kun thugs mchog gsang ba'i bdag
/mthu stobs rdo rje'i mtshon 'chang ba //
bdag med seng ge'i sgra sgrog der //
btud nas bsnyen thabs mdo tsam bshad //
dpal phyag na rdo rje la gsang sngags gsar rnying bka' gter rgyud sde gong 'og las gsungs pa'i sgrub thabs mang du yod pa las /
mnga' bdag gsung sprul chos dbang rin po ches lho brag gnam skas can nas spyan drangs pa'i sgrub yig thor bu bco brgyad kyi nang tshan /
dpal phyag na rdo rje dang o rgyan chen po dbyer med du sgrub pa gtum po seng ge'i sgra sgrog me lce phreng ba'i bsnyen sgrub bya tshul ni /
cung zhig spros pa la dga' na /
rdul tshon ras bris gang rung gi dkyil 'khor sgo gru rta babs pad+ma dur khrod rdor ra me ri sogs snga 'gyur gter ma'i khro dkyil spyi 'gro la /
lha gnas gru gsum mthing nag rtsibs bcu khyams phyi nang bcas bri ba'am /
maN+Dal tshom bu lha grangs bkod pa'i dbus su sgrub gtor dpal bshos spyi 'gro dar nag gi gdugs dang bcas pa many+dzi'i khar 'god cing /
mchod gtor logs su bshams pa'am sgrub gtor kho na shes pa gsum ldan byas kyang mi 'gal /
sman raka nyer spyod /
sngon gtor /
tshogs kyi dam rdzas sogs dgos pa'i yo byad rnams 'du bya /
tshes bcu yar mar sogs dus khyad par can nam rtsis gzhung dang bstun pa'i gza' skar bzang po'i dgong thun nas dbu 'dzugs /
bdag bskyed rgyas bsdus gang rung bzlas pa brgya rtsa tsam sngon 'gros sum+b+ha ni bzlas nas gu gul yungs thun la sngags /
spro zhing shes na gsar snying gang rung gi cha gsum gtor ma gtang /
mi shes na cha gsum ma byung yang rung /
bgegs gtor byin gyis brlabs nas las byang ltar bsngo /
mthar gu gul yungs thun drag sngags khro mtshon me dpung spro ba'i dmigs pa drag pos bgegs bskrad /
bka' brgyad gsang ba yongs rdzogs sam rgyal ba gcig yin gshis gter kha gzhan nas byung ba ltar byas kyang 'gal ba med pas gang rung sgo nas rgyal tho 'dzugs /
srung 'khor spyi ltar nan cher bsgoms la badzra kro d+ha'i sngags kyis brtan par bya /
bsrung bya srung byed mi dmigs pa gnas lugs la blo bzhag pa ni mtshams gcod pa'i rim pa'o //
dngos gzhi thun grangs bzhi'am gnyis sogs gang 'dod sgrig tu bcug pa'i snga thun lta bur las byang gyer zhing /
dgong thun srod thun gang rung gi mthar bka' gter srung mar gtor bsngo gsung rgyun ltar ram gter bdag spyi gtor dang /
tshogs mchod tshar re gtong ba'i tshogs lhag snga 'phros phyir mi gtong bar gsog
/las byang gyer skabs bdag mdun dbyer med ting 'dzin gsum nas rgyu yig hU~M las e yaM raM suM keM raM b+h+rU~M rnams rim par 'phros pa las 'byung ba rim brtsegs ri rab dang bcas pa'i steng me dpung 'bar ba'i klong gzhal yas khang khro dkyil /
lha gnas dbus su gru gsum mthing nag gi nang du gtso bo /
de'i phyir mtshon 'khor rtsibs bcu gdan thabs la khro bo bcu /
de'i phyi rim rtsibs lnga la 'byung lnga'i lha mo bsgom pa gsung rgyun du snang yang /
rtsibs bcu'i mthar rtsibs lnga bris char mi mdzes pas 'byung lnga'i lha mo yum lnga nang khyams la bkod kyang mi 'gal lam snyam /
phyi khyams kyi 'khor yug la dpal mgon bdun cu sogs dam can srung ma'i tshogs bcas bskyed /
gnas gsum byin rlabs spyan 'dren mchod bstod spyi 'gre las byang gi dkyus ltar byed /
thun gzhan rnams la skyabs sems kyi mthar sgrub thabs rtsa ba ltar /
skad cig ma yi ting 'dzin gyis :
zhes pa nas /
rnal 'byor bdag gis de ltar bsgom :
zhes pa'i bar gyis rang rig gdod nas bde bar gshegs pa thams cad kyi ngo bor bzhugs pa nyid gsang ba'i bdag po'i skur skad cig gis gsal 'debs pa las spyan 'dren mchod bstod sogs kyi spros pa mi dgos /
bzlas dmigs ni /
rang gi snying ga'i sngags phreng las :
'od zer sngags sgra me 'od 'phro :
phar 'phros gnod byed dgra bgegs bsregs :
tshur 'dus nyon mongs dug lnga bcom :
dpal chen sku gsung thugs kyi ngang :
zhes ngag tu brjod nas de'i dgongs pa man ngag gis bkral ba ni /
shes rig rang tshugs ma shor ba'i gsal gdangs 'gag med rang rig gsang bdag gtum po'i sku chu zla'am 'ja' tshon lta bur gsal ba'i thugs kar nyi ma'i dkyil 'khor /
dmigs pas gang 'chun gyis chung na sran chung dang /
che na 'phang lo tsam leb chags su gnas pa'i dbus su thugs srog hU~M sngon po'i mthar sngags phreng g.yas skor yig 'bru thams cad dbu can gyen langs rang sgra sgrog cing me 'od rab tu 'phro ba gsal btab /
de la gsal snang cung zad thob nas thugs srog sngags phreng dang bcas pa las nyi ma 'bum ltar gsal zhing 'tsher ba'i 'od zer gyi tshogs dpag tu med pa 'phros /
rang nyid gtum po'i sku lus kyi nang gang zhing /
'od zer zhal dang ba spu'i bu ga thams cad nas phyir 'phros /
nam mkha' gang ba'i sangs rgyas kyi zhing rab 'byams thams cad khyab ste skyabs yul rtsa gsum bde gshegs rig 'dzin rnams kyi spyan sngar /
phyi nang gsang ba'i mchod sprin kun tu bzang po'i rnam rol lta bur gyur pas mchod cing mnyes par byas /
sems can rnams la phog pas sgrib gnyis glo bur gyi dri ma skad cig la dag nas gsang ba'i bdag po'i sku gsung thugs dang gnyis su med par byas /
de rnams kyi gsang ba gsum gyi byin rlabs dang dngos grub thams cad 'od zer gyi rnam par bsdus nas mtsho la char bab pa ltar bdag nyid lhar gsal ba'i gnas gsum dang khyad par thugs srog sngags phreng la thim pas gzi byin cher rgyas /
slar yang 'od zer me dang mtshon cha'i rnam par stong gsum khyab par spros pas gnod byed dgra bgegs steng 'og bar gyi gdon tshogs thams cad bya sgro mes bsregs pa ltar gzhob thul gyis bsregs /
tshur 'dus rang gi sgo gsum la gnas pa'i nad gdon nyon mongs dug lnga ma lus bsregs shing sbyangs pas /
snang ba thams cad gsang ba'i bdag po'i sku
/sgra grags sngags /
dran rtog chos nyid kyi rol par shar grol dus mnyam du cham brdal bar mos la rtsa sngags yig 'bru bcu gcig pa 'bum phrag bcu gcig gam bzhi 'bum bcu cha'i kha skong dang bcas ma song bar chig sgril du bzla /
bsnyen pa thems nas rjes su sgrub pa'i sngags ni /
dmigs pa'i 'phro 'du sngar ltar bya zhing /
khyad par rang la gnod pa'i klu dang sa bdag byad kha rbod gtor gtad khrom thams cad tshar bcad par bsam zhing sgrub pa'i sngags ring /
oM nyi ma pA la nan /
klad pa nan /
gu na zhing /
tsit+ta gu ling nan /
yak+sha tsit+ta mu tra gnod byed gza' klu sa bdag rbod gtong zlog byer /
nA ga shig
/nA ga zlog
/nA ga byer /
nA ga'i snying la nan /
nA ga'i mgo la nan /
ga ru Da tsa le tsa le hU~M phaT/
nA ga rA tsa mA ra ya phaT/
b+ha ri sha ya /   'di'i b+ha ri sha ya ces pa 'di /
gong gi mA ra ya dang phaT kyi bar du 'dogs te /
mA ra ya b+ha ri sha ya phaT/
ces bzla ba gter gzhung rtsa mchan gyi dgongs pa'o //
zhes pa'i sngags 'di klu gdon gyi gnod pa yod na rtags ma byung gi bar du bzla zhing gzhan du nyin gsum tsam gang 'gro bzlas kyang 'thus par sems /
las sbyor ni /
spyir btang tsam la 'od zer dkar ser dmar nag 'phros /
tshur 'dus las bzhi so sor bsgrub par mos la /
rtsa sngags kyi sham bur nad gdon sdig sgrib shan+tiM ku ru swA hA/
lha 'dre mi gsum pA shaM ku ru hoH
gnod byed dgra bgegs mA ra ya rbad /
tshe dang bsod nams puSh+TiM ku ru A+oMH
so sor btags pa dus gnad dang sbyar ba'i thun re tsam bzla zhing /
de yang snga dro zhi ba /
dgong ka dbang /
srod la drag po /
tho rangs rgyas pa'i sngags bzla /
las sbyor khyad par ba byed na drag po rnams ni gzhung nyid las shes phyir 'dir ma smos /
spros pa nyer bsdur mos na mchod gtor sman rag nyer spyod tsam la brten /
thun tshang mar bdag bskyed rtsa ba'i sgrub thabs kho na'i sgo nas bsnyen sgrub las gsum ka'i bzlas bsnyen gong bzhin byas kyang rung /
mthar thun bzhi la las byang gyer ba'i tshogs skong gi mthar /
tshogs lhag snga phyi phyi rol du gtang zhing chad tho dam can gyi 'dzin gtor rnams 'bul /
bshal chus brtan ma bskyang /
dngos grub skul tshig dang bcas sgrub gtor lhar gsal ba las ting nge 'dzin gyi dbang blang /
kha skong sbyin sreg byed par spro na rigs mthun phyag rdor phur pa gang rung gi zhi ba'i sbyin sreg la 'das lha'i mngon rtogs dang rtsa sngags bsgyur ba bya zhing /
kha skong yin pas rdzas til dang rtsa sngags nyid la grangs 'dzin /
bsnyen sgrub 'gal 'khrul lhag chad kyi nyes pa zhi ba'i spel tshig kyang gdags /
tho 'grol sogs mjug chog rnams spyi ltar bya /
'dir tshogs dang dngos grub len tshig zab gter 'khrul med las byung ba'i phyag rdor phur pa sogs gang rung nas kha skong bas chog go
/de ltar gtum po me lce phreng ba'i bsnyen yig phyogs mthong tsam 'di yang /
khyab bdag bla ma snying ri zhabs drung rin po che'i bkas bskul ltar bstan 'dzin ye shes lhun grub kyis ja yun gnyis la grub par ngag spod du bsdebs pa 'gyur med tshul khrims kyis yi ger spel ba'o //
mang+ga laM///
/
