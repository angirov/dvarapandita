@#//
mkha' 'gro bdud 'dul drag mo'i don dbang lag khrid gsal bar bkod pa byin rlabs ye shes 'dren pa'i lcags kyu zhes bya ba bzhugs so //
na mo gu ru siM ha mu kha ye /
spros med nam mkha'i rang bzhin las //
spros mtshan glog gi phreng ba g.yo //
'khrul rtog bdud dpung 'dul mdzad mar //
'dud do byin rlabs snang ba stsol //
DA ki bdud 'dul drag mo'i don dbang bsdus pa bskur ba la gsum /
sbyor ba /
dngos gzhi /
rjes kyi rim pa'o //
dang po ni /
dben pa'i gnas su gtsang ma'i stegs la maN+Dal 'bru'i tshom bu gtso 'khor lnga bkod pa'i steng du many+dzi la bum pa so lnga'i bcud ldan mgul chings dmar po can gyi khar /
mo thod mtshan ldan du chang dang mngar gsum chos sman sbyar ba bzhag pa'i khar me long chang gis brlan cing sin+d+hu ra byugs pa la chos 'byung bsnol ma'i dbus su pad+ma 'dab bzhi'i lte bar baM dang 'dab bzhir ha ri ni sa bris pa rnams dar dmar gyis kha bkab /
nub tu pad snod du gtor ma chos 'byung bsnol ma steng ma'i zur gsum po'i 'og thod skam gyis 'degs pa'i steng du tsit+ta rgyas pa'i phyogs bzhir rdo rje'i rwa dbyibs su bcos pas rdo rje phyed pa'i mtshan nyid kyang tshang ba pad 'dab brgyad sbyar ba /
phyogs bzhir bshos phran nor bu 'bar ba bzhis bskor cing rtse rgyan dang pad+ma'i phreng tshar gyis mdzes pa /
de'i g.yas g.yon sman rag
/dkyil 'khor gyi mdun ngos su phyi mchod phreng tshar /
lhor tshogs rdzas /
byang du bka' srung dam can gyi gtor 'bul rnams bsham /
las bum dang tshogs gtor phrin las la dgos pa'i yo byad rnams kyang tshogs par bya'o //
de nas dbang don bdag mdun sgrub pa ni /
las byang rgyas bsdus gang yin khyad par med kyang skabs 'dir bsdus pa myur mgyogs glog phreng nyid stabs bde bas /
brgyud 'debs nas gzung ste mthar chags su gtang /
blo rab kyis bdag mdun dbyer med du bsgom /
rtogs pa dman na dzapa? khang dbye ba'am thog ma nas tshig ris gcig gis bdag mdun dkyil 'khor cha gnyis su bsgoms la so sor spro bsdu'i dmigs pa dang bcas dzapa? bsnyen ci 'grub bzla /
las bum du 'khyil pa'i bskyed bzlas bya /
bka' srung gtor 'bul /
tshogs byin rlabs nas bsgral bstab bar du gtang /
spro na bdag 'jug gam dkyus su rig pa'i me tog dor la gnang ba nod do //
gnyis pa dngos gzhi ni /
slob ma rnams /
ji ltar bltams pa sogs kyis khrus nas dbyung /
bgegs gtor btang la bka' bsgo srung 'khor las byang ltar brjod /
maN+Dal bkye bsdu dang /
sems bskyed gsal btab la /
de'ang chos sku shes rab kyi pha rol tu phyin ma 'phags bzhi skyed pa'i yum chos thams cad kyi dbyings 'gyur ba med pa nyid /
rtags longs spyod yongs su rdzogs pa'i ye shes kyi rgyan stug po bkod pa'i sprin dang phyi nang gi bsreg za'i snying po bde chen tsaN+Da lI'i rang bzhin du snang zhing /
brda ye shes rigs kyi DA ki sde lnga sku dang mtshan gyi rnam 'gyur bsam gyis mi khyab par snang bas sangs rgyas kyi phrin las rab 'byams sgrub cing sems can gyi don gang la gang 'dul khyab cing rtag pa'i rang bzhin du mdzad pa las /
bdud rigs log 'dren byad ma rbod gtong gi gnyen por dbyings las ye shes drag mo'i tshul ched du bzhengs pa /
'jigs rung dpa' mo 'phrog byed zhal can 'di la rgyud dang gdams ngag zab mo mang du bzhugs shing /
gsang ba'i yi dam du bsten pas dngos grub gnyis la mnga' brnyes pa'i slob dpon 'phags bod gnyis su ci rigs par byon pa dang /
lhag par phyi nang gi byad phur rbod gtong gdug pa'i tshang tshing bcom pa la dus mtha'i me dang mtshungs pa'i nus stobs gsang rig gzungs sngags gang gis kyang 'gran pa'i zla dang bral bar yongs su grags shing mngon du gyur pa 'di la /
gsar rnying bka' gter gyi rigs srol rgyas bsdus ci rigs pa mchis pa rnams kyi nang nas /
rgyud gdams ngag smin grol bskyed rdzogs las kha tshar mtha' rgyas su bzhugs shing ngo mtshar byin rlabs kyi tshan khas khyad par du byas pa 'di ni /
gsang bdag seng ge sgra sgrog gis mkha' 'gro bdud 'dul ma'i rnam rol ye shes mtsho rgyal la yi dam dgongs 'dus kyi cha lag tu bstsal cing des kyang phyi rabs kyi gdul bya la dgongs nas zab mo'i gter du sbas pa smon lam gyi dus sad pa'i tshe /
Ar+Ya sa le'i rnam 'phrul gter chen bsam gtan gling pa'am stag sham nus ldan rdo rjes mdo khams srin mo stag gdong ma'i gnas stag tshang rdo rje gro lod nas spyan drangs pa dang /
gter ston ma ti rat+nas ba gnas o rgyan gsang phug sin+d+hu ra'i chu bo nas gdan drangs pa'i bdud 'dul drag mo'i skor yang rgyud dang rdzogs rim sogs rgyas par ma bzhugs pa tsam las gzhan rnams tshig don mtshungs shing /
dbang lung byin rlabs kyi chu bo gcig tu 'dres pa ste de lta bu'i gter kha gnyis 'dus bdud 'dul drag mo la smin byed rgyas bsdus gnyis su bzhugs pa las /
skabs 'dir snying po bsdus pa'i don dbang nyid zhu ba'i yon du dmigs te maN+Dal 'bul bar zhu /
zhes maN+Dal 'bul gzhug
/bla ma dkyil 'khor gyi gtso mo dbyer med pa la mi phyed pa'i mos gus sogs dad pa gsum ldan gyi ngang nas gsol ba 'debs pa 'di'i rjes zlos mdzod /
kye :
bla ma rdo rje gnyen gcig po :
dkyil 'khor gsum gyi mnga' bdag gtso :
mkha' 'gro gsang ba'i dkyil 'khor du :
bdag cag 'jug spro gnang du gsol :
gtso bos bdag la bka' drin stsol :
ces lan gsum zhu /
bla mas /
ho :
dad pa dam tshig ldan pa'i bu :
mkha' 'gro'i dkyil 'khor 'jug byas nas :
dam tshig tshul bzhin srung nus sam :
gnyis rtog yod na phyir dengs shig :
ces dris pa la lan gsol ba 'di'i rjes zlos /
ho :
dad pa dam tshig ldan pa'i bu :
tshul bzhin 'jug la bsrung bsgrub nus :
gtso bos bdag la gnang du gsol :
de nas rgyud dag cing dbang gi snod du rung bar bya ba'i phyir bla ma dang mkha' 'gro bdud 'dul drag mo'i dkyil 'khor rtsa gsum chos srung dang bcas pa'i spyan sngar /
rang gzhan thams cad 'khor ba las thar 'dod kyi nges 'byung dang byang chub don du gnyer ba'i bsam pas skyabs su 'gro ba 'di'i rjes zlos /
e ma ho :
byin rlabs gter 'byung bla ma dang :
dngos grub rgya mtsho yi dam lha :
phrin las bzhi sgrub mkha' 'gro'i tshogs :
byang chub bar du bdag skyabs mchi :
lan gsum /
mar gyur sems can thams cad kyi don du lam zab mo 'di la dad pas 'jug cing brtson pas bsgrub par sems bskyed pa 'di'i rjes zlos /
ho :
rtsa ba gsum la skyabs song nas :
byang chub sems ni rtag tu bsgom :
shes rab snying rje thabs kyis sbyang :
bla med byang chub sems bskyed do :
lan gsum /
des thun mong du rgyud sbyong ba'i rim pa song nas /
thun mong ma yin pa gsang sngags kyi dbang thob nas dam tshig la tshul bzhin du gnas dgos pa de'i dpang por rdo rje'i srog chu sbyin par shes mdzod /
dam chu bdud rtsi sbyin la /
ho :
mkha' 'gro bla med gsang ba'i mchog :
dam tshig ldan pa'i spyod yul yin :
theg dman rnams kyi blor mi shong :
srog la babs kyang dam tshig srungs :
rdo rje'i tha tshig las nam yang 'da' bar mi bya snyam pas 'di'i rjes zlos /
DA ki sa ma ya na ra kan :
de nas dbang gi gzhi'am rtsa bar gyur pa ye shes pa dbab pa'i slad du /
khyed rang rnams longs la lus sgrims /
lag pa spyi bor chos 'byung gi phyag rgya bca'/
sems gzhan du ma yengs par dmigs pa 'di bzhin du mdzod /
badzra a mr-ita dang las chus bsang /
swa b+hA bas sbyang /
gnyis 'dzin gyi chos thams cad stong pa nyid du gyur /
stong pa'i ngang las slob ma rnams skad cig gis mkha' 'gro ma seng gdong dmar mo lang tsho dang ldan pa stong ra 'od kyi skur bsgoms pa'i dpral bar g.yung drung dmar po g.yas su 'khor ba /
mgrin par b+han+d+ha bdud rtsis gang ba tsa ra ra zag pa /
snying gar me long gi steng du rig pa'i ngo bo thig le kha dog lnga ldan sran ma tsam 'phar ling ling byed pa /
lte bar chos 'byung bsnol ma'i dbus su baM/
phyogs bzhir ha ri ni sa bzhi sgoms /
de las me dmar ram me 'bar nas mkha' 'gro lngar gyur te gar thabs shig shig byed par gsal /
de las 'od zer 'phros pas phyogs bcu'i zhing khams rab 'byams dang khyad par dur khrod gsang chen bsnol ma'i zhing nas bdud 'dul ye shes kyi mkha' 'gro drag mo seng ge'i gdong can gyi thugs rgyud bskul nas /
rtsa gsum rgyal ba sras bcas thams cad ye shes mkha' 'gro'i rnam par sprin 'khrigs pa ltar yom yom shig shig byon nas /
dbang rdzas rnams dang slob ma dam tshig mkha' 'gror gsal ba la gnyis su med par mtsho la kha ba babs pa bzhin du thim pa'i mos pa mdzod /
ces dmigs pa sprad cing spos rol dbyangs dang bcas /
hU~M:
ma bcos lhun grub gsang chen dur khrod nas :
ye shes mkha' 'gro seng gdong 'khor bcas rnams :
slob mar dbang skur sgrub rdzas byin chen phob :
zag med bde ba chen por byin chen phob :
ces dang /
baM ha ri ni sa DA ki nI kA ya wA ka tsit+ta A be sha ya a A:
zhes dbab bstim drag tu bya /
ye shes pa rnams dam tshig slob ma'i dkyil 'khor du brtan par gyur cig tiSh+Tha badzra :
zhes me tog 'thor la brtan par bya /
de rnams kyis 'jug pa'i chos mdor bsdus grub pa lags /
dngos gzhi'i dbang bskur ba la /
gnam lcags thog rgyud las /
phyi dbang bum pa lha yi dbang :
bskyed rim lha yi sku ru bsgom :
nang dbang rlung sngags gsung gi dbang :
gsang sngags rig sngags gzungs sngags te :
sngags la dbang bsgyur gsang dbang thob :
gsang ba don dam sems kyi dkyil :
phyag rgya chen po rnal 'byor ma :
stong pa'i ngo sprod shes rab che :
ye shes ye shes 'od du 'bar :
bde chen bde stong lhan cig skyes :
bla med bla ma blo 'das dbang :
zhes phyi nang gsang ba bla med kyi dbang bzhi bum pa sogs brda'i dkyil 'khor bzhi la brten nas dbang bskur bar gsungs pa'i thog mar phyi bum pa'i dbang la dmigs pa 'di bzhin du mdzod /
bum pa 'di yang phyi bum pa'i dbyibs can nang drag po rang byung gi dur khrod gsang chen bsnol ma'i gzhal yas khang gi dbus su ye shes dang las las grub pa'i mkha' 'gro ma thams cad kyi spyi rje gtso mo seng ge'i gdong can gri thod 'dzin pa /
de la 'khor las bzhi lhun gyis grub pa'i mkha' 'gro seng gdong rigs bzhi dkar ser dmar ljang rang 'dra'i mkha' 'gro bye ba 'bum dang bcas pa /
de'i 'khor las byed kyi DA ki grangs med pas bskor bar bsam /
de thams cad kyang rgyan dang cha lugs yongs su rdzogs pa zhal nas sngags sgra sgrog pa /
thugs rje glog ltar myur zhing byin rlabs kyi 'od zer bum chu dang dbyer med pa'i ye shes khyed rang rnams la phab pas sgo gsum gyi sgrib pa dag
/bum pa'i dbang thob /
mkha' 'gro'i sku'i byin rlabs rgyud la zhugs pa'i 'dun pa gyis shig
/rnam bum thogs la /
hU~M:
bum pa longs sku'i gzhal yas nas :
bum chu mkha' 'gro gsang ba'i bcud :
spyi bor 'khrud pas lus sgrib dag :
mgrin par blud pas ngag sgrib dag :
sems kyis ro myong yid sgrib dag :
mkha' 'gro sku yi dbang thob shog :
oM baM siM ha DA ki ha ri ni sa kA ya a b+hi Shiny+tsa oM:
zhes bum pas dbang bskur bum chu blud /
de ltar bum pa la brten nas lha yongs rdzogs kyi dbang bskur pas rang lus mkha' 'gro seng gdong ma'i sku dngos su gyur par mos la deng phyin chad snang stong chu zla lta bu'i bskyed rim la gnas par gyis shig
/gnyis pa nang ban+d+ha'i dbang la dmigs pa 'di ltar mdzod /
ban+d+ha rang byung gi gzhal yas khang du drag mo seng gdong ma'i lha tshogs bzhugs pa'i sku las bdud rtsi'i rgyun babs /
thod chang gi rdzas dang gnyis med du 'dres /
ngag tu myong bas gsang ba'i dbang thob /
mkha' 'gro'i gsung gi byin rlabs thams cad rgyud la thob pa'i mos pa mdzod /
ban+d+ha mgrin par bzhag la /
hU~M:
bkra shis mtshan ldan ka pA lar :
mkha' 'gro gsang ba'i dam rdzas bcud :
mgrin par bskur bas gsang dbang thob :
mkha' 'gro gsang ba'i dbang bskur bas :
DA ki gsung gi dbang thob shog :
oM baM siM ha DA ki ha ri ni sa wA ka a b+hi Shiny+tsa A:
zhes bdud rtsi byin nas /
bdud rtsi lce la bzhag nas ro myong bas rtsa gnas thams cad dpa' bo dpa' mo til gang rgyas pa ltar gyur nas sngags si li li sgrog par bsam la grags stong brag ca lta bu'i bzlas pa la brtson par gyis shig
/gsum pa gsang ba me long gi dbang bskur ba ste /
mkha' 'gro'i thugs gsal stong bde ba chen po mtshon byed du me long sin+d+hu ra'i dkyil 'khor snying gar bzhag pas bde stong zag med kyi nyams myong rgyud la skyes /
shes rab ye shes kyi dbang thob /
mkha' 'gro'i thugs kyi byin rlabs sems la zhugs pa'i 'dun pa mdzod cig
/sin+d+hu ra'i me long snying gar bzhag la /
hU~M:
dag cing gsal la ngos gzung med :
mkha' 'gro'i thugs dgongs de ltar yin :
sems la bzhag pas nyams rtogs 'char :
shes rab ye shes dbang bskur bas :
mkha' 'gro thugs kyi dbang thob shog :
oM baM siM ha DA ki ha ri ni sa tsit+ta a b+hi Shiny+tsa hU~M:
snying gar sin+d+hu ras thig le bya /
rang sems stong pa me long lta bu'i klong du /
rig pa'i ye shes gzugs brnyan 'char ba lta bu 'di dpa' bo mkha' 'gro yin pas ngo shes par gyis la stong nyid snying rje zung 'jug gi dgongs pa la mnyam par zhog mdzod /
bzhi pa yang gsang gtor ma'i dbang la 'dun pa 'di bzhin du mdzod /
gtor snod dur khrod 'bar ba'i dbus su gtor ma seng gdong drag mo dbyer med pa de nyid kyis spyi bor dbang bskur bas /
ye shes mkha' 'gro ma'i sku gsung thugs yon tan phrin las yongs su rdzogs pa'i thugs rje byin rlabs nus pa thams cad khyed rang la thim pas bzhi pa tshig dbang rin po che thob /
gsang ba gsum gyi byin rlabs mtha' dag rgyud la zhugs /
gnas skabs su nad gdon bar chad mtha' dag zhi ba dang /
byad kha phur kha thams cad bzlog cing srung ba dang /
mthar thug bde stong mchog gi dngos grub brnyes nas don gnyis 'bad med du 'grub pa'i mos pa mdzod /
gtor ma thogs la /
hU~M:
ye shes mkha' 'gro seng ge'i gdong :
sku gsung thugs yon phrin las dpal :
gsang ba dam rdzas gtor ma'i dbang :
dam can mkha' 'gro dbang du 'dus :
dam rdzas gtor ma'i dbang bskur bas :
yon tan lhun grub mthar phyin shog :
oM baM siM ha DA ki ha ri ni sa sarba a b+hi Shiny+tsa hrI:
zhes gtor ma gnas lngar bzhag
/de nas tshig gis ngo sprad cing rtogs pa brjod pa ni /
ho :
skal ldan rigs kyi bu :
mkha' 'gro gsang ba bla na med pa'i dbang ni :
bum pa spyi bor bzhag pas bum dbang thob :
lus kyi dri ma dag :
bskyed rim bsgom pa la dbang :
'bras bu sprul sku thob :
thod pa mgrin par bzhag pas gsang dbang thob :
ngag gi dri ma dag :
sngags bzla ba la dbang :
'bras bu longs sku thob :
me long sin+d+hu ra snying gar bzhag pas shes rab ye shes kyi dbang thob :
yid kyi dri ma dag :
rdzogs pa'i rim pa bsgom pa la dbang :
'bras bu chos sku thob :
gtor ma dam rdzas kyi dbang bskur zhing tshig gi ngo sprad pas don la dbang 'byor bas tshig dbang rin po che thob :
nyon mongs pa dang shes bya'i dri ma dag :
lam rim gnyis bsgom pa la dbang :
'bras bu sku gsum yongs rdzogs bde ba chen po thob pa'i rten 'brel rgyud la bzhag pa yin pas tshul de lta bu'i nges shes skyed cig :
shis brjod dang ye d+har bcas me tog 'thor /
de ltar zab gter chu bo gnyis 'dres ye shes mkha' 'gro bdud 'dul drag mo'i don dbang byin rlabs kyi snying po legs par thob pa yin pas gsang chen rdo rje theg pa'i dam tshig gi rim pa spyi dang /
khyad par DA ki'i dam tshig tu slob dpon spyi bor bsgom zhing mkha' 'gro la tshogs gtor ma chag par bya ba sogs ji ltar nus pa bsrung ba'i 'dun pas 'di'i rjes zlos /
gtso bos ji ltar sogs dang /
gtang rag maN+Dal phyin chad dbang gi rjes spyi ltar bya /
slob dpon gyis tshogs rol zhing lhag chog phyin chad las byang ltar la /
nongs bshags gong du gtang rag mchod bstod dang mdun bskyed gshegs bstim gang byed sogs gsang ba spyi ltar 'phrul shes par bya'o //
rnal 'byor ma yi dbang skur yang snying du //
grags shing grub pa'i byin rlabs sgo 'dir bsten //
bdag gzhan mkha' spyod rdo rje btsun mo yi //
grong khyer nyams dgar bde blag 'jug gyur cig
/tshul 'di'ang chos bdag bsam gtan bstan 'dzin gyis mdzad pa la lag len sogs cung zad gsal bar phyes te pad+ma gar dbang 'chi med bstan gnyis gling pas tsa 'dra rin chen brag DA ki 'du ba'i gsang khrod du bgyis pa dge legs 'phel ///
/
