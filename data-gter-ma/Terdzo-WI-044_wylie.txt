@#:
'phags pa dzaM b+ha la dmar po'i gsang sgrub rin chen gter mdzod ces bya ba bzhugs so :
gu ru chos kyi dbang phyug gi gter byon \u0f80atsha /
bcom ldan 'das gsang ba'i bdag po la phyag 'tshal lo :
phrin las kun la mnga' brnyes pa'i :
gu ru'i sku la phyag 'tshal lo :
'di phyi'i bsod nams rgyas 'dod pas :
dngos grub myur stsol chu dbang skur :
las kyi mkha' 'gro thams cad 'dus :
dzam dmar thugs gter gsang mdzod bshad :
sgrub thabs 'di la don gsum ste :
sbyor ba dngos gzhi mjug don no :

de la dang po sbyor ba ni :
yid dang mthun pa'i gnas su stan bde ba la 'dug ste :
zangs la dzam b+ha la dmar po bskyed rim dang mthun pa'i lugs sku byas pa'i nang du :
dzam b+ha la dmar po'i dbang sdud kyi 'khor lo bcug ste :
zangs gzhong ngam ka pA la dum bu gsum par gzhug ste :
rab gnas spyi dang mthun par bya'o :
de ni sngon 'gro'i rim pa'o :
de nas dngos gzhi ni :
dang po snod bcud mi dmigs pa las b+h+rU~M gcig bsam :
b+h+rU~M de yongs su gyur pa las pad+ma rA ga'i gzhal yas khang zla gam zhig tu bsam mo :
de'i nang du chu las chu bur rdol ba bzhin du dzaM dmar po zhig bsam :
de nyid 'od dmar por 'khyil te yongs su gyur pa las gter gyi dzam b+ha la sku mdog dmar po zhal gcig phyag gnyis pa :
phyag g.yas na a ru ra zur drug pa bsnams pa :
g.yon na pad+ma dmar po'i phreng ba rin po che dang spel mar bsnams pa :
mchan khung g.yas su gter gyi bum pa rin po che sna tshogs kyis gang zhing lud pa :
mchan khung g.yon du yum mkha' 'gro nor rgyun ma ne'u le'i tshul du sku sbas te kha nas rin po che skyug pa :
zhabs g.yon bskum pa :
g.yas brkyang ba bum pa'i khri la bzhugs pa :
rin po che sna tshogs kyis sku la brgyan pa zhig wal gyis bskyed do :
de nas yan lag bdun gyi sgo nas ye shes kyi dzam b+ha la bsgrub pa ni :
gong du bskyed pa lta bu'i ye shes kyi dzam b+ha la gcig lcang lo can gyi nub nas spyan drangs te :
e ma ho :
chos nyid rnam dag pho brang mchog :
gnod sbyin longs spyod gzhal yas nas :
dngos grub sna tshogs blang ba'i phyir :
chu dbang gter skyong 'dir gshegs shig :
dzaM hrIM sa ma ya dzaHdza :
zhes spyan drang ba'i yan lag go :
de nas thal mo sbyar la :
gnod sbyin gter skyong 'khor dang bcas :
nyi zla ltar brjid rin chen sku :
dngos grub mi zad gter 'chang ba'i :
nor lha khyod la phyag 'tshal lo :
na mo pu ru sha ya ho :
zhes pa ni phyag gi yan lag go :
de nas rten dang gnyis su med par bstim pa ni :
gnod sbyin ded dpon mkha' 'gro'i gtso :
sngon gyi thugs dam brtser dgongs la :
bdag cag re ba bskang ba'i phyir :
bla rten 'di la brtan par bzhugs :
oM e h+ye hi dzam b+ha la sa ma ya dzaHhU~M baM ho :
zhes pa ni bzhugs su gsol ba'i yan lag go :
de nas snying po'i bzlas pa ni :
oM Ar+ya dzaM b+ha la nA tha ku be ra rat+na tra yA ya dza len+d+ra ya swA hA:
zhes brgya rtsa brgyad bzlas pas mdun gyi dzaM b+ha la'i thugs ka dang ba spu'i bu ga thams cad nas 'od zer dmar po lcags kyu lta bu 'phros pas :
'jig rten gyi khams thams cad kyi 'dod yon gyi dngos grub thams cad bkug nas slar ba spu'i bu gar 'dus pas ne'u le gang ste :
ne'u le'i kha nas bdag la dngos grub ster bar bsam zhing bzla 'o :
de ni rten bskyed pa'i yan lag go :
de nas drin lan gyi tshul gyis chu dbul te :
bum pa chus bkang ba b+h+rU~M las rin po cher bskyed :
nang du oM dkar po :
AHdmar po :
hU~M mthing ga gsum gyi 'phro 'du las chu bdud rtsi ro mchog brgya dang ldan pas khengs par bsam :
oM AHhU~M:
zhes pas chu thigs gcig lag mthil du blugs la dzaM dmar po bsam :
de las 'od 'phros pas dzaM kha dog rigs lngar bskyed pa las dzaM b+ha la'i gzhal yas khang du bskyed :
lag mthil du chu tsa ra ra blugs dzaM rigs lnga la thim :
dzaM lnga po lag mthil du thim nas slar yang srin lag gi rtse las bdud rtsi dang bcas te dzaM rigs lnga 'bu ru ru byung nas :
dzam b+ha la'i zhal du gsol bar bsam ste :
lag pa rten gyi zhal du sbyar la bzhag :
de nas dzaM dzaM dzaM dzaM dzaM dzaM dzaM zhes lan bdun brjod la chu dbul lo :
shin tu mnyes nas bdag la dngos grub ster bar bsam mo :
chu sbyin pa'i yan lag go :
de nas dngos grub blang ba ni :
gnod sbyin gter skyong rin chen lta bu'i sku :
che ba'i yon tan dngos grub bsam mi khyab :
yid bzhin rin chen lta bu'i dngos grub mchog :
skal ldan sgrub pa po la bstsal du gsol :
dzaM hrIMHdza sarba sid+d+hi ku na pha la a A:
zhes brjod la chu hub gcig btung ngo :
dngos grub blang ba'i yan lag go :
de nas bstod pa bya ba ni :
dzaM:
nor skyong chu dbang 'khor bcas rnams :
nyi zla ltar brjid rin chen sku :
dngos grub 'dzad med mnga' brnyes pa'i :
gter bdag khyod la phyag 'tshal lo :
zhes lan gsum brjod pa ni bstod pa'i yan lag ste bdun pa 'o :
de nas ye shes sems dpa' bdag gi thugs kar bstims nas dngos grub thob par bsam la rten sba'o :
mjug gi don la gsum ste :
grub rtags bstan pa :
dam tshig srung ba :
las la sbyar ba'o :
dang po grub rtags bstan pa ni :
rmi lam du bud med kyi tshogs mang po 'dus nas bdag la zas ster ba 'ong :
nyams dang blo snang gnyis la 'ba' zhig 'ong :
gang ci yang rung ste bdag gi dbang du byed pa rmi ba'o :
mngon sum gyi rtags su zas nor gyi phyi mo bud med 'du zhing brtse ba dang :
bud med kyis mthun rkyen sbyor ba'o :
bsnyad ci la btag cing longs spyod rnams 'du :
yid la med pa'i sa nas nor 'ong ngo :
gnyis pa dam tshig tu chu sbyin mi bcag :
rmi lam ci byung yang bud med la gsang :
bla rten gzhan la mi bstan :
nor gang rnyed pa'i phud bla ma la 'bul :
'thab mo dang mi gtsang ba la 'dzem :
snying rje'i sgo nas long sprang bskyang :
rnam pa thams cad du the tshom mi bya'o :
gsum pa las la sbyar ba ni :
de ltar grub rtags byung nas :
bdag nyid dzam b+ha la dmar po gong bzhin bskyed pa'i snying gar dbang sdud kyi tsakra yig 'bru dang bcas pa dmar hram me bsgoms te :   (dzam dmar dbang sdud kyi 'khor lo ni /
tsakra rtsibs brgyad mu khyud dang bcas pa'i lte bar nor bu mig gsum la dzaM hrIM dzaH
rtsibs brgyad la /
oM dzam+b+ha la dza len+d+ra ya sarba sid+d+hi hU~M:
che ge mo wa shaM ma na ye pA shaM ku ru swA hA:
rtsibs mchan brgyad la A li gnyis re /
de'i phyi rim mu khyud la kA li /
de'i phyir /
rat+na sid+d+hi hU~M AH
A yuHsid+d+hi hU~M AH
puN+ye sid+d+hi hU~M AH
nA nA kha d+he sid+d+hi hU~M AH
sarba sid+d+hi hU~M AH
na ku la pha la sid+d+hi hU~M AH
zhes kha bsgyur spel tshig dang bcas pa'o //
bsgom pa la rtsibs dang lte ba rkyang pa bsgoms kyang rung /mchan /)
dbus kyi dzaM hrIMHdzaHgsum las 'od zer lcags kyu lta bu 'phros pas :
rgyal po btsun mo la sogs pa gang dbang du bya ba de'i snying gar btab ste :
rang gi mdun du 'od du zhu nas snying gar bsdus pas slar yig 'bru gsum la thim par bsam zhing :
yang yang spro zhing dgug par byas :
rjes la bdag gi snying ga'i 'khor lo thams cad las 'od 'phros te :
'dzam bu'i gling la sogs pa'i 'jig rten gyi khams thams cad 'od zer dmar por gyur :
khyad par du gnas gzhi dgon pa dang :
grong la sogs pa gang 'dod pa'i yul khams la phog pas de dag kyang 'od dmar por gyur :
'khor lo g.yon du 'khor bas 'od de dag snying gar 'dus par bsam la :
oM dzam+b+ha la dza len+d+ra ya sarba sid+d+hi hU~M:
che ge wa shaM ma na ya pA shaM ku ru ye swA hA:
zhes pa 'di la bsnyen pa zhag nyi shu rtsa gcig bya :
de ma grub na yang rgyun bsnyen brgya rtsa re ma chag pa byas na dmigs pas gar khyab thams cad dbang du 'du bar 'gyur te :
the tshom mi bya'o :
gsang ba rin chen gter rgyud las :
dzam dmar thugs kyi sgrub thabs 'di :
o rgyan pad+ma bdag gis bsdus :
gsang sgrub shin tu zab pa'i phyir :
thugs kyi yang gter nang du gtams :
shes rab blo ldan snying rje can :
de dang gdams ngag 'di 'phrad shog :
@#:
bcom ldan 'das dzam b+ha la la phyag 'tshal lo :
phyi nang gsang ba'i sgrub thabs kun :
rten 'brel zab mos bsgrub par bya :
bdag nyid dzam lha'i nga rgyal gyis :
zas dang slob ma nor dang bu :
bud med mal gos khrom dbang bsdu :
zhes dngos grub 'byung ba'i rgyud las gsungs :
de bsdu ba'i don bzhis bstan te :
rdzas dang :
sngags dang :
ting nge 'dzin dang :
bca' thabs so :
dang po zas bsdu ba ni :
rang gi dpral bar mtshal dang ra'i 'o ma sbyar te :
oM gcig bri :
me long mtheb gang la kha d+he hU~M bya ba gur gum gyis bris te :
bya mo nag mo'i sgo nga dang bcas te bcang na zas 'du 'o :
slob ma bsdu na mgrin par chang gis AHzhig bri :
me long la so khrag gis d+ha la saM b+ho bya ba bri :
bya khu byug gi sgro dang bcas te mgul du bcangs na slob ma dbang du 'du 'o :
nor bsdu na :
snying gar rat+nas hU~M zhig bri :
me long la d+ha naM me bya ba bri :
khra'i sgro dang bcas te bcangs na nor 'du 'o :
bu 'du bar 'dod na lte bar bu ram gyis yi ge ma gcig bri :
me long la byang sems kyis pu tra bya ba bris te :
sreg pa'i sgro dang bcas te bcangs na bu 'phel lo :
bud med dbang du bsdu na :
mtshan ma la g.yu yi khu bas dzaHgcig bri :
me long la mtshal gyis dzaHhU~M bya ba bris la :
pu shud kyi sgro dang bcas te mtshan ma la btags na bud med thams cad dbang du 'du 'o :
mal gos dbang du 'du bar 'dod na :
lag pa g.yas pa'i mthil du :
bal tshis me d+hi ni hi bya ba bri :
me long la snag tshwas si ri ma bya ba bris te :
'ug pa'i sgro dang bcas te bcangs na mal gos dbang du 'du 'o :
khrom 'du bar 'dod na :
lcang ma'am glang ma khru gang pa gcig la sin+d+hu ras puN+ya sid+d+hi bya ba bri :
me long la ma hA sid+d+hi bya ba chang gis bris te :
dbyug pa la bal tshon sna lnga dang :
smyon pa'i gos dum :
pak+sha'i bya ru'am rgod kyi sgro :
mda' gsum :
'phang gcig :
'ur rdo gcig rnams btags te :
dbyug pa de nam mkha' la 'phyar na khrom thams cad dbang du 'du 'o :
bri rdzas la so so ma rnyed na :
mtshal :
'o ma :
gur gum tsho gang rnyed :
rnams kyis bris te gong mas 'gre'o :
de rnams gang byed kyang :
dzam b+ha la'i bsnyen pa'i sngags la 'grub par shog ces nyer gcig btags la bzla 'o :
oM AHhU~M hrIHbadzra me d+hi ni puN+ya sid+d+hi nA nA kha d+he hU~M:
d+ha la saM b+ho d+ha naM pu tra dzaHhU~M ma hA sid+d+hi :
zhes nyer gcig bzla 'o :
rang rang so so'i sngags brgya rtsa brgyad bzlas pas :
dngos grub bdun po myur du 'grub par 'gyur ro :
spyir man ngag tu byams snying rje thun mong ma yin pa gal che :
dzam b+ha la'i bsnyen pa tshad du song nas :
las tshogs ji ltar smros pa bzhin 'grub par 'gyur ro :
rten 'brel zab mo'i sgrub thabs bdun po 'di :
dzam b+ha la'i sgrub thabs thams cad kyi mtha' rgyas yin no :
o rgyan pad+ma'i gdams ngag 'di :
gsang ba yang gter nang du sbas :
shes rab blo ldan snying rje can dang 'phrad par shog :
gdams pa 'di'i yon tan dper byas na :
dgos 'dod thams cad rnam thos bu dang 'dra'o :
zhes sems bskyed pa'i yon tan gyis dper bzhag nas gda' bas gces spras su bya'o :
'di gzhan las sgrub thag nye :
de bas 'di la gsang la spyad :
'di 'grub longs spyod 'byung ba rnams :
spang bya bsgrub bya dam tshig ni :
rgyud bzhin sgrub pa'i bsod nams des :
nga rgyal spangs ste 'gro don bya :
pha ma bla ma spun grogs dang :
'dri klog byed pa'i mchod gnas dang :
gang dag byang chub bsgrub pa la :
zhabs tog rlom sems med par bya :
mdor na sems can thams cad la :
sbyin pa dge ba'i phyogs su sbyar :
de yi bsod nams gang thob kun :
sems can rnams dang thun mong du :
byang chub 'thob phyir bsngo ba gces :
spang bya ni :
phan tshun 'thab par byed pa dang :
mtshon cha dug la 'jal ba dang :
smad 'tshong ma la 'jal ba dang :
sde 'khrug rgyu ru 'gro ba dang :
sdom bral dam nyams snying rje med :
log lta gnod pa'i sdig can la :
byin na sdug bsngal rgyur 'gro zhing :
bde ba'i phyogs su mi 'gro bas :
de dag rnams la gsang bar bya :
zhes gsungs pas rjes kyi dam tshig bsrung ba gal che'o :
sa ma ya :
rgya rgya rgya :
sprul sku dam pa gu ru chos dbang gis //
dzam dmar gsang sgrub rin chen gter mdzod 'di //
lho brag gnam skas can gyi gter sgo nas //
'gro ba'i don la dgongs te phyung ba'o ///
/
