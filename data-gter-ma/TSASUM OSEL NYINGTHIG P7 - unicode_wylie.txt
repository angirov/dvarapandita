@#//
rtsa gsum 'od gsal snying tig las /
bka' srung gsol mchod rdo rje'i drwa ba'i phrin las rgyas par spros pa rdo rje'i sgra dbyangs zhes bya ba bzhugs so //
dpal chen he ru kaHla 'dud /
gnas khang rgyan gyis spras pa'i gung du rtsa gsum chos skyong gi dam tshig gi rten bkram pa'i spyan sngar bdag bskyed kyi gtor ma /
dbus su dpal mgon la dpung rong /
de'i g.yas su gza' bdud la dpung rong g.yas dkyus /
g.yon du sngags srung la gru gsum rtse bcad bcas la 'khor gtor chung grangs mang dang mtheb kyus gtams /
gzhan mchod 'os gang yod kyi 'bul gtor dang /
sman raka
/drag po'i nyer spyod bcas sum rim du bshams /
tshogs dang gser skyems sogs nye logs ci bder bzhag la /
bdag nyid rtsa gsum gang rung gi bskyed bzlas sngon du 'gro bas /
dang po mchod pa byin rlabs ni /
oM badzra a mr-ita kuN+Da lI ha na ha na hU~M phaT kyis bsang /
oM badzra swa b+hA wa shud+d+haHsarba d+harmA swa b+hA wa shud+d+ho\u0f85 haM/
zhes pas sbyang /
stong pa'i ngang las gnas khang thar pa chen po'i gzhal med khang phun sum tshogs par a las b+hany+dza 'bar ba'i snod bzang zhing rgya che ba rnams su hU~M yig las byung ba'i mchod yon /
zhabs bsil /
me tog
/bdug spos /
mar me /
dri chab /
zhal zas /
rol mo la sogs pa mchod pa'i dngos po rnams 'dod yon gyi rnam pa ma tshang ba med pa 'phags pa kun tu bzang po'i mchod pa'i sprin gyi phung po lta bus nam mkha'i mtha' klas par gang bar gyur /
oM badzra ar+g+haM AHhU~M nas /
shab+da'i bar gyis byin gyis brlabs /
sman raka gtor ma byin brlab ni /
raM yaM khaM gis bsang sbyang /
stong pa'i ngang las rlung me thod pa'i sgyed bu gsum la gnas pa'i ye shes kyi ka pA la stong gsum dang mnyam pa'i nang du sha lnga bdud rtsi lnga gtso bor gyur pa'i bza' bca' btung ba ldag gzhib 'dod yon lnga'i phung po zad mi shes par gyur /
oM AHhU~M sarba pany+tsa a mr-ita hU~M hrIHTha /
oM AHhU~M ma hA rak+ta dz+wa la maN+Da la hU~M hrIHTha /
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHTha /
lan gsum gyis byin gyis brlabs /
gnyis pa rten bskyed pa ni /
hU~M:
rang mdun khrag mtsho rba rlabs 'khrugs pa'i klong :
keng rus thod mkhar 'jigs su rung ba'i dbus :
pad+ma nyi steng hU~M yig mthing nag las :
'od 'phros rgyud gsum dregs pa'i srog snying phrogs :
tshur 'dus yongs gyur skad cig dran rdzogs su :
dpal ldan ye shes mgon po ma ning nag :
char sprin mdog can srin po khros pa'i nyams :
zhal gcig phyag gnyis g.yas pas ru mtshon phyar :
g.yon pas dam nyams snying dang zhags pa bsnams :
'khor 'das snang srid sku yi dbyings su rdzogs :
spyan gsum me 'bar ral pa sbrul du g.yo :
thod skam dbu rgyan thod rlon do shal 'chang :
dar nag ber gsol beng chen rked par btsugs :
zhabs gnyis g.yon brkyang log 'dren snying khar brdzis :
'khor du dpal ldan mgon po sde lngar bcas :
srid dang zhi ba'i che btsan gcig tu bzhengs :
g.yas su tri las gza' mchog rA hu la :
dud ka'i mdog 'chang dbu dgu bya rog gdong :
rab 'jigs phyag bzhi 'bar ba'i spyan stong g.yo :
dang pos chu srin rgyal mtshan sbrul zhags dang :
lhag ma rnam gnyis rwa yi mda' gzhu 'gengs :
sku smad sbrul mjug rgya mtsho'i klong du 'khyil :
'khor du gza' gdong rgyu skar tshogs kyis bskor :
g.yon du trag las sngags srung ral gcig ma :
mthing nag zhal gcig spyan gcig mche ba gcig :
brang na nu gcig bdud rtsi'i bcud kyis gtams :
phyag g.yas dam nyams tsit+ta zhal du gsol :
g.yon pas lcags spyang mgo dgu khra thabs 'gyed :
zhabs gnyis 'dor stabs bam ro'i snying gar rol :
'khor du snang srid ma mo'i tshogs kyis bskor :
gzhan yang sde brgyad dregs pa'i dmag dpung tshogs :
khro gtum 'bar 'khrugs log 'dren 'byung po'i gshed :

de ltar gsal ba'i gtso 'khor thams cad kyi :
gnas gsum dam tshig phyag rgyas mtshan pa las :
'od 'phros rang bzhin gnas nas ye shes pa :
ma lus spyan drangs gnyis su med par gyur :
gsum pa ye shes spyan 'dren ni /
hU~M b+h+yo :
rang bzhin chos kyi dbyings las ma g.yos kyang :
gdug pa 'dul phyir khro bo'i skur sprul pa :
gnyis med ye shes mgon po ma ning nag :
bde chen sgyu ma'i rnam rol rA hu la :
shes rab dbyings kyi phyag rgya sngags srung ma :
snang srid dregs pa'i dmag dpung 'khor dang bcas :
sangs rgyas bstan pa gnyan po bsrung ba'i phyir :
dur khrod drag po'i gnas 'dir gshegs su gsol :
oM shrI ma hA kA la ke ta ke ta rA hu la ma ma trag rak+sha aHyaHmaHduHruHtsaHshaHnaHsarba sa ma ya dzaHdza :
bzhi pa bzhugs su gsol ba ni /
hU~M:
dam tshig nyams pa'i srog gi mdangs 'phrog cing :
dam ldan rnal 'byor phrin las bsgrub slad du :
rab 'jigs 'od zer 'khrugs pa'i gzhal yas 'dir :
dpal mgon lcam dral 'khor bcas dgyes par bzhugs :
dzaHhU~M baM hoHsa ma ya tiSh+Tha lhan :
lnga pa brda phyag 'tshal ba ni /
hU~M:
dran pa tsam gyis dgra dang bgegs kyi tshogs :
ma lus 'dul mdzad dpal 'bar he ru ka :
lcam dral bka' sdod 'khor dang bcas pa la :
sgo gsum gus pa'i tshul gyis phyag 'tshal lo :
a ti pU ho :
pra tIts+tsha ho :
drug pa mchod gtor 'bul ba ni /
hU~M b+h+yo :
yul dang dbang por 'brel ba'i rtog tshogs kun :
'od gsal dbu ma'i dbyings su bsgral pa las :
phyi nang gsang ba rmad byung mchod pa'i sprin :
dpag med nam mkha' khyab pas mnyes gyur cig :
oM shrI ma hA kA la sa pa ri wA ra ar+g+haM nas /
shab+da'i bar dang rU pa shab+da gan+d+he ra sa spar+she ma hA pany+tsa a mr-ita rak+ta ga Na tsakra sarba pU dza ho :
gtor ma bye brag tu 'bul ba ni /
lha rnams kyi ljags hU~M las byung ba'i rdo rje'i sbu gu can gyi 'od zer gyis gtor ma'i bcud drangs te gsol bar gyur /
oM shrI ma hA kA la ke ta ke ta rA hu la ma ma trag rak+sha aHyaHmaHduHruHtsaHshaHnaHsarba sa ma ya i daM ba liM ta kha kha khA hi khA hi :
zhes lan gsum gyis phul la /
dpal ma hA kA la khrag 'thung gi rgyal po /
gtsug lag khang dang dkyil 'khor gyi srung ma /
dug gsum nad kyi sman pa /
rnal 'byor yongs kyi dgra bla /
bdud dpung sgrol ba'i dpa' bo /
bstan pa'i bka' srung chen po /
dpal mgon ma ning nag po /
khyab 'jug dug gi spu gri /
ma mo sngags kyi srung ma la sogs te dam pa chos skyong ba'i srung ma bka' sdod pho nya'i dmag tshogs 'khor dang bcas pa rnams kyis mchod sbyin gyi gtor ma rgya chen po 'di bzhes la /
sangs rgyas kyi bstan pa srungs /
dkon mchog gi dbu 'phang bstod /
dge 'dun dang chos kyi rgyal srid skyongs /
'jig rten gyi rgud pa sol /
sems can gyi phan bde spel /
rnal 'byor pa rnams kyi sdongs grogs mdzod /
sngags 'chang rnams kyi 'phrin las sgrubs /
sdang ba'i dgra thul /
gnod pa'i bgegs choms /
khyad par dam tshig 'dir 'dus pa rnams kyi phyi nang gsang ba'i 'gal rkyen zhi ba dang /
mthun rkyen smon pa'i legs tshogs thams cad 'phel zhing rgyas pa dang /
mchog dang thun mong gi dngos grub ma lus pa myur du 'grub pa'i phrin las mdzod cig
/ces pas 'dod pa'i phrin las gsol /
bdun pa gnad nas bskul ba'i bzlas pa ni /
mdun bskyed thugs kar nyi ma'i steng :
rang srog sngags kyi phreng bas bskor :
bdag nyid dpal chen he ru ka'i :
phyag rgya gnyan po'i 'od zer gyis :
reg pas dam tshig rgyud bskul te :
sprul dang yang sprul bka' nyan bcas :
srid gsum khyab pa'i tshogs spros nas :
phrin las rnam bzhi bsgrub par bsam :
oM shrI ma hA kA la ke ta ke ta rA hu la ma ma trag rak+sha sarba sa ma ya hU~M b+h+yo hU~M:
ci nus bzlas mthar /
brgyad pa bskang zhing bshags pa ni /
skong rdzas rnams /
na maHsarba ta thA ga ta b+h+yo bi shwa sogs nam mkha' mdzod kyi sngags rgyas brlabs /
skong rdzas 'dod pa'i yon tan rnam pa thams cad pa'i rang bzhin nam mkha' mdzod kyi 'khor lo'i sprin chen por gyur par bsam /
badzra s+pha ra Na khaM gis rgyas par spel /
hU~M b+h+yo :
dur khrod khrag mtsho 'khrugs pa'i gzhal yas 'dir :
dpal mgon 'khor bcas dgyes pa skyed pa'i rdzas :
dngos yid las byung sna tshogs mchod sprin che :
nam mkha' mdzod kyi 'khor los thugs dam bskang :
dgra bgegs bsgral pa'i khrag gi mchod yon dang :
dbang po'i me tog sha gsur bdug pa'i sprin :
zhun chen mar me mkhris pa'i dri chab mtsho :
rkang gling thod pa'i rnga sgras thugs dam bskang :
phyi nang gsang ba'i rten rdzas bla rdo dang :
gang bzhed de ngor 'char ba'i 'dod yon lnga :
snang srid gzhir bzhengs phyag rgya'i dam tshig gis :
gang shar bde ba chen por thugs dam bskang :
rtsa khams dbu mar sbyor ba'i a mr-ita :
bdag 'dzin dbyings su sgrol ba'i dmar chen po :
snod bcud sha khrag rus pa'i gtor ma'i tshogs :
bla med gsang ba'i rdzas kyis thugs dam bskang :
snang grags dkyil 'khor 'khor lo'i rol par shar :
sgo gsum thig le chen po'i klong du rdzogs :
cir snang ye shes mchog gi grong khyer du :
blang dor 'khrul pa zad pas thugs dam bskang :
don dam bde gshegs snying po'i gnas lugs la :
bshags dang bshags bya'i spros mtshan las 'das kyang :
kun rdzob sgyu ma lta bu'i rnam rol gyis :
dam tshig nyams chag thams cad mthol zhing bshags :
gnas skabs gang 'dul phrin las sna tshogs kyis :
bstan dang 'gro ba'i phan bde rgyas pa dang :
mthar thug zab gsang snying po'i nye lam nas :
sku bzhi'i go 'phang 'grub pa'i dngos grub stsol :
yi ge brgya pa brjod /
dgu pa bstod cing bskul ba ni /
hU~M b+h+yo :
skye ba med las skye ba'i cho 'phrul ni :
nam mkha'i mdog can srin po khros pa'i gzugs :
phyag gnyis thabs shes ru mtshon snying zhags bsnams :
he ru kaHdpal 'bar ba khyod la bstod :
spyan gsum dmar zlum me dang mnyam sbyor bas :
log 'dren bgegs kyi tshogs kun bsreg mdzad cing :
yid bzhin 'dod pa 'jo ba'i beng chen las :
rnal 'byor dngos grub stsol mdzad khyod la bstod :
thabs kyi phyag rgya gtum drag 'bar ba'i sku :
pho rgyud dregs pa'i tshogs la dbang bsgyur zhing :
srid gsum zin gnon nyams pa'i srog gi gshed :
drang srong chen po sgra gcan 'dzin la bstod :
shes rab rdo rje btsun mo'i sgyu ma ni :
snang srid ma mo'i rje mor yongs shar ba :
snying tig gnyan po'i bka' srung rgya mtsho'i gtso :
dpal 'bar e ka dzA Ti khyod la bstod :
don dam chos kyi dbyings las ma g.yos kyang :
rnam pa khro chags sgeg pa'i sgyu 'phrul gyis :
bstan dgra tshar gcod rnal 'byor bu bzhin skyong :
dpal mgon lcam dral 'khor dang bcas la bstod :
phrin las bcol ba ni /
mchod gtor 'bul na /
raM yaM khaM/
oM AHhU~M/
oM shrI ma hA kA la ke ta ke ta rA hu la ma ma trag rak+sha aHyaHmaHduHruHtsaHshaHnaHsarba sa ma ya i daM ba liM ta kha kha khA hi khA hi :
lan gsum gyis gtor ma phul mthar /
hU~M b+h+yo :
sngon tshe 'og min chos dbyings pho brang du :
che ba'i che mchog kun bzang he ru kas :
bka' bsgos dam bzhag bstan srung rgya mtsho'i tshogs :
spros bral bde ba chen po'i klong nas bzhengs :
dug gsum dgra bgegs bsgral pa'i sha khrag rus :
zag med bdud rtsi'i mchod gtor 'di bzhes la :
ji ltar khas blangs g.yar dam bcas pa bzhin :
rnal 'byor bdag gis bcol ba'i phrin las sgrubs :
gnas skabs nad gdon nyer 'tshe zhi ba dang :
tshe bsod dpal 'byor snyan pa'i grags pa spel :
mi dang mi min tshogs rnams dbang du sdus :
dgra bgegs 'byung po rtsad nas brlag par mdzod :
khyad par 'gro la phan bde 'byung ba'i gzhi :
bshad sgrub bstan pa yun ring gnas pa dang :
'od gsal snying po'i lam la zhugs pa rnams :
zag bcas 'od skur 'grub pa'i phrin las mdzod :
phyi ru snang srid klong lnga sprul pa'i zhing :
nang ltar mi shigs lhan skyes bde ba che :
gzhan du bskyed rdzogs zung 'jug chen po'i dbyings :
he ru kaHdpal go 'phang myur 'grub mdzod :
mdor na yid la smon pa'i don rnams kun :
bum pa bzang dang dpag bsam nor bu ltar :
dbang drag zhi bar rol pa'i phrin las kyis :
thogs med myur ba nyid du 'grub par mdzod :
rjes rim gzhan dang ma 'brel na /
mchod bstod nongs bshags brtan bzhugs bsngo smon shis brjod bcas mthar dbyung bas dge legs su bya'o //
zhes pa'ang phyi rgyal pha ran si'i bye brag shAn+ti'i lung gi sman ljongs su rtsa gsum 'od gsal snying tig gi sgrub sde kun bzang 'od gsal gling gsar 'dzugs skabs nyer mkhor gyur pa bzhin /
sngags btsun rgan po 'gyur med theg mchog bstan pa'i rgyal mtshan gyis spel ba'i yi ge pa ni o DI ya nas bgyis pa 'dis kyang theg mchog bstan pa'i rgyal mtshan yun ring du brtan pa'i rgyur gyur cig
/sarba mang+ga laM///
/
