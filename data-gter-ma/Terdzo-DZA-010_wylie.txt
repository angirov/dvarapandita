@#//
dregs 'dul gnam lcags 'khor lo las gtum po nA ga rak+sha'i dbang chog ye shes me 'bar mtshams sbyor gyis brgyan pa phrin las me 'bar ces bya ba bzhugs so //
na mo gu ru ma hA tsaN+Da kro d+ha rA dzA ya /
dug gsum rang gzugs gdon gyi tshang tshing kun //
'joms mdzad dus mtha'i me las mthu che ba //
bde gshegs stobs 'dus 'jigs byed srin po'i gzugs //
bzod dka'i gzi ldan de la phyag byas nas //
gang gi sgrub thabs sngon byon las /
khyad 'phags zab cing mkho rgu'i las //
ma tshang med 'dus rmad byung mdzod //
'jug sgo smin byed 'di bsgrub 'tshal //
zab mo'i gdams pa 'di nyid nyams su len par 'dod pa'i snod ldan la dbang bskur ba'i cho ga bsgrub pa la gsum /
sbyor ba /
dngos gzhi /
rjes kyi rim pa'o //
dang po ni /
yid mthun gyi gnas su stegs bu'i steng du drag dkyil gzhung mthun ras bris bkram pa'am /
'bru nag gi tshom bu gtso 'khor bcu gcig bkod /
de dbus khri'u'i khar rin po che'i bum pa bcud ldan kha rgyan mgul chings mthing nag gzungs rdor dang bcas pa'i khar /
rigs bdag
gtso bo /
gnas lha lnga dang bcas pa'i sku tsaka bkod /
mdun du las bum /
g.yas su rten gtor /
rgyab tu zor gtor /
g.yon du phyag mtshan gri gug sbrul zhags dang 'khor lo nad rkyal dbyug pa rdo rje lcags sdig me phung rnams phyogs bsdus bcas kyi tsakli gnyis /
bar mtshams su ha la'i sman chen dum chung ngu /
sman raka gtor gsum dngos sam bris pa /
spos dkar khu ba /
gtsags bu dang spra me /
dur khrod dpal chas /
gzhung mthun srung 'khor rnams bkod /
'og tu sgrol ling las phur btsugs pa /
mnan pa'i ri rab /
me hom rnams kyang 'du bya /
dkyil 'khor gyi khor yug tu sman raka gtor gsum /
chu gnyis nyer spyod /
bka' srung 'bul gtor /
tshogs mchod sogs phrin las la dgos pa rnams kyang phyag len ltar bkod par bya'o //
de nas tshig bdun gsol 'debs sngon du 'gro bas gsang sgrub rdo rje me 'bar gyi tshogs gsag nas brtsam mthar chags su gtang /
bstod pa yan bdag mdun gcig rdzogs su btang nas sgrub dkyil gyi go sar dzapa? khang dbye /
sgrub yig snying byang dmar khrid ltar dmigs pa'i 'phro 'du gsal btab la rtsa sngags dang sgrub sngags bzla /
bsgrub bya'i rgyud sbyangs te rdo rje gsum gyi go 'phang la bkod par mos /
mthar dzapa? bstod bya /
dbyangs gsal yig brgya brjod /
bka' gter srung ma'i gtor 'bul dang tshogs mchod bsgral bstab yan grub nas /
las bum bsgrub /
phrin las kyi gsham nas 'byung ba ltar dbang blangs la gnang ba nod do //
gnyis pa dngos gzhi la'ang gsum /
'jug pa /
dbang dngos /
mjug gi bya ba'o //
dang po ni /
slob ma rnams phyi rol du las bum gyi chu dang khrus tshig gis khrus bya zhing /
oM badzra a mr-ita kuN+Da lI hU~M sarba pA paM da ha na shAn+tiM ku ru ye swA hA/
zhes brjod /
bgegs gtor byin brlabs la las byang ltar /
hU~M:
nga ni ye shes sogs che ba bskyed /
nam mkha' mdzod kyi sngags rgya dang /
hU~M:
nyon cig log 'dren sogs kyis bsngos la bskrad /
hU~M:
bdag nyid dpal gyi sogs kyis srung 'khor brtan por bsgom /
me tog bkye bsdu byas /
chos bshad spyi dang bye brag gi mtshams sbyar la /
de'ang sangs rgyas snang ba mtha' yas rdo rje slob dpon gyi gzugs su ston pa gu ru rin po che pad+ma 'byung gnas de nyid kyis phyi rabs gdul bya nyam thag pa rnams kyi don du rig 'dzin 'jam dpal bshes gnyen /
nA gArdzu na /
pra b+ha hasti /
khrag 'thung nag po sogs las 'jam dpal klu 'dul /
rta mchog klu 'dul /
gtum po klu srin /
bya khyung klu 'dul /
klu bdud dug ri me 'bar la sogs pa'i rgyud dang man ngag mtha' yas pa gsan cing /
bod du dpal gyi bsam yas bzhengs pa'i tshe chos rgyal khri srong lde'u btsan la grogs po klu'i dug zer gyis bsnyun mdzes btab pa'i tshe /
nA ga rak+sha'i gsang rgyud rgya mtsho dug ri me 'bar gyi khong bcud gdams pa'i gnad btab pas rgyal po bsnyun las grol /
ma 'ongs snyigs dus yang mtha'i 'gro ba rnams gdug pa'i gdon gyis nyen pa la dgongs te ngo bo gcig la rnam pa tha dad pa'i nA ga rak+sha'i gdams skor rgyas bsdus du ma mdzad nas gter kha du mar sbas pa rnams /
gu ru chos kyi dbang phyug
/chos rgyal rin chen gling pa sogs kyis spyan drangs pa las /
sgrub sde brgyad kyi zab bcud gcig tu dril ba'i gtum chen nA ga rak+sha'i gdams skor man ngag du mas khyad par du 'phags pa 'di ni /
'on phu stag tshang rdo rje'i phug tu jo mo ye shes mtsho rgyal /
rlangs chen dpal seng /
shAkya pra b+ha /
nam mkha'i snying po sogs las can rje 'bangs rnams la rdo rje phur pa'i chos skor dang lhan cig gnang zhing de nyid du gter rgyas btab /
dus phyis tshe lo nyi shu kha ral 'dul ba'i dus rtags rnams mngon du gyur pa'i tshe mchims shAkya pra b+ha'i sku'i rnam 'phrul /
pad+ma'i rnam thar thang yig chen mo las o rgyan rog rje gling pa zhes lung du bstan cing /
rgyal po bka' thang las kyang /
shAkya'i zhing khams bsam yas phu gdong nas :
byang sems gsang sngags theg chen rnal 'byor pa :
sngags kyi bdag po nam mkha' zhes pa 'byung :
zhes dang /
rig 'dzin 'ja' tshon snying po'i gter lung las /
dbus ri nag po'i lho ngos 'dabs shod du :
ri bo tsit+ta 'dra ba'i nang dkyil na :
dbang gi ming can shes sgo yangs pa'i bu :
skal ldan rig 'dzin de la gtad rgya gyis :
zhes sogs tshad thub kyi gter lung mang pos zin pa /
rwa ston stobs ldan rdo rje'i thugs sras /
rig 'dzin grub pa yongs kyi dbang phyug skyi grong ngag dbang bslab gsum mam /
'gro 'dul thugs mchog rdo rjer mtshan du 'bod pa de nyid kyis /
yum bu bla sgang /
mchims phu dang ti sgro
/bsam yas bar khang dang sbrags yang rdzong sogs gter gnas mang po nas ngo mtshar ba'i zab gter du ma spyan drangs pa las /
gdams skor 'di ni 'on phu stag tshang gsang phug nas rdo rje phur pa drag sngags dregs 'dul dang lhan cig par spyan drangs /
gsang rgya'i rten 'brel sogs mthar phyin par mdzad nas skal ldan chos bdag rnams la spel ba'i gdams zab 'di nyid kyi smin byed dbang gi rim pa bsgrub pa la sogs kyis mtshams sbyar nas maN+Dal 'bul du gzhug
/de ltar maN+Dal 'bul ba sogs sngon du song nas 'jug pa'i chos la gnyis las thog mar thun mong sngon 'gro skyabs sems sdom bzung rnams chabs cig tu bsgrub pa yin pas dmigs pa 'di ltar du mdzod /
mdun gyi nam mkhar pad zla'i gdan la bla ma lha dang dbyer med rdo rje 'chang bde gshegs kun 'dus kyi ngo bor bzhugs pa'i ngang mdangs thugs rje'i rnam rol /
bla ma yi dam sangs rgyas byang sems dpa' bo mkha' 'gro chos skyong srung ma'i tshogs dang bcas pa dgongs klong zab gsal nyag gcig tu bzhugs pa'i spyan sngar phyag 'tshal ba sogs gsag sbyong so so'i 'dun pa dang /
phyi ltar so thar gyi skyabs 'gro /
nang ltar gzhan phan gyi byang sems /
gsang ba gsang sngags kyi dam tshig ste sdom gsum gcig car du nod de bsrung snyam pas 'di'i rjes zlos mdzod /
rdo rje slob dpon sangs rgyas dpal :
dus gsum bzhugs la phyag 'tshal lo :
dngos 'byor yid kyis rnam sprul pa'i :
dag pa'i mchod pa bzhes su gsol :
dngos grub bar du gcod pa'i bgegs :
nyes byas ma lus bshags par bgyi :
phyogs bcu 'khor gsum dag pa'i chos :
ma chags spyod la rjes yi rang :
dag pa mtha' bzhi'i dri ma med :
rdzogs pa'i byang chub sems bskyed do :
mchog gsum bsten pa'i zhing gyur la :
gnyis med don gyis skyabs su mchi :
tshe rabs bgrang ba'i dge ba kun :
bsdus te byang chub chen por bsngo :
phar phyin drug la bslab sdom gzung :
ma bsgral bsgral zhing ma grol dgrol :
dbugs dbyung mya ngan 'das la 'god :
ces lan gsum gyis dam bca' zhing sdom pa bzung /
skyabs yul rnams 'od du zhu nas khyed rang la thim pas rgyud byin gyis rlabs par mos shig
/de nas bla ma dang dkyil 'khor gyi gtso bo tha mi dad par dbang gi slad du gsol ba gdab pa 'di'i rjes zlos mdzod /
kye :
thugs rje'i dbang phyug bla med mgon :
gsang sngags ston pa rdo rje 'chang :
brtse chen dgongs pas bdag la skyobs :
rjes bzung thar pa'i grong gzhug gsol :
lan gsum /
slob dpon gyis lan gdab pa /
ho :
nga ni dpal ldan rdo rje 'dzin :
sku gsung thugs dang yon tan dang :
phrin las 'khor los rab sgyur ba :
gsang sngags rtsa ba dbang la thug :
tshul bzhin dam tshig bsrung nus sam :
zhes dris pas dam tshig spang blang la nges par gnas snyam pas 'di'i rjes zlos mdzod /
kye :
ston pa rdo rje slob dpon gyi :
bka' bzhin dam tshig srog ltar bzung :
gsang sngags dbang gi dkyil 'khor du :
gzhug cing smin par mdzad du gsol :
lan gsum /
slob dpon gyis rdo rje thogs la /
snying khar kun rdzob byang chub sems kyi zla dkyil la don dam byang sems rdo rje rtse lnga 'od 'phro ba gsal bar gyur /
oM sarba yo ga tsit+ta ut+pA da yA mi :
zhes snying khar rdo rje bzhag
/oM su ra te sa ma ya satwaM:
hoHsid+d+hi badzra ya thA su khaM:
lag tu rdo rje gtad /
nang mchod bdud rtsi sbyin la /
hU~M:
'di ni dam tshig rdo rje'i chu :
dam bsrung dngos grub sna tshogs thob :
nyams na snying la gzir zhing bsreg :
de bas dam srungs chu 'di thungs :
a mr-ita sa ma ya tsit+ta ni hU~M:
rdo rje mgor bzhag la /
hU~M:
dus gsum bde gshegs rgyal ba rnams :
ye nas rang byung khyod la rdzogs :
dam tshig nyams na de yis sgrib :
de bas dam tshig thub par srungs :
badzra sa ma ya hU~M:
de ltar rtsa ba yan lag khyad par gyi dam tshig rnams srog gi phyir yang mi gtong bar yongs su bzung snyam pas 'di'i rjes zlos mdzod /
oM sa ma ya i dan+te na ra kan :
lan gsum /
de nas dbang gi gzhi bsgrub par bya ba'i phyir ye shes dbab pa la khyed rang rnams sgo gsum gyi gnad legs par gcun te dam tshig pa'i lha sku 'di bzhin gsal thob cig
/oM badzra a mr-ita sogs las chus bsang /
bdag gzhan snod bcud dang bcas pa mi dmigs pa stong pa nyid du gyur /
stong pa'i ngang las e las gru gsum mthing nag mtha' dbus med par brdal ba'i dbus su /
dug mtsho khol ma'i klong du klu 'bum gnyan khri sa bdag stong gis btegs pa'i pad+ma nyi zla'i steng du /
khyed rang rnams skad cig gis gtum po nA ga rak+sha mthing nag dbu dgu phyag bco brgyad sku smad dug sbrul dug ri la lan gsum dkris pa phyag g.yas dgu gri gug dang g.yon dgu rtsibs ldan klad la bskor ba /
rtsa zhal sdig pa dang lhag ma srin po'i zhal gdangs mche ba gtsigs pa /
spyan dmar glog ltar 'khyug pa la sbrul nag gi ral pa bskal pa'i mun ltar gtibs shing thod skam lnga'i dbu rgyan sbrul rigs lngas yan lag dkris pa la rdo rje'i rgyan drug dang spu gri'i sgro gshog brgyangs pa /
gsang ba'i yum mchog klu mo dug sbrul 'khyil pa zhal gcig spyan gcig nad rkyal dang sbrul zhags 'dzin pas mgul nas 'khyud pa /
yab yum gnyis su med pa'i sku las ye shes kyi me dpung 'bar bar bzhugs pa'i dbu gtsug tu rigs 'dus slob dpon /
dung khang du bya khyung nag po dang 'jam dpal /
mgrin par rta mgrin /
thugs kar gsang bdag
lte bar pad+ma drag po /
gsang bar rdo rje gzhon nu la sogs pa /
lha tshogs de dag thams cad kyi spyi bor oM dkar po /
mgrin par AHdmar po /
thugs kar hU~M mthing nag las 'od zer 'phros pas slob dpon dang mdun bskyed kyi thugs dam gyi rgyud bskul /
de las 'od zer dpag med phyogs bcu'i zhing mu med par spros te rgyal ba rab 'byams lha tshogs ma lus pa nam mkha' sa gzhi bar snang gang bar byon te /
khyed rang rnams lhar gsal ba la sib sib thim snyam pa'i mos dung drag po rtse gcig tu gnang ba zhu /
spos rol dbyangs dang bcas pas /
hU~M:
'og min lhun grub sogs las byang gi spyan 'dren mthar /
sgrub mchog 'di la dbang dang dngos grub stsol :
badzra d+hA ra phe laM hU~M phe laM du dzaHdza :
zhes byin phab /
de ltar dbab pa'i ye shes pa rnams byang chub ma thob kyi bar du brtan par byas pa'i mos pa mdzod /
oM tiSh+Tha badzra sa ma ya hU~M:
spyi bor rdo rje bzhag
/de dag gis 'jug pa'i chos rnams grub /
dngos gzhi la phyi phan par byed pa dang /
nang nus pa 'jug pa'i dbang /
mtha' rten gtor ma'i dbang dang gsum yod pa las dang po bum dbang gi slad du 'dun pa 'di ltar du mdzod /
bum pa dur khrod rol pa'i pho brang du khro rgyal yab yum sprul 'khor dang bcas pa snyoms par zhugs pa'i dga' ba'i sgras /
de bzhin gshegs pa'i tshogs rnams spyan drangs /
rjes su chags pa'i byang chub kyi sems su zhu ba'i bdud rtsi khyed rang gi spyi bo nas zhugs /
'khor lo lnga po ye shes kyi bdud rtsis gang /
lus kyi sgo nas bsags pa'i nad gdon sdig sgrib sbyangs /
gtum chen gsang ba'i sku dang gnyis med du gyur pa'i mos pa mdzod /
ces brda sbyar la bum pa spyi bor bskur zhing /
hU~M:
bum pa bzang po che ba'i mchog :
sangs rgyas kun gyi rang bzhin can :
gsang ba gsum gyi bdud rtsi'i rgyun :
skal ldan bu la dbab par bya :
oM badzra ka la sha a b+hi Shiny+tsa hU~M:
de ltar mngon par dbang bskur bas bdud rtsis lus gang /
nyon mongs pa lnga'i nad gdon sdig sgrib dag
ye shes lnga'i rtogs pa mngon du byas /
bdud rtsi lhag ma yar lud pa las rdo rje sems dpas dbu brgyan par gyur /
me tog 'thor zhing /
bkra shis gang zhig sems can kun gyi snying la gnas //
kun gyi bdag nyid rigs kun gyi ni bdag po mchog
/ma lus sems can skyed mdzad bde ba chen po ste //
des ni deng khyod dbang bskur mchog la bkra shis shog
/ces dang su pra tiSh+Tha'i sngags brjod /
rjes 'brel du rigs bdag gi sku spyi bor bzhag pas rgyal ba thams cad rdo rje slob dpon gyi rnam par byon nas khyed rang lhar gsal ba'i spyi bor bzhugs nas dkyil 'khor thams cad kyi bdag por byin gyis brlabs par mos shig
/tsakli spyi bor bzhag la /
hU~M:
'khor lo sgyur ba stobs po che :

sngags mchog sngags bdag rig sngags rgyal :
gtsug tor chen po rmad byung ba :
don rgyud theg pa yongs rdzogs shog :
badzra d+hA ra hU~M oM swA AHhA:
gnyis pa nang nus pa'i dbang la lnga yod pa las /
thog mar sku'i nus pa ster bar byed pa phyag rgya'i dbang bskur ba la /
slob dpon dang dkyil 'khor gyi gtso bo gnyis su med pa las khro rgyal ye shes kyi sku grangs med 'phros /
khyed rang gi dpral bar thim /
gti mug phung po'i bdud bcom /
sangs rgyas thams cad kyi sku'i nus rtsal rdzogs shing 'jam dpal sku'i lha tshogs rnams kyi dbang yongs su rdzogs pa thob pa'i mos pa mdzod /
hU~M:
sangs rgyas kun gyi sku yi mchog :
gshin rje gshed po rig sngags rgyal :
nA ga rak+sha'i dbang bskur bas :
rtsal bcu'i gzi byin rdzogs par shog :
oM ya mAn+ta ka phe laM du dzaHkA ya a b+hi Shiny+tsa hU~M:
tsakli dpral bar bzhag
/gtso bo'i mgrin pa nas pad+ma dbang gi lha tshogs byon /
khyed rang gi mgrin par thim /
nga rgyal lha bu'i bdud bcom /
sangs rgyas thams cad kyi gsung gi nus rtsal rdzogs shing /
pad+ma gsung gi lha tshogs rnams kyi dbang yongs su rdzogs pa thob pa'i mos pa mdzod /
hU~M:
sangs rgyas kun gyi gsung gi bdag :
rngam sgra hu lu'i sgra dang ldan :
dbang chen pad+ma'i dbang bskur bas :
gsang sngags nus rtsal rdzogs par shog :
hrIHha ya grI ba hu lu hu lu kA ya a b+hi Shiny+tsa hU~M:
ces mgrin par bskur /
gtso bo'i thugs ka nas gsang bdag me 'bar gyi lha tshogs byon /
khyed rang gi snying gar thim /
zhe sdang 'chi bdag gi bdud bcom /
sangs rgyas thams cad kyi nus rtsal rdzogs shing yang dag thugs kyi lha tshogs rnams kyi dbang yongs su rdzogs pa thob pa'i mos pa mdzod /
hU~M:
sangs rgyas kun gyi thugs rje'i 'od :
rgyud kun gyi ni bdag po mchog :
lag na rdo rje'i dbang bskur bas :mkhyenanabartse'i nus rtsal rdzogs par shog :
badzra d+hA ra kA ya a b+hi Shiny+tsa hU~M:
ces snying gar bskur /
gtso bo'i lte ba nas khrag 'thung pad+ma drag po'i lha tshogs byon /
khyed rang gi lte bar thim /
'dod chags nyon mongs pa'i bdud bcom /
sangs rgyas thams cad kyi yon tan gyi nus rtsal rdzogs /
che mchog yon tan gyi dbang thob pa'i mos pa mdzod /
hU~M:
khrag 'thung bde gshegs kun gyi dngos :
rdo rje 'joms byed 'joms par byed :
che mchog drag po'i dbang bskur bas :
mthu stobs nus rtsal rdzogs par shog :
badzra artsig nirtsig kA ya a b+hi Shiny+tsa hU~M:
zhes lte bar bzhag
/gtso bo'i gsang gnas nas /
phrin las badzra kI la ya lha tshogs dpag tu med pa byon te khyed rang rnams kyi gsang bar thim pas gnyis 'dzin rnam rtog gi bdud bcom /
sangs rgyas thams cad kyi phrin las ma lus pa yongs su rdzogs pa'i dbang thob pa'i mos pa mdzod /
hU~M:
rdo rje rnon po ma rig gcod :
ye shes gsang ba bde chen gar :
rdo rje gzhon nu'i dbang bskur bas :
sangs rgyas phrin las yongs rdzogs shog :
oM badzra kI li kI la ya kA ya a b+hi Shiny+tsa hU~M:
gsang bar bzhag
/gtso bo'i dbu gtsug nas rtsal chen khyung nag 'jigs rngam nam mkha' gang bar byon /
khyed rang rnams kyi spyi bor brgyan pas ma rig 'khrul pa'i bdud bcom /
sangs rgyas thams cad kyi thugs rje thogs pa med pas klu gnyan sa bdag 'dul ba'i 'gro don phyogs med du spyod pa'i mos pa mdzod /
hU~M:
dpal chen yang sprul klu gnyan srog gi gshed :
khro rgyal kun gyi stobs 'chang ga ru Da :
skal ldan bu la dbang bskur rgya yis gdab :
rtsal chen phrin las thogs med 'gyed par shog :
khroM ga ru Da kA ya a b+hi Shiny+tsa hU~M:
spyi bor bzhag
/de ltar sku phyag rgya'i dbang bskur bas lus tha mal du 'dzin pa dag
/lha sku gsal stong dbyer med bsgom pa la dbang /
'bras bu sprul sku thob pa'i skal pa can du byas pa yin no //
shis brjod sngags bcas /
gnyis pa gsung bzlas pa sngags kyi lung sbyin pa la /
slob dpon dang dkyil 'khor gyi gtso bo tha mi dad pa'i thugs kar nyi ma'i gdan la hU~M mthing ga'i mthar dbyangs gsal dang sngags phreng g.yas skor rang sgra bcas 'khor ba las sngags phreng gnyis pa 'phros /
zhal nas thon te khyed rang lhar gsal ba'i zhal du zhugs /
mgrin pa'i lam brgyud thugs kar nyi steng hU~M mthar 'khod cing g.yas skor du 'ur ldir gyis 'khor ba las 'od zer nam mkha' gang ba 'phros /
'gro ba'i las rgyud sbyangs /
tshur 'dus pas gsang sngags mtha' dag la dbang brnyes pa'i mos pas sngags 'di rnams kyi rjes zlos mdzod /
sngags phreng sbrel la dbyangs gsal bsnyen sgrub kyi sngags rnams rjes zlos lan gsum byar gzhug
/bgrang phreng lag tu gtad la /
hU~M:
khrag 'thung 'bar ba gsung gi rang bzhin can :
badzra d+hA ra phe laM khroM hrIHhU~M:
'byung 'jug rlung sngags grags stong rig sngags rgyal :
rgyal ba kun gyi gsung mchog 'grub par shog :
oM badzra phe laM khroM hrIHhU~M hU~M wA ka a b+hi Shiny+tsa hU~M:
de ltar gsung sngags kyi dbang bskur bas ngag tha mal du 'dzin pa dag
/grags stong dbyer med kyi bzlas brjod la dbang /
'bras bu longs sku thob pa'i skal pa can du byas pa yin no //
shis brjod sngags bcas /
gsum pa thugs phyag mtshan gyi dbang bskur ba la /
brda don zung du 'brel ba'i phyag mtshan rnams rim par gtad pas thugs rig pa rtsal gyi dbang thob /
thugs rje dang phrin las thogs pa med pas gdul bya rjes su bzung ba'i dbang thob pa'i mos pa mdzod /
hU~M:
rgyal ba rnam rgyal dgra las rgyal :
bdud dpung tshar gcod ka ta ri :
nyon mongs 'ching sdom sbrul zhags gtad :
gdul bya rjes bzung dbang thob shog :
badzra ka ta ri pA sha tsit+ta a b+hi Shiny+tsa hU~M:
zhes gri gug dang sbrul zhags lag tu gtad cing snying gar bzhag
phyag mtshan gzhan rnams kyang de bzhin byas la /
hU~M:
lcags zangs 'khor lo rtsibs stong 'bar :
nad rkyal dbyug pa rdo rje dang :
lcags sdig me dpung 'bar ba gtad :
rig pa stobs kyi dbang thob shog :
badzra tIk+Sha Na tsakra dz+wa la tsit+ta a b+hi Shiny+tsa hU~M:
de ltar thugs phyag mtshan gyi dbang bskur bas yid tha mal du 'dzin pa dang /
rig stong 'od gsal gyi ting nge 'dzin bsgom pa la dbang /
'bras bu chos sku thob pa'i skal pa can du byas pa yin no //
shis brjod sngags bcas /
bzhi pa yon tan rdzas kyi dbang rnam pa bzhi bskur ba la /
'byung bzhi'i bcud 'dus pa'i ha la'i sman chen 'di nyid khyed rang rnams kyis myong ba tsam gyis /
dug gsum dug lnga'i rtog pa las gyur pa'i nad bzhi brgya rtsa bzhi'i zug rngu las grol ba'i dbang thob pa'i mos pa mdzod /
hU~M:
'byung bzhi'i bcud bsdus ha la'i sman chen po :
rig sngags nus pas bdud rtsi'i bcud chen sbar :
dug gis dug 'joms skal ldan bu la sbyin :
sman sbyor stobs bskyed nus rtsal rdzogs par shog :
sarba ha la pany+tsa a mr-ita kun d+ha lI ho :
sman chen khyur mid byar gzhug
thabs shes dbyer med sman raka gtor gsum gtad pas 'gro ba'i re 'dod skong ba'i thugs rje'i yon tan rgyas pa'i mos pa mdzod /
hU~M:
thabs kyi bdud rtsi shes rab rak+ta dang :
zung 'jug 'dod yon longs spyod tshogs kyi rdzas :
chags bral ye shes chen po'i klong du rol :
mi zad rgyan gyi 'khor lo'i dbang thob shog :
pany+tsa rak+ta ba liM ta a b+hi Shiny+tsa hU~M:
zhes lag tu gtad cing rol du gzhug
/ljon pa'i rtsi mchog gtad cing byugs pas 'byung ba cha mi snyoms pa'i nyon mongs zug rngu rang sar zhi bar gyur pa'i mos pa mdzod /
hU~M:
mi bzad gdug pa'i nad kyis zin gyur pa :
tshad med thugs rjes bzung phyir thabs shes rdzas :
chu bur stobs sdud dpag bsam ljon pa'i rtsi :
byugs pas nyon mongs nad kun gzhil bar shog :
brik+Sha a mr-ita badzra a b+hi Shiny+tsa hU~M:
spos dkar gtad cing lus la byug
/gtar sreg gi chas rnams gtad pas dug lnga'i nad kyi zug rngu rtsad nas 'byin pa'i thugs rje'i nus rtsal phyogs med du 'bar ba'i mos pa mdzod /
hU~M:
dug lnga'i dbang gyur klu gnyan sde brgyad kyi :
mthong reg kha rlangs bsam sbyor ngan pa'i dug :
rtsad nas dbyung phyir mtshon rnon ram 'od gtad :
mtha' sdud gtar sreg las kun mthar byed shog :
badzra tIk+Sha Na dz+wa la raM d+hA ra hU~M:
zhes lag tu gtad /
de ltar yon tan rin chen rdzas kyi dbang bskur bas /
rtog sgrib nyon mongs pa'i sgrib pa dag
gzhan don re ba yid bzhin du skong ba la dbang /
'bras bu ngo bo nyid sku thob pa'i skal pa can du byas pa yin no //
shis brjod sngags bcas /
lnga pa phrin las khams gsum yongs sgrol las kyi mtha' sdud rnams kyi dbang sbyin pa la /
thog mar dur khrod dang dpal gyi chas rnams byin pas rgyal byed dpa' bo'i chas rtags yongs su rdzogs pas gdug pa can zil gyis gnon pa'i mthu thob par mos shig
hU~M:
thod skam dbu rgyan do shal phreng :
sbrul rigs lnga dang khrag zhag me :
rdzu 'phrul 'dab gshog rdo rje'i go :
dpal chen dpa' rtags yongs rdzogs nas :
'gro don spyod pa'i dbang thob shog :
badzra ga ya d+hA ra sarba karma a b+hi Shiny+tsa hU~M:
zhes gnas so sor bskur /
srung ba'i 'khor lo'i dbang byin pas lus rdo rje'i go khrab kyis gtams shing bar gcod log 'dren gang gis kyang mi tshugs pa'i rang bzhin du gyur pa'i mos pa mdzod /
hU~M:
dpal chen dkyil 'khor yongs rdzogs gzhal yas khang :
klong lnga mi shigs stobs ldan rdo rje'i go :
lhun grub klong du sgo gsum mnyam nyid rdzogs :
mi mthun bdud kyi sbyor bas mi phyed shog :
badzra kA wA tsi b+h+rU~M swA hA:
srung 'khor spyi bo dang lag tu bzhag
/slob dpon dang khyed rang rnams kyang 'jigs byed gtum chen khro bo'i rgyal po'i gsal snang dang nga rgyal lhag par brtan pas dgra bgegs 'gugs sgrol gyi las mdzad par mos shig
/nya bo mdun du bkod la las gzhung tshogs tha ma'i skabs su gsungs pa'i 'gugs gzhug bya /
phur bu sras mchog kI la ya srid gsum dus gcig la sgrol ba'i nus rtsal dang ldan pa 'di nyid lag tu gtad pa tsam gyis /
thabs kyis mi thul ba'i log 'dren bdud dpung rnams shugs sgrol mngon spyod drag pos tshar gcod pa'i dbang thob par mos shig
/gdab phur lag tu gtad la /
hU~M:
e las grub pa'i gnam lcags 'brub khung du :
gnod byed dgra bgegs ma rig klu gnyan bdud :
tshad med thugs rjes shor med byad du bcing :
skye med dbyings su sgrol ba'i dbang thob shog :
badzra phe laM khroM hrIHhU~M kI li kI la ya sarba big+h+nAn nr-i phu tri trig nan baM hU~M phaT hU~M A:
de nas gding gsum gsal gsum tshe lung khrus lung gi dgongs pa ldan pas bsgral las la 'jug par zhu /
las gzhung gi
/hU~M:
sgrol byed sras mchog kI la ya :
khro rgyal kun gyi stobs shugs 'chang :
srid pa gsum yang sgrol byed na :
dgra dang bgegs la smos ci dgos :
bstab bo gdug pa'i snying la ya :
thebs par mdzod cig kI la ya :
oM badzra phe laM khroM hrIHhU~M hU~M:
kI li kI la ya sarba big+h+nAn baM hU~M phaT:
ces brjod la nya bo bsgral du gzhug
/tsher ma can gyi me hom spar la /
rab tu 'bar ba'i me yi klong du gtum chen nA ga rak+sha'i lha tshogs gtso 'khor rnams skad cig gis gsal ba'i zhal khyim gnam sa gdangs pa lta bu'i nang du /
dgra bgegs bsgral pa'i sha khrag rus gsum lhag med du phul bas dgyes par bzhes par mos shig
ling ro me hom du 'bul gzhug la /
hU~M:
dug rdzas rten 'brel nag po mngon phyung nas :
rig sngags 'bar ba'i spu gri'i dbal rtse la :
gnod byed bskyon nas rdul du brlag pa'i dbang :
bu la sbyin pas bdud dpung bsreg par shog :
badzra sarba duSh+TAn nr-i du phu tri mA ra ya dz+wa la raM:
bsreg thal gtor mar bstab /
de nas khyed rnams gtum chen du gsal ba'i gtor zor mtshon cha'i 'khor lo gnam lcags kyi thog ser ltar 'phangs pas bstan dgra bdud dpung ma lus rdul du brlag pa'i dbang thob pa'i mos pa mdzod /
zor lag tu gtad /
hU~M:
srid pa'i drag rdzas 'dus pa'i gtor nag la :
rdzu 'phrul stobs ldan mtshe yungs rtsang gis brgyan :
ye shes las grub mchod pa'i sgyogs chen 'dis :
gnod byed bdud dpung gzhom pa'i dbang thob shog :
sarba nr-i tri mA ra ya tshin+d+ha rbad :
lag tu gtad la las gzhung gi bskul 'don /
zor gtor gnod pa'i phyogs su 'phen du gzhug
/khro rgyal thugs kyi 'od zer 'og tu 'phros pas sa gzhi phyed mar gas pa'i rgya mtsho'i klong du las kyi gshin rje kha gdangs nas byung ba la /
srid gsum log par 'dren pa thams cad rang dbang med par bkug ste zhal du sib sib thim pa'i mos pa mdzod /
bden stobs dgug gzhug gi mthar /
hU~M:
khams gsum spyi gnon ye shes ri rab brjid :
rgyud drug bdud bzhi ma lus ldang med gzhom :
skal ldan bu mchog dpal chen gsal ba'i 'og :
ma rungs dgra bgegs 'byung po zhal du bstab :
mthar byed ldang med mnan pa'i dbang thob shog :
oM laM hU~M laM phe laM sarba baM raM suM yaM e nan :
zhes 'byung bzhi ri rab kyi gzugs gtad /
'chi bdag kha btsums nas sa 'og tu song ba'i steng du gtum chen khro rgyal 'khor bcas kyis bro brdungs gzir bas nam yang ldang med du gyur par mos shig
/gtor zor snod kha sbub /
rdo rjes rgyas btab /
las gzhung gi rta bro brjod /
gsum pa mtha' rten gtor ma'i dbang bskur ba la /
gtor snod rab 'jigs dur khrod 'bar ba'i pho brang du gtor ma nyid gtum chen nA ga rak+sha gtso 'khor yongs su rdzogs par gsal ba khyed rang gi spyi bor spyan drangs shing byin gyis brlabs pas /
sde brgyad dregs pa mi bsrun pa'i gnod 'tshe mtha' dag zhi zhing khyad par klu gnyan sa bdag ma rungs pa'i mthong reg kha rlangs kyi dug la sogs mi mthun pa'i phyogs thams cad zhi /
dbang bzhi rtsal rdzogs su thob /
mchog dang thun mong gi dngos grub stan thog gcig tu thob par mos shig
/rten gtor spyi bor bzhag la /
hU~M:
rtsa brgyud bla ma yi dam dkyil 'khor lha :
dpa' bo DA ki dam can chos srung tshogs :
dbyings nas skur bzhengs skal ldan slob bu la :
dbang skur byin rlobs mchog thun dngos grub stsol :
sarba sa ma ya badzra gun+d+he A be sha ya tiSh+Tha badzra a a :
de rnams kyis dbang gi dngos gzhi rgyas par grub nas mjug gi bya ba'i thog mar /
bla ma dkyil 'khor pa'i lha rgyal ba sras dang bcas pa rnams kyis shis pa'i tshigs bcad dbyangs su len zhing me tog gi char rgyun sil mar bsnyil bas /
dbang don gyi ye shes brtan cing gong 'phel du byas pa'i mos pa mdzod /
ye d+har dang las gzhung zur 'phyang ltar shis brjod rgyas par bya /
me tog 'thor zhing rol mo bya'o //
dbang legs par thob nas dbang srog dam tshig la gnas pa gal che ste /
gzhung las /
ho :
gsang sngags bla med sgor zhugs nas :
dbang srog 'dzin pa dam tshig gnad :
lus ni bskyed rim lha yi sku :
ngag gi bzlas brjod rgyun mi bcad :
yid kyis gsal stong ting 'dzin bskyang :
snod bcud thams cad ye shes dal :
gnyis su med par ye shes sbyor :
bstan la gus pa'i bya ba spyod :
gdug can bsgral ba'i zhing gyur pa :
thugs rje'i mthu bskyed dbyings su bsgral :
rdzas dang sngags dang ting 'dzin gyis :
rten 'brel sbyor ba mtha' ru dbyung :
kun kyang lta ba'i rtsis zin pas :
sangs rgyas spyod pa'i phrin las yin :
bla ma lha dang mched lcam gyi :
dam tshig nyams pa med pa yis :
bsrung mtshams bral ba'i dbyings su skyol :
dam ldan nor bu thogs pa bzhin :
ci 'dod dngos grub thams cad thob :
dam med sa bon rul pa 'dra :
sangs rgyas 'bras bu thob mi srid :
de phyir rtsa ba yan lag gi :
dam tshig gnas rnams ma nyams bsrung :
zhes gsungs pa'i rdo rje'i dam tshig gi rim pa la spang blang tshul bzhin du bya snyam pas 'di'i rjes zlos /
gtso bo rdo rje 'dzin pa che :
dam pas bka' ni legs bstsal pa :
dam tshig mi g.yel srog ltar bsrung :
lan gsum /
gtang rag maN+Dal 'bul /
slar yang lus longs spyod thams cad deng nas bla ma la phul bas cha shas nas longs spyad du gsol lo snyam pas 'di'i rjes zlos mdzod /
deng nas nyid kyi bran du mchis :
rje yis slob mar bzung nas su :
rgya cher spyod la bskyang du gsol :
lan gsum dang dge bsngo spyi ltar byas la slob ma gyes so //
gsum pa cho ga'i rjes kyi rim pa tshogs la rol zhing lhag gtor thugs dam bskul ba chad brtan rta bro mchod bstod bzod gsol rnams dang /
dkyil 'khor ras bris yin na brtan bzhugs dang rdul tshon 'bru tshom sogs la gshegs bsdu bya /
rdzogs rim bsngo smon shis brjod las gzhung ltar byas pas grub bo //
'jam dpal khrag 'thung byin rlabs rgyud la zhugs //
rnam smin lus la ye shes phyag rgyas thebs //
cis kyang gzhom med rdo rje 'jigs par byed //
'chi bdag 'joms pa'i bdag po nyid gyur cig
/gtum po nA ga rak+sha'i dbang bskur ye shes me 'bar gyi mtshams sbyor tshig sna cung zad bsdus shing lag len rnam gsal gyis brgyan pa 'di'ang pad+ma'i rig pa 'dzin pa'i gzugs brnyan pad+ma gar dbang phrin las 'gro 'dul rtsal gyis tsa 'dra rin chen brag gi sgrub gnas su bgyis pa dge legs 'phel //

//
