rje grub thob chen pos lha ldan jo bo rin po che'i drung du gsol 'debs gnang ba'i rdo rje'i gsung byin rlabs bdud rtsi'i sprin phung 'phro ba bzhugs so //
mtha' yas 'gro ba nges par sgrol slad du //
bla med byang chub mchog tu thugs bskyed nas //
tshogs gnyis rdzogs mdzad rgyal ba thugs rje can //
mgon med snyigs ma'i 'gro la brtser dgongs nas //
bkres skom nyam thag sdug bsngal gyis gzir ba'i //
lus can 'di dag nges par bskyab phyir du //
rin chen zas nor 'bru dang mal cha sogs //
yid 'ong 'dod dgu'i longs spyod ji snyed kyi //
char pa 'dzam gling kha ba can du phob //
dus min rlung dang me than char chu sogs //
'byung bzhi'i gnod pa nye bar zhi ba dang //
'bru bcud rtsi thog lo tog la sogs pa //
rdzogs ldan dus ltar smin cing rgyas gyur cig
/byams dang snying rje'i shugs kyis rab bskul nas //
rgya chen smon lam btab pa 'di yi mthus //
nad mtshon mu ge'i bskal pa nyer zhi nas //
tshe ring nad med bde skyid ldan par shog
/rgyal ba sras dang bcas pa'i thugs rje dang //
las 'bras bslu ba med pa'i bden stobs kyis //
rgyal ba'i bstan pa dar zhing rgyas pa dang //
'gro kun bla med byang chub myur thob shog
/ces pa 'di ni bod khams su mu ge chen po byung ba'i skabs grub chen thang stong rgyal pos lha ldan jo bo rin po che'i spyan sngar smon lam 'di btab pa'i mthu las /
'gro ba thams cad bkres skom gyi sdug bsngal las grol bar mdzad do //
dus der 'phags pa spyan ras gzigs kyis nam mkha' nas bod yul la 'bru'i char 'beb par gang zag las can 'ga' res mthong ngo //
mang+ga laM//
!
na mo bo d+hi satwA ya /
sprin dkar dum bu'i phung po spungs 'dra zhing //
nya rgyas zla ba ltar mdzes zhal gcig pa //
phyag gnyis myu gu in+d+ra nI la'i mdog
/dzam bu'i chu gser las grub dril bu g.yon //
sum rtsen lha yi rgyan dang na bzas bklubs //
rab mdzes pad+ma'i lte bar phyed pa'i skyil //
byang chub sems dpa'i nang nas sems dpa' che //
sa yi snying po'i zhabs la phyag 'tshal bstod //
'gro ba kun la thugs rjes brtser dgongs la //
sad dang ser ba'i gnod pa mi 'byung zhing //
lo tog phun sum tshogs par byin gyis rlobs //
btso ma'i mdog can skabs gsum bu mo 'dra //
sku stod sa las phyungs nas gter bum 'dzin //
dus gsum rgyal ba sa lam bgrod pa yi //
dpang po mdzad pas bdud sde pham mdzad ma //
sa 'dzin lha mo de la bdag gis bstod //
rgyal ba'i spyan sngar thugs dam rjes dgongs la //
stong phrag nyi shu'i 'og nas sa yi bcud //
sa phyogs 'di la sdus la yul phyogs 'dir //
rtag tu lo legs 'bru 'phel bkra shis stsol //
rgya mtsho'i klong na shel dkar ri bo bzhin //
lto 'gro'i gdengs ka'i sprin phung nam mkha' khyab //
phyag gnyis thal sbyar 'dzad med gter bum 'dzin //
lto 'phye'i mjug mas sa 'og rgya mtsho dkrugs //
'jam dbyangs sprul pa klu yi rgyal po che //
klu yi mgon po dkar po zhes su grags //
smar khams phyogs nas yul phyogs 'dir gzigs la //
gro zhun khrum dang tha skar yar ngo'i tshe //
tho rangs rgyun du nam mkhar dbugs thongs la //
sprin phung 'khrigs shing sad ser med par mdzod //
sems dpa' khyod kyis snyigs ma'i 'gro ba la //
snying rje'i dbang gis mi 'jigs sbyin pa byin /
d+he wI ko Ti'i gnas chen bla mtsho nas //
sa brgyad sems dpa' klu bdud rgyal po'i tshul //
smyo kha klu bdud nag po mgo dgu pa //
srin po'i gzugs can sbrul mjug gdengs ka can //
gser gyi 'khor lo sbrul zhags lag na thogs //
mig mang sprin 'khrigs na bun glog 'od 'khyug
/bra nag rting dkar rdzu 'phrul glog bas mgyogs //
gro zhun khrum dang tha skar zla ba la //
tho rangs rgyun du nam mkhar khyod rgyugs la //
sprin nag 'khrigs shing sad ser med par mdzod /
khyod ni 'jig rten 'das kyang 'khor ba'i tshul //
'gro la phan phyir 'jig rten 'dir bzhugs nas //
snyigs dus 'gro rnams mu ge'i 'jigs pa las //
skyob phyir sems dpa' khyed kyis thugs skyed mdzod //
gzhan yang klu rgyal sangs rgyas bcom ldan 'das //
klu chen brgyad dang mal gro'i klu dbang dang //
blon po khams kyi bya thul la sogs pa //
gzi byin che ba'i klu dang yul lha rnams //
sad dang ser ba'i gnod pa ma gtang la //
'jig rten bde zhing lo legs mdzad du gsol //
zhes me pho rta lo la glang rtsis nas lo ltas shin tu ngan zhing dbyar stod chu skam zer ba yod kyang /
dgun la char sgrub byas pa'i rten 'brel yin nam snyam phyogs gzhan du dkon yang phyogs 'dir char legs par byung yang /
gro zhun zla ba'i bcu gnyis dang bcu gsum skor la shi lugs ngan pas skyes pa bud med 'ga' shi bas sad ser 'ong dogs sprin sdud 'khor lo dang gdams pa 'ga' byas dus a rA gas smras pa'o ///
/
