\u0f88
mkha' 'gro gsang ba kun 'dus las :
rdo rje phag mo'i tshe sgrub bzhugs :
\u0f88\u0f88\u0f88\u0f88\u0f88\u0f88\u0f88\u0f88
rdo rje phag mo la phyag 'tshal lo :
mkha' 'gro'i tshe sgrub 'di la gsum ste :
phyi yi dam gyi lha bsnyen sgrub la brten nas tshe bsring ba :
nang phyag rgya pad+ma can gyi bcud len pa :
gsang ba rlung sems dbyer med kyi srog bsgrub pa'o :
dang po ni :
bkra shis pa'i gnas su ma rdal mchod tshogs legs par bsham :
khyad par snying po lnga las grub pa'i tshe'i 'brang rgyas dang :
tshe'i bdud rtsi :
bcud len gyi ril bu rnams rten du bca':
sngon 'gro dngos gzhi rjes kyis 'jug par bya'o :
sa ma ya :
dang po sngon 'gro la skyabs su 'gro ba ni :
na mo :
ye shes mkha' 'gro tshe yi lhar :
mi phyed gus pas skyabs su mchi :
gzhan don sangs rgyas thob bya'i phyir :
'chi med rig 'dzin bsgrub par bgyi :
bgegs bskrad pa ni :
hU~M:
nga ni mnyam nyid ngang gis khro :
thugs rje 'bar ba'i dkyil 'khor 'dir :
bgegs tshogs 'dug pa'i skabs med pas :
rgya mtsho'i pha mthar byer zhing dengs :
hU~M hU~M uts+tsha Ta ya phaT:
mtshams gcad pa ni :
hU~M:
steng 'og phyogs mtshams thams cad kun :
ye shes lnga ldan mtshon cha'i gur :
'bar ba'i me 'od dang bcas pas :
tshe bdud bar chad mtshams bcad do :
dz+nyA na pany+tsa rak+Sha b+h+rU~M:
byin dbab pa ni :
hU~M:
chos dbyings skye med pho brang nas :
ye shes sgyu 'phrul lha tshogs kyis :
gnas 'dir byin phob dbang mchog skur :
mchod rdzas bdud rtsi'i rgya mtshor skyil :
oM AHhU~M sarba dz+nyA na d+hA ki nI A be sha ya hrIM hrIM pheM pheM:
sarba pU dza sa ma ya AHhU~M:
zhes byin gyis brlab bo :
gnyis pa dngos gzhi la :
dam ye dbyer med kyi lha bsgom pa ni :
hU~M:
stong nyid ngang las snying rje'i rtsal :
rig pa'i ye shes haHdkar po :
'bar ba chen po'i cho 'phrul gyis :
snod bcud 'od gsal dbyings su sbyangs :
de yi ngang las 'byung rim gzhir :
rdo rje'i srung 'khor dur khrod dbus :
rin chen gzhal yas mtshan nyid rdzogs :
lte bar pad nyi bam ro'i steng :
rang rig haHyig yongs gyur las :
'chi med bde chen d+hA ki nI:
dkar gsal zhal gcig phyag gnyis ma :
zhi 'dzum khro chags gzi byin 'bar :
phyag g.yas rdo rje'i gri gug 'phyar :
bdud bzhi skye med dbyings su gcod :
g.yon pas bdud rtsi'i thod pa bsnams :
tshe dang ye shes dngos grub stsol :
gru mo g.yon na kha T+wAM ga :
he ru ka dang gnyis su med :
spyi gtsug phag zhal ngur sgra sgrog :
snang srid dbang sdud zil gyis gnon :
dbu skra gnag snum sil bur grol :
dar dang rin chen rus pas brgyan :
'bum phrag dpa' bo mkha' 'gro'i dbus :
bde stong sgyu ma'i gar gyis rol :

rdo rje gsum gyi bdag nyid can :
ye shes lnga ldan dbang bskur rdzogs :
oM AHhU~M 
hU~M oM trAM hrIHA:
hU~M:
sangs rgyas rnams ni thams cad kyi :
'od gsal me long lta bu'i dbyings :
ye shes sgyu ma'i skur snang ba :
'chi med rdo rje d+hA ki nI:
rtsa gsum tshe lha rab 'byams dang :
'bum phrag dpa' bo mkha' 'gro'i tshogs :
sngon gyi thugs dam zhal bzhes bzhin :
gnas 'dir spyan 'dren gshegs su gsol :
phyi nang bdud bzhi'i bar chad sol :
sku gsung thugs kyi byin chen phob :
tshe dang ye shes dbang mchog skur :
mchog dang thun mong dngos grub stsol :
oM badzra d+hA ki nI sarba sa ma ya dzaHdza :
dzaHhU~M baM ho :
dz+nyA na sa ma ya tiSh+Tha lhan :
zhes dam tshig ye shes dbyer med du brtan par bzhugs su gsol nas lha sku'i gsal snang la rtse gcig tu sems gzung :
'chi med ye shes kyi mkha' 'gro dngos yin snyam pa'i nga rgyal brtan por bskyed :
sems dang lha sku ro mnyam pa'i gnyug ma mi shigs pa'i ngang du mnyam par gzhag go :
de ni bskyed rim bsgom pa la brten nas tshe bsring ba'o :
de nas las kyi yan lag tu phyag mchod bstod pa 'bul ba ni :
ho :
chos sku'i dbyings las longs spyod rdzogs :
'chi med rdo rje mkha' 'gro ma :
'khor dang bcas pa thams cad la :
gus pa'i blo yis phyag 'tshal lo :
a ti pU ho :
pra tIts+tsha ho :
oM AHhU~M:
nyer spyod 'dod pa'i yon tan dang :
sman gtor rak+ta tshogs mchod sogs :
bde chen mchog gi mchod par 'bul :
'chi med ye shes dngos grub stsol :
oM badzra ar+g+haM pA d+yaM puSh+pe d+hU pe A lo ke gan+d+he nai bid+yA shab+da a mr-ita rak+ta ba liM ta ma hA sarba pU dza ho :
hU~M:
mi shigs gnyug ma rdo rje'i dbyings :
bde chen ye shes mkha' 'gror shar :
rtsa gsum tshe yi dkyil 'khor lhar :
gus pas bstod do dngos grub stsol :
ces pas kyang thugs dam bskul zhing gzi byin bskyed do :
bzlas pa bya ba ni :
rang nyid 'chi med d+hA ki nI'i :
thugs kar pad zla'i gdan gyi steng :
tshe dpag med mgon sku mdog dkar :
mnyam gzhag tshe bum yum dang 'khril :
dar dang rin chen rgyan gyis mdzes :
de yi thugs dbus 'od kyi klong :
nyi zla kha sbyor lte bar ha :
mtha' skor rdo rje'i sngags kyis bskor :
'od zer snang ba 'bar bar bsam :
oM AHhU~M hrIHhaHbadzra d+hA ki nI A yu She swA hA:
lha sngags gsal snang thon pa dang :
sngags phreng ye shes sems dpa' yi :
yab yum zhal dang gsang bar brgyud :
mgal me lta bur 'khor ba las :
bde chen 'od zer phyogs bcur 'phros :
'phags pa mchod cing byin rlabs 'dus :
'gro kun dus min 'chi ba bsal :
snod bcud dwangs ma rang la thim :
tshe dang ye shes snang ba rgyas :
gzugs sgra dran rtog thams cad kun :
lha sngags chos sku'i ngo bor bsam :
rtse gcig yid kyis bzlas pa bya :
de ni bzlas brjod la brten nas tshe bsring ba'o :
de lta bu'i rim pas sngags 'bum phrag bzhi bzlas na dus ma yin pa'i 'chi ba thams cad nges par zhi zhing :
mang du bzlas na ye shes mchog gi dngos grub mngon du 'gyur ro :
gsum pa rjes kyi rim pa la :
thugs dam bskul ba ni :
tshe mda' g.yob cing :
hU~M hrI:
bcom ldan mgon po bde chen tshe dpag med :
'chi med mchog stsol rdo rje mkha' 'gro ma :
rtsa gsum tshe lha'i dkyil 'khor rab 'byams kun :
thugs dam bskul lo ye shes gzi byin skyed :
rnal 'byor bdag cag 'khor dang bcas pa yi :
bla tshe chad nyams yar ba thams cad khug :
'khor 'das tshe bcud mi 'gyur thig ler skyil :
tshe dang ye shes mchog thun dngos grub stsol :
oM AHhU~M hrIHhaHbadzra d+hA ki nI A yu She swA hA:
A yur+dz+nyA na hU~M b+h+rU~M nr-i dzaHsid+d+hi pha la hU~M:
zhes bskul :
sprul pa'i pho nyas tshe bcud bsdus pa bdag dang sgrub rdzas la bstim :
a :
dwangs ma 'od lnga'i gwa 'u'i dbus :
mi 'gyur thugs srog ha yig la :
'khor 'das bcud dang dge mtshan 'dus :
'gyur med rdo rjes rgyas gdab bo :
badzra rak+Sha a a :
zhes rgyas gdab bo :
de nas tshogs kyi yo byad bsham zhing bsang chu 'thor :
raM yaM khaM:
mtshan ldan b+han+d+ha'i snod yangs par :
tshogs rdzas gzung 'dzin las 'das pa'i :
'dod yon bdud rtsi'i gter chen po :
dam tshig gsang ba'i rdzas su gyur :
oM AHhU~M:
zhes brlabs la tshogs zhing spyan drangs te 'bul ba ni :
hU~M:
sku gsum zhing khams rab 'byams dang :
gnas yul dur khrod zhing rnams na :
bzhugs pa'i rtsa gsum tshe yi lha :
'chi med mkha' 'gro'i lha tshogs rnams :
tshogs kyi longs spyod chen po la :
dgyes par dgongs te gshegs su gsol :
bde ba mchog gi byin chen phob :
'gyur med rtag pa'i dngos grub stsol :
oM AHhU~M badzra d+hA ki nI sarba sa ma ya dzaHdza :
oM AHhU~M:
bdud rtsi tshogs kyi mchod pa'i sprin :
rang byung bde chen 'dod yon gter :
'chi med rdo rje d+hA ki nI:
rtsa gsum tshe lha rab 'byams dang :
'bum phrag yangs pa'i mkha' 'gro'i tshogs :
dgyes pa'i longs spyod chen por 'bul :
thugs rje thugs dam gnyan po bskang :
dam tshig nyams chag nyes ltung bshags :
tshe bdud bar chad dbyings su sgrol :
rtsa rlung thig le nyams pa gsos :
bde chen mchog gi ye shes dang :
tshe dbang longs spyod dngos grub stsol :
oM AHhU~M gu ru d+he ba badzra d+hA ki nI sa pa ri wA ra sarba ga Na tsakra pU dza ho :
zhes dgyes par bskang zhing :
yi ge brgya pas kyang nyams chag bshags :
nang gi tshogs mchod rol :
lhag ma bdud rtsis bran la :
oM AHhU~M ha ho hrI:
pheM pheM:
ye shes mkha' 'gro'i bka' nyan pa'i :
gnas yul zhing skyong lhag sdud kun :
longs spyod tshogs kyi lhag ma bzhes :
rnam bzhi'i las kun myur 'grub mdzod :
ma ma d+hA ki nI uts+tshiSh+Ta ba liM ta khA hi :
zhes 'bul lo :
rtags byung ba sogs kyi tshe dngos grub gsol ba ni :
hU~M:
'chi med mkha' 'gro'i lha tshogs rnams :
sgom bzlas ting 'dzin mthar phyin nas :
dngos grub gsol ba'i dus lags na :
bde chen dgyes pa'i dam tshig gis :
sku gsung thugs kyi dkyil 'khor nas :
lha sngags ye shes byin chen po :
mi 'gyur mi shigs 'od gsal dbyings :
rdo rje gsum gyi dngos grub stsol :
oM AHhU~M hrIHhaHbadzra d+hA ki nI A yu She swA hA:
kA ya wA ka tsit+ta A yur+dz+nyA na sid+d+hi pha la oM AHhU~M:
zhes bskul zhing rten rdzas las dngos grub blang ngo :
de nas mchod bstod bzod gsol bya :
rtag chad kyi mtha' bsal ba'i phyir :
a :
'khor 'das snod bcud thams cad kun :
dwangs ma mi shigs thig ler 'dus :
de yang don gyi d+hA ki nI:
'chi med rtag pa'i dbyings su thim :
a a a :
hU~M:
stong nyid rnam kun mchog ldan las :
bde chen ye shes sgyu ma'i sku :
rdo rje'i sngags kyi rang sgra dang :
chos nyid khyab gdal ngang nas spyod :
dz+nyA na d+hA ki nI oM AHhU~M:
zhes lha sku phyag rgya gcig pa'i rang gzugs su ldangs la :
ho :
dge ba'i rtsa ba 'di yis bdag gzhan kun :
'chi bdag la sogs bdud bzhi'i g.yul las rgyal :
tshe dang ye shes dbang bcu'i 'byor pa rgyas :
'chi med mkha' 'gro'i go 'phang myur thob shog :
oM:
mchog gsum dbyer med rtsa gsum rgya mtsho'i bdag :
bde chen dpal ster rdo rje mkha' 'gro mas :
'gro kun kha sbyor bde bas rjes bzung nas :
dngos grub dga' ston 'phel ba'i bkra shis shog :
ces bsngo ba dang smon lam gyi rgyas gdab cing bkra shis snang bas khyab par bya'o :
de ni phyi sgom bzlas la brten nas tshe bsring ba'i rim pa'o :
sa ma ya :
gnyis pa nang phyag rgya pad+ma can gyi bcud blang ba ni :
rtsa rlung la drod thob pas zhing dang sngags las skyes pa'i bu mo lus bong 'tsham pa :
byad dmar ba'i mdangs can snum bag chags pa :
mthil bzhi 'jam pa :
skra li ba :
mig dkar nag phyed cing dkyus ring ba :
bde drod che zhing pad+mas rdo rje 'jib pa ltar snang ba :
gsang rtsa pad+ma ltar rgyas shing dri zhim po mnams pa :
skabs ci rigs par rak+ta 'o ma'i mdog tu 'bab pa :
dad ldan gsang thub chags spyod la mkhas pa ni pad+ma can mchog gi mtshan nyid yin pas :
lo bcu gnyis nas bcu drug man chad legs par btsal :
thabs kyis dgug :
rgyud sbyang :
'os su gyur pa na rang dang phyag rgya khams rgyas pa'i bza' btung dang bcud len gyis byang sems 'phel zhing rgyas par bya :
shin tu dben par bde ba'i 'bol la 'khod de 'dod pa'i sgyu rtsal du mas chags pa bslang :
de nas rang nyid dpal he ru ka dmar po dang :
rig ma rdo rje mkha' 'gro mar gsal gdab :
brda dang lan gyis bskul te rdo rje dang pad+ma byin gyis brlabs :
byang chub kyi sems gsum mngon du byas te dam du 'khyud :
mkha' gsang sprad :
gsor dang bskyod pas bde ba dal bur dbab :
rlung sbyor dang bcas bde chen la sems gzung :
thig le cung zad kyang ma nyams par byas te nor bu'i rtse nas slar ldog :
'dren 'grem gyi sbyor bas bde ba'i ye shes mchog tu goms par bya'o :
de ltar 'dzin 'grem la dbang thob nas :
rtsa btsal ba ni :
phyag rgya stegs lta bur gan rkyal du bsnyal :
srin lag gi rtser sbrang smyon :
me tog dmar po kha phye ma thag pa'i ze'u 'bru :
g.yer ma rnams cung zad byugs la dkrugs pas rtsa sna nar gyis byung ba na lcags phye cung zad sbyar :
rdo rje'i bu gar khab len :
lcags kyu can gyi me tog :
sbrang smyon rnams byugs la gsang rtsa sprad de gting phyin par phul bas rtsa 'phrad pa'i rtags su phyag rgyas mi bzod pa'i ha sgra bstud mar 'byung zhing :
rang gi nor bu sbrid chil ba dang :
lus 'dar ba lta bu'i 'phar g.yo 'byung ba'i tshe dal bus dal bus bskyod :
de'i tshe ting nge 'dzin ni :
rang dang phyag rgya gnyis ka'i lus dbus rtsa gsum 'khor lo lnga dang bcas pa dwangs gsal rnyog med du gsal ba'i gnas lngar tshe dpag med rigs lnga yab yum mnyam par sbyor zhing :
rtsa 'dab kyi grangs dang mnyam pa'i 'chi med mkha' 'gro'i lha tshogs gsal gdab :
rang dang phyag rgya mnyam par sbyar ba dang lhan cig lus dkyil gyi lha rnams kyang snyoms par zhugs :
bde ba'i sgra dang 'od zer gyis brtan g.yo thams cad la khyab :
'khor 'das thams cad rang dbang med par g.yos :
ye shes dang las kyi 'byung ba lnga'i dwangs bcud 'od zer bdud rtsi dang bcas pa dkar dmar mthing ser ljang gu'i mdog can bde ba chen po'i gzi byin 'bar bzhin pa yum gyi sna bug gnyis nas zhugs :
steng rlung rngubs pas ro rkyang gi lam brgyud gnas lnga'i tshe dpag med kyi zhal nas zhugs :
sbyor mtshams nas rim gyis thon :
gsang rlung phyir phul ba dang ye shes lnga'i dwangs bcud dang :
phyag rgya'i khams dmar cha'i snyigs ma rang sar 'gags pa'i dwangs bcud dang ro gcig tu 'dres pa rtsa mchog gi ze bar rtsi skya'i khar zil pa chags pa bzhin 'od phram mer gnas pa nyid rang nyid kyi rdo rje nor bu'i rlung gi lcags kyus sog sbubs nas chu drangs pa bzhin gyen du drangs pas gsang gnas :
lte ba :
snying ga :
mgrin pa :
spyi bo'i rtsa 'khor lnga'i lte ba na bzhugs pa'i tshe dpag med rigs lnga 'og ma 'og ma'i sbyor mtshams nas zhugs :
zhal nas thon :
gong ma gong ma'i sbyor mtshams su zhugs pa sogs la rim bzhin du sems gtad cing 'khor lo lnga'i bum can gyi sbyor bas brtan par byas pas rlung dang :
sa dang :
nam mkha' dang :
me dang :
chu'i khams nas tshe nyams pa gsos :
gnas pa 'phel :
'phel ba brtan cing ye shes kyi nus pa mchog tu gyur pas rtsa khams thams cad la khyab ste 'ja' tshon lta bu'i lus :
nam mkha' lta bu'i rdo rje'i ye shes mngon du byas par bsam la 'og rlung srin zhal du bsdig :
thur sel gyen du drang :
mig nam mkhar ldog :
lto ba sgal tshigs la sbyar :
steng rlung gyen du 'phul :
lag pa'i srin rtsa mnan cing rkang lag gi sor mo rnams bskum :
hU~M ring dang hU~M thung gi sbyor bas dga' ba bzhi rim gyis drang zhing :
mthar spyi bo'i haM yig la bstims pas mas brtan gyi dga' bzhi mthar son te 'chi med dwangs ma gsum ldan gyi ye shes mngon du byas par bsam la :
rig pa ka dag sprin thag chad pa'i nam mkha' lta bu'i ngang du bzo ma bcos par bzhag :
'di dag gi tshe dud 'gro'i 'gyur ba bzhi dang :
seng ge rnam rol gyi 'phrul 'khor sogs 'dren dang dgram pa'i sgyu rtsal la bslab bo :
de ltar 'bad pas phyag rgya'i dwangs ma 'drongs pa'i rtags su rig mas rta skad 'tsher ba dang :
rang nyid rdo rje'i mgo bo 'khyogs pa dang tsha chil ba sogs 'byung :
lus la khrems pa'i rtags su bde drod dang gzi byin 'bar :
bza' btung gis tshim pa lta bu'i nyams 'char :
khyad par gsang ba'i rtsa gnyis kha sbyar bas ba spu'i khung bu tshun bde ba'i zil gyis khyab pa dang :
rlung kha sbyar bas rags rlung gi rgyun re zhig chad pa dang :
thig le kha sbyar bas bde ba la sems zin te dus gsum gyi spros pas ma gos pa'i dpe yi ye shes nyams su myong yang brjod mi shes pa'i gnas lugs rjen par mthong bar 'gyur ro :
de lta bu'i lam 'di la yang nas yang du goms pas ye shes kyi rtsa kha bye :
gzung 'dzin gyi mdud pa grol :
rtsa thig rlung gsum dbu mar 'dus :
spyan dang mngon shes 'char :
snyigs ma'i lus dag :
dwangs ma 'chi med 'ja' tshon gyi sku thob :
tshe la dbang ba'i rig pa 'dzin pa'i rten las sangs rgyas kyi byang chub mngon du byed pa yin no :
dam tshig tu phyag rgya ma'i lus zungs nyams par gyur na bcud len la sogs pa'i sman dang rlung sbyor sogs kyis gso :
rig ma dam grib dang bu tsha can :
nyon mongs shugs drag pa :
rigs dang dbang po la skyon chags pa sogs mi bsten :
mtshan dang ldan yang zla mtshan gyi dus su mi drang :
nad na ba dang snyigs ma rul ba sogs mi drang :
zla mtshan rdzogs pa dang :
khams dang lang tsho rgyas shing yid bde ba'i dus su dwangs ma rgya skyegs kyi nying khu ltar 'babs pa drang bar bya ba yin no :
mtshan nyid phun sum tshogs pa'i phyag rgya ma mthong ba na :
dngos su sbyor ba ma byung yang :
lus kyi cha shas la reg pa'am :
chags pa'i lta stangs dang bcas te ting nge 'dzin gsal btab la yid kyis drangs pas kyang tshe'i bar chad sel ba'i rten 'brel nges par 'byung zhing :
rang lus thabs ldan gyi dmigs pa gsal pos nyams su blang na'ang rjes mthun gyi yon tan ci rigs rgyud la 'char ba nges pa yin no :
mchog gi yon tan gong du bshad pa ltar dang :
thun mong du'ang nad nyung :
rgas sra :
gnyer ma dang skra dkar mi 'byung :
lus yang zhing gzhon sha chags :
shes rab phyogs med du rgyas :
rang snang dbang du 'dus :
gzhan snang zil gyis non pa sogs phan yon mtha' yas pa 'byung ba yin pas gsang ba zab mo la spyod pa'i skal ldan rnams kyis 'di kho na la brtson par bya'o :
de ni nang phyag rgya pad+ma can gyi bcud len la brten nas bde chen gyi tshe sgrub pa'i rim pa'o :
sa ma ya :
gsum pa gsang ba rlung sems dbyer med kyi srog bsgrub pa ni :
ra ba bzhi gang yang rung ba'i tshes gcig nas 'go brtsam ste gnas dben zhing nyams dga' ba :
shar gyi nam mkha' thag ring du mthong ba'i sar nam langs kyi dus bde ba'i stan la lus skyil krung drang por bsrangs te kha shar du phyogs pas 'khod :
rlung ro bsal :
sems mi rtog pa'i ngang du dar gcig bzhag :
de nas 'chi med rdo rje mkha' 'gro'i bskyed rim gsal btab :
ngag bzlas kyang ci rigs par byas rjes :
rang nyid mkha' 'gro'i thugs ka nas ye shes kyi 'od zer bsam gyis mi khyab pa 'phros :
'khor 'das brtan g.yo'i khams thams cad la khyab :
de rnams kyi ye shes dang las kyi 'byung ba'i dwangs bcud ma lus pa nam mkha'i dwangs mar 'dus :
'od sngon po'i rnam par nam mkha' gang bar gyur :
rang nyid kyi kha sgo nas zhugs :
dbu ma'i nang sngo mer gyis khengs :
dwangs ma snying ga'i dbu ma'i nang du rlung sems dbyer med kyi ngo bo a yig mthing gar gsal ba la sib sib zhugs :
'chi med gnyug ma'i srog 'grub par bsam :
rlung kha nas hub kyis bza' zhing 'jam rlung bum pa can kha sbyar du gzung :
rig pa mig la gtad :
mig nam mkha' la cher re gtad de phyi nang gi nam mkha' ro gcig tu 'dres pa'i ka dag bya rtsol dang bral ba'i ngang la yun ring du mnyam par gzhag :
rnam rtog gang skyes kyang brtag dpyad bsam gzhig ci'ang yid la mi byed par rig stong bsam blo dang bral ba'i ngang bskyang :
de lta bu'i rlung sbyor dang gnas lugs kyi ngang du 'jog pa spel mar byas te nyi ma rtse shar gyi bar du nyams su blang :
rjes thob bsngo smon gyis mtshams sbyar la spyod lam bya ba'am :
dge sbyor gzhan gyi thun la 'jug :
de lta bu'i rim pas tshes bco lnga'i bar yar ngo rnams su nyams su blang :
nyams cung zad skyes pa na :
gnas dus la ma ltos par rang gi mdun gyi nam mkha' dwangs pa tsam dmigs rten du gcod la bsgom :
rags pa'i zas rim gyis spang :
mthar nam mkha' zas su za ba'i bcud len kho nas chog shes par byas te nyams su blangs pas ring por mi thogs par rags pa phra ba'i rlung du 'gyur :
phra ba'i rlung sems dang 'dres :
sems byung gi rnyog ma rig pa ka dag gi dbyings su dwangs pa la brten nas 'chi med rdo rje'i sku dang nam mkha' lta bu'i ye shes tshe 'di nyid la mngon du 'gyur ba yin no :
de ni gsang ba rlung sems dbyer med ye shes kyi srog bsgrub pa'i rim pa'o :
sa ma ya :
zhar byung rang don du tshe'i dbang blang ba dang :
gzhan la dbang bskur bar 'dod na :
maN+Dal phul :
rnal 'byor ma dang dbyer med pa'i :
slob dpon chen po dgongs su gsol :
bdag la rdo rje mkha' 'gro ma'i :
'chi med tshe yi dbang bskur stsol :
ces gsol ba gdab cing rgyud sbyang :
slob ma lhar gsal gdab cing ye shes pa dbab pas brtan par bya :
tshe 'gugs kyis thugs dam bskul :
de nas tshe'i 'brang rgyas spyi bor bzhag la :
gtor ma lhar gsal ba spyi bor byon :
thugs ka nas 'od zer 'phros :
'khor 'das kyi dwangs bcud phyag gi thod pa'i nang du 'khyil ba las ches cher 'phel zhing lud :
rang gi spyi bo nas zhugs :
lus kyi nang gang :
nad gdon sdig sgrib thams cad dag :
dus ma yin par 'chi ba'i 'jigs pa sbyangs :
tshe dang ye shes kyi dngos grub thob :
dwangs ma snying ga'i tshe rten sa bon la thim pas rdo rje'i srog 'grub par bsam la :
oM:
mi 'gyur rang bzhin sku yi tshe :
'khor 'das dwangs bcud thig ler 'khyil :
gzi brjid chen po'i dbang bskur bas :
rdo rje'i sku ru 'grub par shog :
oM AHhU~M hrIHhaHbadzra d+hA ki nI A yu She swA hA:
kA ya A yur+dz+nyA na a b+hi Shiny+tsa oM:
bdud rtsi myangs pas rtsa khams ye shes kyi dwangs mas khyab :
rlung dbu mar thim :
mi shigs pa'i srog thob par bsam la :
A:
'gag med sgra dbyangs gsung gi tshe :
rlung sngags dbu ma'i dbyings su rdzogs :
nus pa mchog gi dbang bskur bas :
rdo rje'i gsung du 'grub par shog :
wA ka A yur+dz+nyA na a b+hi Shiny+tsa A:
ril bu snying gar gtugs shing myang :
'chi med mkha' 'gro'i ye shes 'od kyi thig le 'khor 'das stong srog mi shigs pa'i bdag nyid can rang gi zhal nas zhugs :
'od zer gyis lus thams cad khyab pas gzung 'dzin 'chi 'pho'i rtog pa sbyangs :
dwangs ma snying ga'i tshe rten la thim pas mi 'gyur rdo rje'i ye shes mngon du byas par bsam la :
hU~M:
'od gsal khyab gdal thugs kyi tshe :
rang byung brtan g.yo kun la khyab :
rtag pa dam pa'i dbang bskur bas :
rdo rje'i thugs su 'grub par shog :
tsit+ta A yur+dz+nyA na a b+hi Shiny+tsa hU~M:
rjes su rgyas gdab cing bkra shis kyi tshigs su bcad pa dang bcas brtan par bya'o :
'di lta bu'i dbang bskur ba lan gcig thob pas kyang tshe yar ba khug :
nyams pa sos :
zad pa sring :
tshe dang ye shes rgyas par 'phel ba sogs phan yon dpag tu med pas dam tshig ldan pa rnams kyis yang nas yang du bskyar te bya'o :
sa ma ya :
rdo rje mkha' 'gro ma'i tshe sgrub pa'i gdams pa sngon du ma bstan pa :
o rgyan gyi mkhan po pad+ma thod phreng rtsal gyis mkha' 'gro gsang ba'i rgyud las btus te bka'i sdud pa mo mkhar chen bza' la gdams shing ma 'ongs phyi ma phyi ma'i don du gtad pa s+ts+yaugs s+ts+yaugs s+ts+yaugs :
sa ma ya :
rgya rgya rgya :
gter rgya :
sbas rgya :
zab rgya :
gu h+ya sa ma ya :
ye shes kyi mkha' 'gro jo mo sman mo'i zab chos sprul pa'i gter chen 7pad+ma 'od gsal mdo sngags gling pa la yang gter du bka' babs te gtan la phab pa'i yi ge pa ni pad+ma gar dbang blo gros mtha' yas kyis gus pas bgyis pa dge legs 'phel ///
/
