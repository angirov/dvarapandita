@#//
zhig gling gsung dgra gnan gshin rje rlung sgrub kyi las gzhung lag len zhal shes mthong brgyud dang bcas pa khrigs chags su bsgrigs pa bstan dgra 'joms byed ces bya ba bzhugs //
phyogs bcu dus gsum rgyal ba'i sku las sprul cing phrin las 'gro mgon 'jam dpal dbyangs //
de nyid cher khros bstan dgra'i gdug pa 'dul byed gshin rje gshed //
'jam dpal sku yi rgyud las byung ba rgya bod grub thob gshin rje bka' babs pa'i //
zhang khrom gter kha nas byung king kang dgra gnan man ngag ston mdzad bla mar 'dud //
bsam pa byang chub mchog tu sems bskyed cing //
bstan dgra gdug pa'i dmag dpung bzlog phyir du //
gshin rje dmar chung lag len byas pa yis //
karma bka' rgyud sgrub brgyud rgyas par mdzod //
gang zhig skal ldan skyes bu rnams //
man ngag 'di la brten byas nas //
dgra bgegs dam sri 'dul ba dang //
gsang spyod zab mor gnas par gyis //
de nas 'jig rten 'dir rlung sgrub kyi lag len gzhung du yod pa bzhin ji lta ba yin pas kha bskang mi dgos kyang /
dus rgyun par 'di nyid kyi las brtsam dgos pa'i tshe /
rtsis mkhan yin na dus sbyor dang bstun na las grub /
dgra bgegs gang la bya ba'i ling+ga bris nas ling khrus bya /
g.yang gzhi'am lcags slang du ling+ga gan rkyal du bzhag
/de nas bla ma yi dam dkon mchog mkha' 'gro chos skyong sde brgyad gnas bdag gzhi bdag la gser skyems cha gsum sogs 'bul /
mchod yul bka' yi gnang ba zhu zhing las 'grub par gsol ba btab /
las dang 'jig rten skyong ba rnams la bdag gi phrin las myur du sgrubs la bgegs dang bar chad ma byed par grogs gyis shig sogs brjod /
ling+ga la bkug gzhug bden bdar byas te dgra bgegs dngos su dmigs /
sa stegs kyi brub khung ngam med na lcags khang ngam lcags slang sogs su bzhag la mthar rtsang phur btsugs /
de'i steng shing gi ra ris e khrom ral gris yu ba rnga ma nag po   khal mgo 'khor rnga ma dgos /mchan /byas pa dpyangs pa'i khar gshin rje'i sgrub gtor bzhag
/spro na bla 'gugs king kang sngags mthar lo dang zla ba la dgra dar ba thams cad mA ra ya rbad nan /
sogs dmod mo brjod cing thal mo brdab /
gong du phugs gtor dang /
'og tu dkyil 'khor mthar mchod pa bsham pa sogs gzhung du gsal ba ltar dang /
de nas sgrub pa po rang nyid bka' gter gsar rnying gang yin gyi yi dam gyi gzhung bsrangs la tshogs gtor 'bul ba sogs stod las byang chub sgrub pa spyi 'gro ltar bya'o //
ngag rgyun yi dam khro chu bsgom na gshin rje dmar po'i las 'grub par skad /
de nas gshin rje dmar po'i mgo brtsam zhing skyabs 'gro sems bskyed spyan 'dren bzhugs gsol phyag 'tshal /
mchod pa'i sngags phreng gi skabs su /
oM many+dzu shrI ya mAn+ta ka sa pa ri wA ra ar+g+haM pra tIts+tsha swA hA/
nas shab+da'i bar 'gres so //
oM many+dzu shrI ya mAn+ta ka sa pa ri wA ra sarba pany+tsa a mr-ita kha kha khA hi nas /
rak+ta /
b+ha liM ta sogs 'gres /
bstod pa bshags pa rnams tshar ba dang /
tshogs tha ma'i bsgral las brub khung bskyed chog gis bsgrub pa'i dmigs rten gyi lcags khang ling+ga gnod byed dgra bgegs ji lta ba bskyed bzhin la /
bkug gzhug dmigs pa yang yang gsal zhing /
dgra bgegs bla 'gugs sngags la /
many+dzu shrI ya mAn+ta ka sogs brgya re tshar ba dang /
bkug gzhug bden stobs brjod la /
khug rtags nam byung ba dang thun mgor bla 'gugs nyer gcig dang /
bkug gzhug bden stobs tshar gcig byas pas chog
/mthar rang nyid gshin rje gshed kyi thugs ka nas sogs nas /
cis kyang 'chor ba med par gyur gyi bar brjod la /
de nas ling+ga dang dgra bgegs gnyis su med pa'i g.yon du lhan cig skyes pa'i lha bdud du babs /
mnyam por 'ong ba'i bdud gshed du babs te sbrul dkar nag gi rnam par byung ba dang /
dgra bo'i spyi bor rdo rje rgya gram rwa gdengs pa g.yas su 'khor bar dmigs la /
bdag mdun gshin rje'i nga rgyal dang ldan pa'i /
oM king kang thuM ril sogs sngags brgya re'i mthar /
lo dang zla ba la dgra dar ba thams cad mA ra ya rbad nan sogs kyi dmod mo brjod bzhin pas thal mo brdab /
dgra bgegs thul rtags ma byung gi bar du thun gyi gtso bo de la bya'o //
thun bsdu ba ni /
hU~M/
bla ma 'jam dpal gzhon nu dang //
yi dam gshin rje dmar po dang //
chos skyong las gshin la sogs pa'i //
rtsa ba gsum gyi lha tshogs kyi //
ye shes lha tshogs spyan 'dren gshegs //
phyi nang gsang ba'i tshogs kyis mchod //
sman rag gtor ma'i dam rdzas 'bul //
dgra bgegs bzhes shig kha raM khA hi /
sku gsung thugs yon phrin las bstod //
dam tshig nyams chag mthol zhing bshags //
bdag gis 'jam dpal gshin rje sgrub //
deng 'dir dngos grub rnam gnyis stsol //
kA ya wA ka tsit+ta sarba sid+d+hi pha la hU~M/
de nas thun mtshams kyi las bya'o //
de nas mchod gtor kha gso skyabs 'gro nas rim par gong bzhin thun 'dzin par bya /
de lta bu'i nyin gsum mtshan gsum gyi thun nam /
nyin thun mtshan thun gcig gam /
nyin thun gnyis mtshan thun gnyis sogs thun mang nyung ci byed rang gi dgos pa bstun /
dgong mo'i thun mtshams su tshogs kyi 'khor lo bya ba'i /
tshogs byin gyis brlab pa ni /
oM AHhU~M ha ho hrIH
lan gsum brjod /
hU~M/
rang byung lhun grub sogs kyis tshogs dang po phul /
bar pa phul ba'am ma byas kyang rung /
bskang ba bshags pa gang 'os bya /
tshogs tha ma dang zan ling mnyam por bsgral las byas pa'i dum bu mchod /
zhal bstab bya /
de nas sgrub pa po rnams tshogs la longs spyod rjes /
tshogs kyi lhag gtor gtang /
rjes bskul dmar gtor bshams la /
bkug gzhug byas te /
gtor snod b+han+d+har gtor ma dgra bgegs kyi sha khrag sogs bdud rtsir dmigs la /
ma hA ba liM ta sogs sngags lan gsum brjod pas byin gyis brlab /
oM many+dzu shrI ya mAn+ta ka ya ma rA tsa sa pa ri wA ra dgra bgegs kyi ma hA mAM sa la khA hi /
tsit+ta 
rak+ta 
go ro tsa na 
ba su ta 
king ni ri ti sogs 'gres brjod pas /
gshin rje 'khor bcas kyis gsol bas dgyes bzhin phrin las mdzad par bsam la /
hU~M e ka b+h+yoH
gshin rje rol pa'i dur khrod sogs bskul gyis dmar gtor 'bul rjes rang gi yi dam gang yin pa'i rjes chog bya'o //
de nas mtshan thun bzung la thun bsdu 'o //
de'i 'grigs kyi zhag bdun gsum bdun gnyis bdun gcig gang byed gal che chung dang bstun mthar /
sgrub pa grol kha las sbyor ni /
ya ma rA tsa klu ling sang sang ma lcags sang sangaku ta phaTaH
brgya rtsa brjod cing /
sgro g.yab /
gu gul bdug
/hU~M/
kha kha mu kha mthu mo che //
sogs kyi mthar dgra bgegs lha dang phye nas sbrul sogs med par bsgom zhing /
king kang mthar sngags kyi gsad sngags /
tad+ya thA:
du shan du shan dang sbrel ba brgya rtsa re'i mthar brub khung nang gi ling+ga la thun brgyab gsad pa'i dmigs pa dang /
thal mo brdab cing /
lo dang zla ba la dgra dar ba sogs kyi dmod mo bya /
slar yang thun gzung ba sogs gong gi sgrub pa dang khyad par med /
de la zhag ci byed dgra bgegs sod rtags nges pa can 'ong dgos /
sgrub pa grol kha /
hU~M/
drag gtum rngam pa tshogs kyi bdag
/sogs zan ling gtub la gtor ma rnams la bran la /
'jam dpal shrI ya mAn+ta ka sa pa ri sogs zhabs bstab bya /
shog ling mang po yod na gcig tsam las gzhung ltar sbyin sreg byas te /
thal sol cha gcig ling+ga mnyam du gnan /
cha gcig gtor ma dang mnyam du zor 'phang /
da gnan pa bya ba ni /
brub khung gi ling+ga bton nas lcags slang du gan rkyal du bzhag
/bkug gzhug bden bdar thun brab /
thal brdab dmod byang byas /
ling+ga bltebs la yugs sa ma'i spu'am bal tshon sna lnga'i skud pas bcings /
thod pa'am rwa co sogs gnan pa'i snod gang yin pa de'i nang du brdzang /
de'i steng du thun rdzas kyis brdzab la kha dam por bcad nas phur pas kha thel brgyag
/bal tshon sna lngas phyin ka log tu dkri /
re ba nag po'i snod du bcug pa rtsang bcu gnyis steng 'og phyogs bzhi logs su bsnol mar 'dzer /
gnan pa'i sa ni /
dgra sri la btsas 'og
/phung sri mkhar gyi 'og
/dur sri dur gyi 'og
/chung sri mal gyi 'og
/god sri ra ba'i nang 'og sogs dang /
dgra la gtad gnan yin na drag po'i lha 'dre 'gyu srang sde brgyad kyis dgra gtad myur du len pa'i sa gnad sogs gang du gnan pa'i sa der ci dgos pa'i yo byad gtor ma ling+ga rdzas cha rnams bsgrigs la 'gro /
de'i dus su bdag gi dpung dang rgyab rten du ye shes pa dang 'jig rten pa'i lha rnams grogs su chas par bsgom /
sgrub pa'i dkyil 'khor gyi sgo phye la lha tshogs sku bzhengs nas ji ltar dgos pa'i las mdzad /
rang nyid gshin rje'i ting 'dzin las sems gzhan du ma yengs par bya /
dgra gnan yin na chas pa'i dus su zil gnon gyi dmigs pa bya /
de nas gang du gnan sa der gser skyems mchod /
gzu dpang gsol /
rang ma nyes pa'i don yin tshul dang /
dgra la nyes pa'i dam nyams byas tshul bsgrags /
gtor ma ling+ga rnams la bkug gzhug bya /
rgyal ba zhi khro spyi dang khyad par gshin rje'i lha tshogs bka' srung sde brgyad thugs dam gnad nas bskul /
gnan sa der sa bdag gi gdong kha phyogs rtsis la gtsod rus ri mo gru gsum bris la 'jor sogs gang 'os kyis khru phyed do tsam brkos la /
sa gnad der gnas pa'i snang srid mi ma yin rnams la dkar gtor gcig bsngos la 'bul /
bdag cag dpon slob bsrung ba dang /
pha rol gnod byed tshar gcod zlog pa'i phrin las bcol /
de nas rang gis gshin rje'i sgrub gtor 'og gi ral gris gnan sa brkos pa'i sar brgyabs pas gas nas gnyis su song /
rim dgu'i sa 'og nas mtha' med rgya mtsho'i gling du klu bdud dam /
las kyi gshin rje chu srin gdong can kha gdangs pa la dgra bgegs kyi ling+ga gtad /
ro g.yam rdo rje rgya gram dang ri rab gling bzhi bris pas kha bcad /
de'i steng sa rim pa gcig
/de'i steng me rim pa gcig
/de'i steng sa rim pa gcig
/de'i steng chu rim pa gcig
/de'i steng sa rim pa gcig byas la bcags brdung legs par byas /
de'i steng gtor zor brgyab gnod byed dgra la za lam bstan par bya'o //
de nas gtor gzhong sbubs la rta bro brdung /
sgrub gtor 'og gi rnga ma nag po g.yab /
lo dang zla ba la dgra dar ba sogs dgra bo skyabs 'og tu mi tshud par bya /
me chu go ldog dgra gshed dmigs pa shes shing gal che na bya /
'byung ba rim brtsegs kyi dmigs pa dang bcas dmigs med stong par ye shes kyi rgyas gdab bo //
de nas gtor snod kha phye nas 'bru blugs nas bkra shis dge legs kyi tshig brjod /   rtags las nges pa can yin na /mchan /
bgegs kyi phyi lam bcad la tho brtsig
/zlog pa dang yang zlog mgo bskor rgyug log zlog pa rnams bya /
nang du log nas srung 'khor dang tshe srog rgyas pa'i rten 'brel dang dga' ston /
tshogs 'khor rjes chog bsngo ba smon lam bkra shis brjod /
las kyi rjes mi mngon par bya'o //
!
//de nas rang nyid gshin rje'i sgrub pa sngon du song ba'i sgrub pa pos rgyun khyer byed dgos byung na bca' chog gzhung ltar nas /
las byang tshar ba dang bdag mdun gshin rje ling+ga dgra bgegs su gsal ba'i king kang gi sngags ring brgya song ba dang /
lo dang zla ba sogs kyi thal brdeb dmod mo bya /
dgra jag chom rkun gnod pa che na ling+gar bkug gzhug bden bdar dang 'gugs gzhug bya /
many+dzu shrI sogs nyer gcig gis 'gugs pa'i dmigs pa byas la gong ltar gyi sngags thal rdeb bya /
gtor ma med na rang nyid gshin rje gshed dmar chung skad cig dran rdzogs su bskyed la /
king kang brgya yi mthar thal rdeb dmod mo bya /
sgrub pa dang por brtsam pa'i dus dang /
sgrub pa'i dus dang /
las sbyor dus gzu dpang gsol /
rang nyid ma nyes pa'i shag btab /
dgra la nyes pa'i sgo bsgrags /
bla 'gug dus su bla 'gugs skul gtang na legs /
ling+ga bri tshar nas rdo rje rnam par 'joms pa'i gzungs dang /
'jam dpal mtshan brjod 'don bzhin pas ling+ga dril la rang gi brla g.yas su lan gsum bskor /
rang la mi ldog
/rang 'thag gi mig la lan gsum bskor dgra la theb /
g.yag shing bu gar lan gsum bskor gzhan la mi 'chor /
sgo them la lan gsum bskor rang gi 'khor la mi gnod /
dgra kha dang gyod kha chen po thug pa la 'di min pas gzhan gyis mi thub gsungs so //
de ltar rgya zhang khrom gyi gter kha las byung ba'i gshin rje king kang dmar chung zhig po gling pas bsgrigs pa 'di'i bka' lung /
kaHthog rdo rje gdan gyi gtsug lag khang du rig 'dzin klong gsal snying po'i zhal snga nas thos pa a lo bla ma karma kun mkhyen bdag gi yid kyi pad+mar gsal ba'i /
'jam dpal gshin rje gshed sgrub pa'i rnal 'byor pa bdag lho smar khams sgang dul mo bla ma karma dar rgyas kyi sgar khrod g.yu lo thog tu gnas pa'i tshe /
rin chen karma dar rgyas kyi bka' yis bskul nas 'brog dgon de dag tu nyi ma gnyis kyi thun mtshams su yi ger bkod pa'o //
dge tshogs 'di yis bdag sogs 'gro ba kun //
dam chos sgrub pa'i bar chad sel ba dang //
'jam dpal gshin rje'i thugs rjes rjes bzung zhing //
don gnyis 'bad med lhun gyis grub par shog
/mang+ga laM///
/
