mgon po tshogs bdag gi mjug chog bzhugs so //
mgon po tshogs bdag gi sgrub pa'i las rim thams cad tshar nas /
mthar thug dge ba'i rtsa ba bsngo zhing smon lam gdab pa ni /
oM shrI ma hA kA la sa pa ri bA ra ar+g+haM sogs /
hU~M/
bde gshegs mgon po bstan pa'i dpal //
tshogs bdag dgyes pa'i byin rlabs las //
sdug bsngal nad sel thugs rje che //
thams cad sprul pa'i cho 'phrul dpal //
tshogs rje tshogs kyi bdag po ste //
de bzhin gshegs pas bzhed pa ston /
khams gsum khengs pa'i sems can rnams //
tshe dang srog la dbang ba ste //
shes rab mtshon gyis sgyu mar ston //
blun rmongs khengs pa thal bar mdzod //
mi mthun phyogs rnams zad par ston //
byang chub chen por khyed kyis sgrol //
dpal gyi snying po dpal phreng ma //
dpal gyi tshogs la phyag 'tshal bstod //
ces bstod /
de nas tshogs kyi bdag po'i bshags pa ni /
hU~M/
mgon po 'khor bcas dgongs su gsol //
mgon po'i dkyil 'khor sgor zhugs nas //
bdag ni ma rig lus ngag sems //
nongs pa thams cad bzod par gsol //
dam tshig gnyan po bsrung rgyu la //
bka' ltar ma gyur rngo ma thogs //
bsnyen sgrub phud dang gtor ma chag
/rtsa ba yan lag nyams chag kun //
mgon po'i tshogs la bzod par gsol //
bstan srung mthu yi dngos grub stsol //
yi dam rtse gcig bsgom rgyu la //
ting 'dzin ma gsal nog par bskyed //
bstan srung tshogs la bzod par gsol //
bdag gis ma tshor nyams srid pas //
phyin chad khyed kyis bzod par gsol //
bskang ngo bshags so bzod par gsol //
mgon po 'khor dang bcas pa rnams //
bskul zhing dad cing mos pa'i tshe //
ma g.yel las rnams myur du 'grub par mdzod //
oM shrI ma hA kA la hU~M phaT/
ces sro thog rgyal ba'i dben gnas su chu mo glang lo'i nyer bdun la ldi ri chos kyi grags pas yi ger bkod pa rdzogs so //
de nas bsngo ba ni /
hU~M/
bdag gis mgon po khyed bsgrubs byin rlabs kyis //
bstan pa bshigs pa'i dgra dpung 'joms par shog
/dam nyams dgra bo las ngan sdig can gyis //
phyi nang gsang gsum sgrub pa'i mtshams bkral sogs //
gdug sems can rnams myur du sgrol nas kyang //
bla med rdzogs pa'i byang chub thob par shog
/gzhan yang stong gsum stong gi 'jig rten du //
mu ge nad yams god kha med par shog
/lha dang mi yi longs spyod dpal 'byor rnams //
nyi zla lta bur kun tu rgyas par shog
/rnam par sbyangs pa'i shes rab thob par shog
/bde ba'i don rtogs 'gro ba'i skyabs gyur shog
/dngos grub mchog thob 'phags pa'i zhal mthong nas //
las kyi don rtogs 'gro ba'i mgon gyur shog
/mang+ga laM//
b+ha ban+tu ///
/
