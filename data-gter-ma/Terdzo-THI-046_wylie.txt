\u0f88
dkyil 'khor 'grel chung gser gyi yang zhun bzhugs so :
dpal gyi 'byung gnas dpal dang ldan pa'i sku :
thams cad mkhyen pa'i rdo rje slob dpon la :
bdag cag rmongs pas yang dang yang zhus pa :
mi shes 'khrul pa'i dra bas sems la khyab :
thugs dang ma 'gal dgongs pa'i bar ma gcad :
gsang sngags rdo rje theg pa'i lam du 'jug pa la :
cho ga zhib mo'i rig pa ma bsgoms kyang :
lha yi gzugs sku nyid la brten bgyid nas :
gcig char 'jug pas grol bar 'gyur lags sam :
o rgyan gyi mkhan pos bka' bstsal pa :
dpag med thog mtha' med pa'i 'khor ba 'dir :
rnam rtog dpag yas las dang nyon mongs kyi :
bag chags mang po rgyud la bsags gyur pa :
de dag rim gyis sbyang bar bya dgos te :
btso blag mkhan gyis ras dag 'khrud pa bzhin :
'dag chal du mas yang yang bkrus gyur na :
tshon rnams kun gyis bsgyur du btub pa bzhin :
thog mar dben par sgrub pa'i gnas bcas na :
dang po'i las can sems 'di las su rung :
de nas dur khrod gnas su bsgrub pas ni :
'tsho ba rnyed sla skyo ba skye ba dang :
'jigs pas brtson 'grus rtsom par 'gyur ba dang :
skye bos dben zhing mkha' 'gros byin gyis brlab :
sha lnga bdud rtsi lnga la longs spyod na :
gtsang rme'i rtog pa bcom phyir dag pas skyob :
yi dwags gnod byed phra mos mi tshugs la :
rlung mkhris bad kan 'dus pa'i nad rnams sel :
gsang ba'i yum dang rol pa'i yon tan ni :
nyams myong skye zhing sems 'di las su rung :
dam rdzas rnyed sla yid mthun grogs dang ldan :
sku gzugs glegs bam mchod rten dam pa dang :
bla re dar gyi lda ldis gnas brgyan na :
'dug sar nyams dga' lhas kyang byin gyis rlob :
sgrub pa'i gnas der byin rlabs ldan par 'gyur :
maN+Dal me tog gcal bkram mchod pa'i tshogs bshams na :
smon lam stobs kyis rgyal ba'i thugs rje 'jug :
bde ba'i stan la rdo rje skyil krung 'dis :
lus dang sems bde ting 'dzin skye bar 'gyur :
sngon gyi bskal pa dang po lha yi bu :
tshe dang bsod nams zad pas 'dzam gling du :
lhung nas gcig pur gnas pa'i rnam rtog sbyong :
bsod nams tshogs la 'jug pa'i yon tan ni :
'khor bar bsags pa'i sdig pa sbyong ba dang :
'bras bu thob nas sems can don rnams 'grub :
ye shes tshogs la zhugs pa'i yon tan gyis :
shes bya'i sgrib pa dag par gyur nas kyang :
bdag don phun tshogs chos sku thob par 'gyur :
rdo rje'i ra gur bsgom pa'i yon tan ni :
bar chad srung dang sems brtan 'gyur ba dang :
sprul sku'i zhing khams sbyong ba'i thabs yin te :
lhas byin la sogs bdud kyis mi tshugs so :
'byung ba rim brtsegs bsgom pa'i dgos pa ni :
snod kyi 'jig rten zhen chags dag pa dang :
sa la sogs pa'i 'byung chen bzhi po 'di :
spyan ma la sogs yum bzhir shes pa yis :
rten dang brten pa lus bcas bskyed par shes :
chos kyi 'byung gnas bsgom pa'i dgos pa ni :
thams cad stong nyid las byung shes bya zhing :
chos sku'i zhing khams sbyong ba'i thabs yin no :
gzhal med khang pa bsgom pa'i yon tan ni :
khang khyim gnas kyi rnam rtog dag gyur nas :
lha yi gzhal med khang pa thob 'gyur te :
longs sku'i zhing khams sbyong ba'i ye shes yin :
nyi zla pad+ma'i gdan steng sa bon ni :
ma yi mngal du khu ba khrag tu zhi :
bar do'i shes pa 'dres pa'i dus su ni :
tha mal lus kyi rnam rtog gyur de sbyong :
la lar bdud kyi gdan dag yod pa ni :
bdud dang bgegs rnams zil gyis gnon pa'i brda :
brdzus skyes la sogs skyed tshul bzhi po 'dis :
skye ba rnam bzhi'i rnam rtog sbyong ba yin :
bdag nyid lha yi skur ni gsal gyur na :
tha mal lus kyi rnam rtog dag gyur te :
sbyor ba'i lam dang khyad par med pa yin :
'khor gyi dkyil 'khor bsgom pa'i yon tan ni :
tha mal 'khor gyi rnam rtog dag gyur nas :
sangs rgyas zhing du dag pa'i 'khor dang ldan :
ye shes lha yi dkyil 'khor spyan drangs nas :
bdag dang gnyis med bsre ba'i yon tan ni :
lha yi byin rlabs bdag la 'jug pa dang :
bzang ngan dang ni tha dad rnam rtog 'joms :
thugs kar ye shes sems dpa' bsgom pa ni :
sems nyid ye shes yin par bstan pa yin :
ting 'dzin sems dpa' bsgom pa'i dgos pa ni :
kun gzhi'i bag chags rnam par dag gyur nas :
gzhan don 'bad pa med par 'grub pa yi :
spro bsdu rnams kyang ting 'dzin sems dpas byed :
thugs kar sngags kyi phreng ba bkod pas ni :
phrin las tha dag gsung gis byed par ston :
sku gsung thugs la byin rlabs oM AHhU~M:
lus ngag yid kyi rnam rtog dag gyur nas :
sangs rgyas rnams dang sku gsung thugs mnyam 'gyur :
skye mched byin rlabs byas pa'i yon tan ni :
rnam rtog mig la sogs pa sbyong ba yis :
mngon shes drug po thogs pa med par skye :
lha la dbang bskur blang ba'i byin rlabs kyis :
nyams chag skong zhing byin rlabs 'jug pa dang :
myur du nus pa skye ba'i yan lag yin :
rigs kyi bdag pos dbu la brgyan pa ni :
sku gsung thugs dang yon tan phrin las ldan :
lha gcig bsgom kyang rigs lnga rdzogs par ldan :
rigs lnga'i yon tan thams cad ngang gis 'grub :
mchod bstod bdud rtsi myang ba'i dgos pa ni :
'jig rten chos brgyad dag la mi chags nas :
tha mal zas kyi zhen pa spangs nas kyang :
ting 'dzin zas la rgyun du longs spyod do :
man+t+ra dzapa? kyi yon tan bstan pa ni :
rdzun dang tshig rtsub la sogs ngag gi skyon :
dag par gyur nas zhi dang rgyas la sogs :
dngos grub phra mo bzhi dang bum pa bzang :
nam mkhar 'gro sogs grub chen brgyad po stsol :
ye shes sems dpa' gshegs su gsol bas ni :
lha la brnyas pa spang zhing rang sems sbyong :
lhag chad bzod par gsol ba'i dgos pa ni :
sems can yin pas brjed ngas le lo yis :
gsang sngags cho ga nyams na skyon bcas pas :
mkha' 'gro shugs 'gro'i chad pa spang phyir yin :
thun mtshams gtor ma rgya chen btang gyur na :
tshe rabs spyad pa'i bu lon 'khor ba dang :
bar chad sel zhing srung ma dam tshig can :
rnams kyis lus dang grib ma ci bzhin du :
srung bar byed cing las rnams ci bzhin sgrub :
de yang gsang sngags lam la 'jug 'dod na :
rgyud kyi lung dang bla ma'i bka' bzhin du :
rim gyis bsgrub na dngos grub thams cad 'grub :
lha dang rdo rje slob dpon gnyis :
bye brag dbye bar mi bya ste :
rdo rje spun la brnyas mi bya :
yi dam lha dang bla ma gnyis :
bzang dang ngan par rtog gyur na :
sangs rgyas kun gyi thugs dkrugs pas :
bskal pa brgyar yang mi 'grub la :
bskal par rdo rje'i dmyal bar ltung :
sngags dang phyag rgya rgyun chad na :
dus gsum rgyal ba'i bka' bcags pas :
dngos grub med cing dmyal bar ltung :
gsang ba gzhan du spel gyur na :
gsang sngags dam pa'i mtshangs brus pas :
mkha' 'gro'i chad pa nad rnams 'ong :
de nas lce la zhing rmo ste :
thar pa'i dus med dmyal ltung gnas :
legs nyes stobs chen 'di shes nas :
'bad pas tshul bzhin sgrub par gyis :
slob dpon pad+ma 'byung gnas kyis :
mchims phu'i dkor khang du :
khri srong lde'u btsan dang :
rma a tsar+ya rin chen mchog la gnang ba :
man ngag gser gyi yang zhun rdzogs so :    'di rat+na gling pa'i gter phran skor yin par gsung yod /
mchan /
