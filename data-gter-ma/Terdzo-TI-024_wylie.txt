@#//
lha chen rdo rje 'bar ba rtsal gyi sgrub thabs dang srog gtad kyi cho ga skal ldan yid kyi gdung sel zhes bya ba bzhugs so //
oM swasti /
rgyal dbang mtsho skyes rdo rje la //
btud nas rdo rje 'bar ba yi //
sgrub thabs srog gtad cho ga'i khrigs //
bklags chog nyid du 'dir gsal bya //
'dir dri za'i rgyal po gnyan chen thang lha rdo rje 'bar ba rtsal gyi sgrub thabs dang 'brel par srog gtad kyi cho ga sgrub pa la gsum ste /
sbyor ba yo byad kyi gshom /
dngos gzhi sgrub pa'i thabs /
srog gtad kyi cho ga'o //
dang po ni /
dus khyad par can la 'di nyid kyi bris sku bkram pa'i mdun du /
stegs bu khebs ldan gyi khar 'bru sna'i sil ma bkram pa'i khar /
many+dzi la rin po che'i snod du dbang gtor rtsa bar pad+ma 'dab brgyad gyen langs gru bzhi'i khar bang rim gcig ma'i steng khang bzang kha bad bcas pa'i khar rgya phibs tog bcas /
rgya phibs kyi rgyan dang mar 'brum me tog dkar po /
sku rten tsakli gtor gdugs dkar po can bkod /
mdun du 'bul gtor dkar po gru gsum lug mgos brgyan pa /
phye mar /
gser skyems /
dkar skyems /
mngar skyems /
nyer spyod sogs 'og tu dgos pa'i nyer mkho'i yo byad thams cad tshogs par bya'o //
gnyis pa sgrub pa'i thabs la /
skyabs sems ni /
thugs rje'i dbang gis 'gro don mdzad //
bla ma rnams la skyabs su mchi //
rang la ye shes shar ba'i sku //
yi dam lha la skyabs su mchi //
dam tshig rnam par dag pa'i sku
/mkha' 'gro'i tshogs la skyabs su mchi //
sngon nas bsags pa'i sdig sgrib bshags //
'gro don sangs rgyas thob bya'i phyir //
smon pa'i byang chub sems bskyed do //
sems can yongs su smin bya'i phyir //
gsang sngags spyod pa rlabs chen spyad //
don dam spros bral byang chub sems //
rang byung mtha' bral stong gsal bsgom //
zhes lan gsum brjod /
gong gnon gyi lha bskyed pa ni /
skad cig gis rang rig hrIHyig dmar po yongs su gyur pa las /
dbang chen rta mchog sku mdog dmar nag dbu tshangs pa'i 'jig rten du bslebs pa /
zhabs rgya mtsho'i gting du brkyangs pa /
nyi zla gza' skar rked la 'khor ba /
ri rab la stegs byas pa /
phyag g.yas pas gzugs khams 'degs shing g.yon pas 'dod khams gnon pa /
dur khrod kyi chas kyis kun nas brgyan pa /
rta skad g.yas g.yon steng 'og tu bsgrags pas pho rgyud mo rgyud gza' klu thams cad dbang du sdud pa /
hrIHhU~M phaT gsum gyi sgra 'brug ltar ldir ba /
khams gsum dbang du sdud cing srid gsum zil gyis gnon pa'i skur gyur /
hrIHma hA kro ta pad+mAn+ta kr-ita ha yaM g+h+rI wa hU~M hU~M phaTaH
ya ma ra tsa du tri phu tri hrIHhU~M phaTaH
ces ci rigs bzlas la bstod pa ni 'jam rol dang bcas /
rta mgrin rgyal po dbang gi lha //
dregs pa kun 'dul pad+ma 'byung //
bla ma rig 'dzin sprul sku la //
sgo gsum gus pas phyag 'tshal bstod //
mchod gtor brlab pa ni /
hrIHma hA kro ta pad+mAn+ta kr-ita ha yaM g+h+rI ba hU~M hU~M phaT kyis bsang /
swa b+hA was sbyang /
stong pa'i ngang las phyi nang gsang ba'i mchod rdzas rnams bzang zhing gya nom pa /
lha chen 'khor bcas mnyes par byed pa'i mchod sprin nam mkha' mdzod la mnga' brnyes pa bsam gyis mi khyab par gyur /
oM sarba bid pU ra pU ra /
su ra su ra /
A brta ya A brta ya hoH
badzra s+pha ra Na khaM/
lan gsum brjod /
swa b+hA was sbyang /
stong pa'i ngang las b+h+rU~M las rin po che'i snod yangs shing rgya che ba'i nang du oM 'od du zhu ba las byung ba'i gtor ma kha dog dri ro reg bya phun sum tshogs pa'i steng du oM AHhU~M gis mtshan pa las 'od zer 'phros pas 'khor 'das kyi ro bcud thams cad bsdus te gtor ma la thim /
yi ge gsum 'od du zhu nas dbyer med gcig tu 'dres pas ye shes kyi bdud rtsi'i rgya mtsho chen po zad mi shes pa'i rang bzhin du bsam /
oM AHhU~M ma hA ba lin+ta te dzo ba liM ta ba la ba te gu h+ya sa ma ya swA hA/
zhes lan gsum mam bdun gyi byin gyis brlab /
rten bskyed pa ni /
swa b+hA was sbyang /
stong pa'i ngang las rang gi mdun du shel gyi khang bzang rin po che sna tshogs kyi sgo lcog 'od 'bar ba rtsa bar bdud rtsi'i rgya mtsho 'phyur ba :
rked par 'ja' 'od na bun gyi gur phub ba :
rtse mor sprin dkar rin po che'i zil char 'beb pa :
sa gzhi ljang sngon la me tog sna tshogs rgyas pa :
khor yug tu gnam lha brgyad kyi gangs ri shel gyi mchod rten lta bus bskor ba :
de'i dbus su nyi zla pad+ma'i gdan la stobs ldan rta mchog ngang dkar rin po che'i sga rgyan du mas mdzes pa'i steng na :
lha chen rdo rje 'bar ba rtsal sku mdog shel gyi ri bo ltar du brjid pa :
zhal 'dzum zhing mche ba cung zad gtsigs pa :
spyan gsum rab tu bkra ba :
dbu skra'i thor tshugs dar dkar pos bcings pa :
phyag g.yas rdo rje rtse lngas mtshan pa'i sba lcag nam mkha' la 'phyar ba :
g.yon shel dkar phreng ba 'dren pa :
zab chen dkar dmar mthing gsum gyi ber gsol ba :
spyi bor nor bu 'bar ba'i tog dang :
rin po che'i rgyan sna tshogs dang bcas pa :
sku gzhon zhing mdzes pa :
rgyal po rol pa'i cha lugs su bzhugs pa :
de'i g.yon du yum gnam mtsho'i rgyal mo rdo rje g.yu sgron ma sku mdog sngo bsangs zhal gcig phyag gnyis ma spyan gsum dang ldan pa /
g.yas rgyal mtshan dang g.yon me long 'dzin cing /
dbu skra thor tshugs lhag ma'i zar bu thur du 'phyang ba /
sman btsun mdzes ma yid du 'ong ba'i cha byad kyis gtso bo la 'dud pa'i rnam pa can g.yu 'brug la bcibs pa /
shar du zhi mdzad rdo rje 'bar ba rtsal /
lhor rgyas byed rdo rje 'bar ba rtsal /
nub tu dbang gi lha rdo rje 'bar ba rtsal /
byang du las kyi khro bo rdo rje 'bar ba rtsal /
shar lhor lha chen skyes bu bzhin bzang /
lho nub tu lha chen gyi ngo bo 'brong g.yag zhol dkar /
nub byang du dpa' bo rdo rje 'bar ba rtsal /
byang shar du lha mchog srid gsum gyi bdag po tshangs pa chen po /
rnam 'gyur de rnams kyi 'khor du mched 'khor sum brgya drug cu :
dmag tshogs bye ba 'bum sde :
thams cad kyang dpung tshogs bzhi pa'i cha lugs su 'jigs shing dpa' ba :
steng dang phyogs mtshams kun nas :
sprul pa'i dung khra dkar po lding zhing :
dung spyang pho mo dang :
'brong g.yag zhol chen mang po khro la ngar ba :
de rnams kyi thugs kar zla ba'i dkyil 'khor gyi steng du a dkar po dri ma med pa'i 'od zer dang /
bdag nyid yi dam du gsal ba'i thugs kar nyi dkyil la gnas pa'i hrIHyig dmar po las 'od zer lcags kyu lta bu 'phros pas /
rang bzhin gyi gnas nas sku lha chen po sprul 'khor dam can rgya mtsho'i tshogs dang bcas pa sprin phung gtibs pa bzhin du byon par bsam /
hU~M:
ye shes gzhal yas bskyed kyi rgya ma chung :
seng ge glang chen khri bshams 'phang ma dma':
nyi zla pad+ma'i gdan bting bkrag ma zhan :
ye shes lha mchog bsten cing rgyang ma ring :
'jig rten srung ma sgrub cing mthu ma chung :
'dir gshegs nyi zla'i gdan la bzhugs su gsol :
rdo rje 'bar ba rtsal sa ma ya dzaHdza :
hU~M:
sku lha'i yab smros pa :
'od de gung rgyal lags :
sku lha'i yum smros pa :
g.yu bya gshog gcig lags :
sku lha nyid smros pa :
yar zhur gnyan gyi lha :
bzhugs yul mtshan gsol ba :
'dam shod snar mo lags :
khri rgod g.yu ljang ldim :
dbyar sngo dgun yang sngo :
bzhugs yul nyams re dga':
dgyes so lha yi yul :
mi chos mtshan gsol ba :
thang lha yar zhur lags :
lha chos mtshan gsol ba :
dri za'i rgyal po ni :
zur phud lnga pa lags :
gsang ba'i mtshan gsol ba :
rdo rje 'bar ba rtsal :
sku la ci gsol na :
dar dkar ral ga gsol :
chibs su ci 'chib na :
lha rta ngang dkar 'chib :
khams gsum kun tu rgyu :
mdog dkar 'od zer 'bar :
phyag g.yas pas sba lcag 'phyar :
ma bdun las la 'gyed :
g.yon pas shel phreng 'dren :
thugs dam dbyings su zlo :
sprul pa ci 'gyed na :
lha dmag 'bum sde 'gyed :
bran g.yog 'khor dang bcas :
'dir byon phrin las mdzod :
dam can kun gyi lha :
dam med kun gyi gshed :
mna' zan kun gyi bdud :
rnal 'byor kun gyi dpal :
sgrub mchog bdag gi grogs :
phrin las skal phog pa :
smyo ba'i 'dre 'dul zhing :
sdang ba'i dgra srog gcod :
mgyogs su rta gtod kyi :
rmig thog zor ma lci :
rno ru mtshon brdar gyi :
rtse mo dbal ma zhan :
ci dang do bsdo na :
do thag chad ta re :
mgyogs dang dkyus 'gran na :
dkyus thog shor ra re :
sdang dgras khyer ra re :
byams kyis skyong la re :
dus la bab bo sa ma ya :
dam tshig rjes su dran par mdzod :
las la bab bo bgegs kyi rgyal :
bcol pa'i phrin las 'grub par mdzod :
dbus gtsang ru bzhi'i yul lha khyod :
chos skyong rgyal po lha yi sras /
khri srong lde'u btsan sku lha yin :
o rgyan pad+ma 'byung gnas kyis :
dam la btags pa'i dam tshig can :
da lta ci bsgo'i las rnams nyon :
phyi rabs bstan pa'i tha ma la :
o rgyan pad+ma 'byung gnas kyi :
rjes su 'jug pa'i sngags 'chang dang :
chos rgyal khri srong lde'u btsan gyi :
lha rgyud chags pa'i gdungs rgyud rnams :
mtho mtho dgung la reg pa dang :
dma' dma' bu bzhin skyong bar gyis :
bod khams ru bzhi phyugs bzhin skyongs :
bsam yas lha khang dkor bzhin srungs :
bskal pa tha ma'i sems can la /
khyod kyis srung skyob mi byed na :
dang po byang lam bar pa ru :
gsang bdag phyag na rdo rje yis :
srog snying gzir pa mi dran nam :
bar du bsam yas has po rir :
dbang chen pad+ma he ru kas :
dbang du bsdus pa mi dran nam :
tha mar ri rgyal bkra bzang gi :
rtse mor lha srin kun bsags nas :
dpal chen rdo rje gzhon nu yis :
dam tshig phog pa mi dran nam :
nga ni pad+ma 'byung gnas yin :
khyod ni gnyan chen thang lha yin :
yul ni dbus gtsang ru bzhi yin :
byin rlabs sprin ltar thibs se thib :
thugs rje char ltar sha ra ra :
dam tshig mdangs ldan ya la la :
thang lha gnyan po gshegs su gsol :
sku lha gnyan po 'khor bcas la :
brjid ldan bzang ring bshos kyis mchod :
g.ya' chu gangs chu gtsang mas mchod :
dri zhim spos dkar dud pas mchod :
gser dngul rin chen sna lngas mchod :
rngon cha dar dang za 'og mchod :
gsang lug 'bras dkar gtsang mas mchod :
phyi mchod 'bul ba ni /
oM badzra thang ka ra sa pa ri wA ra ar+g+haM nas shab+da pra tIts+tsha swA hA'i bar brjod /
sman gtor 'bul ba ni /
hU~M/
rtsa brgyad stong sbyar bdud rtsi a mr-i ta //
rtsa brgyud bla ma yi dam dkyil 'khor lha //
rdo rje 'bar rtsal 'khor dang bcas la 'bul //
bzhes nas dngos grub ma lus bstsal du gsol //
ma hA pany+tsa a mr-ita kha raM khA hi /
hU~M/
dkar gsum mngar gsum bzang sman 'bru dkar zan //
legs sbyar ye shes bdud rtsir byin brlabs pa //
ro mchog brgya phrag ldan pa'i ba lin+ta //
'bul gyis bzhes la dngos grub bstsal du gsol //
rdo rje'i thal mo kha phye ba'i phyag rgya dang bcas /
lha chen rdo rje 'bar ba rtsal 'khor dang bcas pa'i ljags hU~M las skyes pa'i rdo rje rtse gcig pa dmar po 'od kyi sbu gu can gyis gtor ma'i bcud thams cad drangs te gsol bar bsam la /
oM badzra thang ka ra sa pa ri wA ra ma hA ba lin+ta kha kha khA hi khA hi oM AHhU~M:
gtso bo la bdun nam nyer gcig
/oM a kA ros gtso 'khor spyir lan gsum mam bdun gyis 'bul /
dzapa? ni /
lha tshogs rnams kyi thugs kar zla ba'i dkyil 'khor gyi steng du a yig dkar po'i mthar sngags kyi phreng bas bskor ba :
rang rta mgrin du gsal ba'i thugs kar nyi ma'i dkyil 'khor la hrIHdmar po'i mthar rtsa sngags kyis bskor ba :
de'i 'od zer lcags kyu lta bus :
lha chen gyi nus pa dang gzi byin 'od zer sna tshogs su rang la thim par bsam la :
oM badzra thang ka ra mun nyid khu sha li swA hA:
zhes mang du bzla /
bstod cing phrin las bcol ba ni /
hU~M:
dpal ldan lha yi lha mchog khyod :
dzam gling byang phyogs kha ba can :
kha ba can gyi byang ljongs su :
sa gzhi ljang sngon rtsi bcud rgyas :
me tog pad+ma 'od du 'bar :
gangs dkar shel gyi phreng bas bskor :
yid 'ong mtsho chen mdangs dang ldan :
shel dkar rin chen sgo lcog 'bar :
rtsa bar yid bzhin rgya mtshor ldan :
rked par 'ja' 'od na bun 'thibs :
rtse mor sprin dkar dgos 'dod kyi :
rin chen char 'beb 'brug sgra sgrog :
gzhal yas de yi nang shed na :
nyi zla pad+ma rta mchog steng :
dam can rdo rje 'bar ba rtsal :
sku mdog dkar la khro 'dzum 'gying :
phyag g.yas rdo rje sba lcag 'phyar :
g.yon pas zla ba'i shel phreng 'dren :
dar dkar thod bcings dbu skra'i rtser :
yid bzhin nor bu 'bar bas brgyan :
sku la ber chen phrugs gsum gsol :
gzhon mdzes yid 'phrog rgyal po'i chas :
'od zer sna tshogs phyogs bcur 'phro :
mched 'khor sum brgya drug cu dang :
dmag dpung bye ba 'bum sdes bskor :
kun kyang khro gtum brjid pa'i gzugs :
dar tshon rol mos nam mkha' gang :
bde gshegs stong gi bstan pa srung :
pad+ma 'byung gnas bka' bzhin sgrub :
chos rgyal mnga' ris bu bzhin skyong :
dbus gtsang ru bzhi'i yul lha mdzad :
rje dpon yongs kyi dgra blar gyur :
rdo rje 'bar ba rtsal la bstod :
lha chen yongs kyi rje bor bstod :
dri za'i rgyal po khyod la bstod :
deng nas rig 'dzin mchog thob bar :
snyan pa nam mkha'i 'brug ltar sgrogs :
grags pa gza' skar 'od ltar khye :
dbu 'phang ri rgyal rtse ltar bstod :
rigs rgyud chu bo'i rgyun ltar spel :
dgos 'dod dpag bsam shing ltar stsol :
sde brgyad dregs pa bran ltar bkol :
smyo 'dre rgyal po rdul bzhin thul :
dam med mna' zan bgegs bzhin sgrol :
bdag gi lus dang grib ma bzhin :
'grogs nas dngos grub rnam gnyis stsol :
ces 'dod don gsol /
mthar gtor 'bul gtang rag bzod gsol spyi dang 'dra'o //
gsum pa srog gtad kyi cho ga ni /
bshad ma thag pa'i sgrub mchod sngon du 'gro bas /
slob ma'i bya bar khrus dang bgegs bskrad song nas mtshams sbyor ci rigs pa las /
khyad par du slob dpon chen po'i bka'i srung ma rnams kyi nang nas gtso bor gyur pa lha chen rdo rje 'bar ba rtsal 'di nyid ngo bo sa brgyad non pa'i byang chub sems dpa' nam mkha'i snying po yin pa la rgyal bsen sogs lha srin ma rungs pa rnams kyi gnyen por dam can shel ging dkar po /
lha gnam the'u dkar po /
gnam lha byang chub sems dpa' 'am tshangs pa'i rgyal po dung gi thor tshugs can /
dri za zur phud lnga pa /
khyab 'jug gnam mtsho'i rgyal po ste sku gcig la mtshan drug tu grags pa lha chen rdo rje 'bar ba rtsal 'di nyid gnas skabs 'jig rten dregs pa'i tshul bzung ba'i rgyu mtshan thang yig las /
de nas gnyan chen thang lhas nyams sad phyir :
mgo bo gru gu'i yul du bslebs pa la :
mjug ma khams kyi sog chu g.yer thang brkyangs :
sbrul dkar zhig gis lam 'phrang bcad pa la :
slob dpon sbrul gyi rked par phyag mkhar btsugs :
klu yi rgyal po ne le thod dkar khyod :
dri za'i rgyal po zur phud lnga pa zhes :
khyod rang phar song tshogs 'khor shoms dang gsungs :
thang lhas gangs la bros pas gangs zhu nas :
rtse mo nag zang g.ya' sngon nyil gyis byung :
ma bzod zhal zas sna tshogs tshogs 'khor drangs :
byis pa g.yu yi zur phud can du gyur :
dar dkar ral gu zhig gyon phyag bskor byas :
srog snying phul nas dam btags gter rgya gtad :
gsang mtshan rdo rje mchog rab rtsal du gsol :
zhes pa ltar slob dpon chen po la tho 'tshams pa'i tshe bka' btags phyag rgya gnyan pos zil gyis mnan te dam la btags nas srung mar bskos /
slob dpon pad+ma 'byung gnas kyis byang lam bar pa nas :
bsam yas has po ri'i mdun du byon pa'i dus su :
gnyan chen thang lha de g.yag dkar po rwa nam mkha'i mthongs na ye re ba :
rmig bzhis ru bzhi'i sa mdud non pa zhig byas nas :
slob dpon gyi drung na tshur byung :
chos skyong ba'i rgyal po khri srong lde'u btsan mthong ba dang :
g.yag dkar por brdzus pa'i rdzu 'phrul bshigs nas :
skyes pa bzhin bzang dkar po dung gi mdog can :
g.yu yi zur phud lnga yis brgyan pa zhig tu byas te :
rgyal po la zhe sa dang phyag phul lo :
de'i tshe slob dpon gyis 'di skad ces gsungs so :
gnyan chen po thang lha khyod lha srin yal gam can zhig 'dug ste :
rgyal po khri srong lde'u btsan la 'go zhing stongs grogs byed pa ci'i phyir yin gsungs so :
thang lhas zhus pa :
bdag gnyis la 'brel pa bzhi mchis so :
bdag dbus gtsang ru bzhi'i yul lha lags pas :
rgyal po khri srong lde'u btsan bod kyi rgyal po lags te che mnyam dpung gis 'brel lo :
bdag dam tshig can gyi srung ma lags pas rgyal po dam tshig gtsang ste dam tshig gis 'brel lo :
bdag skye bo ngo tsha can gyi pho lha lags pas :
rgyal po gsang khrims che bas las dang spyod pas 'brel lo :
bdag sde pa bsod nams can gyi grogs la dga' bas :
che mnyam bsod nams kyis 'brel ba lags so :
zhes zhus so :
yang zhus pa :
kye slob dpon chen po lags :
da nangs gung gi snga dro bdag khro zhing gtum pa'i gzugs su byas te 'ong ba ni :
bdag dam tshig nyams pa'i srog bdud :
dam tshig nyams pa'i gshed ma :
grib gnon ma rabs kyi gnya' non :
smyo 'dre rgyal 'gong gi gnyen po lags pas :
de rnams mthong ba dang bdag la rang bzhin gyis zhe sdang skyes te gtum zhing khro ba lags so :
zhes zhus so :
yang slob dpon gyis gsungs pa :
'o na gnyan chen thang lha khyod rgyal po khri srong lde'u btsan la rang bzhin gyis 'go bar 'dug pas :
rgyal po nyid nas 'od gsal lha'i gdung rgyud tha ma dgung du ma gshegs kyi bar du sku lha gyis shig :
rgyal pos mchod cig :
ces lha brag gter byon gyi lo rgyus las byung ba ltar chos skyong rgyal po'i sku lha khyad par can 'phral byin rlabs myur zhing phugs bkra shis pa'i srung ma 'di nyid /
nub zangs mdzod kyi srung mar bka' bsgos /
chos skor rnams zang zang lha brag tu gter du sbas pa snying thig gnad kyi man ngag don bdun las /
byang phyogs tho yor nag po'i sa phyogs su :
ri bo bkra bzang zhes pa'i shar 'dabs su :
chu khams glang lo sme ba'i mtshan rtags can :
pad+ma nga yi byin gyis brlabs pa'i rtags :
spyi bor rgod kyi ldem 'phru yang yang 'byung :
zhes lung gis zin pa'i gter chen chos kyi rgyal po rgod kyi ldem 'phru can gyis spyan drangs pa'i rjes gnang dang man ngag gi skor gnyis las /
srog dbang 'di nyid gter ston nas rtsa ba'i bla ma'i bar du chad med du bzhugs pa'i srog gtad zhu ba'i yon du maN+Dal 'bul ba zhu /
zhes maN+Dal 'bul du gzhug
/de nas rgyud dag par bya ba'i slad du mdun gyi nam mkhar bzhugs pa'i rtsa ba gsum gyi lha tshogs rnams kyi spyan sngar skyabs sems sdom pa gzung ba'i ched du /
thugs rje'i dbang gis 'gro don mdzad //
ces pa nas /
rang byung mtha' bral stong gsal bsgom //
zhes pa'i bar lan gsum gyi rjes zlos byed du gzhug
/sku'i rjes gnang gi don du slob dpon dpal rta mgrin du gsal ba'i spyan sngar rjes zlos 'di bzhin du mdzod /
ces brda sprad /
dbang chen rgyal po he ru ka :
rnam 'phrul dpa' bo pad+ma 'byung :
bdag la rdo rje 'bar ba rtsal :
sku yi byin rlabs gzi byin phob :
ces lan gsum gyis gsol ba gdab /
slob dpon dbang chen rgyal por gsal ba'i thugs ka nas 'od zer 'phros pas mdun gyi sgrub gtor lha chen 'bar ba rtsal du gsal ba'i sku la phog
/de'i rkyen gyis lha chen gyi sku las 'od zer dkar po dpag tu med pa zla ba shar ba lta bu bsam gyis mi khyab pa byung ba /
slob ma'i lus la thim pas lus kyi sdig sgrib nad gdon bar gcod thams cad sbyangs pas lus 'od dkar po'i phung por dkar lam gyis song /
de'i ngang las slob ma skad cig gis pad+ma nyi zla'i gdan gyi steng du slob ma'i rnam par shes pa a dkar po yongs su gyur pa las gtso bo'i mngon rtogs dkyus su yod pa brjod /
der bsgom du bcug pa'i spyi bor gtor ma bzhag ste /
hU~M:
rta mgrin rgyal po dbang gi lha :
rnam 'phrul dpa' bo pad+ma 'byung :
skal ldan slob ma'i sgo gsum la :
dam can rdo rje 'bar ba rtsal :
sku yis byin rlabs gzi byin phob :
hrIHbadzra thang ka ra mun nyid khu sha li dzaHhU~M baM ho :
zhes brjod /
sku'i byin rlabs 'od zer dkar po'i rnam pa spyi bo nas sib kyis thim pas lha chen gyi sku dang slob ma'i lus ngo bo dbyer med du byas /
sku'i byin rlabs dang dngos grub thob par bsam la /
mchod pa dngos su bshams pa'am med na kha gsos te chu dang nyer spyod rol mo bcas pa'i sngags kyis slob mas gtor ma lhar gsal ba la mchod pa'i tshul bya /
gsung gi rjes gnang gi don du sogs gsol 'debs tshig rkang gsum po gong ltar la /
gsung gi byin rlabs gzi byin phob :
ces lan gsum gyis gsol ba gdab /
slob dpon rta mgrin du gsal ba'i thugs ka nas 'od zer 'phros lha chen gyi mgrin par phog pa'i rkyen gyis /
lha chen gyi gsung gi byin rlabs dang nus pa thams cad 'od zer dmar po'i rnam par thon te slob ma'i mgrin pa dang lce la thim pas ngag gi sdig sgrib nad gdon thams cad sbyangs pas lus 'od dmar po'i phung por dmar lam gyis sor bar bsam la /
gtor ma mgrin par bzhag la /
bskur tshig gong bzhin la /
gsung gi byin rlabs gzi byin phob :
hrIHbadzra thang ka ra mun nyid khu sha li dzaHhU~M baM ho :
zhes brjod /
de nas lha chen gyi thugs kar zla ba'i gdan la a yig gi mthar sngags phreng gis bskor ba las sngags phreng gnyis pa zhig zhal nas thon /
slob ma'i zhal du zhugs /
thugs ka'i a yig gi mthar 'khod par bsam la /
dpon slob gnyis kas phreng ba la 'jus te /
oM badzra thang ka ra mun nyid khu sha li swA hA:
zhes brjod /
de nas lha chen gyi thugs kar zla gdan la a yig gi mthar sngags phreng gis bskor bar bsam la /
oM badzra thang ka ra mun nyid khu sha li swA hA:
zhes lan gsum gyi rjes zlos byed du gzhug
/phreng ba mgrin par bzhag
/dzaHhU~M baM hoHsa byin gyis brlab /
lha chen gyi gsung dang slob ma'i ngag ngo bo dbyer med du byas /
gsung gi byin rlabs dang dngos grub thams cad thob par bsam la /
gong bzhin mchod /
thugs kyi rjes gnang gi don du sogs tshig rkang tha ma /
thugs kyi byin rlabs gzi byin phob :
ces lan gsum gyis gsol ba gdab /
slob dpon rta mgrin du gsal ba'i thugs ka nas 'od zer 'phros /
lha chen gyi thugs kar phog pa'i rkyen gyis thugs brtse ba chen pos slob ma rjes su gzung ba'i nus mthu thams cad /
'od zer sngon po'i rnam par thon te slob ma'i snying gar thim pas yid kyi sdig sgrib nad gdon bar chad thams cad sbyangs pas lus 'od sngon po'i phung por mer gyis song bar bsam la /
gtor ma snying gar bzhag ste /
skur tshig bsgyur ba /
thugs kyi byin rlabs gzi byin phob :
hrIHbadzra thang ka ra zhes brjod /
thugs kyi byin rlabs 'od zer sngon po'i rnam par snying gar sib kyis thim pas lha chen gyi thugs dang slob ma'i yid ngo bo dbyer med du byas /
thugs kyi byin rlabs dang dngos grub thob par bsam la /
sngar bzhin mchod /
yon tan dang phrin las kyi rjes gnang gi don du sogs gong ltar la /
yon tan byin rlabs gzi byin phob :
phrin las byin rlabs gzi byin phob :
ces lan gsum gyis gsol ba gdab /
slob dpon rta mgrin du gsal ba'i thugs ka nas 'od zer 'phros /
lha chen gyi thugs kar phog pa'i rkyen gyis lha chen 'khor dang bcas pa'i sku las nor bu dbang gi rgyal po sogs lha mi'i rin po che'i char chen dang 'od zer kha dog sna lnga 'phros pa slob ma'i lus la thim pas slob ma lhar gsal ba'i lus kyi nang ltems kyis gang /
sgo gsum gyi sdig sgrib nad gdon bar gcod thams cad sbyangs pas lus kha dog lnga ldan du song bar bsam la /
gtor ma lte ba'i thad du bzhag ste /
skur tshig dngos gzhi 'dra ba la /
yon tan byin rlabs gzi byin phob :
phrin las byin rlabs gzi byin phob :
hrIHbadzra thang ka ra mun nyid khu sha li dzaHhU~M baM ho :
zhes brjod /
yon tan gyi byin rlabs 'od zer ser po dang /
phrin las kyi 'od zer ljang khu ste lte gsang du sib kyis thim pas yon tan phrin las kyi dngos grub ma lus pa thob par bsam la /
sngar ltar mchod /
dam bsre ba ni /
dam chu a mr-ita slob mar sbyin cing gtor mar 'thor /
gtor ma sngar bzhin spyi bor bzhag
/dpal phyag na rdo rje /
rgyal mchog pad+ma thod phreng /
paN chen dri med bshes gnyen /
lo chen bai ro tsa na /
chos rgyal khri srong lde'u btsan /
lha sras mu khri btsan po /
mkha' 'gro ye shes mtsho rgyal /
gter ston rig 'dzin rgod ldem /
sras mchog rnam rgyal mgon po /
sngags 'chang rdo rje dpal /
sngags 'chang rdo rje mgon po /
mtshan ldan byams pa bshes gnyen /
mtshan ldan ngag dbang grags pa /
drin chen sangs rgyas dpal bzang /
ldong gi sngags 'chang chos rgyal bsod nams /
de sras chos skyong bsod nams bkra shis /
thams cad mkhyen pa mkhyen brtse'i dbang phyug
/'phags mchog byams pa skal bzang /
rdo rje 'chang dbang phyug rab brtan /
khyab bdag mgon po bsod nams mchog ldan /
zur chen chos dbyings rang grol /
kun mkhyen rdo rje thogs med /
rig 'dzin 'gyur med rdo rje /
rgyal sras 'gyur med rgya mtsho sogs rtsa brgyud kyi dpal ldan bla ma dam pa rnams kyi bka' dang dam tshig gnyan po dran par mdzod la /
lha chen rdo rje 'bar ba rtsal 'khor dang bcas pa khyed rnams kyis rdo rje'i slob ma 'di'i nyin gsum gyi bya ra mdzod /
mtshan gsum gyi mel tshe mdzod la /
bzhi brgya rtsa bzhi'i nad /
stong phrag brgyad cu'i bgegs /
khyad par steng 'og bar gsum gyi gdon bgegs rgyal bsen dam sri 'byung po ban bon sngags pa'i mthu byad dug mtshon g.yul gshoms sogs gzugs can gyi dgra /
gzugs med gnod pa'i bgegs rnams kyis btang ba'i bar gcod mi mthun pa'i phyogs thams cad las bsrung zhing skyob pa'i phrin las mdzod /
tshe dang bsod nams dpal 'byor mnga' thang thos bsam sgom gsum sogs /
chos dang srid kyi legs tshogs thams cad 'phel zhing rgyas par mdzad du gsol /
zhes bka' bsgo rgyas par brjod rjes sngags mthar dzaHhU~M baM hoHsa lha tshogs thams cad 'od du zhu nas sib kyis thim par bsam /
de nas dam tshig bsdus te khas blang ba ni /
rdo rje 'dzin pa'i bka' bzhin du //
bdag ni rtse gcig gus gdung bas //
ma lus dam tshig bsgrub lags na //
brtse bas rjes gzung byin gyis rlobs //
zhes lan gsum gyis rjes zlos bya zhing gtang rag gi maN+Dal 'bul ba sogs rjes rim rnams spyi dang mtshungs par bya'o //
rdo rje theg pa'i bstan pa ri~Xn che~Xn dbang //
gtsug tu nyer bsten rdo rje 'bar ba yi //
sgrub thabs srog gtad chog khrigs bklags chog tu //
rnama~X dag rgya~Xl ba'i bstan la mos des bris /   smin gling rgyal sras rin chen rnam rgyal gsung ngo //
dza yan+tu ///
/
