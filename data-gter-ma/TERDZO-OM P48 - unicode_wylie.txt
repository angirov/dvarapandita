A+o~M swasti /
'jig rten 'das kyang 'jig rten du //
srin mo'i tshul gyis bstan skyong ma //
srog sgrub lha mor gus btud nas //
sgrub thabs rjes gnang cho ga bshad //
'dir mkha' 'gro snying thig gi bka' srung lha mo srog sgrub ma'i sgrub thabs dang 'brel bar dbang bskur ba la gsum ste /
sbyor ba yo byad kyi bsham dang /
dngos gzhi sgrub pa'i thabs /
dbang gi cho ga'o //
dang po yo byad bsham pa ni /
dben pa'i gnas su stegs bu khrag gis byugs pa la /
maN+Dal gru gsum nag po zur bstan thod phreng dang me ris zlum por bskor ba'i nang gi dbus dang zur gsum du tshom bu bkod /
de'i dbus su many+dzi'i khar thod pa'i nang du bshos bu gru gsum sha khrag gis brgyan pa la mda' dar nag po dang sku rten btsugs /
mdun dang g.yas g.yon gyi lha gnas su yang 'khor gyi lha mo gsum po'i gtor ma dbyibs dang rgyu snga ma dang 'dra ba la gdong can so so'i tsakli btsugs pa bkod /
de rnams kyi mdun du mchod pa'i gtor ma dang sman raka nyer spyod lnga sogs bsham mo //

//gnyis pa sgrub pa'i thabs ni /
bdag bskyed sngon du 'gro bas mchod gtor spyi dang mthun par byin gyis brlabs la /
rang gi mdun du dur khrod chen po'i dbus 'jigs pa'i mun nag 'khrigs shing me rlung 'tshubs mar 'khyil ba'i klong du b+h+yo las shan pa srog sgrub nag mo rngam zhing khros pa /
zhal gcig phyag gnyis spyan gsum ma /
g.yas chu gri rnon po 'phyar zhing g.yon dgra bo'i glo snying za ba /
mi lpags kyi gos dang thod rus sbrul gyis brgyan cing srid pa'i rlung nag zhon pa /
g.yas na lce spyang gdong ma dmar mo /
g.yon na wa gdong ma nag mo /
mdun na 'ug gdong ma nag mo ste /
gsum ka'ang pho nya mo'i gzugs can mtshon cha thogs pa /
gzhan yang sha za ma mo 'bum sde'i tshogs bsam gyis mi khyab pas bskor ba'o //
gnas gsum byin gyis brlab /
snying ga'i 'od zer gyis ma mo srog sgrub ma 'khor dang bcas pa A kar+ShA ya dzaHdzaH
dzaHhU~M baM hoH
zhes spyan drangs /
spro na /
b+h+yoH
dpal ldan bshan pa mi bsrun nam mkha'i mdog
/sha za khrag 'thung las kyi yum chen rnams //
mi 'gyur bde ba chen po'i sa las bzhengs //
bskal pa'i rlung nag 'tshubs ma'i dkyil 'khor nas //
las dang ye shes tshogs kyi rje mo rnams //
lho sprin 'thibs tshul sku mdog sna tshogs ston //
nam mkha'i 'brug ltar sgra skad sna tshogs sgrog
/glog ltar 'khyug cing gang la'ang thogs pa med //
dus bzhir nyul zhing bstan pa'i dam rdzas srung //
dpal gyi ma tshogs 'khor dang bcas pa rnams //
ma lus spyan 'dren gnas 'dir gshegs su gsol //
zhes pa'ang brjod /
rak+mo sa ma ya tiSh+Tha lhan /
zhes bzhugs su gsol /
a ti pU hoHpra tIts+tsha hoH
zhes phyag bya /
ar+g+haM nas shab+da'i bar gyis phyi mchod dang /
ma hA pany+tsa a mr-ita khA hi /
ma hA rak+ta khA hi /
zhes pas sman raka phul /
rtsa sngags kyi mthar i daM ba lin+ta kha kha khA hi khA hi /
zhes btags pa bdun gyis gtor ma phul /
bstod pa ni /
b+h+yo :
mkha' 'gro nag mo mi bsrun ma :
sha za khrag mig srin mo'i gdong :
'jigs pa'i gzugs can mkha' 'gro'i gtso :
sku mdog nag mo char sprin mdog :
phyag na gsod pa'i mtshon cha bsnams :
chibs su srid pa'i rlung la zhon :
ral pa mtshon char sha ra ra :
gcer bu mi lpags stod la dkris :
mi yi glo snying zhal du ni :
dmar po khrag 'dzag rgyun du gsol :
zhal nas khrag 'dzag kyu ru ru :
spyan gsum khro gnyer mche ba gtsigs :
sma ra mtshon cha me ltar 'bar :
shangs nas 'tshub ma mtshon char 'gyed :
ba spu mtshon cha me ltar 'bar :
mi mgo rlon pa'i do shal byas :
gsod byed mkha' 'gro chen mo la :
dgra bo'i sha khrag gtor ma 'bul :
sha za dpon g.yog 'khor dang bcas :
'dir byon ma mo las mkhan ma :
dgra bo'i sha khrag gtor mar 'bul :
dgra bo sgrol ba'i dus la bab :
rgyal ba'i bka' las ma 'da' bar :
dam nyams sha zo khrag la thungs :
bcol pa'i phrin las myur du sgrubs :
zhes bstod cing bskul /
bzlas pa ni /
ma mo'i snying gar b+h+yo yig sngags kyis bskor ba bdag gi thugs ka'i 'od kyis bskul bas ci 'dod pa'i phrin las thogs med du sgrub par bsam la /
A+o~M khyi kha le nag mos sod :
srog ma tri sod :
snying kha kha baM:
ya ya sod :
tsa ba bi ri mu sod :
g+ha ya sod :
nr-i ya sod :
rak+mo tsit+ta che ge mo'i srog la rbad :
rak+mo che ge mo'i tsit+ta rbud :
ces ci 'grub bzla /
slar yang mchod cing phrin las gsol /
thun mthar gtor ma bstab pa dang /
gtang rag bzod gsol gshegs bsdu rnams bya'o //
!
//gsum pa dbang gi cho ga ni /
bdag mdun gyi sgrub mchod sngar bzhin byas la /
slob ma'i bya ba khrus dang bgegs skrad song nas /
mtshams sbyor gyi khyad par /
'dir kun tu bzang mo'i thugs kyi sprul pa sngags srung e ka dzA Ti nyid gdug pa can rnams tshar gcod pa'i ched du las kyi ma mo'i skur bzhengs pa /
bshan pa srog sgrub nag mo zhes bya ba zab gsang mkha' 'gro snying thig gi srung mar o rgyan gyi slob dpon chen po pad+ma saM b+ha was bka' bsgos gnyer du gtad nas /
ma mo nyid kyis gsungs pa'i rgyud dang sgrub thabs rnams kyang gter kha de nyid dang mnyam du sbas pa mnga' bdag sras mo lha lcam pad+ma gsal gyi skye ba pad+ma las 'brel rtsal gyis spyan drangs shing /
drag rtsal myur mgyogs kyi mthu stobs gzhan las khyad par du gyur pa de nyid kyi srog dbang thun mong ma yin pa'i lugs bzhin sgrub pa la slob dpon gyi bya ba rnams sngon du grub /
slob ma'i bya ba maN+Dal phul nas /
gsol ba 'debs pa /
dus gsum sangs rgyas thams cad kyi //
phrin las sgrub mdzad slob dpon mchog
/bdag la bshan pa srog sgrub ma'i //
byin gyis brlab pa bstsal du gsol //
zhes gsol ba btab /
tshogs gsag rgyun bshags gang 'os bya /
mdun gyi gtor ma lhar gsal 'debs su bcug nas spyan 'dren dang mchod pa byas la /
slob ma yi dam du gsal ba'i lag tu gtso mo'i gtor ma gtad la /
b+h+yo :
mkha' 'gro nag mo mi bsrun ma :
sha za khrag mig srin mo'i gdong :
'jigs pa'i gzugs can mkha' 'gro'i gtso :
nag mo srid pa'i mtshon cha thogs :
ba spu mtshon cha bskal pa'i me :
rlung nag zhon nas ral pa sprug :
stong gsum sgrol byed ma mo yis :
o rgyan bka' dang rig 'dzin brgyud //
mkha' 'gros dam btags rjes dgongs la //
dbang lung bka' yi bstan pa srungs //
A+o~M khyi kha le nag mos sod :
srog ma tri sod :
snying kha kha baM:
ya ya sod :
tsa ba bi ri mu sod :
g+ha ya sod :
nr-i ya sod :
rak+mo tsit+ta rbad :
rak+mo tsit+ta rbud :
dam tshig ma bsrung na chad pa chod cig :
bsrungs na stongs grogs mdzod cig :
ces brjod /
g.yas kyi gtor ma gtad la /
b+h+yo :
sha za dmar mo lce spyang gdong :
ro zhon snying khrag zhal du gsol :
lcags sder mtshon chas dgra snying 'byin :
dmar mo khrag 'dzag zhal du gsol :
g.yas kyi sha zas las mdzod cig :
g.yon gyi gtor ma gtad la /
b+h+yo :
nag mo wa gdong rngams pa'i gzugs :
ba spu mtshon cha spu gris gtams :
reg pas stong gsum sgrol byed ma :
zhags pa spu gris glo mchin gcod :
sha za khrag 'thung keng rus mur :
bka' lung rjes 'brang las mdzod cig :
mdun gyi gtor ma gtad la /
b+h+yo :
mdun gyi srog gcod sha za mo :
nag mo 'ug gdong gnam lcags sder :
khrag ral mtshon stong dgra snying 'debs :
gnam lcags mchu sder srog rtsa gcod :
skad cig stong gsum nyul byed mas :
bka' lung rjes 'brang las mdzod cig :
ces gtad /
dpon slob gnyis ka yi dam gyi lhar gsal ba'i bla ma dang mdun bskyed gtso mo'i zhal nas sngags phreng slob ma'i khar brgyud snying gar thim par bsam la /
srog sngags kyi bzlas lung byin /
slar yang gtor ma bzhi ka snod gcig tu bkod pa gtad la /
b+h+yo :
gsod byed lha mo 'khor bcas la :
sha za khrag 'thung 'bum gyis bskor :
dpon g.yog 'khor bcas las mdzod cig :
bka' lung gdams pa'i sgo phyes la :
dam gnas rnal 'byor bka' chad srungs :
bcol ba'i phrin las sgrub par mdzod //
ces sogs bka' nyan du bka' bsgo drag tu bya'o //
rjes spyi dang 'dra /
rjes chog gtor ma bstab pa sogs ni sngar bshad pa bzhin no //
mi 'a~Xgyur bde chen zag me~Xd lam //
sgrub byed rdo~X rje~X theg pa'i rtse //
mkha' 'gro snying thig bka'i srung ma //
srog sgrub gdams pa ngo mtshar phul //
mkha' 'gro snying thig gi bka' srung ma mo srog sgrub ma'i sgrub thabs dbang dang bcas pa'i le'u tshan no ///
/
