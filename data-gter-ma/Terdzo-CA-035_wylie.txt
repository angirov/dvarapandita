@#//
sku gsum lam khyer gyi khrid yig bzhugs so :
legs ldan rje'i bla ma sku gsum ma'i gter gzhung rtsa ba'o //
o rgyan bla ma'i sku gsung thugs la 'dud :
las can 'khor 'dus dag pa'i 'khor lnga yis :
o rgyan rje la sgo gsum gus btud nas :
rin chen gser dngul g.yu yi maN+Dal phul :
gdung ba'i shugs phyung zhu tshig 'di ltar phul :
e ma bla ma rin po che :
dus gsum sangs rgyas 'dus pa'i sku :
khyed las lhag pa'i sangs rgyas ni :
bod 'dir ma byung 'byung mi 'gyur :
bdag cag dad pa'i 'khor lnga la :
tshig nyung don 'dus don zab cing :
rgyal ba'i mdo rgyud ma lus pa'i :
snying po'i mthar thug yang zab mchog :
khyed kyi sku gsung thugs nyid la :
nangs nub rgyun du gsol btab pas :
byin rlabs dag gis sgo gsum la :
tshe 'dir smin grol 'byung ba yi :
sku gsum gnad kyi gdams pa zhu :
zhes gsol phyag 'tshal bskor ba byas :
ma hA gu rus bka' bstsal pa :
nyon cig bod kyi dad ldan rnams :
bla ma sangs rgyas mthong ba de :
sngon bsags las 'phro ldan pa yin :
nga yi sku gsum gnad kyi mchog :
sde snod rgyud sde snying po'i bcud :
pad+ma'i snying bcud dwangs ma'i lam :
tshig nyung don 'dus ngas bshad kyis :
khyed rnams sgo gsum mnyam zhog nyon :
ma yengs rtse gcig rang rgyud lhon :
zhes bka' bstsal to :
e ma ho :
thub bstan bab tshul 'di lta ste :
sprul sku'i bstan pa sde snod gsum :
longs sku'i bstan pa kr-i yog gsum :
chos sku'i bstan pa bskyed rdzogs gsum :
de rnams kun gyi yang bcud bsdus :
tshig gis gsal 'debs don la sbyar :
nyams len rim pa thams cad la :
sngon 'gro dngos gzhi rjes dang gsum :
de yang thun mong thun min dang :
khyad par bla na med pa 'o :
thun mong sngon 'gro 'di lta ste :
mdo las :
sdug bsngal shes dang kun 'byung spang :
'gog pa mngon bya lam nyid bsgrub :
ces gsungs lag len 'di lta ste :
dal 'byor rnyed dka' dpe don bsam :
las kyi rgyu 'bras legs nyes brtag :
nam 'chi cha med rgyud la blan :
'khor ba'i nyes dmigs yang yang bsam :
de yis rang rgyud smin byas te :
'jig rten bya ba lings kyis 'dor :
de nas thun min sngon 'gror 'jug :
rang nyid gang du gnas pa'i mdun :
yan lag brgyad ldan 'o mtsho'i dbus :
'od lnga las grub pad sdong ni :
dkar dmar mthing ba'i 'dab stong steng :
'od zer lnga ldan 'ja' gur dbus :
nyi zla 'od kyi thig le'i steng :
chos sku kun bzang sku mdog mthing :
phyag gnyis mnyam gzhag rdo rje 'dzin :
dar dang rin chen rgyan gyis mdzes :
rang 'dra'i yum 'khyud rigs lnga'i 'khor :
dpag med rgyal ba sras dang bcas :
'og min chen po'i bdag nyid do :
de 'og pad+ma 'dab stong dbus :
longs sku thugs rje chen po dmar :
dang po'i phyag gnyis thal sbyar bar :
bdud rtsi'i bum pa bcud kyis gang :
de 'og pad phreng pad+ma bsnams :
dbu gtsug rigs bdag tshe dpag med :
dmar gsal rgyan spras tshe bum 'dzin :
sangs rgyas byang sems dpag yas bskor :
'og min chung ngu'i bdag nyid can :
de 'og pad dkar 'dab stong dbus :
sprul sku o rgyan pad+ma ni :
dmar gsal rgyal po'i cha lugs la :
phyag gnyis mnyam gzhag thod pa bsnams :
'khor du mtshan brgyad rig 'dzin brgyad :
rgya bod rig 'dzin dpag med bskor :
phyi rim yal 'dab dpag med la :
dpa' bo mkha' 'gro chos srung dang :
dkar phyogs skyong ba dpag med 'khrigs :
phyi ltar dkon mchog gsum nyid la :
nang ltar bla ma yi dam mkha':
gsang ba chos longs sprul pa'i sku :
kun kyang 'od klong dgyes nyams bzhugs :
de 'og mdun du pad sdong steng :
rang gi 'khor du rigs drug gi :
sems can yongs 'dus 'di skad do :
na mo bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
na mo bla ma bde gshegs 'dus pa'i gsung :
rtsa ba gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
na mo bla ma bde gshegs 'dus pa'i thugs :
sku gsum bla ma'i rang bzhin la :
bdag dang 'gro drug sems can rnams :
byang chub bar du skyabs su mchi :
zhes pa phyi nang gsang gsum gyi :
skyabs 'gro khyad par bzhi ldan dang :
bslab bya phan yon bcas pa la :
lta sgom spyod pa dbang dam tshig :
bla ma'i gsung bzhin ngo sprod gdab :
de bzhin lam rim kun la sbyar :
so thar sdom thob 'dul lam rdzogs :
sgra mthun don 'phags khyad par ni :
phyi rol pa las ches 'phags so :
de nas sems bskyed rim pa ni :
lhag bsam dag pas 'di skad do :
sems bskyed 'gro ba kun don du :
dkon mchog gsum po bsgrubs nas ni :
gang la gang 'dul phrin las kyis :
'gro don byed par sems bskyed do :
sems bskyed 'gro ba kun don du :
rtsa ba gsum po bsgrubs nas ni :
gang la gang 'dul phrin las kyis :
'gro don byed par sems bskyed do :
sems bskyed 'gro ba kun don du :
sku gsum bla ma bsgrubs nas ni :
gang la gang 'dul phrin las kyis :
'gro don byed par sems bskyed do :
zhes pas khyad par bzhi ldan gyi :
don dran 'bad pas nyams su blang :
byang chub sems dpa'i lam nyid rdzogs :
theg dman dag las khyad par 'phags :
de nas yan lag bcu pa ni :
dkon mchog gsum po gshegs su gsol :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang gsum mchod pa 'bul :
nyams chag 'gal 'khrul ci mchis bshags :
gsang sngags sgrub la rjes yi rangs :
smin grol gsang sngags chos 'khor bskor :
mya ngan mi 'da' bzhugs gsol 'debs :
snying po sems can don du bsngo :
yang dag rdo rje'i don rtogs shog :
rtsa ba gsum po gshegs su gsol :
sku gsum bla ma gshegs su gsol :
zhes pas don bsam 'bad de 'don :
chos kun brjod bya de ru 'dus :
de nas maN+Dal 'bul rim ni :
tshig gis gsal 'debs don bsam la :
na mo :
bkod pa mdzes ldan rin chen maN+Dal mchog :
ri rab gling bzhi gling phran nyi zlas spras :
rin chen 'dod lnga kun bzang mchod sprin gtibs :
dkon mchog gsum dang rtsa gsum sku gsum mchod :
bdag sogs 'gro ba ma lus bskyab tu gsol :
tshogs rdzogs sgrib byang sku gsum myur thob shog :
tshig brjod don bsam tshogs gnyis spel la 'bad :
phyi nang mngon pa'i lam rtsa de yis chod :
de nas sgrib gnyis sbyong ba'i dmigs rim ni :
skyabs yul sku gsung thugs nyid kyi :
gnas gsum 'bru gsum 'od zer 'phros :
phyogs bcu'i rgyal ba sras bcas mchod :
'od zer tshur 'dus bdag lus phog :
sgo gsum las nyon ma lus sbyangs :
phar 'phros rigs drug sems can gyi :
sdig sgrib sbyangs nas sa la bkod :
slar yang tshur 'dus bdag lus thim :
rgyal ba'i sku gsung thugs dbang thob :
oM AHhU~M:
'bru gsum sngags kyi rgyal po 'di :
ma byung mi 'byung 'byung mi 'gyur :
rgyal ba kun gyi snying po yin :
bye ba gcig tu bsnyen par bya :
spro na 'bru gsum tha ma ru :
dkar dmar mthing ba'i yig brgyas bskor :
dmigs pa gsal dag brgya rtsa bzlas :
'di dag dag par dus gcig la :
brgya rtsa brgyad brjod ma yengs na :
dus gsum rgyal ba'i sras su 'gyur :
de rnams thun min sngon 'gror bstan :
de nas khyad par bla ma la :
rtse gcig gus dung 'di skad do :
bla ma sangs rgyas chos sku la :
gsol ba 'debs so byin gyis rlobs :
snang srid rgyal ba'i sku nyid du :
da lta nyid du 'char bar shog :
bla ma yi dam longs sku la :
gsol ba 'debs so byin gyis rlobs :
sgra grags rgyal ba'i gsung nyid du :
da lta nyid du rtogs par shog :
bla ma mkha' 'gro sprul sku la :
gsol ba 'debs so byin gyis rlobs :
dran rtog rgyal ba'i thugs nyid du :
da lta nyid du rtogs par shog :
zhes pas dung bskyed mang du brjod :
sku gsum bla ma 'od dang bcas :
bdag gi spyi gtsug nas zhugs te :
lus la sku thim lus sgrib dag :
bum pa'i dbang thob lus la sogs :
snang srid rgyal ba'i sku ru blta :
ngag la gsung thim ngag sgrib dag :
gsang ba'i dbang thob sgra tshig rnams :
rgyal ba'i gsung dang gnyis med blta :
yid la yid thim yid sgrib dag :
shes rab ye shes dbang thob cing :
ye shes sgo lnga'i 'char snang kun :
'dzin med rang grol ngang du bzhag :
de nas lus ngag yid gsum po :
ma bcos blo bral gnas pa de :
tshig gis gsal 'debs 'di nyid brjod :
gzugs stong pa'o :
stong pa nyid gzugs so :
gzugs las kyang stong pa nyid gzhan ma yin no :
stong pa nyid las kyang gzugs gzhan ma yin no :
zhes pas bzhi sbyor don la bsam :
de nas 'di nyid gsal 'debs bya :
'di ltar mig gi yul du snang ba yi :
phyi nang snod bcud snang ba thams cad kun :
snang yang bden 'dzin med pa'i ngang la zhog :
gzung 'dzin dag pa gsal stong lha yi sku :
'dod chags rang grol bla mar gsol ba 'debs :
zhes pa'i don bsam bzang ngan rtog tshogs kun :
'dzin med mnyam yangs ngang du cham me bzhag :
snang ba sku yi khyer so'i lam rim rdzogs :
de la goms pa thob pa'i rnal 'byor pas :
'di ltar rna ba'i yul du grags pa yi :
snyan dang mi snyan grags pa'i sgra rnams kun :
grags stong bsam mno bral ba'i ngang la zhog :
grags stong skye 'gag med pa rgyal ba'i gsung :
grags stong rgyal ba'i gsung la gsol ba 'debs :
zhes pa'i don bsam 'dzin med ngang du bzhag :
sgra grags gsung gi khyer so'i lam rim sbyang /
'di ltar yid kyi yul du 'gyu ba yi :
nyon mongs dug lnga'i rtog pa ci shar yang :
sngon bsu rjes dpyod blo yis bcos mi gzhug :
'gyu ba rang sar bzhag pas chos skur grol :
rig pa rang grol bla mar gsol ba 'debs :
zhes pas sgo lnga'i phyi nang yul rkyen kun :
ma bcos cham bzhag rnam rtog rang sar zhi :
lus ngag yid gsum phyi nang 'dzin zhen dag :
gnas lugs so ma rang mdangs lhug pa la :
rtog med rang gsal rjen pa'i nyams myong 'char :
de dus ma spangs mi gnas de bzhin nyid :
de yi ngang nas sems dang sems byung dag :
rnam par rtog pa chos sku'i sgro btags yal :
smra bsam brjod du med de rtog las 'das :
gzhan nas gsar du skye med de don la :
rang gsal 'gag pa med de chos kyi dbyings :
bde gsal mi rtog ye shes gsum ldan ngang :
sal le sing nge ye re rjen ne ba :
de nyid la ni goms 'dris cher gyur dus :
shes nyams dag pa'i nyams rtags du ma dang :
don la g.yo med rang snang cir yang 'char :
lhun grub dag pa'i snang nyams ma bsgribs gsal :
gnas skabs lus ngag yid kyi rtsol ba ni :
lus sbyangs ngag phan ngag sbyangs sems de grol :
mnyam par gzhag dang spel ma'i lam spyad pas :
sems nyid ye shes lnga ldan rang zhal mthong :
phyi nang snod bcud zhen snang rang sar dag :
dag pa 'od dang thig le zhing khams sku :
rtsol bas ma yin rang byung lhun grub gsal :
brda thabs ngo sprod gnad byang sku gsum nyid :
rang zhal rang gis gsal 'gyur sbas gsang lam :
skad cig mngon par gyur la the tshom med :
bcud ldan bla ma bsten pas rtogs so kye :
'di nyid dam chos ma lus kun gyi bcud :
snying po'i yang snying bcud dril zab mo'i don :
skal ldan re re tsam gyi spyod yul 'di :
drin chen bla ma'i gsung las byung ba 'di :
snyan brgyud yi ger bris la chos bdag rnams :
khrel ba med cing 'di don 'gro kun gyis :
myur du rtogs nas smin grol myur byed shog :
ces pa'i sku gsum lam khyer khrid yig 'di //
dad ldan 'ga' dang rnal 'byor ku sa li //
mtshan ldan yum sras dag gis rab bskul nas //
dus mtha'i rnal 'byor bdud 'joms rdo rje yis //
snye mo'i lhun po dpal 'bar nyid du bkod //
dge bas sku gsum 'bras bu myur byed shog
/'di bla ma sku gsum ma'i rtsa ba chu bo ri mtsho rgyal phug gi gter ma dngos de yin yang /
mjug tu legs ldan rjes mdzad pa 'dra zhig 'dug pa /
shog ser bu yig snye mo bong ra rdzong lhun po dpal 'bar du bris pa'i rgyu mtshan yin 'dug
/rig 'dzin mnga' ris pa chen po'i phyag bris dngos shog ser bu yig las zhus dag pa'i ma phyi las zhal bshus shing zhus lan gyis dag par bgyis pa lags so /
!
/'di'i khrid lung gnyis ka'i brgyud pa ni /
chos sku snang ba mtha' yas /
longs sku thugs rje chen po /
sprul sku pad+ma 'byung gnas /
las can dag pa'i 'khor lnga /
rig 'dzin legs ldan bdud 'joms rdo rje /
'jam dbyangs mkhyen brtse'i dbang phyug
/rdo rje 'chang dbang phyug rab brtan /
'jam mgon bsod nams mchog ldan /
zur chen chos dbyings rang grol /
rigs dang dkyil 'khor rgya mtsho'i khyab bdag rig 'dzin chen po kun bzang pad+ma phrin las theg mchog dbang gi rgyal po yongs 'du'i sde /
bya btang su d+hI ar+tha /
des lha rigs ngag dbang kun dga' legs pa'i 'byung gnas la'o ///
/
