@#//
gsang thig snying po'i skor bdun las /
bla ma sku bzhi'i sgrub thabs kyi grol byed khrid yig 'dus gsal du bkod pa rnam grol thig le zhes bya ba bzhugs so //
na mo rat+na gu ru we /
gang gi rnal 'byor yid la byas tsam gyis //
srid pa'i 'khrul 'khor bde blag 'jig mdzad pa //
sangs rgyas kun dngos bde ba chen po'i zhabs //
snying gi chu skyes ze'u 'brur rtag bzhugs gsol //
stan thog gcig tu lus ngag yid //
rdo rje gsum du smin byed pa'i //
grol lam mchog 'dir skal ldan kun //
zhugs la gtan bde'i ngal bsos shig
/gter byon bla ma'i sgrub thabs snga phyir byung ba thams cad las khyad par du 'phags pa 'od kyi thig le'i spyi don gnyis pa grol byed khrid kyi rim pa nyams su blang ba'i tshul la gsum /
rgyud rnam par dag pa sngon 'gro /
sgo gsum grol bar byed pa dngos gzhi /
spyod yul lam du khyer ba rjes kyi khrid rim mo //
dang po sngon 'gro la gnyis /
thun mong blo ldog rnam bzhi /
thun min gsag sbyong gi rim pa'o //
dang po ni /
gzhung las /
dben zhing rang dbang 'du ba'i sar :
bde ba'i stan la bag phab nas :
lus ngag yid gsum rnal du dbab :
dal 'byor rnyed dka' 'jig sla dang :
las 'bras 'khor ba'i nyes dmigs bsam :
zhes gsungs te /
spyir bsam gtan sgom pa la lus ngag yid gsum dben dgos /
de la mthun pa'i rkyen gyi gtso bo gnas dben pa gal che bas /
dgra rkun dang skye bo'i rgyu 'grul sgra'i klag cor med cing gzhan gyis bdag tu ma bzung bas rang dbang 'du la nyams dga' yid dang mthun pa zhig tu gnas bcas te /
bde ba'i gdan la lus gnad bsam gtan gyi chos dang ldan pas 'khod /
ngag gnad thun 'gor rlung ro lan gsum 'bud la sgo gsum gyi sdig sgrib phyir sang gis dag par mos /
sems gnad gdod nas dag pa'i stong nyid dang dmigs pa med pa'i snying rje yid yul du byas te /
mdo dang thun mong ba'i sngon 'gro rim pa bzhi'i thog mar dal 'byor rnyed dka' bsam pa ni /
zhi ba lhas /
dal 'byor 'di ni shin tu rnyed par dka'//
skyes bus don grub thob par gyur pa la //
gal te 'di la phan pa ma bsgrubs na //
phyis 'di yang dag 'byor pa ga la 'gyur //
zhes gsungs pa ltar /
lha las kyang lhag pa'i mi lus rin po che mi khom pa'i gnas brgyad las log pa'i dal ba brgyad dang /
rang gzhan gyi 'byor pa phun sum tshogs pa bcu dang ldan pa 'di ni rgyu dang dpe dang grangs dang ngo bo'i sgo nas shin tu rnyed par dka'/
rnyed pa des kyang phan 'dogs kyi don chen po dang ldan pa yin la /
'di lta bu da res thob par gyur pa'i tshe gtan du phan nges pa'i 'dun ma zhig mi bsgrub par ltar snang 'jig rten gyi bya bzhag zin dus med cing zin kyang 'khor ba dang ngan 'gro sdug bsngal gyi rgyu 'ba' zhig pa las nam phug snying po til 'bru tsam yang med pa 'di nyid kyi dbang du shor na dbul pos yid bzhin gyi nor bu rin po che rnyed nas stor ba las kyang gyong tshabs che ste /
tshe phyi ma phan chad du ni 'di lta bu'i rten nam yang rnyed par dka' bas /
da lan brgya lam lan gcig 'dir mi lus khyad par can thob /
bla ma dge ba'i bshes gnyen dang mjal /
dam pa'i chos thams cad kyi yang snying gsang sngags rdo rje theg pa dang 'phrad /
chos byed pa'i dbang rang la yod pa'i skabs 'dir don med chud zos su ma shor bar nam bzhag gtan gyi 'dun ma dam pa'i chos zab mo zhig ci nas kyang bsgrub par bya'o snyam pa'i dam bca' drag po bya dgos te /
mdo las /
'jig rten sangs rgyas 'byung ba brgya lam ste //
mi yi lus 'di tshogs kyis rnyed pa yin //
e ma dal ba dang ni chos nyan pa //
'di 'dra bskal pa brgyar yang rnyed par dka'//
zhes gsungs pa ltar nges par bya'o //
gnyis pa tshe mi rtag pa bsam pa ni /
rgya che rol pa las /
srid gsum mi rtag ston ka'i sprin dang 'dra //
'gro ba'i skye 'chi gar la lta dang mtshungs //
'gro ba'i tshe 'gro nam mkha'i glog 'dra ste //
ri gzar 'bab chu bzhin du myur mgyogs 'gro
/zhes gsungs pa ltar /
spyir khams gsum srid pa gsum gyis bsdus pa'i gnas 'dir rtag brtan du gnas pa ni gcig kyang med de /
phyi snod kyi 'jig rten la chags gnas 'jig stong /
nang bcud kyi sems can la skye rga na 'chi /
nam zla dus bzhi dang nyin mtshan skad cig gis 'gyur ldog sogs ston ka'i sprin phung bzhin du skad cig gis g.yo zhing mi brtan pa'i ngang tshul can yin la /
khyad par srog dbugs kyis bsdus pa'i 'gro ba rnams skyes zin nas 'chi ba las ma 'das /
de'ang 'di tsam sdod kyi dus btab su la'ang ma mchis pas nam 'chi cha med pa gar mkhan gyi lag pas gar bsgyur ba'am /
'chi rkyen shin tu mang bas tshe srog myur du yal ba nam mkha' la glog shar ba dang mtshungs shing /
skad cig re res kyang 'chi ba la je nyer 'gro ba ri gzar po la chu 'bab pa'am /
nyi ma rgas pa'i grib so dang 'dra bas myur du 'chi ba la bred sngangs drag pos longs yod dang btang snyoms kyi dbang du ma shor bar sdar ma'i pang du sbrul zhugs pa ltar tshe 'di'i bya ba 'di ling gis bor te dam pa'i chos da lta nyid nas bsgrub ste  brtson 'grus chen pos sgo gsum dge ba'i bya ba 'ba' zhig pa la 'jug pa'i dam bca' bya ba gal che ste /
kun mkhyen chos rjes /
tshe 'di mi rtag 'jim pa'i bum pa 'dra //
sang dang 'jig rten phyi ma'i snang ba gnyis //
sngon la gang 'byung nges pa med pas na //
de ring nyid nas dam pa'i chos mdzod cig
/ces gsungs pa ltar ro //
gsum pa las 'bras la bsam pa ni /
rgyal po la gdams pa'i mdo las /
dus kyis bsnyen nas rgyal po 'gro 'gyur na //
longs spyod mdza' dang gnyen bshes rjes mi 'brang //
skyes bu dag ni gar gnas gar 'gro yang //
las ni grib ma bzhin du rjes su 'brang //
zhes gsungs te /
rang 'chi ba'i rjes su khungs med du 'gro ba'am /
gar skye rang dbang 'dus pa zhig yin na skrag rgyu ci yod de /
de ltar mi 'gyur /
'chi ba'i dus la babs nas pha rol du 'gro ba'i tshe longs spyod zas nor ri tsam yod kyang khab skud tsam yang khyer dbang med /
mdza' grogs gnyen 'dun 'khor g.yog ji tsam yod rung mi gcig rog dan tu khrid pa'i dbang med /
lus bem po shul du lus /
rnam shes bar dor 'khyams pa'i tshe da lta'i dge sdig gi las ci byas lhan cig tu 'grogs te /
de'ang dge ba'i las kyis mtho ris su skye ba sogs bde ba myong /
sdig pa'i las kyis ngan song du skye ba sogs sdug bsngal myong /
rang gis ma byas pa'i las dang mi 'phrad /
byas pa cung zad tsam yang chud mi za /
dkar nag gi las 'bras go log mi srid pas rang rgyud la so sor smin /
rgyu las bsags pa chung ngu las med kyang 'bras bu chen por smin pas rnam pa kun tu dge ba phra zhing phra ba nas gsag
/sdig pa phra zhing phra ba'ang 'dzem zhing blang dor la brtson par bya dgos te /
mdo sde las /
lus can dag gi las rnams ni //
bskal pa brgyar yang chud mi za //
tshogs shing dus la babs pa na //
'bras bu nyid du smin par 'gyur //
ces so //
bzhi pa 'khor ba'i nyes dmigs bsam pa ni /
'dul ba lung las /
sred srid ma rig dbang gis skye bo rnams //
mi dang lha dang ngan song rnam gsum po //
'gro ba lnga po dag tu mi mkhas 'khor //
dper na rdza mkhan 'khor lo 'khor ba bzhin //
ces dang /
srid gsum rga dang nad kyi sdug bsngal 'bar //
'di na 'chi me rab 'bar mgon med de //
srid las byung la 'gro ba rtag tu rmongs //
bum par chud pa'i bung ba 'khor ba bzhin //
zhes gsungs te /
de ltar las 'bras la nges pa rnyed nas /
dge sdig blang dor byas pas mtho ris kyi bde ba la spyod pas chog gam snyam na mi chog ste /
'khor ba 'di ni ma rig pas rgyu byas /
'dod sred kyis rkyen byas te srid pa gsum gyi 'khrul snang shar nas lha mi gnyis /
byol song yi dwags dmyal ba ste ngan song gsum /
lha min stod ris lha dang smad ris yi dwags su 'dus pa bcas 'gro ba rgyud lnga po de dag rnams su /
dper na rdza mkhan gyi 'khor lo 'khor ba bzhin thog ma med pa nas da lta'i bar yang nas yang du skyes shing sdug bsngal gyi rgyu dang 'bras bu la rtag tu spyod /
da rung yang mtha' med pa'i 'khor bar 'khyams shing sdug bsngal myang bar 'gyur te /
mtho ris na 'gyur ba'i sdug bsngal /
ngan song gsum na sdug bsngal gyi sdug bsngal /
spyir khyab pa 'du byed kyi sdug bsngal gyis mnar ba /
'khor ba'i gnas mtho dman gang du skyes kyang nyes can btson dong du chud pa'am /
gcong chen gyis zin pa'i nad pa ltar bde ba'i go skabs nam yang med pas da res 'khor ba'i rgya mtsho 'di las thar nas gtan gyi bde ba thob nges pa'i dam pa'i chos bsgrub pa la brtson 'grus drag po bya ba'i blo thag chod pa dgos te /
rgyal tshab byams pas /
mi gtsang ba la dri zhim med bzhin 'gro lnga dag na bde ba med //
de yi sdug bsngal rtag tu me mtshon rgya tshwa la sogs reg skyes bzhin //
zhes gsungs pa ltar ro //
gnyis pa thun mong ma yin pa'i sngon 'gro la bzhi /
thar pa'i lam du gzhug pa /
'gal rkyen sdig ltung sbyong ba /
mthun rkyen tshogs gnyis spel ba /
khyad par byin rlabs 'beb pa'o //
dang po la gnyis te gzhung las /
nges 'byung mchog gis mtshams sbyar la :
bslu med dkon mchog skyabs su 'gro :
smon dang 'jug pa'i byang sems bskyed :
ces gsungs te /
dang po lam log pa las khyad par du byed pa skyabs su 'gro ba'i khrid ni /
sngar smos pa ltar 'khor ba sdug bsngal gyi rgya mtsho chen po 'dir thar dus med par bying ba las nges par 'byung ba dang /
skyo shas bzod glags med pas bskul te da res ci nas kyang 'khor ba 'di las thar pa zhig bya /
de'ang rang stobs kyis thar mi thub /
'di las skyob cing 'dren par nus pa 'jig rten gyi chen po sogs su la'ang med /
rang nyid srid mtsho las brgal nas gzhan skyob cing 'dren nus pa'i skyabs gnas bslu ba med pa ni dkon mchog rin po che rnam pa gsum yin pas de la blo gtad ling bskyur gyis skyabs su 'gro dgos shing /
rdo rje theg pa thun mong ma yin pa'i skabs 'dir rigs thams cad kyi khyab bdag dpal ldan bla ma dam pa nyid las skyabs gnas gzhan tshol mi dgos te /
de'i thugs sangs rgyas /
gsung dam chos /
sku dge 'dun te dkon mchog kun 'dus kyi rang bzhin du bzhugs pa'i nges shes brtan pos skyabs 'gro bya ba yin /
de nyams su len pa na /
thog mar gang la skyabs su 'gro ba'i yul gsal gdab pa ni /
sa phyogs dag pa'i zhing gi bkod pa phun sum tshogs pa dang ldan pa'i mdun gyi mkhar seng ge brgyad kyis btegs pa'i rin po che'i khri'i steng du rab tu rgyas pa'i pad+ma dang zla ba'i dkyil 'khor gyi gdan la ngo bo rtsa ba'i bla ma nyid rnam pa ma hA gu ru bde ba chen po sku mdog dkar la dmar ba'i mdangs chags pa /
'dzum zhing dgyes pa'i zhal can spyan gnyis lta stangs zlum por gzigs pa /
dbu la sde snod gsum mtshon pa'i paN zhwa dmar po dang /
sku la gsang gos phod ka chos gos rnam gsum zab ber rnams brtsegs mar gsol ba /
phyag gnyis mnyam gzhag gi steng du ka pA la bdud rtsis gang ba bsnams pa /
zhabs rdo rje'i skyil mo krung gis bzhugs shing ye shes kyi rang 'od 'ja' zer thig le mer mer 'khrigs pa /
phyogs dus kyi rgyal ba sras dang bcas pa thams cad gcig tu 'dus pa'i ngo bor mos /
gang gis skyabs su 'gro ba'i gang zag ni /
skyabs yul dkon mchog kun 'dus de nyid kyi mdun du rang dang g.yas g.yon mdun rgyab rnams su tshe 'di'i pha ma dgra gnyen gyi gtso bor gyur pa'i mkha' khyab kyi pha ma sems can thams cad khrom chen po tshogs pa bzhin 'khod de /
skyabs su 'gro ba'i tshul ni /
lus gus pas thal mo sbyar /
ngag gis skyabs su 'gro ba'i tshig brjod cing /
yid kyis dus 'di nas byang chub ma thob bar du mthor gtang dmar gtang bla ma sangs rgyas kun 'dus khyed mkhyen snyam pa'i bsam sbyor lhan cig byed par mos la /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
zhes pa la grangs gsag
/mthar thun 'jog pa'i tshe /
bla ma'i sku las 'od zer 'phros /
bdag gzhan sems can thams cad kyi sdig sgrib sbyangs te thugs rje'i byin rlabs rgyud la zhugs /
sems can rnams dag pa'i zhing du song /
bla ma 'od du zhu nas rang la thim pas dbyer med du gyur par mos la ngo bo bskyang /
thun las ldang ba na dge bsngo bcas phyi ma rnams la'ang rigs 'gre
/'di nyid ched du gsog skabs /
nyal khar skyabs yul mi bsdu bar de nyid la mgo phyogs te nyal bar mos la /
mos gus kyi ngang nas gnyid du 'gro bar bya'o //
gnyis pa lam dman pa las ldog pa sems bskyed pa'i khrid ni /
'di ltar rang cag rnams kyis 'khor ba thog ma med pa nas da lta'i bar du lus grangs med pa blangs pa'i skabs su sems can 'di thams cad kyis pha ma ma byas pa ni gcig kyang med /
byas res su phan btags pa la da lta'i pha ma dang khyad par cung zad med /
nam mkha'i khams la mtha' med pa bzhin du sems can la mtha' dang mu med /
de thams cad bde ba 'dod pa mnyam /
sdug bsngal mi 'dod pa mnyam yang 'khrul pa'i dbang gis thabs la mi mkhas pas zhe 'dod dang lag len phyin ci log tu song nas sdug bsngal gyi rgyu 'ba' zhig bsgrubs pas yang nas yang du 'khor ba'i rgya mtsho chen po 'dir 'khyams te sdug bsngal kho na la spyod pa snying re rje snyam du byams pa dang snying rje tshad med pa sngon du 'gro bas pha ma sems can 'di thams cad gtan gyi bde ba dam pa bla ma sangs rgyas sku bzhi'i bdag nyid can gyi go 'phang la bdag kho nas dgod par bya'o snyam du smon pa sems bskyed pa dang /
de'i thabs zab cing rgya che ba mtha' yas par gsungs pa rnams kyi nang nas mchog dang phul du gyur pa'i myur lam zab mo bla ma sangs rgyas sku bzhi'i go 'phang myur ba nyid du bsgrubs nas gang 'dul gyi phrin las sna tshogs pa'i thabs kyi rim pas nam yang skyo ngal med par sems can gcig kyang ma lus pa 'khor ba las bsgral te ye shes bla ma'i sa chen po la 'god par bgyi'o snyam du 'jug pa sems bskyed gsal btab la ngag tu /
sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro ba bsgral bar dam bca' 'o :
zhes lan ci nus su brjod /
thun mthar dbugs dbyung rngub dang sbyar ba'i bde sdug gtong len gyi dmigs pa'ang bsgoms la yul sems can /
sgom mkhan rang /
sems bskyed gsum ka rang gdod nas mi dmigs pa'i ngang la mnyam par bzhag go
/gnyis pa sdig sgrib sbyong byed rdo rje sems dpa'i sgom bzlas ni /
spyir rang re rnams kyis thog med nas bsags pa'i sdig ltung chen pos non pa'i steng du tshe 'dir yang 'di nas da lta phan chad rang bzhin dang bcas pa'i kha na ma tho ba tshabs chen pos non nas mtho ris dang thar pa thob pa la sgrib /
yon tan skye ba'i gegs byed /
tshe 'dir mi 'dod pa rnams dang phyi ma ngan song du ltung ba'i rtsa ba byed pa'i sdig pa sbyong ba'i thabs la ci nus kyis 'bad dgos /
sbyong byed thabs rnams kyi nang nas shin tu zab cing nyams su len bde ba rdo rje sems dpa'i sgom bzlas 'di nyid khrid rim kun gyi thog mar 'byung /
de'ang stobs bzhi tshang ba'i bshags pa re res kyang sdig pa'i phung po ri bo tsam sbyong nus par gsungs pas 'di ltar gsal gdab par bya ste /
rang tha mal du gnas pa'i spyi bor pad+ma dkar po dang zla ba'i dkyil 'khor gyi steng du /
ngo bo rigs thams cad kyi khyab bdag rtsa ba'i bla ma nyid rnam pa bcom ldan 'das dpal rdo rje sems dpa' sku mdog dkar po zhi zhing 'dzum pa'i nyams /
phyag g.yas pas rdo rje thugs kar gtod cing /
g.yon dril bu dkur bsten pa /
dar dang rin po che'i rgyan gyis brgyan cing zhabs g.yas cung zad brkyang zhing g.yon bskum pa'i phyed skyil gyis ye shes 'od lnga rab tu 'phro ba'i klong na bzhugs pa /
phyogs bcu dus bzhi'i bde bar gshegs pa kun 'dus su gsal ba'i thugs kar zla ba'i steng du hU~M yig dkar po'i mthar skor du yi ge brgya pa'i sngags rnams shel dkar gyi phreng ba lta bu g.yas skor sbrul 'khyil pa'i rnam par 'khod par bsgoms la /
gter gzhung tshig gis gsal gdab pa ni /
rang gi spyi bor pad zla'i steng :
rtsa ba'i bla ma rdo rje sems :
dkar gsal rdo rje dril bu bsnams :
dar dang rin chen rgyan gyis brgyan :
zhabs zung phyed pa'i skyil krung gis :
ye shes 'od lnga'i klong na bzhugs :
thugs kar zla steng hU~M yig mthar :
sngags kyi phreng bas bskor bar gsal :
zhes nan tan du gsal btab ste rten gyi stobs so //
sngon chad byas pa'i sdig pa mi dge ba'i las la ngo tsha ba'i gnong bas /
rang nyid phung ba'i las la 'gyod pa drag po byed pa ni rnam par sun 'byin pa'i stobs /
phyin chad 'di lta bu'i bya ba ngan pa lus ngag yid gsum gyi sgo nas srog la babs kyang mi bgyid snyam pa'i dam bca' brtan po bya ba nyes byas las zlog pa'i stobs dang ldan pas /
dpal ldan bla ma rdo rje sems :
bdag la re ltos khyed las med :
sdig ltung gnong 'gyod drag pos bshags :
byang zhing dag par byin gyis rlobs :
zhes mos gus drag pos gsol ba btab pa'i rkyen gyis rdo rje sems dpa'i sku dang sngags phreng las bde ba chen po'i rang bzhin ye shes bdud rtsi'i rgyun nar gyis babs /
rang gi spyi bo tshangs pa'i lam nas zhugs lus kyi nang thams cad gang bas sdig sgrib thams cad dud khu dang sol khu /
nad rnams rnag khrag
/gdon rnams srog chags 'bu srin 'ja' tshon la sogs pa'i rnam par dbang po'i sgo dang ba spu'i bu ga thams cad nas thon te rgyang ring du yal /
rang lus gdos bcas kyi rnam pa yang dag nas dri ma med pa 'ja' 'od dkar po lta bur gyur par bsams la /
ngag tu /
sku dang sngags las bdud rtsi'i rgyun :
bde ba chen po'i rang bzhin 'phros :
rang gi tshangs pa'i lam nas zhugs :
lus gang sdig ltung nad gdon kun :
dag cing dri ma med par bsam :
zhes bdud rtsi 'beb sbyong gi dmigs pa gsal la ma yengs par yig brgya gsol 'debs kyi tshul du bzla ba ni gnyen po kun tu spyod pa'i stobs te bzlas pa ji tsam nus pa grub pa'i thun mthar /
mgon po bdag ni sogs kyis bshags sdom gsol ba btab pas rdo rje sems dpa' zhal 'dzum pa dang bcas sdig sgrib dag pa'i gnang ba bstsal te 'od du zhu nas rang la thim pas rang gi sgo gsum yang rdo rje gsum gyi ngo bor gyur par mos la 'khor gsum yongs dag gi ngo bor mnyam par bzhag la dge ba bsngo'o //
gsum pa tshogs gnyis spel ba maN+Dal gyi khrid ni /
gzhung las /
mdun mkhar sgrub pa'i maN+Dal gsal :
zhes sogs kyis bstan pa'i don /
tshogs ma rdzogs na sangs rgyas thob pa lta ci smos /
gnas skabs bskyed rdzogs kyi drod rtags kyang ji bzhin pa skye mi btub /
mthar thug gi sangs rgyas nyid kyang tshogs gnyis rdzogs pa'i rang gzugs yin la thun mong gi tshe bsod sogs kyang tshogs gsag pa kho na las byung /
tshogs gsog thabs mtha' yas pa rnams kyi nang nas bya sla la phan yon che ba maN+Dal 'bul ba las lhag pa med /
'di lag tu len pa la'ang ched du gsog pa'i skabs sogs 'byor na /
tshogs zhing du sgrub pa'i rten gyi maN+Dal rgyu bzang po dri ma med pa la tshom bu gtso 'khor lnga bkod pa rang mdun stegs mtho ba la bkod cing de nyid bsgom gzhir byed /mchod pa'i maN+Dal rin po che sman 'bru gtsang ma gang 'byor dri bzang gi chu bcas 'du byas la /
tshogs kyi zhing gsal gdab pa ni /
mdun gyi nam mkhar rin po che'i rang bzhin 'ja' sprin kha dog lnga ldan gyis btegs pa'i dbus su rtsa ba'i bla ma gu ru bde ba chen po sngar skyabs yul skabs su smos pa dang mtshungs pa'i thugs kar chos sku gsang ba 'dus pa /
phyi rol phyogs bzhir longs sku thod phreng rigs bzhi /
phyogs dang mtshams su sprul sku mtshan gyi rnam 'gyur bcu gnyis /
de dag gi mdun phyogs su khyad par sangs rgyas yi dam rgyal ba zhi khro /
g.yas su thun mong gi sangs rgyas chags bral sprul sku'i rnam pa can /
rgyab phyogs su dam pa'i chos glegs bam brtsegs pa /
g.yon phyogs su theg pa che chung gi dge 'dun byang sems dang nyan rang /
bar mtshams su mkha' 'gro chos skyong srung ma rnams sprin 'khrigs pa ltar bzhugs par mos /
mchod pa'i maN+Dal lan gsum phyis la sgo gsum gyi dri ma dag par bsam /
byang chub sems kyis brlan par mtshon pa'i dri bzang gi chus byug
/de nas lus kyis tshom bu 'god pa /
ngag gis tshig brjod pa /
yid kyis dmigs pa sgom pa gsum phrugs gcig tu byas te /
dbang chen gser gyi sa gzhi'i dbus su ri rab lhun po /
gser ri rol mtsho /
gling bzhi dang /
gling phran bcu gnyis /
bkra shis rdzas rtags /
rgyal srid sna bdun /
sgeg sogs lha mo /
nyi zla lcags ri mu khyud /
gzhan yang lha mi'i dpal 'byor bde ba'i yo byad dpag tu med pas phyur bur bkang bar dmigs pa 'di nyid kyis mtshon byed du byas te /
stong gsum rab 'byams rgya mtsho'i zhing thams cad mchod pa'i bye brag bsam gyis mi khyab pas bkang ste 'bul ba phyi'i maN+Dal /
rang gi lus dang longs spyod dge ba'i dngos po dus gsum du bsags shing gsag par 'gyur ba thams cad kyang kun bzang rnam par 'phrul pa'i mchod pa'i sprin rgya mtshor sprul te 'bul ba nang gi maN+Dal /
'bul ba'i yul /
dbul bya'i rdzas /
'bul ba po rang nyid bcas gdod nas gzung ba dang 'dzin pa gnyis su rtog pa'i spros mtshan rnam par dag pa 'od gsal de kho na nyid kyi ngang du ro mnyam par shes pa gsang ba'i maN+Dal bcas ting nge 'dzin gsum phrugs gcig tu byas nas /
bla ma dang dkon mchog rin po che rtsa gsum chos srung dang bcas pa la phul bas dgyes pa chen pos bdag gir mdzad /
bdag gzhan thams cad bsod nams dang ye shes kyi tshogs gnyis yongs su rdzogs par 'dun cing gsol ba btab pa ltar byin gyis brlabs par bsams la spyi 'gro'i tshom bu so bdun ma lag len ltar bkod pa tshar ci 'grub dang /
gter gzhung nas 'byung ba /
oM AHhU~M:
phyi nang snod bcud rab 'byams dang :
bdag lus longs spyod dpal 'byor bcas :
gzung 'dzin rnam dag 'od gsal ngang :
bla ma dkon mchog rtsa gsum la :
gus pas 'bul lo dgyes par bzhes :
tshogs gnyis rdzogs par byin gyis rlobs :
oM gu ru sarba ta thA ga ta rat+na maN+Da la pU dza ho :
zhes pa nyid la grangs bzung nas ci nus su 'bul /
thun mthar 'khor gsum rnam par mi rtog pa'i spros bral chen po'i rang ngo la mnyam par bzhag go
/bzhi pa khyad par gyi byin rlabs lam du byed pa bla ma'i rnal 'byor bsgom pa ni /
rdo rje theg pa'i sgo ru zhugs phyin chad mchog thun mong gi byin rlabs dang dngos grub thams cad mtshan nyid dang ldan pa'i rtsa ba'i bla ma la ma bsten par thabs gzhan gang gis kyang mthar phyin pa 'grub mi nus pas /
re ltos thams cad bla ma kho na la 'cha' zhing ci mdzad khyed mkhyen blo gtad ling bskyur gyi mos gus drag pos gsol ba 'debs pa nyid lam du bya dgos shing /
gsol ba 'debs pa'i yul rang nyid la dngos su bka' drin stsol ba'i rtsa ba'i bla ma yin mod /
khyad par gangs can du skyes pa'i 'gro ba thams cad la sangs rgyas las kyang lhag pa'i bka' drin chen po dang ldan pa gu ru pad+ma 'byung gnas dang dbyer med du gsol ba 'debs pa nyid gnad kyi yang snying por bzung bar bya dgos te /
nyid kyi zhal nas bod 'bangs spyir rjes su gdams pa la /
bla ma'i skal pa pad+ma 'byung gnas yin :
snying po gu ru pad+ma sid+d+hi bgrongs :
zhes dang /
gsang thems las /
nga sgrub sangs rgyas thams cad 'grub :
nga mthong rgyal ba thams cad mthong :
nga ni bde gshegs 'dus pa yin :
ces gdong dmar mun pa'i rgyal khams su skyes pa'i 'gro ba rnams kyi 'dren pa'i bla ma gcig pu ni gu ru rin po che yin cing de nyid sgom zhing gsol ba gdab pas rtsa gsum rgyal ba sras dang bcas pa la sgom sgrub gsol 'debs byas pa'i yon tan 'byung bar gsungs pa nyid nam yang mi bslu ba'i rdo rje'i gsung yin pa la yid ches pa'i nges shes dang ldan pas 'di ltar bsgom par bya ste /
chos thams cad gdod ma nas rang bzhin gyis rnam par dag pa'i snang cha rten 'brel sgyu ma'i rol pa tsam du snod bcud thams cad dag pa'i zhing khams rgyan dang bkod pa tshad med pa'i dbus su /
gdan pad+ma dang nyi ma bam ro mgo g.yon du bstan pa'i steng du rang nyid mkha' 'gro ye shes mtsho rgyal dkar la dmar ba'i mdangs can gzhon nu'i lang tsho la babs pa chags pa'i nyams can /
phyag g.yas gri gug nam mkhar 'phyar cing g.yon pas thod pa bdud rtsis bkang ba thugs kar 'dzin pa /
dbu rgyan sogs rin po che'i rgyan brgyad dang rus pa'i phyag rgya lngas brgyan cing /
dar dkar gyi na bza' g.yang lugs su gsol ba /
skra mtshams dang mgul du me tog dkar dmar gyi phreng bas brgyan pa /
zhabs gnyis dor thabs kyis ye shes kyi 'od zer sna lnga 'phro ba'i klong na 'gying ba'i tshul can du gsal ba'i mdun mkhar seng ges btegs pa'i rin po che'i khri'i steng pad+ma dang zla ba'i gdan la ngo bo rtsa ba'i bla ma nyid rnam pa gu ru rin po che pad+ma 'byung gnas sku mdog dkar la dmar ba'i mdangs 'od 'tsher ba shin tu zhi zhing 'dzum la dgyes pa'i nyams can /
dbu la pad zhwa dang sku la gsang gos phod ka chos gos zab ber rnams brtsegs mar gsol zhing /
phyag g.yas thugs kar rdo rje dang g.yon mnyam gzhag steng du ka pA la bdud rtsis bkang ba'i nang du tshe bum mtshan pa bsnams pa /
zhabs gnyis rdo rje'i skyil mo krung gis 'ja' 'od zer thig gi klong na bzhugs par bsams la gter gzhung gis gsal gdab pa ni /
a :
gdod nas rnam dag gnyug ma'i gshis :
rten 'brel sgyu ma'i snang cha las :
snod bcud dag pa'i zhing khams dbus :
rang nyid mtsho rgyal rnal 'byor ma :
dkar dmar mdangs ldan rjes chags nyams :
gzhon tshul rin chen rus pa dang :
dar gos me tog phreng bas brgyan :
gri gug thod 'dzin dor stabs kyis :
pad nyi bam ro'i gdan steng du :
ye shes 'od zer 'phro bas 'gying :
mdun mkhar seng khri pad zla'i dbus :
rtsa ba'i bla ma pad+ma 'byung :
zhi 'dzum dgyes nyams dkar dmar mdangs :
rdo rje thod zhal tshe bum bsnams :
gru mo g.yon du kha T+wAM bsgrengs :
pad zhwa chos gos ber phod gsol :
zhabs zung rdo rje'i skyil krung bzhugs :
dkon mchog rtsa gsum rgya mtsho'i tshogs :
spyan drangs gnyis su med par bsam :
hU~M:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis rlobs phyir gshegs su gsol :
oM AHhU~M badzra gu ru pad+ma sid+d+hi hU~M:
gu ru d+he ba d+hA ki nI badzra sa mA dza :
dzaHhU~M baM ho :
zhes mos gus gdung shugs drag pos spyan drangs /
phyogs bcu'i zhing na bzhugs pa'i brgyud gsum rig 'dzin bla ma /
dkon mchog rtsa gsum rab 'byams rgya mtsho ma lus shing lus pa med pa thams cad skad cig gis byon te bsgoms pa la thim pas dkon mchog kun 'dus kyi ngo bor gyur par mos /
tshogs gsag pa ni /
mkha' khyab kyi sems can thams cad dmigs yul du byas te rang gzhan thams cad sgo gsum gus pa chen pos bsam sbyor mgrin gcig pas /
lus zhing gi rdul snyed du sprul nas phyag 'tshal ba dang /
phyi nang gsang gsum gyi mchod rdzas dngos 'byor yid sprul dpag tu med pas mchod pa dang /
thog med nas bsags pa'i sdig sgrib nyes ltung ci mchis pa la gnong 'gyod drag pos bshags shing phyin chad bsdams pa dang /
rang gzhan zag bcas zag med kyis bsdus pa'i dge ba ci mchis pa thams cad la rjes su yi rang ba dang /
theg gsum spyi dang khyad par rdo rje theg pa'i chos 'khor bla na med pa bskor bar bskul ba dang /
'khor ba ji srid de srid du mya ngan las mi 'da' bar rtag brtan chen por bzhugs su gsol ba dang /
dge ba'i rtsa ba ci mchis pa thams cad ma rgan 'gro rnams bla na med pa'i byang chub thob pa'i phyir du bsngo ba rnams kyi don re re bzhin gsal gdab la /
bla ma yi dam mkha' 'gro gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang ba'i mchod pa 'bul :
nyams chag sdig sgrib mthol zhing bshags :
gsang sngags bsgrubs la rjes yi rang :
smin grol gsang sngags chos 'khor bskor :
mya ngan mi 'da' bzhugs su gsol :
snying po sems can don du bsngo :
yang dag rdo rje'i don rtogs shog :
ces tshar bdun nam gsum gyis mtha' rten pa brjod /
gsol ba gdab pa ni /
'di phyi bar do kun tu blo gtad ling bskyur ci mdzad khyed shes bzod med mos gus kyi gdung shugs drag po'i ngang nas /
bla ma dkon mchog gsum gyi dngos :
rtsa gsum rgya mtsho'i bdag nyid la :
snying nas gus pas gsol ba 'debs :
dbang skur byin rlobs dngos grub stsol :
ces pa nyid la thun gyi dngos gzhir bya /
brgyud 'debs sam bla ma sku gsum gyi gsol 'debs sogs spro na 'don /
thun mthar badzra gu ru brgya rtsa las mi nyung ba bzlas la thugs dam bskul lo //
mthar dbang blang ba ni /
bla ma'i dpral bar oM dkar po /
mgrin par AHdmar po /
thugs kar hU~M sngon po rdo rje gsum gyi ngo bor gsal btab la /
gsol 'debs mos gus bzlas pa'i rkyen gyis bskul bas dpral ba'i oM las 'od zer dkar lam gyis byung /
rang gi dpral bar thim /
lus kyi sdig sgrib sang gis dag
/bum pa'i dbang thob /
lam dus su bskyed rim bsgom pa la dbang /
'bras bu sprul pa'i sku thob pa'i skal pa can du byas /
mgrin pa'i AHlas 'od zer dmar shar gyis byung /
rang gi mgrin par thim /
ngag gi sdig sgrib dag
/gsang ba'i dbang thob /
lam rang lus thabs ldan bsgom pa la dbang /
'bras bu longs sku 'grub pa'i skal ldan du byas /
thugs ka'i hU~M las 'od zer sngon po nar gyis byung /
rang gi snying gar thim /
yid kyi sdig sgrib dag
/shes rab ye shes kyi dbang thob /
gzhan lus pho nya'i zab lam bsgom pa la dbang /
'bras bu chos sku 'grub pa'i skal ldan du byas /
gnas gsum gyi 'bru gsum las 'od zer dkar dmar mthing gcig car du byung /
rang gi gnas gsum du thim /
sgo gsum cha snyoms kyi sdig sgrib dag
/dbang bzhi pa thob /
lam rdzogs pa chen po bsgom pa la dbang /
'bras bu ngo bo nyid sku 'grub pa'i skal pa can du byas par mos la /
de gsal gdab pa ni /
bla ma'i gnas gsum 'bru gsum las :
'od zer rim dang gcig char byung :
rang gi gnas gsum thim pa yis :
dbang bskur sgrib sbyangs ye shes smin :
ces lam dus kyi dbang bzhi 'di'ang bskyar te tshar kha shas len pa byung na dgos pa che'o //
slar yang mos gus gdung shugs kyis thugs rgyud bskul bas /
bla ma dgyes pa chen pos 'od du zhu nas rang la thim /
rang gi sgo gsum dang bla ma'i gsang gsum dbyer med chu la chu bzhag pa ltar gyur par bsams la mos gus kyis drangs pa'i shes pa skad cig ma'i rang ngo la bzo bcos dgag sgrub med par lhan ner bzhag la /
mthar ni dgyes pas 'od du zhu :
bdag dang bla ma dbyer med ngang :
gzung 'dzin spros pa las 'das pa'i :
'od gsal gnyug ma'i dbyings su bzhag :
a a a :
zhes brjod la dgongs pa'i gding bzung ngo /
!
/gnyis pa sgo gsum grol bar byed pa dngos gzhi'i khrid la gsum /
sku phyag rgya'i rnal 'byor /
gsung bzlas pa'i rim pa /
thugs dgongs pa'i ting 'dzin bskyang ba'o //
dang po la gsum /
rtsa ba phyag rgya gcig pa /
dkyil 'khor yongs rdzogs /
bsgoms pa'i 'bras bu bstan pa'o //
dang po ni /
gzhung nyid las /
dang po phyag rgya'i rnal 'byor te :
ting 'dzin gsum gyis gzhi bcas la :
rten dang brten pa'i dkyil 'khor bskyed :
de yang dang po'i las can gyis :
gtso mchog bde chen sku ru gsal :
thun mong nga rgyal brtan por bskyed :
khyad par gsal snang tshad du 'don :
mchog tu dag pa dran pa yis :
lha dang bdag dbyer med par bzhag :
ces gsungs te /
de'ang 'di nyid kyi dbang bskur ba thob cing dam tshig la gnas pa'i sgrub pa pos thog mar bskyed pa'i rim pa thams cad kyi rtsa ba phyag rgya gcig pa'i rnal 'byor la bslab par bya ste /
sngon 'gro'i rim pa rnams khyug tsam btang /
lus gnad legs par bsrang /
ngag rlung rang sor bzhag
/sems gzhan du ma yengs par dmigs pa rtse gcig tu bsgom ste /
a :
zhes brjod pas 'di ltar snang ba'i 'khor 'das kyi chos thams cad gdod ma nas ma skyes shing spros pa thams cad dang bral ba gnas lugs de bzhin nyid nam mkha' lta bu /
kun rdzob dang don dam rang bzhin gyis dbyer med pa'i zung 'jug chen po /
dbyings rig gnyis med 'od gsal ba'i rang ngo la ci gnas su mnyam par bzhag pa de bzhin nyid kyi ting nge 'dzin /
gnas lugs de nyid ye gdod ma nas gang du'ang g.yos pa med kyang rang ngo ma shes pa'i dbang gis gzung 'dzin 'khrul snang lu gu rgyud du byung ste 'khor ba mtha' med par 'khyams nas sdug bsngal rtag tu myong ba'i sgyu ma lta bu'i sems can rnams la shugs 'byung dmigs pa med pa'i snying rje mkha' khyab tu shar ba kun tu snang ba'i ting nge 'dzin /
de lta bu'i stong nyid dang snying rje zung 'jug rig pa'i rang rtsal hU~M yig dkar po 'od 'bar ba nam mkha'i dbyings su skar chen shar ba lta bur lhag gis bsgom pa rgyu'i ting nge 'dzin gsum po rim par bsgom /
de la gsal snang thob nas /
gnas yul pad+ma 'od kyi zhing khams chen por dag pa'i dbus su /
seng ge brgyad kyis btegs pa'i rin po che'i khri'i steng du rab tu rgyas pa'i pad+ma dang nyi zla'i dkyil 'khor brtsegs pa'i gdan la nam mkha'i hU~M yig skar mda' ltung ba ltar babs /
de yongs su gyur pa las rang nyid gu ru bde ba chen po sku mdog dkar la dmar ba'i mdangs can /
zhi zhing 'dzum la sgeg pa'i nyams dang ldan pa /
spyan cung zad zlum pa'i tshul gyis gzigs stangs dbyings su gtad pa /
phyag gnyis mnyam gzhag gi phyag rgyas ka pA la bdud rtsis gang ba bsnams pa /
dbu la pad+ma'i mnyen zhu dang sku la gsang gos dkar po phod mthing chos gos rnam gsum za 'og ber smug rnams brtsegs mar gsol ba /
zhabs gnyis rdo rje'i skyil mo krung gis ye shes kyi rang zer 'od lnga'i gur khang 'khrigs pa'i klong na g.yo ba med par bzhugs pa'i dpral bar oM dkar po /
mgrin par AHdmar po /
thugs kar hU~M mthing ga rnams sangs rgyas thams cad kyi rdo rje gsum gyi ngo bor gsal bar bsams la yun ci gnas su sems bzung ba ni dmigs pa'i gzhi yin la /
de nas bskyed rim gyi ting nge 'dzin rdzogs par byed pa'i gnad gsum gyi dang po thun mong ba nga rgyal la bslab pa ni /
de ltar sgom mkhan rang nyid phyogs dus rgyal ba ma lus pa gcig tu 'dus pa'i bdag nyid dkyil 'khor kun gyi khyab bdag gu ru bde ba chen po dngos yin /
de'i gsang gsum yon tan mdzad pa dang bcas pa bdag la yod do snyam pa'i nga rgyal brtan po bskyed /
lhar snang gsal rung mi gsal rung nga rgyal brtan po yang nas yang du bya zhing rtag tu nga rgyal dang ma bral ba la bslab /
gnyis pa khyad par gsal snang la bslab pa ni /
lha sku 'al 'ol yud tsam re bsgoms pas bskyed rim gyi ting nge 'dzin nam yang skye bar mi 'gyur bas gsal snang brtan po bsgrub pa shin tu gal che /
de'ang dmigs pa mi gsal ba'i rigs la thog mar bris sku legs pa zhig mdun du bkram /
de la'ang me long sogs kyi 'od phog na legs pas sems rtse gcig tu gtad /
sems zin nas bris sku bsdus la de 'dra dmigs pas bsgoms te sems bzung /
de la gsal snang thob na de nyid rang la bsres te lha sku de 'dra bar bsgom /
bris sku yod med gang ltar rang nyid lhar gsal ba de'ang thog mar gcig char du gsal 'debs /
de nas re re bzhin sems bzung ste /
zhal ras dkar la dmar mdangs zhi 'dzum sgeg pa'i nyams /
spyan zlum po lta stangs hrig ger gzigs pa /
phyag dang phyag mtshan /
dbu zhwa dang sku chas /
zhabs skyil krung /
gdan dang 'ja' 'od sogs re re nas gsal btab nas sems bzung /
de rnams la gsal snang skyes na sku yongs rdzogs snang la rang bzhin med pa me long nang gi gzugs brnyan dang /
gsal la dngos po med pa bar snang la 'ja' shar ba lta bu gsal stong bde ba chen po'i rang bzhin can du goms pa mthar ma phyin gyi bar du bslab bo //
gsum pa mchog tu rnam dag dran pa ni /
zhal gcig dbyings chos sku spros pa dang bral ba /
sku mdog dkar po sgrib gnyis kyi dri ma spangs pa /
dmar ba'i mdangs 'gro la rjes su chags pa /
phyag gnyis thabs dang shes rab /
ban+d+ha dbyings stong pa nyid dang bdud rtsi ye shes bde ba chen po zung du 'jug pa /
sangs rgyas kyi che ba'i yon tan thams cad lhun gyis grub pa'i rgyan cha /
srid zhi'i mtha' la mi gnas pa'i zhabs rdor skyil /
'khor ba'i skyon gyis ma gos pa'i gdan pad+ma dang khams dkar dmar gyi bgrod pa dag pas nyi zla'i dkyil 'khor gyi rnam par shar ba ste /
mdor na sangs rgyas kyi ngo bo la mtshan ma'i rnam pa mi mnga' yang gdul bya rjes su 'dzin pa'i phyir yon tan thams cad gang la gang 'dul gyi rnam par shar ba la nges shes bskyed do //
ji tsam bsgom pa'i thun dngos gzhir ting nge 'dzin de kho nar mnyam par bzhag
/thun bsdu ba'i tshe thugs ka nas 'phros pa'i 'od zer gyis phyi snod gzhal yas khang /
nang bcud lhar gsal bar byas /
de rnams me long la has btab pa bzhin rim par 'od du zhu nas rang la thim /
rang yang mtha' nas dbus su 'dus te thugs ka'i hU~M la thim /
de'ang mas rim gyis yal ba'i nA da shin tu phra ba la sems gtad /
de'ang dbyings su thim /
'dzin med ka dag gi ngang la ci gnas su bzhag
/de las ldang ba na nam mkha' las sprin 'byung ba ltar skad cig gis gu ru bde ba chen po gnyug ma'i lha skur lam gyis gsal /
snang ba thams cad lha /
grags pa gsung /
dran rtog ye shes chen po'i rol par nges shes bskyed /
thun mtshams spyod lam gyi skabs su'ang dran shes dang ma bral bar lam khyer rnams spyi dang mthun par bya'o //
gnyis pa dkyil 'khor yongs rdzogs ni /
de goms dkyil 'khor yongs rdzogs la :
sems 'dzin ting 'dzin rtsal sbyang bya :
zhes gsungs te /
rtsa ba'i dmigs pa de la gsal snang skyes nas brtan pa thob pa na dkyil 'khor yongs rdzogs su bsgoms nas grangs dang tshom bu spro ba la sogs bsam yas rab 'byams kyi ting nge 'dzin la bslab /
de ltar phyag rgya gcig spros gang gi tshe'ang gsal snang la cung zad brtan pa thob nas bsre ba gsum gyi ting 'dzin gyis rtsal sbyang bar bya ste gnas gsum yig 'bru las 'od zer 'phros /
phyi'i dngos po rnams la phog pas /
gdos bcas kyi zhen rtog sbyangs te lhar lam lam gyur par bsam /
rim par snod bcud thams cad sbyangs te lha dang gzhal yas khang du gyur pa dang gnyis med du bsre /
bsgoms pa'i lha de'ang rang gi sems kyi rang rtsal kho na yin te sems las gzhan pa'i lha sku med /
lha snang de las gzhan pa'i sems med pas de gnyis tha dad med par thag bcad de sems dang lha sku bsre /
lha skur snang ba de'ang ngo bo stong pa nyid /
rang bzhin bde ba chen po /
rnam pa ma 'dres gsal rdzogs su shar ba ste stong gsal bde chen zung 'jug tu bsre ba rnams re re bzhin thun du bcad de bskyang /
de rnams kyis ting nge 'dzin mthar phyin pa'am /
bsgoms pas skyo na 'og nas 'byung ba'i bzlas pa dang sbyar te bsnyen sgrub las kyi sbyor ba rnams dang /
khyad par gter gzhung nyid du gsal ba ltar tshom bu tshogs kyi sgrub pas mchog gi dngos grub la myur du reg pa'i skal pa can du bya'o //
gsum pa bsgoms pa'i yon tan ni /
tha mal dngos po'i snang zhen kun :
snang stong lha skur rang shar nas :
'khrul pa'i bag chags 'gog par 'gyur :
ces pas /
de ltar gsal brtan dag gsum dang ldan pa'i bskyed rim goms pa shin tu brtan pas sbyong byed gnyen po stobs su gyur te sbyang bya 'di ltar rang gzhan tha mal du snang ba thams cad la dngos por zhen pa'i 'dzin pa dag
/snang stong sgyu ma lta bu'i lha'i skur rang shar nas ma dag 'khrul pa'i bag chags thams cad 'gag cing zad nas dag pa ye shes kyi 'khor lor byang chub bar 'gyur ba'o //
gnyis pa gsung bzlas pa'i rnal 'byor la bzhi /
thun mong /
khyad par /
mchog gi bzlas pa /
de dag gi yon tan bstan pa'o //
dang po ni /
gzhung las /
thun mong dzapa? dgongs gsal btab ste :
bsnyen sgrub las gsum tshar phyin bya :
zhes gsungs te 'di la gsum /
dang po bsnyen pa ni /
rang nyid gtso bo bde ba chen por gsal ba'i thugs kar ye shes sems dpa' gsang 'dus rdo rje thod phreng mthing sngon rdor dril 'dzin pas yum mtsho rgyal dkar mo la 'khyud pa /
dar dang rin chen rus pa'i rgyan ldan /
zhabs skyil krung pad+ma nyi zla'i gdan la bzhugs pa'i thugs kar nyi zla'i ga'u kha sbyor gyi dbus su ting nge 'dzin sems dpa' hU~M dkar po 'od lnga'i mdangs 'phro ba /
de'i mthar sngags phreng 'bru bcu gnyis pa g.yas skor du kyi ler gnas pa la sems gtad /
bzlas pa'i rkyen gyis thugs srog sngags phreng bcas ches cher gsal zhing rab tu 'bar ba'i 'od zer gyis lus kyi nang gang sdig sgrib bag chags dang bcas pa sbyangs /
phyir 'phros chos kyi dbyings kun tu gang bas rtsa gsum rgyal ba sras dang bcas pa thams cad mchod pas mnyes shing thugs dam gyi rgyud bskul /
tshur 'dus pa dang lhan cig de rnams kyi gsang gsum yon tan phrin las dang bcas pa'i byin rlabs ma lus pa thams cad phyag rgya sngags phreng phyag mtshan gyi rnam pa nyi zer la rdul 'tshubs pa lta bur byon /
rang la thim pas bla ma sku bzhi'i lha tshogs rnams kyi gsang ba gsum dang dbyer mi phyed par byin gyis brlabs par bsams la badzra gu ru bzla /
grangs tshad ni /
'bum phrag bcu gnyis bzlas pa yis :
bdag don byin rlabs nus thob 'gyur :
ces pa ltar ro //
gnyis pa sgrub pa ni /
'di'i skabs nas dkyil 'khor yongs rdzogs bsgom pa dang 'brel bas /
las byang ltar phrin las tshang bar btang /
bzlas pa'i skabs su thugs srog mthar sgrub pa'i sngags phreng g.yas su bskor ba las bzlas pa'i rkyen gyis 'od zer 'phros /
khams gsum gyi snod bcud thams cad la phog pas tha mal gyi snang zhen sbyangs /
phyi snod gzhal yas khang /
nang bcud bla ma sku bzhi'i lha tshogs /
mdor na cir snang thams cad ye shes phyag rgya'i dkyil 'khor snang la rang bzhin med pa chu zla dang 'ja' tshon lta bur bsgoms la /

badzra ma hA gu ru'i sngags bzla /
grangs tshad ni /
'bum phrag bzhi bzlas 'grub par 'gyur :
ces so //
gsum pa las la sbyor ba ni /
thugs ka'i rdo rje thod phreng rtsal gyi thugs karahU~M sngon po /
mdun sogs phyogs bzhi'i thod phreng rigs bzhi'i thugs kar g.yas skor gyis /
oM dkar po /
trAM ser po /
hrIHdmar po /
AHljang gu rnams gsal gdab /
bzlas pa'i rkyen gyis thugs srog so so las rang mdog dang mthun pa'i 'od zer nam mkha' gang ba 'phros /
dkar pos rang gzhan thams cad kyi sdig sgrib nad gdon mi mthun pa'i phyogs thams cad zhi /
ser pos yon tan ye shes tshe bsod dpal 'byor legs tshogs thams cad rgyas /
dmar pos rlung sems yid la 'dod rgu rnams dbang du 'dus /
ljang gus nyon mongs 'khrul rtog dgra bgegs log 'dren thams cad tshar bcad /
mthing gas mkhyen gnyis ye shes bral smin gyi yon tan sogs mchog gi dngos grub bde blag tu thob par bsams la thod phreng rtsal gyi dzapa? bzla /
grangs ni /
khri phrag bzhi yis las byed 'gyur :
ces so //
gnyis pa khyad par ba ni /
khyad par rdo rje'i bzlas pa ni :
lus gnad bcos shing rlung ro bsal :
nang 'jug oM gyi gdangs su drangs :
gnas pa AHla zin yun bskyed :
hU~M zhes phyi la nar gyis gtong :
rgyu ba gsal sogs rtags mthong bya :
zhes gsungs te /
lus gnad chos bdun ldan pas /
rang nyid gtso bo gu ru bde ba chen po'i skur gsal /
sna bug gnyis nas rlung ro lan gsum bsal /
de nas rlung rang babs su bzhag la nang du 'jug pa'i tshe oM zhes pa'i sgra gdangs su dran /
gnas pa'i tshe AH'i gdangs su dran la cung zad yun bsring /
phyir 'byung ba'i tshe hU~M zhes pa'i gdangs su dran la gtang /
de gsum ka'ang ched du dbyung rngub kyi rtsol ba mi bya bar rang babs rgyu ba nyid 'bru gsum gyi gdangs su shes pas bgrang ba las /
gnas pa nyid cung zad yun bsring /
'di ni 'dus pa las rdor bzlas rim pa bzhir gsungs pa'i brdar gyur rdor bzlas nyid yin pas /
gnas skabs 'chi ba bslu zhing tshe ring du bsring ba dang /
rdzogs rim srog rtsol gyi rnal 'byor la gegs med cing bde blag tu 'byong ba sogs dgos pa phan yon chen po yod pas /
rgyu ba'i grangs dang kha dog sogs gsal bar 'char ba'i bar du nyams su blang ngo //
gsum pa mchog gi bzlas pa ni /
mchog tu rlung rtsol 'gro 'ong gnas :
sgra mtha' stong nyid 'od gsal ngang :
rig stong gnyug ma'i phyag rgyas gdab :
ces gsungs te /
rlung phyir 'gro ba dang nang du 'ong ba dang khong du gnas pa gsum kar ched 'dzin gyi rtsol bas ma bslad pa rang bab nyid sems kyi dmigs pa'i rten tsam du byas te /
ma yengs par bzhag pas brjod pa'i sgra skad thams cad kyi rtsa ba dus sbyor gyi rlung dbu mar zhugs pa la phyogs pas byed rtsol mtshan ma'i spros mtha' stong nyid 'od gsal gyi ngang du thim par gyur pa ni /
don dam rdo rje'i bzlas pa ste las dang po bas kyang rdor bzlas ci nus mthar sgra mtha' ka dag gi dbyings su bskyel ba dang /
rig stong gnyug ma'i ngang du ci gnas su mnyam par bzhag go
/bzhi pa de dag gi yon tan bstan pa ni /
tha mal rlung dang sgra skad kun :
grags stong sngags su rang shar nas :
thun mong mchog gi dngos grub thob :
ces gsungs te /
de ltar bzlas pa'i rim pa rnams tshul bzhin nyams su blangs pas tha mal du 'dzin pa'i rlung gi rgyu ba dang des bskyed pa'i sgra skad smra brjod ji snyed pa thams cad grags stong rang byung mi shigs pa'i sngags kyi sgrar rang bzhin gyis shar nas thun mong ngag la bden tshig grub pas zhi sogs las dang /
mthar thug mchog gi dngos grub gsung rdo rje'i go 'phang bde blag tu 'grub par 'gyur ro //
gsum pa thugs ye shes kyi rnal 'byor la bzhi /
thun mong /
khyad par /
mchog gi dgongs pa /
de dag gi phan yon no //
dang po ni /
gzhung las /
thun mong rang nyid bde ba che'i :
ye shes sku yi stong ra bsgom :
rtsa gsum gsal gdab rlung ro bsal :
snying ga'i a ba d+hU ti'i dbus :
mi shigs thig le yungs 'bru tsam :
dkar gsal 'od zer lnga ldan bsgom :
'jam rlung bum pa can dang sbrags :
rlung sems thig le dbyer med la :
rtse gcig sems bzung mnyam par bzhag :
rnam rtog gang skyes thad kar bcad :
g.yo thob goms brtan mthar phyin nas :
shin sbyangs bde ba'i zhi gnas 'grub :
ces gsungs pas /
g.yeng ba med pa'i dben par lus gnad bcas 'khod la /
'di kho na nyams su len pa'i skabs yin na sngon 'gro rnams kyang khyug tsam gtang /
de nas lus rdo rje skyil krung bcas rgal tshigs drang por bsrang /
lag pa mnyam gzhag bya zhing dpung pa brgyang /
mgrin pa cung zad dgug cing lce ya rkan la sbyar /
mig sna rtse'i thad sor blta ba ste rnam snang chos bdun du grags pa dang ldan par byas la thog mar stong ra bsgom pa ni /
rang nyid bde ba chen po sngar ji skad bshad pa'i mtshan nyid yongs su rdzogs pa /
snang la rang bzhin med pa'i sku lus kyi nang dar dkar gyi gur phub pa lta bu stong sang nge ba'i lus kyi dbus drang por rtsa dbu ma mthing ga mtshan nyid bzhi ldan yar sna spyi bo dang mar sna lte 'og tu zug pa /
g.yas su ro ma dmar po dang g.yon du rkyang ma dkar mo gnyis dbu ma las sum bldab kyis phra ba /
de rnams gsum gshib tu yod pa'i ro rkyang gi yar sne sna bug gnyis su zug cing mar sne lte 'og nas dbu ma'i nang du chud pa /
snying ga'i thad kyi d+hU ti'i nang du dwangs ma mi shigs pa'i thig le yungs kar gyi 'bru tsam kha dog dkar gsal 'od zer lnga ldan gsal zhing 'bar ba bsgom /
de ltar lus dang rtsa'i stong ra thig le bcas kyi dmigs pa legs par 'byongs pa gal che bas nan bskyed de bsgom mo //
de nas thog mar rlung ro lan gsum bsal /
sbyor ba bzhi ldan gyi 'jam rlung bum pa can bzung /
dmigs pa rlung sems thig le gsum po dbyer med pa'i snying ga'i thig le 'od zer dang bcas la rtse gcig tu sems gtad la mnyam par bzhag
/de ltar rlung legs par zin cing dmigs pa la sems zin na de ka la bcas bcos mi byed par bzhag
/de'i ngang la rnam rtog gi 'char sgo byung na gang skyes de nyid /
de ma thag tu ngos zin par byas la slar yang thig le nyid dran tsam dang lhod kyis klod la ma yengs par bya ste thad kar thad kar bcad /
shes pa bying na lus grim cha tshol /
lta stangs gtod /
shes pa la ngar btags /
'phro zhing rgod na lta stangs smad /
lus gnad lhod /
rig pa ha cang mi bsgrim par rgyang srung lta bur bya /
de ltar bsgoms pas thog mar rlung yun ring zin dka' ba dang rnam rtog 'char sgo mang du song snyam byed pa byung yang skyon du mi blta bar yun thung la grangs mang ba dang /
rim par rgyun bsrings la snying rus drag pos bsgoms pas /
dang po sems mi gnas pa rnam rtog sngar las mang du song ba 'dra zhig 'byung ba ni g.yo ba'i nyams te ri gzar gyi 'bab chu lta bu /
de nas rnam rtog 'byung 'phro la cung zad re lhod de gnas pa ni rnam rtog ngal sos pa thob pa'i nyams te rong khung gi 'bab chu lta bu /
de nas phal cher rtog med zhi bar gnas pa la skabs rer rtog pa ban bun tsam 'char ba rnam rtog thang chad pa goms pa'i nyams te chu chen dal 'bab lta bu /
de nas nam sgom yang rtog med rgya 'byams su 'gro ba la skabs rer rkyen gyis rnam rtog cung zad bskyod pas gnod du tshor ba brtan pa'i nyams te mtsho chung bser bus bskyod pa lta bu /
mthar yul snang la 'dzin pa med pa'i ngang sems dwangs sang nger gnas pa la rkyen gang gis kyang mi gnod pa'i steng du slar bogs 'byin pa ni gnas pa la rang dbang chub nas brtan pa thob pa'i nyams te rgya mtsho chen po rlabs dang bral ba lta bu'o //
de ltar nyams lnga mthar phyin par bsgoms pas sgo gsum la shin tu sbyangs pa thob ste /
lus yang zhing bde la mdog snum /
ngag tshig 'jam zhing smra ba nyung /
rlung rgyu ba dal zhing 'gro 'ong mi tshor /
sems rtog med du lhan ner gnas /
lto gos dang chos brgyad la zhen pa chung ba sogs sgo gsum la nyams du ma 'char zhing /
du ba la sogs pa'i mthong nyams kyang 'byung /
de tsam gyis ting 'dzin gyi gzhi rten zhi gnas legs par grub pa yin no //
de'ang ji skad du /
zhi gnas rab tu ldan pa'i lhag mthong gis //
nyon mongs rnam par 'joms pa shes byas te //
thog mar zhi gnas btsal bya de yang ni //
'jig rten chags pa med la mngon dgas 'grub //
ces thog mar zhi gnas dgos pa'i rgyu mtshan /
de'i rgyu tshogs brten pa bcas gsal bar bstan pa bzhin no //
gnyis pa khyad par ba ni /
khyad par phyi rol gzung ba'i yul :
snang tsam nyid nas rang bzhin med :
nang gi 'dzin rtog rtsad bcad pas :
skye 'gag gnas med gnyug mar grol :
bar du sems kyis ma bslad pa'i :
sems nyid 'od gsal rang ngo shes :
blo 'das rig stong rdzogs pa che :
lhag mthong gnas lugs mngon du 'gyur :
ces gsungs te /
zhi gnas la legs par goms pa na lhag mthong bskyed pa'i slad du /
thog mar phyi rol gzung ba'i yul du gyur pa snang grags kyi chos gang shar yang de ma thag dran pas zin par byas te /
de ltar 'dzin mkhan gyi rang ngo la bltas pas snang tsam de ma 'gag kyang 'dzin zhen gyi blo stong nyid du grol bas snang la rang bzhin med pa gsal stong 'dzin bral nam mkha' lta bu rjen sang gis 'char ba'i ngang la rang bab tu bzhag pas /
ji zhig na snang brtags kyi chos thams cad rang gi blos bkod nas yid ngor shar ba la zhen 'dzin zhugs pa ma gtogs rang gi sems las don gzhan du rdul tsam yang grub pa med pa rmi lam gyi snang ba lta bur thag chod pa 'byung ngo //
nang rang gi sems la brtags pas /
gzhi cir yang med pa la ngar 'dzin cing de la brten nas nyon mongs pa sogs rnam par rtog pa mi 'phro dgu 'phro sna tshogs lu gu rgyud du 'char ba 'di dang po gang nas byung /
da lta gang du gnas /
mthar gang du 'gag
/gnas pa'i tshe phyi nang mgo rkang snying la sogs pa gang du gnas /
snying lta bu la gnas snyam na de'i gzugs dbyibs kha dog ji lta bu'i tshul du gnas /
gang yang ma rnyed na da lta'i nga'o snyam pa sogs 'gyu ba tol skyes skad cig ma de la bltas nas skye 'gag gnas pa sogs rtsad bcad /
lta mkhan de'ang ci 'dra zhig 'dug sogs go yul du ma song bar nan tan chen pos rtsad gdar bcad pas lta mkhan blta rgyu sogs gang yang ma mthong /
ci'ang ma rnyed /
skye 'gag gnas gsum dang bral ba /
gang yang ngos bzung du med pa'i gsal rig rjen ne ba zhig 'char ba de nyid gnyug ma'i gnas lugs yin pas de'i ngang la chad pa ngal gso ba bzhin du rang babs su lhod kyis klod la mnyam par 'jog
/de ltar bsgoms pas chu'i rdzing bur zla gzugs shar dus nyid nas chu dang zla gzugs dbye ba med pa ltar phyir snang ba ma 'gags /
nang du 'dzin zhen gyis ma bcings pa'i gnas lugs rang bab kyi ngang du 'jog pa'i tshe /
tshogs drug gi snang ba ci ltar shar yang 'dzin pa med pa rang gsal rjen lhag ge ba /
sems la rtog dpyod kyi spro bsdu med pa dwangs rjen ne ba /
bar du rang sar gnas kyang sems kyi 'dzin stangs kyi gnyen pos ma bslad pa'i sems nyid rang byung gshis kyi gnas lugs ka dag spros pa dang bral ba'i 'od gsal chen po'i rang ngo shes pa'i ngang las ma g.yos par bskyangs pas /
yid dpyod kyi blo las 'das pa'i rig stong gdod ma'i gnas lugs rdzogs pa chen po lhag mthong rang byung gi ye shes mngon du 'gyur ba yin no //
de lta bu'i zhi gnas ni ting nge 'dzin thams cad kyi gzhi rten yin pa dang /
lhag mthong ni srid rtse'i nyon mongs pa drungs nas 'byin pa'i gnyen po yin pas zung 'jug tu bsgom zhing goms pa shin tu gces te /
mdo las /
skye ba po yi zhi gnas dang //
lhag mthong goms par byas na ni //
gnas ngan len gyi 'ching ba dang //
mtshan ma'i 'ching las grol bar 'gyur //
zhes dang /
zhi ba lhas /
zhi gnas kyis ni nyon mongs mgo non la //
lhag mthong gis ni nyon mongs rtsa ba 'byin //
ces sogs lung mtha' yas pa 'byung ngo //
gsum pa mchog gi dgongs pa ni /
mchog tu dgongs pa mi 'gyur ba'i :
ye shes brtan pa thob pa'i phyir :
lus sems khong klod dal bar bya :
mig gi gsang 'bras dbyings su gtad :
chos nyid dran pas gsal btab la :
rig stong spro bsdu bral bar bskyang :
rnam par rtog pa gang shar yang :
rjes su mi 'brang sngun mi bsu :
da ltar rtsis gdab bral ba'i ngang :
ma bcos ma bslad gnyug mar bzhag :
ces gsungs te /
de ltar zhi lhag legs par goms nas mchog gam phul du gyur pa rang bzhin rdzogs pa chen po gdod nas rang byung gi dgongs pa mi 'gyur ba'i ye shes la brtan pa thob par bya ba'i phyir du /
sngar zhi gnas skabs ltar lus dang sems kyi gnad ha cang bcun pa ma yin par /
lus rang bab bde lugs su gnas /
sems rang grol tha mal du bzhag la khong klod cing /
lus kyi bya byed sgul skyod /
ngag gi gtam gleng 'don brjod sogs spangs la shin tu dal bar sdod /
mig ye shes 'char ba'i sgo yin pas rgya mtsho cog gzhag ces bya ba 'byed 'dzum mi bya bar gsang ba'i lta stangs mig 'bras gyen du ldog nas mkha' dbyings su hrig ger gtad /
rang byung chos nyid kyi dran pas gsal 'debs tsam ma gtogs bsgom bya sgom byed sogs blo'i 'dzin stangs thams cad bral ba'i rig stong rjen pa la sems kyi spro bsdus ma reg par bskyang /
de'i ngang du tshogs drug gi rnam par rtog pa'i 'char sgo ji ltar shar yang sems kyi cho 'phrul kho na las gzhan du med pas shar zin pa'i rjes su 'brang ba dang 'char rgyu'i sngun bsu dang /
da lta'i 'jog lugs la dgag sgrub gang yang mi bya ba yid dpyod phral bas rtsis gdab  med pa'i ngang du bzo ma bcos /
blos ma bslad pa'i gnyug ma gshis kyi rang babs su bzhag ste /
lo chen bai ro'i zhal nas /
bsgom du med pa'i chos dbyings rjen pa la //
bsam du med pa'i rig pa ma yengs bzhag
/rtog pa skyes na rang shar ngang gis grol //
lta sgom man ngag rtsa ba de las med //
ces gsungs pa ltar /
rdzogs pa chen po'i lta sgom gyi gnad thams cad 'dir yod pas sems rig legs par phyed nas rig stong lhongs su gyur na nam du'ang ka dag gi dbyings su mnyam par bzhag pa las mi 'da' 'o //
'dir chos nyid kyi dran pa gsungs pa las 'phros na /
kun mkhyen klong chen pas tshig don rin po che'i mdzod du dran pa drug gi rnam gzhag mdzad pa nyid legs par go na phyag rdzogs kyi rnal 'byor bsgom pa'i spyi chings bla na med par snang ste /
ji skad du /
dang po'i las can 'du byed ma yengs bya //
mnyam rjes slob rnams chos nyid ma yengs bya //
goms na dran snang ye shes ma yengs bya //
klong du gyur tshe yengs sa yengs mkhan med //
rtogs pa mngon gyur yengs yul chos nyid nges //
chos zad tshe na mtshon brjod yul las 'das //
de 'dra'i tshad du skyol ba mdzad par zhu //
zhes dran pa drug gsungs pa'i gnyis pa ste /
de'ang dang po zhi gnas kyi skabs su sems byung 'du byed kyi dran pas sems kyi rtog pa thol skyes rbad gcod byed pa bka' brgyud pa'i rtse gcig skabs dang 'dra /
'di'i zhi gnas kyi sems 'dzin rkyang pa'i dbang du byas na de ka las ma 'das /
gnyis pa chos nyid kyi dran pa ni /
spros bral lhag mthong gi rig pa rjen par mthong nas bzung de'i ngang bskyangs pas rtog pa'i phung po rang grol du 'gyur ba /
gsum pa ni /
ro gcig gi skabs snang sems 'dres pas dran snang ye shes su 'char ba /
bzhi pa ni /
sgom med chung ngu'i skabs nyams kyi mnyam rjes 'dres pas yengs sa dang yengs mkhan med par chos nyid thig le gcig tu bzlum pa /
lnga pa ni /
sgom med 'bring por rtogs pa'i mnyam rjes 'dres pas yengs yul chos nyid du shar ba /
drug pa ni /
sgom med chen po'i skabs khregs chod kyi chos nyid zad pa'i snang ba mngon du gyur pas mtshon brjod kyi yul las 'das pa'o //
bzhi pa de dag gi phan yon ni /
rnam rtog zhi zhing ngo bo mthong :
zung 'jug ye shes mngon du 'gyur :
ces gsungs te /
ji skad bshad pa'i rim pa de dag tshul bzhin nyams su blangs pa'i yon tan ni /
thun mong gi bsam gtan la brtson pas rnam par rtog pa'i tshogs dbyings su zhi nas sems rang lugs su gnas /
khyad par yul dang yul can gyi rtog pa rtsad bcad nas /
rang ngo la mnyam par bzhag pas gnas lugs kyi ngo bo mthong /
mchog tu dgongs pa mi 'gyur ba'i dbyings su bskyal pas zhi lhag zung 'jug gnas lugs kyi ye shes mngon du 'gyur bas na /
skal ba dang ldan pa rnams kyis rtse gcig tu nyams su blang bar bya ba'i gsang lam bla na med pa nyid do /
!
/spyi don gsum pa rjes kyi khrid la gsum /
thun gyi rjes spyod /
thun mtshams kyi rnal 'byor /
mthar thug gi 'bras bu bstan pa'o //
dang po ni /
thun rjes bsngo smon rgya yis gdab :
ces gsungs te /
de ltar thun bzhi la sogs pa bcad nas mnyam gzhag tu so so'i skabs su babs pa'i rnal 'byor rtse gcig tu bsgom /
de las ldangs te spyod lam la 'jug par brtsam pa na /
dge ba 'dis mtshon rang gzhan dus gsum du bsags pa'i rnam par dkar ba ci mchis pa thams cad mkha' khyab kyi sems can gdod ma'i dbyings su bde blag tu grol ba'i phyir du 'khor gsum yongs dag gi bsngo ba dngos sam rjes mthun pas rgyas gdab cing /
theg pa chen po'i smon lam thun mong ma yin pa ji ltar nus pa rgya cher gdab /
rgyun du rgyas pa ma lcogs kyang mdor bsdus pa'i bsngo smon rnam par dag pas dge rtsa yongs su spel ba ni ci nas gal che'o //
gnyis pa thun mtshams kyi rnal 'byor la gsum /
spyod yul lam khyer /
dgongs pa'i 'gag don /
de las nyams bzhi skye tshul lo //
dang po ni /
thun mtshams tshogs drug lhug par spyod :
go ba'i yid dpyod ci dgar bor :
nyams la ma zhen yang yang bshig :
ces gsungs te /
mnyam gzhag tu rig stong rjen pa'i ye shes de nyid rjes thob kyi skabs su'ang chos nyid kyi dran pas zin par byas te /
mig gi yul du gzugs /
rna bar sgra
/sna la dri /
lce la ro /
lus la reg bya /
yid la rtog tshogs chos su snang ba ste tshogs drug gi gzung 'dzin ji ltar shar yang phyi'i yul mi dgag
/nang gi shes pas mi 'dzin par bu chung gis lha khang mthong ba ltar rang gsal 'dzin med rgya yan lhug par bzhag pas snang sems gzhi med rtsa bral du grol bar 'gyur te kun mkhyen klong chen pas /
tshogs drug lhug pa bu chung lta bu'i sems //
rang gsal mi g.yo ye shes chen por 'char //
zhes dang /
gang snang thog der bcos bslad bral ba na //
ngar 'dzin shes pa ma spangs dbyings su grol //
rang gzhag ltos bral sgom pa'i rgyal po mchog
/phyam bdal rig pa nam mkha' lta bur 'char //
zhes gsungs so //
'di ltar bshad pa tshig yin /
go ba blo yin /
blo 'das kyi don ma rtogs na blos byas kyis gnas lugs nam yang mi rtogs pas /
spros bral dang /
ma bcos pa dang /
gshis lugs sogs 'jog yul yod phyin chad blos ma reg pa mi 'byung bas /
sems su gtogs pa'i yid dpyod kyi 'dzin stangs phra rags thams cad ci dga' bar rgyang du dor ba gal che ste /
gshis gnas pa la dran pa med //
mngon snang rtogs la spang blang med //
sems rgyun zad la 'du shes med //
cig char ba la blo dngos med //
ces gsungs /
thog mar zhi gnas goms pa sogs kyi skabs su bde gsal mi rtog pa'i nyams bzang po 'bral mi phod pa lta bu dang /
gzhan yang gnas lugs la mnyam par bzhag pa'i stobs kyis rlung dbu mar cung zad zhugs pa'i rtags su /
shes nyams snang nyams ji 'dra ba zhig 'char yang de la zhen na gol sar ltung bas gang la'ang 'dzin zhen mi byed par myong ba po'i rang ngo la bltas te mi rtog pa'i dbyings su yang nas yang du bshigs pas /
ji zhig nas nyams sangs nas rtogs pa'i rang zhal mjal ba'i grogs byed pa yin no //
gnyis pa dgongs pa'i 'gag don ni /
rtog pa rang thog ngo 'phrod pa :
de nyid kho nar thag bcad cing :
mi sgom don dang mi 'bral bas :
gzung 'dzin sbrul mdud bzhin du grol :
dgongs pa de yi gding bzung bas :
zhes pas bstan te /
rtag tu nyams len bya rgyu'i snying po hril dril na /
rnam rtog rang gi ngo bo la khyab kyang snga phyi'i dran rtog bsam mnos bcos bslad ma byas pa'i da ltar gyi rig pa ngo bo ngos bzung las 'das pa /
rang gsal rang byung gdod nas mi 'gyur ba'i ye shes /
blo 'das kyi gnas lugs wa le sang nge phyam gdal chen po nyid ka dag rang byung gi ye shes su shes pa ni ngo rang thog tu 'phrod pa /
dran bsam snga ma 'gag
/phyi ma ma skyes /
da lta'i rig pa skad cig so ma hrig ge sang nger gnas pa de la bzhi cha sum bral ces bya ste /
de nyid kho na las rgyal ba'i dgongs pa gzhan du med par rtogs pa ni thag gcig thog tu bcad pa /
de ltar ngo 'phrod cing thag chod kyi nges shes skyes phyin chad /
bsgom ma myong dang 'bral ma myong //
mi bsgom don dang mi 'bral ba //
zhes pa'i don bzhin cir yang mi sgom zhing gnas lugs kyi don dang nam yang mi 'bral bas gzung 'dzin rnam rtog gi mtshan ma ji ltar shar yang gshis la skye 'gag med pas sbrul mdud rang bzhin grol ba ltar /
rig pa'i nam mkhar sems kyi sprin tshogs shar yang phan gnod mi byed par rang shar rang grol gyi gnad rig nas 'dzin rtsol spang blang gnyen po med par dran rtog rjes med byung tshor gzhir thim la song ba ni gding grol thog tu bca' ba zhes bya ste /
de lta bu'i rdzogs pa chen po rang snang ris med kyi dgongs pa bla na med pa'i gding bzung ba la lam gyi gnad yongs su rdzogs par sgra thal 'gyur rtsa ba'i rgyud sogs las rgyas par bstan pa yin no //
gnad mdor bsdu na /
kun mkhyen chos rjes lta ba ye grol du rtogs kyang /
sgom pa yin thog tu ma bzhag na 'khor ba'i 'khrul snang ldog mi srid pas /
rig pa gshis thog tu goms pa gnad du che'o //
zhes gdam pa ltar ro //
'di'ang rim gyis pa rnams kyis rtogs tshul rnal 'byor bzhi rim dang sbyor na /
spros bral gyi skabs su rig pa dang por mthong bas ngo rang thog tu shes /
de la brtan pa thob pas thag gcig thog tu chod /
ro gcig gi skabs snang sems 'dres pas gding grol thog tu 'chos /
sgom med skabs shes dang shes bya /
chos can dang chos nyid la sogs pa'i tha snyad thams cad dbyings su zad pas rtogs pa mthar phyin pa'o //
gsum pa de las nyams bzhi skyes tshul ni /
chos nyid rig pa mngon sum mthong :
rang grol nyams myong gong du 'phel :
snang sems ro gcig tshad la phebs :
sgom med chos nyid zad sar 'khyol :
ces gsungs te /
de ltar rdzogs pa chen po ka dag khregs chod kyi lta sgom ma 'khrul pa nyams su blangs pas /
shes nyams bzhi rim par 'char bar 'gyur te /
de'ang ma 'khrul pa'i gnad sems rig shan 'byed pa la thug pas 'khrul pa'i snang tshul ji snyed pa sems dang /
ma 'khrul pa'i gshis lugs rig pa yin pa gzhir byas pa la /
khyad par drug gis 'byed pa'i tshul dang po go
/bar du nyams su myong /
mthar rtogs nas mngon du gyur te /
gdod nas chos thams cad kyi gshis lugs chos nyid kyi dbyings dang 'du 'bral med par gnas pa'i rig pa'i ye shes rjen car du rtogs pa ni chos nyid mngon sum /
de'i ngang du chos nyid kyi dran pa bsten te mnyam par bzhag pas tshogs drug gi byung tshor thams cad gzhi med rang grol du song ba ni nyams gong 'phel /
phyi'i snang yul dang nang gi sems nyid me long dang gzugs brnyan ltar gnyis su snang yang gnyis med ro gcig tu 'dres nas thams cad rig pa'i rang rtsal 'ba' zhig tu shar bas cir snang chos nyid las ma g.yos pa ni rig pa tshad phebs /
gdod ma'i gshis lugs rang rig 'gyur ba med pa la brtan pa thob pas bsgom bya sgom byed kyi mtshan rtog dbyings su dag
/chos can 'khrul pa'i snang ba thams cad chos nyid kyi klong du thim pa la ka dag chos zad du grol ba'am chos nyid zad sar 'khyol ba zhes bya ste 'di'i gnad gsang phra zhing zab pa rnams ni kun mkhyen klong chen pa'i gsung rab rnams las rtogs par bya ba kho na'o //
'dir dngos bstan gyi shugs las 'od gsal thod rgal gyi snang nyams rnams kyang bstan pa yin pas nyams len nus na gsang ba snying thig gi gzhung lugs rnams las rtogs par bya'o //
gzhan yang bdag 'dzin dbyings su ma zad kyi bar du las 'bras bslu ba med pa la blang dor dang /
mos gus snying rje dag snang rgya je cher bskyed pa sogs lam gyi gegs bsal zhing bogs 'don pa'i thabs kyi yan lag rnams kyang khrid rim spyi dang mthun par 'chad cing lag len thebs pa gal che'o //
gsum pa mthar thug gi 'bras bu bstan pa ni /
shes dang shes bya dbyer med pa :
zhi ba dam pa chos kyi sku :
kun bzang pad+ma bde ba che :
tshe 'di nyid la mngon gyur nas :
rang gzhan don gnyis mthar phyin 'gyur :
zhes gsungs te /
de ltar sku gsung thugs kyi rnal 'byor de la rdo rje theg pa bla med kyi rim gnyis yongs su rdzogs pa tsam du ma zad rigs kun khyab bdag gu ru rin po che la brten pa'i zab lam mchog dang phul du gyur pa yin pas /
dbang po rab dang brtson 'grus chen po dang ldan pa rnams gnas lugs ye grol du rtogs pas bskyar nas grol rgyu med par yid ches /
gshis nyid rang grol du shes pas gnyen pos dkrol du med par thag chod /
gdod nas yongs grol du rtogs pas grol sar rang bzhin gyis gnas par gding 'chos /
gnyug ma lhun grub chos sku rang gnas chen por la zlos te yul can shes pa dang yul shes pa gnyis med ro gcig tu 'dres /
gtsang rtag zhi ba bdag dam pa'i pha rol du son pa srid zhi kun gyi khyab bdag chos kyi sku gdod ma'i mgon po kun bzang pad+ma bde ba chen po'i go 'phang tshe 'di nyid la mngon du gyur nas rang dang gzhan gyi don rtag khyab lhun grub chen po mthar phyin par 'gyur ba yin la /
dbang po dang brtson 'grus 'bring pos kyang bar dor chos nyid ma bu 'dres te ye gzhi'i grol sar snyogs par 'gyur ba dang /
tha ma rnams kyang mos pa'i stobs dang chos nyid kyi bden pa /
rig 'dzin bla ma'i byin rlabs kyi mthu chen pos srid pa bar dor dag pa'i zhing khams su dbugs dbyung bar gdon mi za zhing /
shin tu tha ma dag kyang zab chos 'dir dad cing dam tshig ma nyams na skye ba brgyud de lam rim par bgrod nas gdod ma'i sa la mngon par byang chub par 'gyur bas /
mi lus thob cing nges gsang rdo rje theg pa zab mo'i myur lam 'di lta bu dang mjal ba'i skal pa bzang po can dag gis longs yod btang snyoms dang /
'di las 'di legs snyam pa'i blo mang gi dbang du ma shor bar snying po'i zab lam 'di lta bu la rtse gcig pa'i nyams len rgyud la 'byor ba bgyid 'tshal lo //
gsang ba rjen pa skal med la phyungs pa'i //
nongs pa rtsa gsum lha yi spyan sngar bshags //
'dir 'brel 'gro kun bla ma bde ba che'i //
gsang ba gsum dang mnyam nyid byin rlabs stsol //
bdag dang mkha' khyab yid can ma lus pa //
kun bzang pad+mas 'bral med rjes bzung ste //
'khrul rtog dri ma skad cig gcig la sangs //
rang byung ye shes snang ba rgyas gyur cig
/ces tshig nyung la zab don gyi gnad shin tu 'dril ba'i rdo rje'i tshig rkang khyad par can 'dis skal mnyam la phan thogs par re bas /
'chi med bstan gnyis g.yung drung gling pas /
rdzong sar bkra shis lha rtse'i dben khang rje btsun thams cad mkhyen pa'i bzhugs gnas bkra shis 'chi med grub pa'i dga' tshal du bgyis pa dge legs 'phel //
sarba dA mang+ga laM//

//
