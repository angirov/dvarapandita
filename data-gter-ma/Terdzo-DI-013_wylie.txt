@#//
thun mtshams rnal 'byor la nye bar mkho ba gsar rnying gi gdams ngag snying po bsdus pa dgos pa kun tshang zhes bya ba bzhugs so //
gnas skabs bzhi yi 'khrul rtog ni //
ye shes chen po'i 'khor lor shar //
skyabs gsum kun 'dus bla ma rjer //
mi phyed snying nas gus pas 'dud //
theg pa'i 'jug sgo mtha' yas shing //
gang zag mos pa'ang tha dad kyang //
rang 'dra'i blo dman tha mal blo //
rnal ma'i don la 'di ltar sbyor //
de'ang rang re las dang po pa rnams la mnyam rjes mtshan nyid pa med pas thabs sna tshogs kyis sgo gsum dge ba'i lam du sbyor ba byed dgos /
de la grub thob gong ma rnams kyis mdzad pa'i ri chos dang chos spyod kyi rigs dang /
mkhas grub khyung po rnal 'byor gyi nyams len drug pa /
'gro mgon gtsang pa rgya ras kyi dge sbyor bdun pa /
rgyal ba rgod tshang pa'i dam bca' bcu gnyis pa /
la stod grub thob shes rab mgon po'i gdams ngag nyer mkho /
rgyal ba dkon mchog yan lag gis bsdus pa'i chos spyod rab gsal /
dpal gtsug lag phreng ba'i nyin zhag phrugs gcig gi chos spyod la sogs pa ltar ci nus su slob dgos pa yin yang /
de ltar ji bzhin mi 'khyongs pa dag gis rnal 'byor du bya ba mdor bsdu na /
mnyam gzhag tu bskyed rdzogs skabs su gang babs pa de nyid rtse gcig tu nyams su len /
rjes thob thun mtshams kyi bya bar rgyud dang grub pa'i man ngag las rgyas bsdus ci rigs pa 'byung yang /
rang re sdom pa gsum ka'i tshul khrims blangs shing de'ang sngags bla med la mos pas zhugs pa dang /
de'ang gsar rnying gnyis ka'i tsha bro myang ba rnams kyi dbang du byas te /
tho rangs ldang ba'i rnal 'byor /
dag byed khrus kyi rnal 'byor /
srung sdom go cha'i rnal 'byor /
thun mtshams gtor ma'i rnal 'byor /
bza' btung zas kyi rnal 'byor /
'gro 'dug spyod lam gyi rnal 'byor /
sgrib sbyong nyams skong gi rnal 'byor /
zab mo tshogs kyi rnal 'byor /
nyal ba gnyid kyi rnal 'byor /
'chi bslu srung zlog gi rnal 'byor /
gzhan don phrin las kyi rnal 'byor /
thun mtshams chos spyod kyi bya ba /
bsngo smon zab mo'i rgyas gdab pa ste bcu gsum du shes par bya'o //
de'ang thun snga ma grol nas phyi ma ma tshugs pa'i bar skabs rnams su sgo gsum tha mal dang rnam g.yeng du ma shor bar dge ba'i bya bas dus 'da' dgos pas thun mtshams kyi rnal 'byor ces bya ba nyer mkho rags pa tsam bsdus pa yin gyi gang zag dbang po dang nyams su len bya'i khyad par gyis mang du 'gyur ro //
rnal 'byor bcu gsum po de'ang nyams su len tshul phyi nang gsang ba gsum du dbyer yod cing /
de'ang sdom pa gsum po gtso bor gang la nyams len byed pa de dang mthun par so sor sbyor dgos pa yin yang /
'dir lag tu blang bde ba'i ched du phal cher stabs gcig tu bkod par bya'o /
!
/de la dang po ldang ba'i rnal 'byor ni /
tho rangs kyi skabs su /
snang ba thams cad ye shes lnga ldan gyi thig le rang 'od 'khrugs pa'i dbus nas dpa' bo mkha' 'gro rnams kyis DA ru dang g.yer kha dang yi dam gyi sngags sgra sgrog pas gnyid las sad par mos la /
lus drang por bsrangs /
rlung ro lan gsum bsal /
chos thams cad rang bzhin skye 'gag gnas gsum med /
'gro 'ong dmigs pa med pa'o //
zhes dran par byas la rig pa nam mkhar gtad de mi rtog pa'i ngang du ci gnas su bzhag pas rig pa dwangs snyigs phyed /
rtog tshogs chos skur 'char ro //
rdzogs chen pa yin na lus gnad seng ge'i 'dug stangs bya /
ha zhes dbugs ring ba gsum bus la phyir 'dzin bya ba'i tshe /
sngar nyal dus snying pad+ma dmar po 'dab bzhi'i nang du a yig dkar po 'od 'bar ba bsgoms pa de tshangs bug nas rgyangs kyis thon /
spyi bo'i 'dom gang tsam gyi nam mkhar ling nger 'dug pa la sems gtad pas mi rtog pa'i ye shes 'char ro //
de'i ngang las rang lus yi dam lha sku sgyu ma'i tshul can du lam gyis gsal gdab cing snang ba thams cad lha'i rang bzhin du bltas la /
sems can thams cad 'khor ba'i mal nas ldang bar gyur cig
/sangs rgyas chos kyi sku thob par gyur cig
/ces brjod /
des 'khrul snang lhar 'char ba'i rten 'brel 'grig go
/rlung 'jug gnas ldang gsum rtsa ba'i yi dam gyi sngags dang sbyar ba'am /
spyi tsam du 'jug pa oM/
gnas pa AH
dbyung ba hU~M du dran pa'i brda 'gyur rdor bzlas ci nus byas pas ngag rlung thams cad ye shes kyi rang bzhin du dag par 'gyur ro //
de nas nyi ma de ring byang chub kyi sems rnam pa gnyis dang ci nas kyang ma bral bar bya'o snyam pa'i 'phen pa shugs drags po gtang /
de nas rnying ma yin na g.yon pa'i mtheb srin thabs shes kyi sbyor bas bdud rtsi chos sman blangs la lce rdo rje hU~M gis mtshan par gyur pa bsam la myang /
gsar ma yin na ka pA la chang dang bdud rtsi ril bu sbyar ba mdun du bzhag pa rtsa ba'i yi dam gyi gzhung ltar byin rlabs bya /
mi lcogs pa'am mdor bsdu dgos pa'i skabs su bde mchog sdom 'byung gi rgyud las gsungs pa ltar /
oM AHhU~M ha hoHhrIH
lan gsum brjod pas dam ye gnyis su med pa'i bdud rtsi'i rgya mtsho kha dog dri ro nus mthu phun sum tshogs par mos la gong smros ltar myang /
de nas bzlas brjod kha ton la gtsor byed pa rnams kyis ngag byin rlabs rgyas par spro na /
bla ma dgongs 'dus kyi bzlas brjod nus pa stobs skyed ltar bya ba'am /
yang na /
mkhas grub khyung po'i gdams ngag las 'byung ba 'di nyid bya ste /
rang nyid yi dam lhar gsal lce yi steng //
a las zla steng a dkar 'od 'bar ba'i //
mdun nas g.yas skor oM dang dbyangs yig dkar //
de rgyab gsal byed swA hA g.yon skor dmar //
de rgyab rten 'brel snying po g.yas skor sngo //
de las 'od 'phros rtsa gsum mchog gsum gyi //
byin rlabs lha sngags 'od zer rnam par bsdus //
slar yang 'od 'phros grub pa rig 'dzin dang //
drang srong bden grub rnams kyi ngag nus mthu //
yig 'bru'i tshul bsdus lce la thim par gyur //
yi dam lha sngags kyi sham du /
oM a A/
i I/
u U/
r-i r-I/
l-i l-I/
e ai /
o au /
aM aH
ka kha ga g+ha nga /
tsa tsha dza dz+ha nya /
Ta Tha Da D+ha Na /
ta tha da d+ha na /
pa pha ba b+ha ma /
ya ra la wa sha Sha sa ha k+Sha swA hA/
oM ye d+harmA he tu pra b+ha bAHhe tun+te ShAn+ta thA ga to h+ya ba datA te ShAny+tsa yo ni ro d+ha e waM bA dI ma hA shra ma NaHswA hA/
dbyangs gsal rten snying rnams sbrel mar lan gsum mam bdun nam nyer gcig tsam longs khyab dang sbyar la bzlas mthar /
sngags phreng zla ba rim zhu a la thim //
de yang bdud rtsi dkar dmar rnam par zhu //
lce la thim pas nus pa'i stobs ldan gyur //
bdag gi lce yi dbang po la //
bde gshegs spobs pa ldan par shog
/tshig gi gzi brjid mthu des ni //
sems can thams cad 'dul bar shog
/bdag gis tshig ni ci smras pa'i //
don de thams cad 'grub par shog
/ces brjod /
'di ni gdams ngag spyi dang khyad par o rgyan rin po che /
pha dam pa rnams kyis ched du gdams shing smon lam sangs rgyas kyi bka'o //
'gyur sngags kyi rigs mang yang lcogs dka' bas /
oM sam+b+ha ra sam+b+ha ra bi mA na sA ra ma hA dzam+b+ha hU~M/
oM sma ra sma ra bi mA na ska ra ma hA dza ba hU~M/
zhes sbrel mar lan bdun bzlas pas de nyin bzlas brjod byas tshad grangs med du 'gyur ro //
gzhan yang /
oM ru tsi ra ma Ni pra bar+d+ha nA ya swA hA/
hrIHbadzra dzi hwA man+t+ra d+ha ra bar+d+ha ni oM/
zhes pa'ang bdun nam gsum bzlas pas sngags kyi nus pa 'bum du skyed par gsungs /
yi dam gyi bzlas pa'i thog mar 'di dang dbyangs gsal rten snying bcas bzlas pas phreng ba byin gyis brlabs pa dang /
skabs su kha zas la'ang btab grub na nus pa'i mthu skyed par gsungs so //
dri med rdo rje'i gter ma dung 'gyur za yig brten na sngags dmigs khyad par ba dang bcas skabs 'dir brten /
de nas dal 'byor rnyed dka' sogs thun mong gi sngon 'gro bzhi pos nges 'byung bskyed cing blo chos la bskul /
skyabs sems tshad du longs pa dang /
rdor sems bsgom bzlas /
maN+Dal /
bla ma'i rnal 'byor te thun min sngon 'gro rnams so so'i dmigs sgom rdo rus 'phrod par bya /
khyad par bla ma'i rnal 'byor spyi dang bye brag la gnad du bsnun pa'i mthar /
rdzogs chen rnal 'byor skabs /
spyi bor bla ma gsal btab la rang nyid 'od du ltem gyis zhu 'od lnga'i gong bur gyur pa rgyangs kyis song /
bla ma'i thugs kar thim /
bla ma yang je mthor gshegs pa'i mthar 'od gsal gyi dbyings su yal bar bsam la ci'ang yid la mi byed pa'i ngang du dar gcig bzhag
/de la dgos pa tshad med pa yod do //
!
//gnyis pa khrus kyi rnal 'byor ni /
nam lang ba'i tshe rgyas par 'grub na bum pa bcud ldan bsham /
gter gsar gsang thig rdor sems lta bus bdag bum sgrub cing khrus dang dbang len bya /
de mi 'grub pa'am longs khom med skabs /
bum pa rang byung gzhal yas su //
pad zlar rdor sems sku mdog dkar //
rdo rje dril 'dzin longs sku'i chas //
thugs kar zla steng hU~M yig mthar //
yig brgyas bskor las bdud rtsi'i rgyun //
babs pas bum pa gang bar gyur //
yig brgya ci 'grub bzla /
bum lha 'od zhu bdud rtsir gyur //
'og min gnas nas rdo rje sems //
byon te bdag la khrus mdzad gyur //
ces mos la yig brgya dang /
khrus bdun rig pa bzlas la khrus dang 'thor 'thung bya'o /
khrus lha 'od zhu rang la thim //
rang nyid rdor sems ngo bor gyur //
ces mos /
gsar rnying kun las rnal 'byor pa'i spyi khrus 'di kho nar bsngags shing /
nang gi khrus ni rdor sems spyi bor bsgoms nas bdud rtsi 'beb sbyong bya ba dang /
gsang khrus rang nyid rdor sems su bsgoms nas ting nge 'dzin gyi spro bsdu byed pa ste thams cad tshang ba grub na rab /
ma grub na gang lcogs re ma chag pa gal che bas dmigs su smros pa'o //
yang rnam 'joms chag med byed mkhan yin na /
bdag mdun rdo rje rnam para'ajoms pa'i sku
khro 'dzum ljang sngon zhal gcig phyag gnyis pa //
g.yas g.yon sna tshogs rdo rje dril bu bsnams //
dar dang rin chen rgyan rdzogs pad nyi'i steng //
skyil krung phyed bcas stod g.yogs smad sham can //
ye shes rang 'od 'khrigs pa'i dbus na bzhugs //
thugs kar nyi steng hU~M mthar sngags kyis bskor //
mdun bskyed sku las bdud rtsi'i chu rgyun babs //
bum nang dag byed bdud rtsis gang bar gyur //
ces mos la rnam 'joms gzungs ring thung gang 'grub dang /
oM e hoHshud+d+he shud+d+he /
yaM hoHshud+d+he shud+d+he /
baM hoHshud+d+he shud+d+he /
laM hoHshud+d+he shud+d+he /
raM hoHshud+d+he shud+d+he /
a A swA hA/
chag nyams dang rtog sgrib thams cad shAn+tiM ku ru swA hA/
zhes khrus bdun rig pa'i sham bu gdags pa'ang bzlas la 'thor 'thung bya /
lha sngags de 'dra rang gi lce thog tu bsgoms pa'i 'od kyis ngag mnan digs lkug sogs ngag gi nyes skyon thams cad sel bar bsam la /
gzungs thung sngags sham du /
man+t+ra gu h+ya sa man+ta ma hA ba la hU~M swA hA/
zhes btags pa bzlas /
mthar lha sngags lce la bstims pas ngag skyon sel ba'i thabs mchog tu gyur pa'o //
yang rnam 'joms gzungs thung mthar /
tad+ya thA/
ka pa tsa kar+Na la te swA hA/
zhes btags pa lan bdun bzlas pa'i chu gtsang gis gdong dang lag pa bkrus pas blo rno ba dang bdag gzhan gyi rgyud la byams pa'i ting nge 'dzin skye ba sogs yon tan mang ngo //
bum pa sogs dngos su mi 'dzom skabs /
mdun gyi nam mkhar skad cig gis /
rigs lnga'i lha tshogs byon par gyur /
bdag gi sdig sgrib ma lus pa sbyang du gsol /
zhes gsol ba btab pas /
thugs ka nas lha mo bdud rtsis gang ba'i bum pa thogs pa spros /
oM sarba ta thA ga ta a b+hi She ka te sa ma ya shri ye hU~M/
zhes gsung zhing khrus byas pas /
dbang bzhi thob /
sdig sgrib thams cad dag
/lus shel gong g.ya' dag pa ltar gyur /
ces bsgoms pas kyang 'grub /
yang mnga' bdag nyang rin po che'i zab gter dang /
grol tig las 'byung ba'i dam grib nyes pa kun sel ni /
skyabs sems sngon du song nas /
stong pa'i ngang las skad cig gis :
sna tshogs pad nyi'i gdan steng du :
rang nyid khro chen sme brtsegs ni :
mthing nag 'od zer kun 'phro ba :
phyag gnyis thugs kar sdigs mdzub mdzad :
khro bo'i cha lugs rdzogs par bsgom :
gnas gsum yi ge'i 'phro 'du las :
zhi khro'i tshogs kun spyan drangs thim :
thugs kar pad nyir hU~M mthing mthar :
bzlas sngags 'gal me'i 'khor lo bzhin :
me yi tshwa tshwa 'khrugs shing 'phro :
gnod byed nyams chag kun sreg gyur :
oM is tsa Ta ya tor ya tor ya swA hA:
u Ta mi Ta ya tor ya tor ya swA hA:
mon Ta kro ta ya tor ya tor ya swA hA:
a ka To ta ya tor ya tor ya swA hA:
a b+hu kro ta ya tor ya tor ya swA hA:
u Ta sha ta ya tor ya tor ya swA hA:
e ling e Ta ya tor ya tor ya swA hA:
la mon Ta ya tor ya tor ya swA hA:
as ni pis ni Ta ya tor ya tor ya swA hA:
oM b+hur kur ma hA prA Na ye b+hur tsi b+hur ki bi ma le uts+tshuSh+ma kro d+ha hU~M phaT tor ya tor ya swA hA:
zhes nyams grib chen po la brgya rtsa /
'bring la bdun gsum nyer gcig
/chung ngu la bdun bzlas la sna bug tu phus gdab pas nyams grib thams cad nyi mas mun pa ltar 'joms par gsungs te da lta'i gsang sngags pa rnams la med thabs med pa'i gdams ngag zab mo 'o //
nang gi khrus rdo rje gur gyi dgongs pa ni /
rang lus bum pa nang khrol bum pa'i rdzas //
rang sems yi dam lha las rang byung gi
/bdud rtsi mi bskyod ngo bor babs par gyur //
ces mos la rtsa ba'i yi dam mam /
rdor sems /
sme brtsegs sogs kyi sngags bzlas /
dri chu btang ba'i phud kyis bla ma dkon mchog mchod /
bar pas khrus bya zhing hub gsum 'thung /
lhag ma yi dwags la sbyin /
'di ni srung ba thams cad kyi mchog yin zhing bcud len du 'gyur ba sogs dgos pa mang po yod /
ras 'bud skabs kyang lag len 'di ltar bya dgos la /
'di ni tho rangs sam zas ma zos pa'i gong du bya ba yin no //
chos drug gi rmi lam 'od gsal sogs kyi skabs su lhag par mkho zhing grib sel ba'i man ngag shin tu zab pa shangs lugs rnam 'joms gsang sgrub bka' rgya'i rgyun khyer nyams su len na /
tho rangs gzhan dang ngag ma 'dres pa'i lto stong mar skyabs sems sngon 'gros /
rang lus ye nas bum pa ni //
rang chas grub te skra sna dag
/bum pa'i kha rgyan shing lo nyid //
mgul pa bum pa'i mgrin pa 'o //
gsus pa bum pa'i lto ba ldir //
rdo rje nor bu bum pa'i mchu //
srin zhal 'og sgo bum pa'i zhabs //
rkang pa bum pa'i zhabs bteg go
/lhun gyis grub pa'i lte ba'i nang //
pad nyi'i steng du yi ge hU~M//
de mthar gzungs ring tshar gsum gyis //
sngags phreng lan gsum bskor bar gyur //
hU~M dang gzungs las 'od 'phros pas //
sangs rgyas byang sems thams cad mchod //
de kun byin rlabs 'od zer tshogs //
tshur 'dus sngags phreng rnams la thim //
gzungs ring bdun lnga gsum gyi bar //
rgyas bsdus longs skabs bstun la bzla //
sngags phreng 'od du zhu ba las /
khrus chu gdon la khro chung dang //
bar chad srung la rdo rje'i rdul //
phra mo mtshor 'khyil me 'od 'phro //
chu phud phar btang bar pa nas /
khyor ba gsum btung khrus bya 'o //
de byas nad rims mtha' dag dang //
grib gdon kun las rgyal ba yin //
gsang ba'i khrus chog zab mo 'di //
skal ldan re re tsam la 'o //
zhes pa'i don nyams su blang ngo //
rnal 'byor pa la grib kyi rigs rdor sems rnam 'joms sogs kyis mi sel ba byung na /
gnam chos grib sel gser gyi pha waM sogs sme brtsegs kyi rigs phal cher zab cing /
khyer bde ba'i khro mo sme brtsegs ni /
swa b+hA bas sbyang /
stong pa'i ngang las spyi bor pad nyi'i steng //
hU~M las mkha' 'gro sme brtsegs sku mdog nag
/spyan gsum skra grol dar nag na bza' 'phyang //
phyag gnyis dag byed bum pa thugs kar 'dzin //
rgyan spangs zhabs gnyis mnyam pa'i stabs kyis bzhengs //
gnas gsum 'bru gsum 'od kyis rang 'dra ba'i //
ye shes sems dpa' badzra sa mA dzaH
dzaHhU~M baM hoH
dbang lhas dbang bskur sku gang dri ma dag
/chu lhag yar lud mi bskyod rgyas btab gyur //
ar+g+haM sogs dang /
dpal ldan rdo rje mkha' 'gro sogs kyis mchod bstod /
bum pa'i bdud rtsi bdag gi spyi bor blugs //
mi gtsang grib kun sang sang bkrus par gyur //
oM g+har+khaM tsir+khaM bi mA na se u tsuSh+ma ma hA kro d+hI hU~M phaT/
ces bzla /
khro mo 'od zhu rang la thim par gyur /
ces mos /
'di ni nyams grib sel ba la lhag par bsngags te gsar rnying lugs gcig dril lo //
de nas 'dzom na spos dkar dang /
ma 'dzom na bzang shing gi phye ma la /
oM pad+mo uSh+Ni Sha bi ma le hU~M phaT/
na mo rat+na tra yA ya /
tad+ya thA/
oM uSh+NI Sha ya /
d+ha ra d+ha ra /
d+ha ran+te swA hA/
zhes lan bdun sogs kyis sngags pas lus dang gos dang /
khyad par chos gos rnam gsum gyon khar bdug na tshul khrims dag par 'gyur ba dang /
rlung rdzis phog par skye 'gro grol ba sogs phan yon mang du gsungs so //
!
//gsum pa srung sdom go cha'i rnal 'byor ni /
nangs mor bla ma dkon mchog rnams mngon sum bzhin du mdun gyi nam mkhar dpang po'i tshul du bzhugs par mos la /
mtshan mo rmi lam tshun tu nyes pa byung tshad ltung bshags sam /
sangs rgyas rkang gnyis sogs sam /
bla ma rdor 'dzin ma'am /
mgon po bdag ni lta bus snying nas bshags /
de nas thal mo sbyar te /
bla ma rgyal ba sras bcas dgongs su gsol //
'gro kun sangs rgyas sa la 'god pa'i phyir //
sdom pa'i tshul khrims nam yang mi nyams shing //
bdag rgyud rnam par dag par byin gyis rlobs //
'jigs tshe 'jig rten lha mir skyabs 'tshol dang //
chos spangs sman sngags rdzas bon sogs la skyabs //
rab byung rtags dor khyim pa mu stegs 'grogs //
skyabs 'gro gtong ba'i bsam sbyor mi bya 'o //
nyon mongs zhe sdang dbang gis srog gcod dang //
de dang cha mthun gsod sems gnod sems dang //
rdeg 'tshog bsngos sha gzhan la 'tshe ba'i las //
lag tu len pa'i bsam sbyor mi bya 'o //
phyi rol rdzas la chags pa'i 'dod chags kyis //
ma byin len pa dngos dang de'i cha mthun //
gzhogs slong thob 'jal g.yo sgyus blang dang chang //
brnab sems ser sna'i bsam sbyor mi bya 'o //
nang gi lus la chags pa'i 'dod chags kyis //
mi gtsang spyod dang cha mthun khu ba 'byin //
'khrig tshig sgeg chos 'phyar g.yeng rgod dang gar //
'phyor 'dod rtsed mo'i bsam sbyor mi bya 'o //
gti mug dbang gis mi chos bla ma'i rdzun //
cha mthun rdzun tshig gzhan la g.yo sgyu'i sems //
dkon mchog las 'bras tshul la log lta dang //
nga rgyal rdzun pa'i bsam sbyor mi bya 'o //
dug gsum gang rung gis bslang pha rol po //
'byed phyir phra ma dngos dang cha mthun gyis //
ring thabs 'gyang thabs dkrug thabs mkhon thabs kyis //
rtsod gzhir gyur pa'i bsam sbyor mi bya 'o //
nyon mongs zhe sdang gtso gyur pha rol la //
tshig rtsub dngos dang skur 'debs lkog smras dang //
'phya dang dmod 'bor sting tshigs shub bu sogs //
gnod 'tshe'i smra brjod bsam sbyor mi bya 'o //
nyon mongs dbang gis ngag kyal sna tshogs dang //
zer zlos bskyar brjod bshug glu ku co 'don //
'og 'gyu bon dang mu stegs bstod smad gleng //
sgro skur ngag kyal bsam sbyor mi bya 'o //
sems can blos spangs pha rol 'gyod pa bskyed //
slob dpon la yang khro bas mi snyan smras //
'gro ba rnams la g.yo sgyus spyod pa sogs //
smon sems 'gal ba'i bsam sbyor mi bya 'o //
rnyed bkur chags pas bdag bstod gzhan smod dang //
chos nor mi ster bshags dang mi bzod dang //
theg chen spang zhing dam chos 'drar snang ston //
'jug sems gtong ba'i bsam sbyor mi bya 'o //
sgyu ma lta bu'i sems can don slad du //
bdag nyid sgyu mas sangs rgyas sgyu ma'i sku
/sgrub la rtag chad 'dzin pa don dam pa'i //
byang sems gtong ba'i bsam sbyor mi bya 'o //
rdo rje slob dpon thugs dkrugs sun phyungs dang //
lus ngag yid kyis brnyas thabs bag med spyad //
bka' bcag skur 'debs smod dang yal bar 'dor //
rtsa ltung dang pos nyams par mi bya 'o //
bla ma'i gdams ngag sangs rgyas bka' dang ni //
tshad mar gyur pa'i bstan bcos dang 'gal ba'i //
lta sgom spyod pa 'chol par spyad pa sogs //
rtsa ltung gnyis pas nyams par mi bya 'o //
rdo rje spun la gnod 'tshe byed pa dang /
khros 'khrug ngan g.yo tshig ngan dma' 'beb sogs //
dngos brgyud sgo nas gzhan sems sun 'byin pa'i //
rtsa ltung gsum pas nyams par mi bya 'o //
sems can rnams la byams pa'i sems spangs nas //
dgra la ci gnod sdang sems gnod skyel dang //
gnod len gnod 'jal g.yo sgyu ngan bslus sogs //
rtsa ltung bzhi pas nyams par mi bya 'o //
spyi don dbang byas kun rdzob don dam gyi //
byang sems nyams dang sbas don dbang byas nas //
rten gyi thig le brten pa bde chen nyams //
rtsa ltung lnga pas nyams par mi bya 'o //
phyi rol pa dang bye mdo sems tsam dang //
dbu ma la sogs rang gzhan grub mtha' la //
sdang bas dmod cing skur pa 'debs pa yi //
rtsa ltung drug pas nyams par mi bya 'o //
snod min rnams la dbang bskur rgyud 'chad dang //
man ngag ster dang grong chog gtor zlog srung //
gsang mi thub dang mthu gtad la sogs pa //
rtsa ltung bdun pas nyams par mi bya 'o //
rang gzhan phung khams gdod nas rdo rje'i gzhi'i //
rgyu yin pa la ngan par blta ba dang //
byang chub bdag ltas mi thob ces spangs pas //
rtsa ltung brgyad pas nyams par mi bya 'o //
'khrul med rgyu 'bras theg pa'i dam chos la //
the tshom som nyis spong bar byed pa 'am //
yid mi ches pas yal bar 'dor ba yi //
rtsa ltung dgu pas nyams par mi bya 'o //
bla ma la sdang dkon mchog gsum la gnod //
chos spong mtshams med byed pa'i skye bo la //
'di ltos 'brel pas phyogs 'dzin byams gdung gis //
rtsa ltung bcu pas nyams par mi bya 'o //
ming dang bsam brjod spros bral gnas lugs la //
sgro 'dogs pa dang skur pa 'debs pa dang //
rtag chad mtshan ma'i mtha' ru 'dzin pa yis //
rtsa ltung bcu gcig pa yang mi bya 'o //
pha rol dag pa'i zhing la skur pa dang //
sbyin bdag la sogs skye bo sun phyung dang //
sgo gsum sgo nas skye rgu gtser bgyid pa //
rtsa ltung bcu gnyis pa yang mi bya 'o //
so so thar dang byang sems gsang sngags kyi //
sdom pa dam tshig blangs shing dam bcas pa //
btang dang nyams dang 'gal bar bgyid pa yi //
rtsa ltung bcu gsum pa yang mi bya 'o //
las rgya bud med chos rgya snang ba kun //
dam rgya gtum mo ye rgya sgom pa'i lha //
gnyis med phyag chen smod cing spong ba yi //
rtsa ltung bcu bzhi pa yang mi bya 'o //
rgyal ba kun gyi rjes su slob gyur te //
bzang po spyod pa yongs su rdzogs byed cing //
tshul khrims spyod pa dri med yongs dag par //
rtag tu ma nyams skyon med spyod par shog
/ces rje chos kyi dbang phyug gis mdzad pa'i sdom pa nyer lnga pa tshig don dran bzhin du brjod la dam bca'i go cha brtan por byas te /
'gro 'dug spyod lam thams cad kyi skabs su'ang bag yod dran shes dang ma bral bas sdom gsum gyi bslab bya de dag dang nam yang ma 'gal bar bya /
dgong mo rang rgyud la ltung bas gos ma gos brtags nas ma gos pa'i dge rtsa sems can gyi don du bsngo /
gos pa la khyad par du bshags sdom bya dgos pa yin yang /
deng sang dus dbang gis ltung bas ma gos pa cher mi 'byung bas /
dmigs 'dun bshags pa snga ma ltar gang lcogs dang /
sdom pa nyer lnga pa'i tshig mjug
skyabs 'gro btang ba'i bsam sbyor byas pa bshags //
sogs nas /
rtsa ltung bcu bzhi nyams pa mthol lo bshags //
zhes pa'i bar bshags tshig tu bsgyur bas nyes pa bshags te /
dus rtag tu sdom gsum gyi rtsa ba tsam la nyes pas ma gos pa zhig byung na thar pa'i lam sna zin par 'gyur gyi /
nyes ltung gi khur po khur nas ltar snang gi sgom sgrub ci byas kyang ngan song las skyob par dka'o //
de tsam long khyab med skabs bshags tshig bsdus pa dang /
oM/
kun tu bzang po bla na med pa yi //
byang chub mchog tu bdag gis sems bskyed bya //
don dam dang ni kun rdzob byang chub sems //
deng nas tshul bzhin yongs su gzung bar bgyi //
ji ltar sngon gyi rgyal ba sras bcas dang //
rig 'dzin mkha' 'gro rgya mtsho'i tshogs rnams kyis //
phyi nang gsang ba mchog gi dam tshig dang //
sdom pa mtha' yas rgya mtsho bzung ba ltar //
deng nas bdag kyang lam chen der zhugs te //
'gro la phan phyir de dag gzung bar bgyi //
zhes pa tsam brjod la don gsal gdab bo //
!
//bzhi pa gtor ma'i rnal 'byor la snga dro bya dgos pa'i chu gtor ni /
gsar rnying rang lugs rgyas bsdus gang rung bya ba las zur du smros ma dgos kyang /
rgyas 'bring rnams mi 'grub pas shin tu bsdus pa la mos na /
zan ril 'bru sogs ldan pa'i chu theb gsum /
chu gtsang kho na blugs pa'i theb gcig bcas 'du byas la /
sangs rgyas chos dang tshogs sogs /
skad cig rang nyid shAkya thub //
mchog gi sprul sku'i rnam par gyur //
lag g.yas rdo rje rtse gsum pa'i phyag rgya byas la /
oM sarba ka ri hU~M/
rin po che las grub pa'i snod //
yangs shing rgya che rnams kyi nang //
oM sarba sid+d+hi hU~M/
bcud ni bdud rtsi'i rang bzhin gyur /

/bdag gi bsam pa'i stobs dag dang //
de bzhin gshegs pa'i sbyin stobs dang //
chos kyi dbyings kyi stobs rnams kyis //
'phags pa rnams la mchod pa dang //
sems can kun la phan gdags phyir //
don rnams gang dag bsam pa kun //
'jig rten khams ni ma lus pa //
de dag thams cad ci rigs par //
thogs pa med par 'byung bar shog
/na maHsarba ta thA ga ta a wa lo ki te oM sam+b+ha ra sam+b+ha ra hU~M/
nyer gcig gam bdun sogs brjod /
bla ma yi dam dkon mchog sri zhu'i mgron //
chos skyong srung ma phrin las sgrub pa'i mgron //
rigs drug 'gro ba byams dang snying rje'i mgron //
gdon bgegs sha mkhon lan chags bu lon mgron //
de dag so sor mchod pas mnyes gyur cig
/sbyin pas tshim zhing sgrib gnyis byang gyur cig
/dkor sgrib lan chags thams cad bsal gyur cig
/kun kyang rnam mkhyen sangs rgyas thob gyur cig
/oM AHhU~M/
zhes bsngo /
theb cha gcig la dzaM gtor bsdus pa ni /
mdun du pad zlar dzaM las dzaM lha ser //
shing 'bras ne'u le bsnams shing rgyan ldan bzhugs //
pad nyir hU~M las dzaM nag sbrul rgyan can //
bzhengs stabs phyag gnyis thod khrag ne'u le bsnams //
gnas gsum 'bru gsum 'od kyis ye shes bstims //
dbang lhas dbang bskur rigs bdag dbu brgyan gyur //
rang gi lag mthil zla steng yig 'bru lnga //
rigs lngar zhu ba'i bdud rtsi'i chu rgyun gyis //
rma dang me yi zug rngu zhi bar gyur //
oM dzam+b+ha la dza len+d+rA ye swA hA/
zhes dang /
oM in+d+ra ni mu khaM b+h+ra ma ri swA hA/
oM dzam+luM swA hA/
zhes brjod /
ar+g+haM sogs /
gnod sbyin nor gyi bdag por phyag 'tshal bstod //
sems can dbul ba'i sdug bsngal zhi bar mdzod //
dzaM sid+d+hi pha la a la la hoH
zhes gnas dang rten la bstim /
theb gcig la chu sbyin ni /
rang nyid thugs rje chen por gyur //
'phags pa spyan ras gzigs dbang gi
/phyag nas babs pa'i 'o rgyun gyis //
yi dwags rnams ni tshims byas nas /
khrus byas rtag tu bsil bar shog
/oM ma Ni pad+me hU~M/
oM AHhrIHhU~M/
zhes dang /
sam+b+ha ra lan bdun brjod la se gol gcig gtogs /
zan 'bru med pa'i theb nang chu thigs re sbreng /
sngags re brjod /
g.yon pa'i se gol re gtogs pa lan bdun tsam byas la /
oM dz+wa la mi daM sarba pre te b+h+yaHswA hA/
phyi ma 'di ni zas ma zos sngon rol kho nar dgos so //
sbyin pa 'di yi bsod nams gang //
de dag yi dwags phyi bzhin song //
yi dwags 'jig rten rab 'jigs las //
de ni myur du thar bar shog
/thams cad nam mkha' mdzod bzhin du //
longs spyod zad pa med par shog
/rtsod pa med cing 'tshe med par //
rang dbang du ni spyod par shog
/oM ye d+harmA sogs dang /
sbyin pa rgya chen gyur pa 'di yi mthus //
'gro ba'i nang du rang byung sangs rgyas shog
/sngon gyi rgyal ba rnams kyis ma bsgral ba'i //
skye bo'i tshogs rnams bdag gis sgrol bar shog
/bsod nams 'di yis sogs kyi bsngo smon bya'o //
rgya gar ba'i phyag len rgya gzhung gi khungs dang 'brel ba ni chab gtor 'jam dpal ma dang shAka thub ma gnyis yin la /
snga ma cung zad bya dka' zhing phyi ma 'di stabs bde bas /
phyag len sogs rnam par ma dag pa'i 'don bya mang po las 'di tsam lag len gtsang dag byung na phan yon che ba dang /
dzaM gtor dang chu sbyin ni sangs rgyas kyi spyod pa bka' rtags kyi phyag rgya yin pas rgyal ba'i rjes 'jug yin phyin 'di tsam chag tu mi rung ba yin no //
yang dkor sbyong sogs la shin tu zab pa dbon ston lugs kyi brul gtor grub na gzhan ma dgos kyang /
ma grub pa'am res mos spro na gter gsar thugs sgrub mchod sbyin spyad grol ni /
yang ni rin chen snod yangs su :
chu gtsang zan dang bcas pa bsham :
mdun gyi nam mkhar spyan ras gzigs :
'phags pa rdo rje snying po la :
sangs rgyas byang sems yi dam lha :
mkha' 'gro chos skyong tshogs kyis bskor :
'og tu gdon bgegs rigs drug dang :
khyad par lan chags mgron kun gsal :
stong pa'i ngang las b+h+rU~M yig las :
byung ba'i rin chen snod yangs su :
rang lus 'od du zhu ba las :
gtor ma bdud rtsi'i rgya mtshor bsam :
oM AHhU~M gis byin gyis brlabs :
rang sems kha s+y+na Nir gyur :
mchod sbyin mgron kun mchod par bsam :
sam+b+ha ra yi sngags kyis phul :
oM:
sdig sgrib thams cad 'joms mdzad pa'i :
'phags pa rdo rje snying po dang :
skyabs gnas mchod 'os rgya mtsho'i tshogs :
bdag lus bdud rtsi'i gtor ma bzhes :
byin gyis rlobs shig sdig sgrib sbyongs :
dngos grub stsol cig bar chad sol :
gdon bgegs 'byung po rigs drug dang :
khyad par lan chags mgron rnams kun :
zag med bdud rtsi 'di gsol la :
lan chags bu lon byang bar mdzod :
gnod 'tshe gdug rtsub kun zhi zhing :
byang chub sems dang ldan par shog :

mthar ni mchod sbyin mgron dang rdzas :
mi dmigs stong pa'i ngang la bzhag :
'dis ni tshogs rdzogs 'chi ba bslu :
sdig sgrib spyi dang khyad par du :
dkor sgrib lan chags ngan pa sbyangs :
de phyir rgyun du brtson par bya :
zhes so //
snga ma dang sbrel na dzaM gtor gyi gong du bya'o //
phyi dro'i+i cha la bya dgos pa'i gtor ma ni 'og tu 'chad par 'gyur la /
snga dro'i char bsang bya bar spro na /
grong sngags pa'i lugs kyi 'don bya mang po ni rnal 'byor pa la dgos pa med pas /
rig 'dzin srog sgrub kyi ri bo bsang mchod lta bu gnad don dgos pa can nyung ngus chog shes par bya'o //
!
//lnga pa bza' btung zas kyi rnal 'byor la /
tsha ba bskol ba'i tshe /
rang yi dam du bsgom /
thab ka gzhal yas khang du me lha ye shes pa rdo rje sems dpa'i ngo bor bzhugs par mos /
bud shing sogs bsreg rdzas gang 'dzom la bdag dang sems can thams cad kyi sdig sgrib thim /
de dag phul bas sbyong bar mos la /
oM badzra satwa hU~M/
oM sarba pA paM shAn+tiM ku ru ye swA hA/
zhes brjod /
'di ni sgrib pa zhar byung du dag pa'i thabs zab mo'o //
nyin gcig gi bza' btung byin rlabs mkhas grub khyung po'i zhal gdams ni /
nangs zhogs kyi thun mgor /
rang nyid rgyud sde lnga lus dkyil dang bcas pa'am /
yi dam gang la byed pa'i mgrin par bla ma /
snying gar yi dam /
lte bar chos skyong /
rtsa khams thams cad dpa' bo dpa' mo+or gsal lam gyis gdab /
'dzam+bu'i gling gi 'og tu yaM las rlung /
raM las me /
kaM las mi mgo'i sgyed pu gsum gyi steng du a las thod pa'i nang du sha lnga bdud rtsi lnga sa bon phyag mtshan dang bcas pa /
rlung g.yos /
me sbar /
rdzas rnams zhu zhing khol ba'i steng gi nam mkhar oM AHhU~M gi 'od zer gyis sangs rgyas rnams kyi sku gsung thugs ye shes kyi bdud rtsi bkug nas thim pas /
dam ye gnyis su med pa'i bdud rtsi'i rgya mtsho yi dam yab yum gyi byang sems dkar dmar gyi rang bzhin bde stong gi ngo bor gyur par bsgoms pas /
bza' btung zos tshad byin gyis brlab par 'gyur zhing dkor dang sku glud kyi nyes pa 'dag par gsungs so //
btung ba'i rigs 'thung ba'i tshe /
rang yi dam gyi thugs ka nas 'od 'phros pas btung ba'i steng du yi ge baM dmar ser gcig tu gyur /
de 'od du zhu /
oM badzra a mr-ita hU~M hrIHThA/
zhes brjod pas ye shes kyi bdud rtsir bsam /
phud gtor te /
nyon mongs lnga po rnam dag cing //
ye shes lnga yi ngo bo nyid //
bdud rtsi lnga yi rang bzhin mchog
/bla ma yi dam rnams la 'bul //
zhes brjod nas 'thung ba'i tshe lus kyi lha rnams mchod par mos /
bza' btung gnyis ka la rnal 'byor cung zad rgyas par spro na /
lag g.yas kyis steng nas bkab pa'i tshul dang bcas /
rang nyid bde gshegs 'dus par gsal bzhin du :
ya rkan rigs lnga ma rkan gshegs ma lnga :
lag g.yas dpa' bo lag g.yon dpa' mo lnga :
zas skom lag pa g.yas pas bkab pa yis :
snyoms 'jug tshul bsam sbyor mtshams byang sems bab :
'bru gsum byin brlabs bde stong bdud rtsir gyur :
lag gnyis sbyar bas tshim zhing mnyes par bsam :
mgrin pa'i pad+mar bla ma yab yum tshogs :
chos 'khor dbus su yi dam lha tshogs dang :
lte bar gru gsum dam can srung ma'i tshogs :
tshigs chen rnams su khro chen 'bar ba dang :
mdor na rtsa khams zhi khro'i dkyil 'khor las :
gnas gyur lag g.yas 'dod yon lha mo lnga :
zag med bdud rtsi'i mchod pa phul bar gyur :
ces dang /
oM AHhU~M mang du brjod /
lag gnyis pad skor gyis mthar thal mo sbyar la /
hoHzhes brjod cing kha zas blangs te /
bdag lus phung khams skye mched ni //
gdan gsum tshang ba'i ngo bo ste //
dam pa rigs brgya'i dkyil 'khor lha //
'gul bskyod thams cad bde ba che //
rdo rje'i dam tshig bla na med //
byang chub sems kyi sprin chen por //
gnyis med mnyam pa'i ngang du rol //
rnal 'byor lam gyi tshogs rdzogs nas //
zas kyi sgrib par mi 'gyur bar //
gtan pa med pa'i sbyin bdag kyang //
theg chen 'bras bur spyod par shog
/ces brjod cing kha zas bdud rtsi'i rang bzhin 'dod yon rgya mtsho'i sprin phung 'phro bas /
rang gi phung khams skye mched gdan gsum tshang ba'i dkyil 'khor du gsal ba mchod pa'i tshul gyis tha mal gyi snang zhen spangs te tshims par longs spyad pa'i mthar /
gdan gsum tshang ba'i dkyil 'khor du //
tshogs kyi 'khor lo bskor pa yis //
bdag gzhan 'gro ba ma lus pa //
dkyil 'khor gcig tu 'grub par shog
/ces smon lam gdab /
'di ni grol tig las 'byung ba a nu'i lugs kyi nang gi tshogs 'khor ro //
shin tu bsdus pa rgyud kyi dgongs pa chos rje gling pa'i gsung ni /
rang nyid yi dam lha ru gsal //
thugs las raM yaM khaM gsum 'phros //
bza' btung 'bags btsog dug dang phral //
oM AHhU~M/
ye shes bdud rtsi'i rgya mtsho che //
ha ho hrIH
kha dog dri ro phun tshogs bsam //
rang lus phung khams lha'i ngo bo //
lte bar a thung gtum mo'i me //
ye shes me lha'i ngo bo nyid //
lag gnyis gzar blug kha thab khung //
mchog gi sbyin sreg bla na med //
ces pa'i don yid la dran bzhin du bza' btung la longs spyad do //
spyir 'dir shes dgos pa ni /
sngags kyi rnal 'byor pas tha mal gyi 'du shes kyis bza' btung spyad pa sogs nam yang mi rung bas rtag tu ting nge 'dzin dang ma bral bar bya dgos pas /
kha zas kyi rnal 'byor kyang gsar rnying rgyud dang man ngag rnams las rgyas bsdus sna tshogs su 'byung yang nyams len stabs bde ba 'di dag yin la /
shin tu bsdus pa gdan bzhi'i rgyud kyi dgongs pa ni /
bza' btung gang yin pa la lag pa g.yon pa'i mtheb srin sbyar bas reg ste 'bru gsum brjod pas sha lnga bdud rtsi lnga ye shes lnga'i rang bzhin gyi bdud rtsir mos /
snying ga'i hU~M ngam nA da lha thams cad 'dus pa'i ngo bor mos pa la mchod pa'i bsam pas longs spyad pas bcud len du'ang 'gro bar gsungs so //
gung tshigs skabs /
mdo lugs kha rkyang byed na chos spyod rab gsal nas 'byung ba ltar zas gong du dkon mchog rjes dran dang /
kha zas 'bru gsum gyis byin brlabs nas /
phud kyi bshos bu /
'byung po spyi gtor /
'phrog ma ma bu'i changs bu rnams bsngos /
zas la g.yon pa'i mtheb srin gyis reg la dug la sogs pa'i nyes pa zhi ba'i sngags /
na maHsarba bud+d+ha bo d+hi satwa naM oM ba liM ta te dzo ba li ni swA hA/
zhes lan brgyad kyis bsngags la chos kyi don du lus gso ba dang /
lus kyi srin bu rnams la phan gdags pa'i bsam pas bag yod par longs spyad /
gzhan yang 'dul ba rnam nges kyi mdo las /
na mo bud+d+hA ya /
na mo d+harmA ya /
na maHsang+g+hA ya /
oM ha lu ha lu hi li hi li ya /
na mo dza ga na ya /
na mo na maHswA hA/
lan bdun zas la btab na dkor gyi dri ma dag cing zas bdud rtsir 'gyur bar gsungs /
mthar lhag ma'i changs bu sbyin /
kha bkrus nas yon sbyong ba'i gzungs bzla /
sbyin pa'i tshigs bcad dang sher snying lta bu'i mdo 'don pa ste jo bo rjes gsal bar gsungs so //
'dir sngags lugs gtsor bton pa'i tshe thog mar dkon mchog rjes dran 'don /
rang nyid yi dam lhar gsal thugs ka nas //
'bru gsum 'phros pas bza' btung dngos po rnams //
ma dag kun sbyangs dam tshig bdud rtsir rtogs //
zag med ye shes bdud rtsir sbar bar gyur /
oM AHhU~M/
lan gsum /
badzra sa mA dzaHhU~M dzaH
yo gi sa mA dzaHhU~M dzaH
zhes se gol bsnol ma dpung mgor brdabs pas /
bla ma yi dam sangs rgyas byang sems dang //
mkha' 'gro chos skyong mdun mkhar spyan drangs gyur //
bshos bu lnga byas la /
oM sarba gu ru badzra nai bid+yA AHhU~M/
sngags thog mtha' 'gres te sarba gu ru'i mal du /
maN+Dal de ba ga Na dang /
sarba bud+d+ha bo d+hi satwa b+h+yaHdang /
pany+tsa kU la DA ki nI dang /
shrI d+harma pA la rnams kyis 'bul /
a kA ros 'byung po spyi la gtor ma dang /
oM ha ri te piN+Da ke pra tIts+tsha swA hAs 'phrog ma dang de'i bu lnga brgya la changs bu re re /
oM sarba rU tI ke a gra saM pra tIts+tsha swA hA/
zhes pho nya ba rnams la changs bu gcig sbyin /
rang nyid bde gshegs 'dus pa sogs nas /
spyod par shog bar brjod cing rnal 'byor dang ldan pas rol /
mthar /
oM kha kha khA hi khA hi uts+tshiSh+Ta ba liM ta b+hak+Sha b+hak+Sha ka swA hA/
zhes lhag ma la dbang ba'i 'byung po rnams la gtor ma sbyin nas spyan drangs pa'i lha rnams rang la bstim /
lus kyi lha rnams kyang bsdus te /
'khor gsum rnam par mi rtog pa'i ngang nas gong bzhin smon lam gdab /
mdo sngags gang gi lugs byed kyang mthar yab sras mjal ba'i mdo las gsungs pa'i smon lam 'di'ang gdab par bya ste /
gang gis bdag la kha zas byin pa de dag nye bar zhi ba'i bde ba thob par gyur cig
/gang gis bdag la skom blud pa de dag dang /
gang gis bdag la rim gro byas pa dang /
bkur sti byas pa dang /
bsti stang byas pa dang /
mchod pa byas pa de dag thams cad kyang nye bar zhi ba'i bde ba thob par gyur cig
/gang dag bdag la gshe bar byed pa dang /
mi bde bar byed pa dang /
rdeg pa dang /
mtshon gyis 'debs pa dang /
rnam pa thams cad du srog gcod pa'i bar du byed pa de dag thams cad kyang byang chub kyi bde ba thob cing /
bla na med pa yang dag par rdzogs pa'i byang chub mngon par rdzogs par 'tshang rgya bar gyur cig
/ces so /
kha zas kyi rnal 'byor dang ldan pa la phyi rol gyi gtor ma dang sbyin sreg med kyang chog cing /
de dag las kyang stobs che ba'i tshogs rdzogs pa dang /
dkor dang sku glud zos pa la sogs pa'i sgrib pa dang nyams chag 'dag
/bza' ba bu lon du mi 'gyur /
mchog thun mong gi dngos grub myur du 'grub pa sogs rgyud dang gdams ngag rnams las rgya cher gsungs pa yin no //
!
//drug pa spyod lam gyi rnal 'byor ni /
spyir thun la nyams len gang byed pa de nyid kyi rnal 'byor dang ma bral bas thun mtshams la sogs pa'i spyod lam rnams lam du bsgyur dgos te /
dper na /
bla ma'i rnal 'byor sgom pa pos spyod lam gyi skabs snang srid bla ma'i rol par lta ba'i mos gus lam du khyer /
bskyed rim pas snang grags rtog gsum lha sngags chos sku
/sgyu lus dang rmi lam sgom pas sgyu ma rmi lam /
phyag rdzogs sgom pas dran shes ma brjed par thams cad chos nyid kyi rol par spyad dgos pa shes par byas nas /
'dir lam khyer ji bzhin mi nus pa'am /
nus kyang mchog dman kun la mkho ba byang chub sems kyis blo sbyong ba ltar na /
'gro 'chag nyal 'dug bya ba ci byed kyang bla ma'i zhabs tog dang sems can la phan pa sgrub par byed snyam pa'i 'dun pa dang ma bral bar bya /
skyid na bde ba tshogs su bsngo //
bde ba chen pos nam mkhar gang bar shog
/sdug na sdug bsngal bdag gis khur //
'khor ba sdug bsngal gyi rgya mtsho skem par shog
/ces sogs rgyas bsdus gang rung brjod la gtong len dmigs pa bya /
gzhan yang phal po che'i spyod yul yongs su dag pa'i le'u las gsungs pa /
gos gyon pa'i tshe /
ngo tsha khrel yod kyi gos gyon par gyur cig
/ska rags 'ching dus /
dam tshig dang sdom pa'i ska rags 'ching bar gyur cig
/sgo 'byed dus /
chos nyid zab mo'i sgo 'byed par gyur cig
/gcod dus /
ngan song gi sgo gcod par gyur cig
/'gro dus /
byang chub gyi lam du 'gro bar gyur cig
/rta sogs zhon dus /
brtson 'grus kyi rta zhon par gyur cig
/chu brgal dus /
'khor ba'i rgya mtsho las brgal bar gyur cig
/gyen dang skas la 'dzeg pa'i tshe /
thar pa'i lam la 'dzeg par gyur cig
/'dod pa'i gnas su bslebs pa'i tshe /
myang 'das kyi grong khyer du phyin par gyur cig
/bla ma dang gang zag bzang po mjal ba'i tshe /
yang dag pa'i bla ma dang mjal nas rjes su 'dzin par gyur cig
/dkon mchog gi rten dang mjal ba'i tshe /
sangs rgyas kyi zhing khams rnam dag tu skye bar gyur cig
/lam du nyal ba'i dus /
chos kyi lam du nyal bar gyur cig
/ces sogs smon lam gdab cing /
gshang gci 'dor ba'i tshe chags med ri chos ltar ram /
yang na /
rang nyid kha s+y+na Nir gsal //
sku las bdud rtsi'i rgyun babs pas //
yi dwags la sogs bkres pa kun //
tshims nas byang chub sems skyes gyur //
ces mos la yig drug dang /
yi dwags bkres pa thams cad tshims nas rgyud la byang chub kyi sems rin po che skyes te thar pa'i bde ba thob par gyur cig
/ces brjod /
rgyas par spro na mchil snabs bshang gci dri ma sbyin pa gtang ba'i gzungs so sor 'byung ba rnams kyang brjod la se gol gtogs /
khyad par gos gyon pa'i tshe /
gos gsar pa yin na /
swa b+hA bas sbyang /
stong pa'i ngang las trAM las lha mi'i gos yid du 'ong bar bsam la /
rang gi bla ma bzhugs na phud 'bul ba'am phul bar mos par bya /
rang nyid lhar gsal ba la thabs kyi stod g.yogs dang /
shes rab kyi smad g.yogs gyon pa rdo rje rdul phra rabs kyis gtams pa la /
ska rags bcings pas rdo rje lu gu rgyud kyis 'brel zhing /
l+h+wam gyon pas rdo rje'i rkang yab kyis gtams par bsam la bgos pas dngos grub thob par 'gyur ro //
don khyad par can bsgrub pa dang byes su 'gro ba'am dus rgyun du'ang rung /
nangs snga bar sin+d+hur dang gi waM la /
oM tAM tA re tut+tA re tu re saM tA ra Ni swA hA:
hrIM badzra wa ra hi ba ra ka sarba lo ka hrIng hrIng :
zhes bzlas pas dpral bar thig le byas na gang mthong kun gyis yid du 'ong zhing 'dod pa'i don thams cad 'grub bo //
nangs snga kha shar du bltas la /
sangs rgyas byang sems rtsa gsum rab 'byams mdun gyi nam mkhar mngon sum du bzhugs par mos la dad gus chen pos thal mo sbyar te /
na mo :
sangs rgyas chos dang dge 'dun dang :
bla ma yi dam mkha' 'gro dang :
chos srung nor lha gter gyi bdag :
ye shes gcig gi ngo bo las :
rang bzhin ma 'gags cir yang ston :
thugs rje phrin las rmad po ches :
'gro kun skyabs dang mgon gyur pa :
mkhyen brtse'i bdag nyid khyed rnams la :
phyag 'tshal snying nas skyabs su mchi :
lus dang longs spyod mchod par 'bul :
bdag dang mtha' yas sems can rnams :
rtag tu thugs rjes bskyab mdzad gsol :
nad dang gnod pa zhi ba dang :
tshe dang bsod nams 'phel ba dang :
bsam pa'i don rnams ma lus kun :
chos bzhin 'grub par byin gyis rlobs :
zhes dang nyes sel sngags 'di bzla :
na mo bud+d+hA ya :
na mo d+harmA ya :
na ma s+saMg+hA ya :
na mo gu ru b+h+ya :
na mo de bA ya :
na mo d+hA ki nI yai :
tad+ya thA:
na mo many+dzu shrI ku mA ra b+hU tA ya :
oM wA gI shwa ri mUM hrIHhU~M swA hA:
oM pad+ma tsin+ta ma Ni dz+wa la hU~M phaT:
oM badzra tsaN+Da sarba duSh+TAn ta ka ha na da ha pa tsa hU~M phaT:
sarba gra ha nak+Sha tra ma hA b+hU ta a pa kA ra sha ma sha ma pra sha ma sha man+tu swA hA:
oM a ma le bi ma le nirma la swA hA:
tad+ya thA:
oM a ka ni ni ka ni a b+hi la maN+Da la ma ye swA hA:
oM e ho shud+d+he shud+d+he sogs :
'byung lnga'i grib sel sngags kyang bzla :
nyi ma thams cad dge ba yin :
rgyu skar thams cad bzang ba yin :
sangs rgyas thams cad rdzu 'phrul che :
dam pa'i chos ni 'dod chags bral :
byang sems 'phags tshogs phyir mi ldog :
chos nyid rang bzhin bsam mi khyab :
chos can rten 'brel bslu ba med :
bden dang bden pa'i tshig 'di yis :
bdag dang sems can thams cad kyi :
mi mthun gnod pa zhi gyur cig :
mthun rkyen bsam dgu 'grub pa dang :
bkra shis bde legs 'byung bar shog :
ces dang dbyangs gsal rten 'brel snying po bzla /
phun sum tshogs pa sogs zhal nas gsungs pa'i bkra shis smon lam bya ste /
gter gsar thugs sgrub snying byang las 'phral yun gyi bar chad zhi zhing yid la 'dod pa'i don thams cad 'grub pa sogs phan yon rgya cher gsungs so //
!
//bdun pa sgrib sbyong nyams chag skong ba'i thabs gsar rnying rnams su rgya cher gsungs pa las snying por gyur pa rdor sems bsgom bzlas bya tshul gong du smros pa dang /
nyin gung gi thun mgo lta bur gsang thig yang dag bsgom bzlas gtor 'bul skong bshags dbang len bcas nges par bya /
gzhan yang thams cad bstar chags su dgos pa min yang dge sbyor gyi dus skabs /
dbang po'i khyad par gyis gang la gang mkho stabs bde ba rnams phyogs gcig tu bkod na /
rdor sems kyi sgo nas dam tshig nyes ltung sbyong ba gtum po dregs pa kun 'dul las 'byung ba ni /
oM AHhU~M:
ting 'dzin gsum gyi ngang nyid las :
phyi snod 'od dkar pho brang brdal :
bdag sogs nang bcud ma lus kun :
bcom ldan rdo rje sems dpa' dkar :
longs sku zhi 'dzum sgegs pa'i nyams :
phyag gnyis rdo rje dril bu 'dzin :
dar dang rin po che yis brgyan :
skyil krung pad+ma nyi zlar bzhugs :
oM badzra satwa hU~M:
badzra sa ma ya bi shud+d+he A:
zhes ci nus bzla /
yang dam tshig rdo rje'i sgom bzlas spro na /
rang gzhan sems can thams cad kyi spyi bor pad zla la gnas pa'i ral gri khaM gis mtshan pa las /
bcom ldan 'das dam tshig rdo rje sku mdog ljang gu zhal gcig phyag gnyis kyis ral gri dang dril bu 'dzin pas rang mtshungs kyi yum dam tshig sgrol ma la 'khyud pa /
rdo rje skyil krung dang sems dpa'i 'dug stangs kyis mnyam par sbyor ba /
gnyis ka'ang spyan gsum pa /
ral pa'i thor tshugs can dar dang rin po ches brgyan cing /
yid tsam khro ba /
don grub kyi cod pan can gyi dpral mgrin snying gar oM AHhU~M dang /
thugs kar ral gri khaM gis mtshan pa las 'od 'phros /
phyogs bcu'i sangs rgyas thams cad dam tshig rdo rje'i rnam par oM badzra sa mA dzaH
dzaHhU~M baM hoH
bcom ldan 'das dam tshig rdo rjes bdag dang sems can thams cad kyi 'khor ba thog ma med pa nas bsags pa'i las ngan sdig sgrib nyes ltung dri ma'i tshogs thams cad byang zhing dag par mdzad du gsol /
thugs ka'i khaM las bdud rtsi'i rgyun 'dzags /
yab yum gyi sku gang /
sbyor mtshams nas bdud rtsi'i rgyun babs spyi bo nas zhugs /
lus thams cad bkrus shing dag nas sdig sgrib bag chags dud khu'i rnam pas rkang pa'i mthil dang bshang gci'i lam nas thon par bsam zhing /
oM AHkhaM hU~M phaT swA hA/
brgya stong bzlas pa'i mthar /
bcom ldan dam tshig rdo rje yis //
bdag cag dam tshig nyes ltung kun //
sbyongs shig dam tshig nyams chag kun //
dag cing dam tshig gtsang bar mdzod //
sku gsung thugs rtsa ba dang yan lag gi dam tshig nyams chag thams cad mthol lo bshags so //
sdig pa sgrib pa nyes pa ltung ba dri ma'i tshogs thams cad byang zhing dag par mdzad du gsol /

spyi bo'i lha rang la bstim /
lus dwangs shel lta bur gyur par bsam /
yang rgyud kyi dgongs pa 'phags yul paN grub rnams kyi thugs dam ni /
rang nyid tha mal spyi bor pad zla'i steng //
bla ma yi dam sangs rgyas kun 'dus sku
/bde mchog lhan skyes dkar po rdor dril 'dzin //
phag mo dmar mos 'khyud cing rgyan chas rdzogs //
de las 'od 'phros phyogs bcu'i sangs rgyas kyi //
byin rlabs ye shes bdud rtsi dkar dmar rgyun //
spyan drangs thim pas yab kyi zhabs g.yas kyi //
mthe bong rtse nas bdud rtsi dkar po dang //
yum gyi g.yon nas dmar po'i rgyun babs te //
rang gi spyi bo nas zhugs sdig sgrib sbyangs //
zhes mos la /
oM badzra he ru ka sa ma ya sogs he ru ka'i yig brgya brjod /
mthar /
he ru ka dpal rang la thim par gyur /
ces mos la stong nyid kyi ngang du bzhag
/bde mchog gi rnal 'byor pa sogs la lhag par bsngags so //
yang sdig sgrib spyi dang khyad par dkor sbyong la shin tu zab pa grub chen mi tra dzo ki'i gdams pa spyan ras gzigs rdo rje rab 'joms kyi bsgom bzlas ni /
bla ma dang phyogs bcu'i sangs rgyas sras dang bcas pa mdun gyi nam mkhar mngon sum bzhin du bzhugs par mos la /
phyogs bcu'i rgyal ba sras bcas rnams //
brtse bas bdag la dgongs su gsol //
bag med 'khrul pas bdag non te //
mi bzad sdig pa 'di bgyis gzigs //
bdag ni 'gro ba ci 'drar 'gyur //
de bas gnong ngo 'gyod do mthol //
mi 'chab mi sbed so sor bshags //
slan chad nam yang mi bgyid do //
zhes lan gsum sogs brjod /
rang nyid skad cig gis jo bo spyan ras gzigs sku mdog dkar la zhal dbus ma lnga brtsegs shin tu khros pa sngon po /
g.yas gsum brtsegs dkar ba dang /
g.yon gsum brtsegs dmar ba zhi ba /
phyag dang po gnyis sngon po thugs kar thal mo sbyar ba /
gzhan rnams dkar ba'i gnyis pa gnyis rdo rje'i phreng ba dang pad+ma dmar po /
gsum pa gnyis 'khor lo dang mda' gzhu /
bzhi pa gnyis lcags kyu dang me dpung bsnams pa /
me dpung 'bar ba'i dbus na mnyam par bzhengs pa /
thor tshugs ri dwags kyi lpags pa tshangs skud sogs drang srong gi cha byad can /
dar dang rin po che'i rgyan gyis brgyan cing pad zla la gnas pa'o //
snying gar pad zla'i steng du hrIHyig la sngags gsum rim du bskor ba'i 'od me ltar 'bar bas dkor glud zos pa la sogs pa bdag gzhan gyis thog med nas bsags pa'i sdig sgrib kun bsreg par bsam nas /
oM AHhrIHhU~M/
zhes pa dang /
oM ma Ni pad+me hU~M dang /
na mo rat+na tra yA ya /
na mo b+ha ga ba te ma hA kA ru Ni kA ya /
badzra sA ra pra mar+d+ha ni /
ta thA ga tA ya /
ar+ha te samyak+saM bud+d+hA ya /
tad+ya thA/
oM d+ha ra d+ha ra /
d+hi ri d+hi ri /
d+hu ru d+hu ru /
iT+Te waT+Te /
tsa le tsa le /
pra tsa le pra tsa le /
sarba kle sha
/sarba karma A wa ra Na ni /
shud+d+he shud+d+he /
bi shud+d+he bi shud+d+he /
ga ga na swa b+hA wa bi shud+d+he swA hA/
zhes pa rnams ci 'grub tu bzla'o //
mjug tu stong pa nyid kyi don bsgom /
dge ba bsngo /
sdig sbyong rdzas gcig sbyin sreg ni /
til nag la sna g.yas nas rlung bus pas sdig sgrib thim par mos /
mar me'am sol me bzhag la /
skad cig stong pa'i ngang nyid las :
ye shes me phung 'bar ba'i dbus :
'phags pa rdo rje snying po ni :
sku mdog sngon po khros pa'i nyams :
phyag gnyis rdo rje zhags pa bsnams :
dar dang rin chen phreng bas brgyan :
bzhengs stabs pad nyi'i gdan la bzhugs :
rang gi sdig sgrib bag chags kun :
rlung dang 'grogs te til la thim :
oM AHhU~M gis bdud rtsir gyur :
de nyid zhal du phul ba yis :
thugs kar ngan song dong sprugs kyi :
dkyil 'khor lha tshogs bzhugs pa rnams :
zag med bde ba chen pos mnyes :
rang gzhan sdig sgrib yongs sbyangs te :
dngos grub thams cad stsol bar bsam :
til mtheb srin gyis phul la /
oM AHhrIHhU~M badzra sA ra pra mar+d+ha na sarba karma A ba ra Na bi shud+d+he swA hA:
lan grangs bdun nam nyer gcig brgya rtsa skabs sbyar phul rjes /
lha nyid 'od zhu rang la thim /
zhes so //
yang ha ya grI ba nA thas mdzad pa'i rdor sems spros med sbyin sreg ni /
til dang rdzas 'du byas la /
bdag gzhan dmigs yul thams cad kyi //
sdig sgrib bag chags rnam smin kun //
bsdus nas til la thim par gyur //
oM a kA ro mu khaM sogs lan gsum brjod /
rang mdun me dkyil rdor sems dkar //
zhal gcig phyag gnyis rdor dril bsnams //
rgyan ldan skyil mo krung gis bzhugs //
zhal du sdig sgrib phul bas bsregs //
oM badzra satwa hU~M/
sarba pA paM da ha na shAn+tiM ku ru ye swA hA/
brgya rtsa sogs ci 'grub 'bul /
ar+g+haM nas shab+da AHhU~M/
bstod pa ni /
rigs 'dus mnga' bdag he ru ka
/rab dkar rdo rje dril bu 'dzin //
las sgrib sbyong ba'i mthu stobs can //
rdo rje sems la phyag 'tshal bstod //
bdag gzhan sems can thams cad kyi //
bdag 'dzin 'ching ba'i bag chags dang //
rnam smin dug lnga'i 'bras bu kun //
ma lus ye shes mes bsregs nas //
byang zhing dag par mdzad du gsol //
mdun gyi lha tshogs rang la thim //
ka dag chos dbyings don rtogs nas //
myur du sangs rgyas sar 'god shog
/ces so //
yang gter gsar thugs sgrub snying byang las /
sme ba brtsegs pa la brten nas :
dam tshig nyams grib sbyong ba ni :
zhi ba'i thab tu bud shing brtsegs :
me sbar bsang chus legs par gtor :
stong pa'i ngang las skad cig gis :
ye shes me phung cher 'bar dbus :
hU~M las khro rgyal sme ba brtsegs :
dud kha'i mdog can khro bo'i nyams :
phyag gnyis thugs kar sdigs mdzub mdzad :
dar dang rin chen sbrul gyis brgyan :
zhabs gnyis dor stabs pad nyir bzhengs :
dam tshig ye shes dbyer med bsam :
rang gi skra sen gos dum sogs :
dam tshig nyams chag sdig sgrib dang :
grib dang mi gtsang 'dus par mos :
oM AHhU~M gis bdud rtsir bsgyur :
zhal du phul bas lhag med bzhes :
dgyes tshims 'od zer 'bar ba yis :
bdag gi mi mthun kun sbyang bsam :
til dang yungs dkar cung zad bcas :
oM b+hur kur ma hA pra NA ya :
b+hur tsi b+hur kI bi ma le :
u tsuSh+ma kro d+ha rA dza hU~M phaT:
sarba pA paM sarba karma A ba ra Na b+hasmiM ku ru swA hA:
skabs su las sngags 'di yang spel :
oM ma Ni d+ha ri hr-i da hU~M:
a nu pA sha d+hA ri hr-i da hU~M phaT:

lha nyid 'od zhu rang la thim :
ye shes me yis sdig sgrib dang :
grib dang mi gtsang thams cad kun :
lhag med nyid du bsreg par bsam :
me la 'gom pa lan dgu bya :
thal ba swAts+tsha gdab pa 'am :
yang na chu bo chen por bskyal :
'dis ni dam tshig nyams chag dang :
nyams grib tshe gegs ma lus zhi :
bsod nams 'byor pa thob par 'gyur :
ces gsungs so //
!
//brgyad pa zab mo tshogs kyi rnal 'byor la /
phyi nang gnyis las /
dang po phyi'i gtor tshogs chag med byed pa rnams kyis yi dam chos skyong rang gzhung gang zhig gtong ba de ka las gzhan ma dgos kyang de tsam mi 'grub pa 'am /
na ba dang brel ba glo bur ba la sogs pa'i dus su gser skyems phye mar sogs ci 'byor bshams la /
rang yi dam gyi thugs ka nas 'od 'phros /
gtor ma'i dri ma sbyangs par gyur /
oM AHhU~M/
gang la gang mkho'i 'dod yon gyi phung po nam mkha' khengs pa tsam du gyur /
rang gi snying ga nas 'od 'phros pas /
dus gsum gyi sangs rgyas khams gsum gyi sems can thams cad yi dam du byas te nam mkha' la byon nas gtor ma gsol bar bsam la /
oM a kA ro mu khaM sarba d+harmA NaM Ad+ya nut+pan+na twA ta oM AHhU~M phaT swA hA/
gu ru de wa DA ki nI sarba d+harma pA la i daM ba liM ta kha kha khA hi khA hi /
zhes bsngo /
rgyal ba mchod pas mnyes gyur cig
/dam can thugs dam skong gyur cig
/rigs drug 'dod pa tshims gyur cig
/lan chags bu lon 'khor gyur cig
/snang srid mgron rnams thams cad la //
tshad med gtor ma 'di bsngos pas //
longs spyod ldan zhing tshogs rdzogs nas //
thams cad myur du sangs rgyas shog
/ces brjod nas gtor ma gtsang sar dor ro //
de tsam yang rtsol bas ma grub na rang bzhin lhun grub kyi gtor ma ni /
'don bya'i tshig mthun don gsal btab la /
phyi snod kyi 'jig rten gtor gzhong du //
nang 'byung bzhi'i dngos po ba liM ta //
de rgyal ba zhi khro'i tshogs la 'bul //
las rab 'byams 'grub par byin gyis rlobs //
lus dbang chen pags pa'i gtor gzhong du //
nang sha khrag rus pa ba liM ta //
de bstan srung rgya mtsho'i tshogs la 'bul //
tshe nyi zla dang mnyam par byin gyis rlobs //
sems snang ba sna tshogs kyi gtor gzhong du //
nang dran rig gsal ba'i ba liM ta //
de mkha' khyab chos kyi sku la 'bul //
rgyud ye shes lnga ru byin gyis rlobs /
kha kha khA hi khA hi /
khams gsum dag pa'i zhing /
srid gsum thugs rje'i mgron /
ma lus khyab pa'i zas /
chos nyid rtogs pa'i mthus /
mi zad gter du bsngo /
zhes brjod pas 'bul lo //
'di rnams chos rgyal srong btsan sgam po dang la stod grub thob rol pa'i rdo rje zhwa dmar lnga pa rnams kyi gsungs so //
yang rdzogs chen sgom pa rnams kyis gtor tshogs kyi spros pa ma chod na /
kun bzang don phrin dang bla ma dgongs 'dus las gsungs pa 'di bya ste /
snang ba chos sku'i gzhal yas nas :
brgyud pa'i bla ma gshegs su gsol :
sku dang ye shes gzhal yas nas :
yi dam lha tshogs gshegs su gsol :
dag pa 'phrul gyi gzhal yas nas :
ma dang mkha' 'gro gshegs su gsol :
bla ma yi dam mkha' 'gro gsum :
bdag la byin gyis brlab tu gsol :
chos nyid ma bcos don 'di ma shes na :
ci ltar sgom pa sdug bsngal nyid du 'gyur :
lta ba kun tu bzang la mthol lo bshags :
phung po gtor ma'i rang bzhin mchod par bzhes :
sems nyid gdod nas dag par ma shes na :
ci ltar bskyed pas sdug bsngal nyid du 'gyur :
spyod pa kun tu bzang la mthol lo bshags :
rnam shes gtor ma'i mchod par bzhes su gsol :
thig le grwa zur med par ma shes na :
ci ltar btsal ba sdug bsngal nyid du 'gyur :
phrin las kun tu bzang la mthol lo bshags :
srog dbugs gtor ma'i mchod par bzhes su gsol :
rang byung rtsol ba med par ma shes na :
ci ltar btsal ba sdug bsngal nyid du 'gyur :
dam tshig kun tu bzang la mthol lo bshags :
dug lnga gtor ma'i mchod par bzhes su gsol :
ma rig 'khrul pa'i rjes su snang ba la :
'dzin chags med par spyod pas so sor 'dzin :
bag chags ltos pa'i dbang gis bcings pa rnams :
'bar ba chen po'i klong du bzhes su gsol :
zhes phul zhing don yid la nges par bya'o :
gsur mchod mdor bsdus gtang bar spro na /
zas sna myang grol dam rdzas bsres pa bsregs la chab bran /
skyabs sems bya /
rang nyid thugs rje chen por gyur /
bsreg rdzas oM AHhU~M gsum las :
ye shes mchod sbyin 'phro bar bsam :
bslu med dkon mchog gsum rnams la :
bsreg rdzas bdud rtsi'i mchod pa 'bul :
bdag dang sems can bskyab tu gsol :
bla ma yi dam mkha' 'gro la :
bsreg rdzas bdud rtsi'i mchod pa 'bul :
bdag dang sems can byin gyis rlobs :
chos skyong yul lha gzhi bdag la :
bsreg rdzas bdud rtsi'i mchod pa 'bul :
bar chad sol la phrin las sgrubs :
pha mas gtsor byas sems can la :
bsreg rdzas bdud rtsi 'di bsngos pas :
sgrib dag tshogs gnyis rdzogs par shog :
bar dor gnas pa'i sems can la :
bsreg rdzas bdud rtsi 'di bsngos pas :
'khrul snang sdug bsngal zhi bar shog :
lan chags dgra bgegs thams cad la :
bsreg rdzas bdud rtsi 'di bsngos pas :
bu lon sha mkhon byang bar shog :
sngon gyi rgyal ba thams cad kyis :
sbyin pas don rnams grub pa bzhin :
chos nyid rnam dag bden pa yis :
smon lam thams cad 'grub par shog :
dgong mo'i char dmar gsur spro na /
sha khrag phye phur sbyar ba bsregs la /
oM AHhU~M lan gsum /
sam+b+ha ra lan gsum gyis bsngo /
oM:
sha khrag 'bru sman sbyar ba yi :
gsur mchod 'dod yon lnga ldan 'di :
bdag cag dpon slob 'khor bcas kyi :
tshe dang srog la bar gcod pa'i :
'chi bdag gshin rje ma mo'i sde :
'byung po sha za gnod sbyin tshogs :
srin po dri za yi dwags sogs :
ma rungs gdug pa'i sems 'chang ba :
'khor dang bcas pa kun la bsngo :
dgyes shing mnyes nas rab tshims te :
bu lon lan chags byang ba dang :
khros shing 'khrugs pa'i sems kun zhi :
dus min 'chi ba'i 'jigs pa dang :
nad dang gnod pa kun las thar :
phan dang bde ba'i sems skyes nas :
bkra shis phun sum tshogs par shog :
ces dang 'grub na chos sbyin dang bsngo smon bya'o //
gnyis pa nang gi tshogs kyi bye brag srod la lus sbyin shin tu mdor bsdus pa spro na /
thugs sgrub zhal gdams snying byang las /
phaT:
rang sems ma bcos khros ma nag :
tshangs pa'i lam nas rgyangs kyis thon :
'od gsal dbyings kyi nam mkha' la :
rig pa rang snang phyag rgyar shar :
phyag g.yas rdo rje'i gri gug gis :
rang lus phung po dum bur gtub :
stong gsum dang mnyam thod pa'i nang :
ye shes bdud rtsi'i rgya mtshor bskyil :
rlangs pa 'dod yon lnga ldan pa'i :
mchod sprin mkha' dang mnyam par spel :
zag med bde ba chen po'i rdzas :
'phel 'grib bral ba'i rgyan du gyur :
oM AHhU~M:
phaT:
snang srid snod bcud thams cad kun :
gdod nas rnam grol phyag rgya che :
'od gsal sgyu ma'i rol pa las :
srid zhi cir yang snang ba'i mgron :
phyogs mtshams steng 'og kun tu khyab :
'gro 'ong med pa'i dgongs par brdal :
thams cad ro mnyam chen po'i ngang :
dkon mchog rtsa gsum rgya mtsho mchod :
chos skyong srung ma'i thugs dam bskang :
bgegs rigs lan chags tshims phyir sbyin :
rigs drug snying rje'i tshogs la bsngo :
zag med bdud rtsi'i mchod sbyin gyis :
dgyes shing mnyes nas rab tshims te :
bsod nams tshogs chen lhun gyis grub :
ye shes 'od gsal rtsol med shar :
'khor gsum mtshan ma las 'das pa'i :
gdod ma'i gnas lugs mngon gyur shog :
phaT:
ces brjod la dmigs med du bzhag go
/yang sngon gyi grub thob dag gi gsung rgyun ni /
phaT/
rtog tshogs yul snang gi lha 'dre 'dir 'dus shig
/bden med rtogs pa'i zil gyis non par shog
/phaT/
skyabs gnas dkon mchog gsum la skyabs su mchi //
byang chub sems mchog 'byong bar byin gyis rlobs //
phaT/
rang sems dbyings thon rnal 'byor mar gyur te //
sha khrag rus gsum zag med bdud rtsir gyur //
phaT/
yar bzhugs mchod 'os mgron gyi thugs dam bskang //
tshogs gnyis rdzogs nas sku gnyis mngon gyur shog
/phaT/
mar gnas sbyin yul srid gsum mgron rigs la //
bsngos pas sgrib gnyis bag chags byang bar shog
/phaT/
khyad par bgegs rigs kun tshims gnod sems zhi //
lhag la dbang rnams ci 'dod thob par shog
/phaT/
sems kyi rnam 'phrul 'khor gsum dbyings su a //
dge bas 'gro kun sher phyin yum thob shog
/phaT/
ces pas grub bo //
!
//dgu pa nyal ba gnyid kyi rnal 'byor la /
thog mar srod thun gyi mthar /
de ring rang rgyud la sdom pa gsum dang 'gal ba'i nyes pa byung ma byung brtags te nyes ltung byung ba de nyid dmigs su smros pa'i bshags pa tshad du longs pa bya dgos kyang de tsam mi 'grub na /
spyir dmigs te phyag 'tshal zhing ltung bshags dang bla ma rdor 'dzin ma sogs brjod pa dang /
sdom pa nyer lnga'i tshigs bcad kyi mjug
/skyabs 'gro btang ba'i bsam sbyor byas pa bshags //
sogs bshags tshigs su bsgyur pas nongs pa bshags /
rdzogs chen pa yin na /
srod dus shes pa nang du gzung ba'i man ngag ni /
lus gnad bca'/
rlung ro bsal /
'jam rlung bum pa can bzung /
dmigs pa lus kyi dbus su d+hU ti gsal btab la lte ba'i a yig spar bas spyi bo'i haM zhu ba'i byang sems kyi rgyun snying gar babs pa'i thig le la sems bzung bas bde stong gi ye shes ngang gis 'char ro //
nam gung nyal ba dngos kyi skabs las dang po pas grub chen dril bu pa'i dgongs pa ltar rang bzhin lhan skyes kyi ngang la nyal /
sems cung zad brtan pa na man snye las gsungs pa ltar zhu bde lhan skyes kyi ngang la nyal ba rnams ni bskyed rim pa la nye bar mkho ba yin zhing /
de'ang dang po ltar na bsnyen sgrub kyi skabs su dkyil 'khor pa gsal btab /
thugs ka'i 'od zer gyis snod bcud 'od kyi rang bzhin du byas nas srung 'khor la bsdu /
de dur khrod /
de gzhal yas khang /
de 'khor gyi lha la /
de yum /
de yab /
de thugs srog hU~M/
hU~M yang zhabs kyu nas gyen rim nA da'i bar du bsdus /
de la sems gzung /
mthar de'ang mi dmigs pa'i ngang las gnyid du 'gro bar bya /
de'ang lan gsum la sogs pa bskyar dgos so //
rdzogs rim rnams kyi skabs su so so'i skabs dang bstun pa'i rnal 'byor bya dgos la /
spyi tsam du /
seng ge'i nyal stabs kyis mgo byang du bstan la 'chi ba rjes su dran pas dkon mchog gsum la blo gtod cing gsol ba btab nas dge ba'i bya ba la ldang ba dang snang ba'i 'du shes nye bar bzhag ste /
sangs rgyas chos kyi sku thob par gyur cig snyam du sems bskyed nas chos nyid nam mkha' lta bu'i ngang la blo gnas par bya /
de la mi gnas na bla ma'i rnal 'byor rgyas bsdus gang rung bsgoms te gnyid 'od gsal du thim pa'i gsol ba drag tu btab pas bla ma spyi bo nas byon /
snying 'od kyi gur khang nang du rdo rje 'chang gi sku shin tu phra bar bzhugs pa'i 'od zer gyis lus kyi nang gsal bar mos pa'i ngang nas gnyid log
/rdzogs chen pas nam gung shes bya bum par dril ba ni /
snying pad+ma dmar po 'dab ma bzhi pa kha cung zad zum pa'i nang du a yig dkar po 'od 'bar ba bum nang gi mar me ltar 'bar ba la sems gtad de /
snying gar 'jam rlung kha sbyor du bzung ba la lus stod smad 'dus pa ltar mos nas nyal bas rmi lam med par gnyid gsal stong rnam par mi rtog pa'i 'od gsal du 'char bar gsungs so //
yang bskyed rdzogs kyi myong ba med pa'am rgyun gyi rnal 'byor lta bur bzang po spyod pa'i smon lam gyi dgongs pa 'phags mchog klu sgrub zhabs kyi gdams ngag 'od dpag med pa'i nyal 'pho nyams su len par spro na yig rnying las 'byung ba ltar ram /
yang na de dang don gcig cing khyer bde ba gter gsar thugs sgrub las 'byung ba ni /
skyabs sems sngon du song nas /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM:
stong pa'i ngang las sa phyogs kun :
dag pa'i zhing khams bde ba can :
ngo mtshar bkod pa bsam yas dbus :
pad+ma zla ba'i snying po la :
rang nyid 'phags pa spyan ras gzigs :
dkar dmar mdangs ldan thal mo sbyar :
byang chub sems dpa' gzhon nu'i tshul :
sems dpa'i skyil mo krung gis bzhugs :
mdun du rma byas btegs pa yi :
rin chen mdzes khri pad zla'i steng :
'od dpag med mgon sku mdog dmar :
mnyam gzhag bdud rtsi'i lhung bzed bsnams :
mtshan dpe'i dpal 'bar chos gos gsol :
byang chub shing chen rab rgyas pa :
yid 'phrog grib bsil la brten nas :
mtha' yas 'od zer 'phro ba'i klong :
rdo rje'i skyil mo krung gis bzhugs :
g.yas su 'phags pa spyan ras gzigs :
g.yon du phyag rdor mthu chen thob :
mdun du 'phags tshogs 'dus pa dang :
steng 'og phyogs mtshams thams cad du :
sangs rgyas dang ni byang chub sems :
'jig rten skyong ba bsam mi khyab :
kun kyang chos kyi sgra sgrog cing :
theg mchog bdud rtsis dgyes pa can :
mngon sum bzhin du gsal bar bsgom :
ji snyed su dag sogs yan lag bdun pa dang /
maN+Dal bcad lhug rgyas bsdus gang 'grub 'bul /
rang gi thugs nas 'od 'phros pas :
sangs rgyas 'khor bcas thugs rgyud bskul :
de dag thugs rje'i 'od zer gyis :
bdag dang 'gro ba'i sgrib kun sbyangs :
bde chen zhing du skye ba yi :
rgyu 'bras snod dang ldan par bsam :
oM pad+ma d+ha ri hU~M:
zhes ci 'grub dang /
na mo b+ha ga ba te a mi ta b+hA ya /
ta thA ga tA ya /
ar+ha te samyak+saM bud+d+hA ya /
tad+ya thA/
oM a mi te /
a mi tod+d+ha be /
a mi ta saM b+ha be /
a mi ta bi krAn+te /
a mi te ga mi ni ga ga na kIrti ka re sarba kle sha k+Sha yaM ka ri swA hA/
zhes snang ba mtha' yas rjes su dran pa'i gzungs kyang bklag
/zhing gi bkod pa la dad mos chen pos sems rtse gcig tu gzung /
dge rtsa thams cad bsdus te zhing der skye ba'i rgyu ru bsngo /
'grub na bde smon gang 'os dang /
rgyas par mi lcogs na /
bdag ni 'chi ba'i dus byed gyur pa na //
sgrib pa thams cad dag ni phyir bsal te //
mngon sum snang ba mtha' yas de mthong nas //
bde ba can gyi zhing der rab tu 'gro
/der song nas ni smon lam 'di dag kyang //
thams cad ma lus mngon du 'gyur bar shog
/de dag ma lus bdag gis yongs su bkang //
'jig rten ji srid sems can phan par bgyi //
rgyal ba'i dkyil 'khor bzang zhing dga' ba der //
pad+mo dam pa shin tu mdzes las skyes //
snang ba mtha' yas rgyal bas mngon sum du //
lung bstan pa yang bdag gis der thob shog
/der ni bdag gis lung bstan rab thob nas //
sprul pa mang po bye ba phrag brgya yis //
blo yi stobs kyis phyogs bcu rnams su yang //
sems can rnams la phan pa mang po bgyi //
zhes sh+loka bzhi brjod /
mdun gyi snang ba mtha' yas kyi :
thugs ka'i hrIHlas gnyis pa byung :
shangs bug g.yas nas rang nyid kyi :
sna bug g.yon zhugs snying ga'i dbus :
'od zer snang ba rab 'phro bas :
sdig sgrib bag chags bcas pa sbyangs :
rlung phyir song dang lhan cig tu :
sna bug g.yas nas bcom ldan gyi :
shangs bug g.yon zhugs hrIHla thim :
rgyal ba'i thugs dang rang gi sems :
dbyer med blo 'das ngang du bzhag :
ces pa'i dmigs pa dbugs 'gro 'ong dang sbyar te ji tsam nus pa byas pa'i mthar /
bla ma 'od dpag med pa nyid :
dgyes pa chen pos rang la thim :
rang nyid sangs rgyas sku ru gyur :
ces mos la zhing gi bkod pa yang yang dran pa'i mthar rnam par mi rtog pa'i ngang du nyal lo //
de'i yon tan ni da ltar gyi sangs rgyas mngon sum du bzhugs pa'i mdo sde sogs las tshad med pa 'byung ba rnams dang /
thugs sgrub zhal gdams las kyang /
de ltar thun re ma chag par :
bsgom na 'chi ba'i dus kyi tshe :
sangs rgyas mthu yis sgrib dag nas :
bde chen zhing du nges par skye :
zhes gsungs pa ltar ro //
!
//bcu pa 'chi bslu srung zlog gi rnal 'byor ni /
rnal 'byor pa la nang du rlung la skyon zhugs pas rmi lam sogs su 'chi ltas shar na /
bum can 'byongs pa yin na de kho na nan tan dang /
rgyu phyogs brtags la yon po srong ba'i gdams ngag nyams su len /
bum can ma byang na 'bru gsum dang sbyar ba'i rdor bzlas sam /
yang na nang du 'jug pa kho na bgrangs pas 'bum phrag res dus ma yin pa'i 'chi ba nges par bslu bar 'gyur /
gzhan yang nangs mo langs ma thag pa dang dgong ka nyal kha rang du rang lus keng rus sha med skya sang nge ba'am /
kha T+wAM ga sogs yi dam gyi phyag mtshan du bsgoms nas yun ring rer rtog pas bar ma chod par bya ba shin tu gnad zab par bshad /
bde mchog rtsa rgyud le'u lnga pa'i dgongs pa grub chen nA ro ta pa sogs kyi gdams ngag tshe sgrub shin tu zab pa ni /
tho rangs sam dus nam yang rung bar /
rang gi spyi bor a las thod pa phyi dkar la nang dmar ba /
nang du a dkar po las 'od zer kha dog sna lnga 'phros /
bde mchog rigs lnga nam mkhar bzhugs pa'i thugs kar phog
/thugs ka'i sa bon rnams bdud rtsir zhu /
a la thim zhing thod pa khengs /
lud pas lus kyi nang thams cad gang bar gyur /
oM hrIHha ha hU~M hU~M phaT A yur+dz+nyA na sid+d+hi hU~M/
zhes mang du bgrang /
'phro 'jog tsa na /
rigs lnga thod pa la thim /
thod pa 'od du zhu nas rang la thim par bsgom /
rnying lugs la mos na gu ru chos kyi dbang phyug gi zab gter kun mkhyen bu ston rin po cher bka' babs shing bo dong 'jigs bral chen po'i dag snang nye brgyud bcas khyad par sum ldan zab cing khungs btsun pa bu ston gong khug mar grags pa ni /
skyabs sems sngon du song nas /
swa b+hA bas sbyang /
stong pa'i ngang las pad+ma dang zla ba'i steng du rang nyid skad cig gi gser gyi rdo rje rtse lnga pa gcig tu krong ste gyur pa'i rtse mor tshe dpag med kyi ngo bo hrIHdkar po dwangs shing gsal ba zhig gis mtshan par gyur /
ces pas gsal btab rjes lag pa thal mo snying gar sbyar la /
oM badzra A yu She sa ra ha shud+d+he hU~M phaT:
ces lan gsum brjod cing sngags don dran pa'i sgo nas tshe dpag med hrIHyig tu gsal ba la gsol ba drag tu btab bo //
de ltar gsol ba btab pa'i rkyen gyis hrIHlas 'chi med bdud rtsi dkar po skya na ra ra byon nas rang lus gser gyi rdo rjer gsal ba'i rwa'i dbus su bab cing khengs par gyur /
de nas thog mar sna bug gnyis ka nas rlung ro cung zad /
de nas je che je cher 'bud cing /
yang je chung je chung du btang ste phyir 'bud cing /
nad gdon sdig sgrib thams cad nag bun te phyir thon nas nam mkha' la 'ja' yal ba lta bur gyur par bsam mo //
de nas yang /
tshur rlung khug pa sna bug g.yon nas bdun /
g.yas nas bdun drangs te /
dmigs pa ni phyogs bcu'i sangs rgyas dang byang sems rnams kyi thugs rje'i byin rlabs /
lha mi'i dbang po stobs ldan rnams kyi tshe dpal bsod nams thams cad 'od zer dkar po'i rnam par rlung dang bstun nas /
rang sems gser gyi rdo rjer gsal ba'i ngang du bsdus par bsam la rlung khug pa bdun bsnan nas snying po 'di bzla'o //
oM badzra A yu She hU~M b+h+rU~M nr-i dza :
zhes brgya rtsa brgyad la sogs pa yid bzlas bya /
de nas slar yang gong bzhin gsol ba btab /
spyi bo'i hrIHyig las 'od zer phyogs bcur 'phros /
rang dang bsgrub bya'i bla tshe dang bsod nams nyams pa yar pa /
'thor pa /
'phrog pa /
brkus pa thams cad bsdus nas hrIHyig la thim /
hrIH'od du zhu nas rang la thim /
rang gi lus ngag yid gsum dang tshe dpag med kyi sku gsung thugs dbyer med ro gcig tu gyur par bsam la /
rig pa brjod med kyi ngang du ci gnas su mnyam par bzhag par bya'o //
nangs par sogs nam yang rung bar dad mos rtse gcig pas thal mo sbyar te /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas mgon po mi 'khrugs pa la phyag 'tshal zhing skyabs su mchi'o //
dam pa'i chos sgrub pa'i bdud bgegs bar gcod thams cad zhi bar byin gyis brlab tu gsol /
ces brjod /
tho rangs me tog gam 'bru la /
na mo rat+na tra yA ya :
na ma Ar+Ya a ba lo ke te shwa rA ya :
bo d+hi satwA ya :
ma hA satwA ya :
ma hA kA ru Ni kA ya :
tad+ya thA:
oM tA re tut+tA re tu re sarba p+tI ya duSh+TAn ha na ha na :
da ha da ha :
b+han+d+ha b+han+d+ha :
phaT phaT:
ces bzlas la /
spyi bor bzhag pas sgrol ma'i sku
/char bzhin babs nas bdag la thim //
'jigs pa kun dang bral bar bsam //
yang rgyud kyi gdams ngag shin tu zab pa ni /
stong pa'i ngang las /
rang sems b+h+rU~M ser po /
de yongs su gyur pa las rdo rje nor bu'i 'khor lo rtsibs bcu gcig pa lte bar thod pa'i gzhal med khang srubs med pa sgo nga lta bu zhig bsgom /
de'i nang du rang gi lus b+h+rU~M ser po las keng rus kyi rnam par bsgom /
de'i nang du rang gi sems bde mchog yab yum chung la rdzogs pa zhig bsgom /
ngag tu /
b+h+rU~M b+h+rU~M zhes mang du bzla /
'khor lo nam mkha' la si ri ri 'khor bas gnod byed thams cad dum bur gtubs shing phye mar brlags par bsgom /
de rgyun du dran tsam bya /
srod la nan che bar bsgom /
'dis ni sngags pa brgya yi rbod gtong yang bzlog
/srung ba'i mchog tu 'gyur ro //
gdon bgegs kyi gnod pa bzlog pa la lok+t+ri pA la /
sri ngan zlog pa la 'khor lo 'bar ba /
byad kha rbod gtong sogs ngan dgu zlog pa la seng gdong ma rnams zab pas skabs bstun nyams len bya /
rmi lam ngan pa zlog pa la /
sad ma thag par kha mal 'og phyogs te seng gdong mar bsgom la 'bru bcu bzhi pa dang /
oM mu raM mu raM thum thum rmi lam thum swA hA/
zhes brgya 'am nyer gcig bzla /
phyag g.yas zla ba /
g.yon nyi ma kha brdabs pas gnod byed brlag par bsam la /
da lta'i rmi lam ngan pa de nyid gtong mkhan dgra bgegs kyi steng du zlog zlog sgyur sgyur /
byas la thal mo gsum brdab /
yang na phan yon shin tu che ba gtsug tor 'bar ba'i bsgom bzlas ni /
rang nyid gtsug tor 'bar ba dmar ser khros //
g.yas pas ral gri g.yon pas sdigs mdzub rtser //
me yi 'khor lo rtsibs brgyad drag tu bskor //
spyan gsum mche gtsigs dbu skra dmar ser 'bar //
stag sham g.yon brkyang stabs kyis pad nyir bzhugs //
sku las me 'bar gnod byed thams cad bsregs //
na maHsa man+ta bud+d+hA nAM/
a pra ti ha ta shA sa nA nAM/
oM kha kha khA hi khA hi /
hU~M hU~M dz+wa la dz+wa la /
pra dz+wa la pra dz+wa la /
tiSh+Tha tiSh+Tha phaT phaT sarba dur ni mit+ta dur swap+naM shAn+tiM ku ru swA hA/
zhes bzla ste 'dis ni ltas ngan thams cad bzlog go
/yang nad dang sdug bsngal khyad par rmi lam ngan pa zhi ba la lhag par bsngags shing tshe sgrub mchog tu gyur pa spyan ras gzigs yi ge phyed bzhi pa ni /
skyabs sems stong nyid sgom pa sngon du 'gro bas /
rang gi mdun du skad cig gi spyan ras gzigs sku mdog dkar po na bza' sngon po gsol ba /
g.yas skyabs sbyin dang g.yon pad+ma dkar po 'dzin pa /
tshangs par spyod pa'i cha lugs can /
ral pa'i thor tshugs dang ldan pa /
thugs kar zla ba la sngags kyi phreng ba gsal btab ste /
mos gus kyi gdung ba chen pos /
oM a ro lika?
/ces lan gcig brjod la /
a ro lika?
/ces pa nyid brgya rtsa bzla'o //
de lta bu'i tshul can gyi sngags oM can gcig gis 'go drangs nas /
gzhan brgya brgya bzla ba nyid ci nus bya'o //
mthar bdag gi sdig sgrib sbyong ba dang /
bar chad zhi bar gsol ba drag tu btab pas 'od du zhu nas rang la thim /
rnam smin gyi lus sbyangs te 'od kyi rang bzhin gyi lha skur gyur /
de yang mi dmigs par sbyangs te cung zad mnyam par gzhag
/dge ba bsngo /
spyir dam pa'i chos sgrub pa'i bar gcod sel zhing /
khyad par rdo rje theg pa'i lam nas mchog sgrub pa la bar gcod dam sri 'dul ba'i gnyen po ni rdo rje phur pa las lhag pa gsar rnying kun la med pas srod kyi dus su gter gsar gsang thig rdo rje phur pa'i bsgom bzlas ma chag par bya /
yang zab bla phur sbrags ma'i rigs dang hU~M sgrub /
lhag par gter gsar thugs sgrub bdud kyi gshed chen skabs su gsungs pa'i yang zab rgyun gyi nyams len sogs la rnal 'byor du bya ba dang /
yang srod kyi dus su /
bla ma'i rnal 'byor bsgom pa'i rjes su /
bla ma'i sku las raM 'phros /
steng 'og phyogs mtshams thams cad me'i 'khor lo rtsibs stong dang ldan pa drag tu 'khor bas /
gnod byed thams cad dum bur gtubs shing sreg
/phyi nang thams cad ye shes mer 'bar ba'i dkyil na rang nyid rdo rje sems dpa' nam mkha' dang mnyam par gyur pa la spyi gtsug gi bla ma rang gi snying nang du spyan drangs te bsgom pas gegs dang bar chod thams cad bsrung ba'i mchog go /
!
//bcu gcig pa gzhan don phrin las kyi rnal 'byor ni /
spyir gzhan don gyi gtso bo rnam pa kun tu byang chub kyi sems la blo sbyong ba kho na yin yang /
'dir nyer mkho'i yan lag tu smros pa /
mi 'khrugs pa'i sgom bzlas spro na /
skyabs sems bya /
rang gi snying gar a yig las //
zla steng hU~M sngon 'od zer gyis //
lus sbyangs sdig sgrib thams cad dag
/sems nyid bcom ldan mi 'khrugs pa //
sku mdog sngon po mtshan dpes brgyan //
phyag gnyis g.yas pa sa gnon dang //
g.yon pa mnyam gzhag rdo rje 'dzin //
na bza' chos gos gsum mnabs shing //
'od dang 'od zer 'phro ba can //
glang chen gyis btegs rin chen khrir //
pad+ma zla ba'i gdan steng du //
zhabs gnyis rdo rje skyil krung bzhugs //
thugs kar a las zla steng hU~M//
de yi 'od kyis ye shes pa //
spyan drangs mdun gyi nam mkhar bzhugs //
yid kyis phyag mchod gsol ba gdab //
dzaHhU~M baM hoHdbyer med cing //
gnas gsum 'bru gsum rgyas gdab gyur //
hU~M mthar sngags phreng bskor ba las //
'od 'phros 'gro kun sgrib sbyong gyur //
na mo rat+na tra yA ya /
na mo b+ha ga wa te ak+Sho b+h+ya ya /
ta thA ga tA ya /
ar+ha te samyak+saM bud+d+ha ya /
tad+ya thA/
oM kaM ka ni kaM ka ni /
ro tsa ni ro tsa ni /
tro Ta ni tro Ta ni /
trA sa ni trA sa ni /
pra ti ha na pra ti ha na /
sarba karma pa raM pa rA/
Ni me sarba satwa nAny+tsa swA hA/
zhes ci 'grub bzlas mthar /
'gro ba kun gyi sgrib dag nas //
thams cad mi 'khrugs rgyal bar gyur //
'od zhu rang thim rang nyid kyang //
mkha' la sprin dengs lta bu 'o //
zhes stong nyid du bzhag la dge ba bsngo /
'di ma chag par byas na mtshams med pa lnga byas pa'ang 'dag
/lan gcig brjod na rmi lam ngan pa dang bkra mi shis pa kun zlog
/bya dang ri dwags 'bu srin sogs 'chi ka ma'i rna lam du bsgrag na ngan song gi skye sgo khegs pa sogs phan yon mtha' yas pa gsungs so //
'di ni snar thang brgya rtsa las 'byung ba dang /
grub thob sUr+Ya badzra'i thugs dam gyi gnad dril ba'o //
yang bcom ldan 'das thams cad rig pa'i sgom bzlas rgyal sras thogs med kyi lugs ni /
skyabs sems bya /
stong pa'i ngang las rang gi sems //
zla ba'i dkyil 'khor nyid du gsal //
oM sarba bid karma A wa ra Na bi sho d+ha ya ha na hU~M phaT/
zla ba 'od zhu rdo rje dkar //
rtse lnga gyen du bzhengs pa las //
'od 'phros sems can don bsgrubs te //
tshur 'dus yongs gyur skad cig gis //
bdag nyid bcom ldan kun rig dkar //
zhal bzhi zhi ba'i gzigs stangs can //
phyag gnyis mnyam gzhag rdo rje bsnams //
dar dang rin chen rgyan gyis brgyan //
snang la rang bzhin med pa'i sku
/skyil krung pad zla'i gdan la bzhugs //
gnas gsum oM AHhU~M gis mtshan //
'od 'phros ye shes spyan drangs thim //
dbang lha rigs lngas dbang bskur cing //
sgrib dag rnam snang dbu brgyan gyur //
oM badzra ar+g+haM nas shab+da pra tIts+tsha swA hAs mchod /
chos dbyings ye shes rnam par dag
/rnam par snang mdzad bcom ldan 'das //
ting nge 'dzin ldan phyag rgya can //
phyag 'tshal bcom ldan kun rig la'o //
zhes sh+lo ka gcig gis bstod /
thugs kar zla steng hU~M yig gi mthar rtsa rig gis bskor ba las 'od zer 'phros pas dmigs yul gtsor byas sems can thams cad kyi sdig sgrib sbyangs par bsam la /
oM na mo b+ha ga wa te sarba durga te pa ri sho d+ha ni rA dzA ya /
ta thA ga tA ya /
ar+ha te samyak+saM bud+d+ha ya /
tad+ya thA/
oM sho d+ha ni sho d+ha ni /
sarba pA paM bi sho d+ha ni /
shud+d+he bi shud+d+he /
sarba karma A wa ra Na bi shud+d+he swA hA/
zhes rtsa rig ci nus bzla /
mthar mi dmigs par bzhag la bsngo ba bya /
sgrib sbyong spyi dang khyad par gshin po'i sgrib sbyong la lhag par bsngags so //
yang bcom ldan 'das sman gyi bla ma'i sgom bzlas spro na //
skyabs sems bya /
snying gar a las zla ba'i steng //
oM yig sngon po'i 'od zer gyi //
'phro 'dus rang nyid sman gyi bla //
bai DUr+Ya 'od nam mkha'i mdog
/phyag g.yas mchog sbyin a ru ra //
g.yon pa mnyam gzhag bai DUr+Ya'i //
lhung bzed bdud rtsis gang ba bsnams //
mtshan dpe yongs rdzogs sprul sku'i chas //
skyil krung pad zla'i gdan la bzhugs //
thugs kar zla steng oM sngon po'i //
'od kyis ye shes spyan drangs thim //
badzra sa mA dzaH
dzaHhU~M baM hoH
g.yas su zla ltar snang byed dkar //
g.yon du nyi ltar snang byed dmar //
longs spyod rgyan rdzogs thal sbyar mdzad //
pad zlar bzhengs pa'i stabs kyis bzhugs //
rang gi gnas gsum 'bru gsum mtshan //
thugs kar zla steng oM yig mthar //
sngags phreng g.yas skor 'od zer gyis //
sdig sgrib nad gdon kun sbyangs gyur //
oM na mo b+ha ga ba te b+hai Sha dz+ye gu ru bai DUr+Ya pra b+ha rA dzA ya /
ta thA ga tA ya /
ar+ha te samyak+saM bud+d+hA ya /
tad+ya thA/
oM b+hai Sha dz+ye b+hai Sha dz+ye ma hA b+hai Sha dz+ye rA dzA sa mung+ga te swA hA/
zhes gzungs ring tshar gcig gis 'go drangs /
oM b+hai Sha dz+ye sogs gzungs thung ci 'grub bzlas la mthar /
rang gi lus las ye shes pa //
phyung ste nam mkhar bzhugs par gyur //
yan lag bdun pa rgyas pa bzang spyod ltar ram /
phyag 'tshal ba dang sogs brjod /
bcom ldan 'das sman gyi bla bai DUr+Ya 'od kyi rgyal pos bdag gzhan sems can thams cad kyi nad gdon sdig sgrib bag chags dang bcas pa da lta nyid du byang zhing dag par mdzad du gsol /
zhes gsol ba gdab /
yig brgya brjod /
badzra muHsa ye shes pa gshegs /
las sgrib rnam par sbyong ba 'di ni shin tu zab cing mtshan tsam bzung bas kyang ngan song gi skye sgo gcod pa sogs phan yon mtha' yas so //
yang rang gzhan don la ma Ni smon lam 'brel ma byed pa dar che yang bsgom bzlas ji bzhin med tshe phan yon chung bas /
grub chen thang stong rgyal po'i nye brgyud 'gro don mkha' khyab ma ni /
skyabs sems bya /
bdag sogs mkha' khyab sems can gyi //
spyi gtsug pad dkar zla ba'i steng //
hrIHlas 'phags mchog spyan ras gzigs //
dkar gsal 'od zer lnga ldan 'phro //
'dzum ldan thugs rje'i spyan gyis gzigs //
phyag bzhi'i dang po thal sbyar mdzad //
'og gnyis shel phreng pad dkar bsnams //
dar dang rin chen rgyan gyis spras //
ri dwags lpags pa'i stod g.yogs gsol //
'od dpag med pa'i dbu rgyan can //
zhabs gnyis rdo rje'i skyil krung bzhugs //
dri med zla bar rgyab rten pa //
skyabs gnas kun 'dus ngo bor gyur /

/bdag dang sems can thams cad gyis mgrin gcig tu gsol ba 'debs par bsam la /
jo bo skyon gyis ma gos sku mdog dkar //
rdzogs sangs rgyas kyis dbu la brgyan //
thugs rje'i spyan gyis 'gro la gzigs //
spyan ras gzigs la phyag 'tshal lo //
zhes gsum bdun sogs ci nus brjod /
de ltar rtse gcig gsol btab pas //
'phags pa'i sku las 'od zer 'phros //
ma dag las snang 'khrul shes sbyangs //
phyi snod bde ba can gyi zhing //
nang bcud skye 'gro'i lus ngag sems //
spyan ras gzigs dbang sku gsung thugs //
snang grags rig stong dbyer med gyur //
ces pa'i don sgom bzhin du yig drug bzla /
mthar 'khor gsum mi rtog pa'i rang ngor mnyam par bzhag
/bdag gzhan lus snang 'phags pa'i sku
/sgra grags yi ge drug pa'i dbyangs //
dran rtog ye shes chen po'i klong /

/dge ba 'di yis myur du bdag
/spyan ras gzigs dbang 'grub gyur sogs bsngo smon bya'o //
yang gshin po sogs la gal che ba sangs rgyas gling pa'i zab gter las byung ba 'gro don char rgyun ni /
rang nyid spyan ras gzigs su gsal //
thugs ka'i hrIHlas 'od 'phros pas //
'brel thogs gson gshin gtsor byas pa'i //
sems can kun gyi spyi bo ru //
pad zlar 'khor ba dong sprugs dmar //
phyag g.yas pad phreng g.yon bum pa //
rgyan med bzhengs nas bzhugs pa yi //
bum nang bdud rtsi'i rgyun babs pas //
sdig sgrib bag chags ma lus bkrus //
thugs las hrIH'phros spyi bo nas //
snying gar zhugs pa'i 'od zer gyis //
'gro kun spyan ras gzigs su gyur //
sngags sgras 'jig rten gang bar bsgom //
spro na sdig sgrib kun 'joms gzungs ring oM bi pu la gar+b+he /
ma Ni pra b+he /
ta thA ga tA nirde sha ni /
ma Ni ma Ni su pra b+he /
bi ma le /
sA ga ra gam+b+hi re hU~M hU~M/
dz+wA la dz+wA la /
bud+d+ha bi lo ki te /
gu h+ya a d+hiSh+Thi te gar+b+he swA hA/
oM pad+ma d+hA ra a mo g+ha dza ya te tsu ru tsu ru swA hA/
zhes bzla /
mi nus na /
yig bdun mjug tu /
a ra pa tsa mi ta hr-i da ya swA hA/
zhes btags pa bzla /
mthar mi dmigs par bzhag la bsngo smon bya'o //
gzhan yang dud 'gro sogs sems can kun gyi rna lam du sangs rgyas kyi mtshan dang gzungs sngags zab mo sgrog pa dang /
mthong ba'i lam du sku dang gzungs sngags la sogs bzhugs su gsol ba dang /
sems bskyed chos bshad dbang bskur dngos sam dmigs pas 'brel pa bzhag pa dang /
dge ba la bskul zhing bsngo smon bzang po'i rgyas gdab par bya'o //
!
//bcu gnyis pa thun mtshams chos spyod kyi bya ba ni /
spyir thun bar thams cad du dal bar mi sdod par nus na bskyed rdzogs nyams len gang byed pa de dang ma bral bar bya /
mi nus pa'am tshogs gsog cing sgrib pa sbyong ba'i ched du gzhan nas 'byung ba'i cho ga spyi dang bye brag mi tra dzo gi'i sAts+tsha lnga ma lta bu'i cho ga dang ldan pas sAts+tsha gdab pa dang /
chos spyod thams cad kyi man ngag rtog pa'i rgyud las /
yi ge 'bri mchod sbyin pa dang //
nyan dang klog dang 'dzin pa dang //
'chad dang kha ton byed pa dang //
de sems pa dang sgom pa ste //
spyod pa 'di bcu'i bdag nyid ni //
bsod nams phung po dpag tu med //
ces gsungs pa ltar sbyor ba byang chub kyi sems dngos gzhi skye ba med pa rjes bsngo bas zin pa ste /
sbyor dngos rjes gsum tshang ba'i sgo nas chos spyod bcu po gang rung la skabs ji ltar 'os pa nan tan du spyad par bya ste /
de la bka' dang bstan bcos
gdams ngag tshad ldan sh+loka gcig yan chad 'bri ba dang /
sku gsung thugs rten la maN+Dal dang yan lag bdun pa sogs yid sprul dang dngos su ci 'byor pa'i mchod pa 'bul ba dang /
chos dang zang zing rang gi nus pas gang lcogs don du gnyer pa la sbyin pa dang /
gdams ngag dang lung sh+loka gcig yan chad kyi tshig don gzhan las nyan pa dang /
rgyal ba'i gsung rab mang po bklag ma nus kyang phyag rgya lnga'i mdo dang /
sdud pa /
mtshan brjod lta bu rnal 'byor dang ldan pas dus dus su klog pa dang /
bslab pa gsum dang byang chub kyi sems sbyong ba sogs gsung rab kyi don dang tshig mi brjed par 'dzin cing tha na glegs bam yang mi 'dor bar mchod pa'i rten du gzung ba dang /
gong smros nyan pa de rnams gzhan la phar 'chad pa dang mi nus na'ang chos bshad par mos la mdo sogs bklag pa dang /
mdo rgyud gzungs sngags la sogs pa dus rtag tu kha ton byed pa dang /
thos pa'i don rnams rtog dpyod kyis gtan la dbab pa'i bsam pa dang /
de'i don zhi lhag gi ting nge 'dzin sgom pa la brtson pa rnams te /
de'ang sgom pa nyams len gyi skabs su ni mnyam rjes kun tu de nyid gtso bor byed pa las spros bcas mang po mi bya /
dus gzhan du 'jig rten gyi g.yeng bas sgo gsum don med du mi btang bar 'di dag las ji ltar nus pa bsgrub par bya dgos so //
phyag bya ba'i tshe /
na mo many+dzu shri ye swA hA/
na maHsu shri ye swA hA/
na ma ut+ta ma shri ye swA hA/
zhes lan gsum brjod pas phyag grangs med du 'gyur zhing mthong lam gyi ye shes tshe de nyid la skye bar gsungs /
yang na /
oM na mo b+ha ga ba te rat+na ke tu rA dzA ya /
ta thA ga tA ya /
ar+ha te samyak+saM bud+d+hA ya /
tad+ya thA/
oM rat+ne rat+ne ma hA rat+ne rat+na bi dza ye swA hA/
zhes pas phyag bya ste mchod rten gcig la phyag byas pas mchod rten bye ba la phyag byas par 'gyur ro //
yang bskor ba bya bar 'dod na /
sa gzhi gser gyi bye ma brdal pa'i steng du chu yan lag brgyad ldan gyis gang ba'i dbus su pad+ma'i sdong po chen po'i steng du zla ba'i gdan la /
bla ma dang sangs rgyas byang sems thams cad bzhugs pa la phyogs bcu'i rgyal ba sras bcas spyan drangs pa bstims nas de dag la bsnyen bkur ba'i tshul gyis bshad ma thag pa'i phyag 'tshal ba'i sngags de'am /
yang na /
na mo da sha dik+t+ri kA la sarba rat+na tra yA ya /
na maHpra dak+Sha su pra dak+Sha sarba pA paM bi sho d+ha ni swA hA/
zhes pa bzla bzhin du bskor ba bya ste /
bskor ba gcig byas pas dpag tu med pa byas par 'gyur ro //
rten la mchod pa 'bul ba'i tshe mchod pa'i sprin gyi gzungs sngags na mo rat+na tra yA ya /
oM na mo b+ha ga ba te badzra sA ra pra mar+d+ha ne /
ta thA ga ta ya /
ar+ha te samyak+saM bud+d+ha ya /
tad+ya thA/
oM badzre badzre ma hA badzre /
ma hA te dzo badzre /
ma hA bid+ya badzre /
ma hA bo d+hi tsit+ta badzre /
ma hA bo d+hi maN+Do pa saM kra ma Na badzre /
sarba karma a ba ra Na bi sho d+ha na badzre swA hA/
zhes dang /
me tog 'bul ba'i tshe na mo b+ha ga wa te puSh+pe ke tu rA dzA ya ta thA ga tA ya ar+ha te samyak+saM bud+d+ha ya /
tad+ya thA/
oM puSh+pe puSh+pe ma hA puSh+pe /
su puSh+pe /
puSh+pe ud+b+ha we /
puSh+pe saM b+ha we /
puSh+pe a pa ka ri Ni swA hA/
zhes pa'i gzungs sngags bzla /
sku gsung thugs rten gyi rdul dang grib ma /
mchod pa'i ras ma sogs la 'gong du mi rung zhing dbang med du 'gong dgos pa byung na /
oM badzra be gA kra ma hU~M/
zhes brjod cing yid kyis mkha' la btegs par bsam nas bskor ba sogs bya'o //
gsung rab mdo rgyud klog pa'i tshe /
rang nyid bstan pa'i gtso bo shAkya thub pa'am yi dam gang mos su bsgom /
gsung rab kyi sgra sems can thams cad kyi rna bar thos pas dkar po'i sa bon btab par bsam la /
chos bshad pa'i tshul lam /
yang na /
mdun du sangs rgyas bzhugs pa la chos nyan pa'i tshul lam /
yang na /
chos kyi don rang gis yid la byed cing nyams len gyi tshul te /
de rnams gang mos kyis yum rgyas 'bring bsdus pa'am /
sher snying la sogs pa'i bka' 'don /
de tsam yang ma grub na /
mdun gyi nam mkhar a dkar po gcig bsgom nas klog pa'i tshul gyis a brgya stong sogs bgrang /
yang na rang gi lus a dkar po snang la rang bzhin med pa zhig tu bsgom /
sems gsal stong du bzhag la /
dbugs khug gcig la /
a nyi shu rtsa gcig bgrang /
'phro gcod na nam mkha'i a rang la bstim /
rang lus gsal stong du gyur par bsam /
skye med kyi ngang la cung zad bzhag
/bsngo ba bya /
dbugs khug gcig la a nyi shu rtsa gcig 'don pa 'di ni bsod nams che /
ltas ngan thams cad zlog
/dus min 'chi ba la sogs pa mi mthun pa'i phyogs thams cad zhi bar byed pa'i man ngag yin par gsungs so //
!
//bcu gsum pa bsngo smon rnam par dag pas rgyas gdab pa ni /
spyir dge ba gang byas thams cad kyi mjug tu 'khor gsum rnam par mi rtog pa dngos sam rjes mthun pas rgyas gdab pa gal che /
khyad par srod thun gyi mthar nyin par dge ba gang byas bsngo smon gyis rgyas 'debs /
de'ang bzang spyod la sogs rgyas par grub na mchog yin yang mdor bsdu na /
sangs rgyas dang byang chub sems dpa' thams cad bdag la dgongs su gsol /
zhes pa sngon du 'gro bas /
dge tshogs mthar phyin pa bsgrub pa'i phyir /
bsod nams 'di yis thams cad gzigs pa nyid //
thob nas nyes pa'i dgra rnams pham byas shing //
skye rga na 'chi'i rba klong 'khrugs pa yi //
srid pa'i mtsho las 'gro ba sgrol bar shog
/dge ba 'di yis skye bo kun //
bsod nams ye shes tshogs rdzogs shing //
bsod nams ye shes las byung ba'i //
dam pa sku gnyis thob par shog
/ces dang /
dam pa rnams kyi thugs dgongs rdzogs pa'i phyir du /
byang chub sems dpa' rnams kyis ni //
'gro don thugs la dgongs 'grub shog
/mgon po yis ni gang dgongs pa //
sems can rnams la de 'byor shog
/sems can thams cad bde dang ldan gyur cig
/ngan 'gro thams cad rtag tu stongs par shog
/byang sems dpa' gang dag sar bzhugs pa //
de dag kun gyi smon lam 'grub par shog
/ces dang /
bstan pa yun ring du gnas pa'i phyir /
'gro ba'i sdug bsngal sman gcig pu //
bde ba thams cad 'byung ba'i gnas //
bstan pa rnyed dang bkur sti dang //
bcas te yun ring gnas gyur cig
/ces dang /
spyin bdag la sogs pa bde bar 'tsho ba'i phyir /
gang gis sbyin pa gang la sbyin //
sbyin pa de ltar mi rtog pa //
sbyin pa mnyam pa de nyid kyis //
sbyin bdag rnams la yongs rdzogs shog
/ces pa dang /
gzhan don theg chen gyi spyod pa 'phel ba'i phyir /
phyogs bcu nam mkha'i mthas gtugs pa'i //
sems can don kun bsgrub pa'i phyir //
ji ltar 'jam dbyangs spyod mdzad pa //
bdag gis spyod pa'ang de 'drar shog
/ces dang /
skye ba kun tu bsod nams dang ye shes la sogs pa'i yon tan spel ba'i phyir /
srid pa thams cad du yang 'khor ba na //
bsod nams ye shes dag ni mi zad brnyes //
thabs dang shes rab ting 'dzin rnam thar dang //
yon tan kun gyi mi zad mdzod gyur cig
/ces dang /
smon lam thams cad kyang dam pa'i chos yongs su 'dzin par bsngos na 'du bar gsungs pas de'i phyir /
rgyal ba rnams kyi dam pa'i chos 'dzin cing //
byang chub spyod pa kun tu snang bar byed //
bzang po spyod pa rnam par sbyong ba yang //
ma 'ongs skal pa kun tu spyod par shog
/ces dang /
phan tshun byams pa la gnas shing rtag tu chos la spyod pa'i phyir /
'byung po gang dag 'dir ni lhags gyur tam //
sa 'am 'on te bar snang 'khod kyang rung //
skye rgu rnams la rtag tu byams byed cing //
nyin dang mtshan du chos la spyod par shog
/ces dang /
'khor gsum mi rtog pa'i bsngo ba rjes mthun pa la slob pa'i phyir /
'jam dpal dpa' bos ji ltar mkhyen pa dang //
kun tu bzang pos de yang de bzhin te //
de dag kun gyi rjes su bdag slob cing //
dge ba 'di dag thams cad rab tu bsngo //
dus gsum gshegs pa'i rgyal ba thams cad kyis //
bsngo ba gang la mchog tu bsngags pa des //
bdag gi dge ba'i rtsa ba 'di kun kyang //
bzang po spyod phyir rab tu bsngo bar bgyi //
zhes dang /
mthar /
sangs rgyas sku gsum brnyes pa'i byin rlabs dang //
chos nyid mi 'gyur bden pa'i byin rlabs dang //
dge 'dun mi phyed 'dun pa'i byin rlabs kyis //
ji ltar bsngos bzhin smon lam 'grub par shog
/ces brjod par bya'o //
gzhan yang rje btsun dam pa sangs rgyas kyi gsung smon lam sum cu pa'am /
yang na /
bla ma dam pa rnams la phyag 'tshal zhing skyabs su mchi'o //
bdag myur du mngon par rdzogs par 'tshang rgya bar byin gyis brlab tu gsol /
sangs ma rgyas kyi bar du yang bla ma dam pa rnams la mos pa dang gus pa bsam gyis mi khyab pa rgyud la skye bar byin gyis brlab tu gsol /
yi dam gyi lha tshogs rnams la phyag 'tshal zhing skyabs su mchi'o //
bdag myur du mngon par rdzogs par 'tshang rgya bar byin gyis brlab tu gsol /
sangs ma rgyas kyi bar du yang yi dam gyi lha tshogs rnams la mos pa dang gus pa bsam gyis mi khyab pa rgyud la skye bar byin gyis brlab tu gsol /
mkha' 'gro ma'i tshogs rnams la phyag 'tshal zhing skyabs su mchi'o //
bdag myur du mngon par rdzogs par 'tshang rgya bar byin gyis brlab tu gsol /
sangs ma rgyas kyi bar du yang mkha' 'gro ma'i tshogs rnams la mos pa dang gus pa bsam gyis mi khyab pa rgyud la skye bar byin gyis brlab tu gsol /
bla ma yi dam mkha' 'gro ma'i tshogs rnams bdag la dgongs su gsol /
bdag gis 'das pa dang ma 'ongs pa dang da ltar byas pa'i dge ba'i rtsa ba thams cad gcig tu bsdus te bla ma la dbul bar bgyi'o //
bla ma la phul pas bla ma rin po che rnams kyi thugs dgongs khyad par can yongs su rdzogs par gyur cig
/de las byung ba'i dge ba'i rtsa ba des bde bar gshegs pa rnams kyi spyan lam du mchod pa'i bye brag nam mkha' dang mnyam pa 'byung bar gyur cig
/de las byung ba'i dge ba'i rtsa ba de sems can thams cad la thun mong du bsngo bar bgyi'o //
de ltar bsngos pas sems can thams cad 'khor ba srid pa sdug bsngal gyi rgya mtsho las bsgral nas myur du bla na med pa yang dag par rdzogs pa'i byang chub rin po che thob par gyur cig
/de ma thob kyi bar du bdag myur du mngon par rdzogs par sangs rgyas nas 'gro ba ma lus pa mtha' dag gi bla ma byed par gyur cig
/de kho na bzhin du grub par gyur cig
/de ltar mchog tu gyur pa'i skyabs 'gro
/bla na med pa'i sems bskyed /
ngo mtshar can gyi mchod pa /
gzhan don du 'gyur nges kyi bsngo ba /
sems can dang mi phyed pa'i smon lam dang lnga po 'di rang la thugs dam mdzad na yang lam lnga'i nyams rtogs thams cad skye ba yin zhes rje dam pa rin po ches gsungs so //
yang blo sbyong las 'byung ba ni /
dge sbyor gang byed kyi gsham du /
spyir sems can thams cad bdag kho nas sangs rgyas kyi sa la 'dren nus par gyur cig
/khyad par dus 'di nas sangs rgyas ma thob kyi bar du byang chub kyi sems rin po che rnam pa gnyis rmi lam du'ang mi brjed cing gong nas gong du 'phel bar shog cig
/rkyen ngan ci byung yang byang chub sems kyi grogs su khyer nus par gyur cig
/ces pa dang /
rig 'dzin 'ja' tshon snying pos thugs dam bcas pa'i smon lam cung zad rgyas pa le tshan rnams sam /
de dag gi snying por mdzad pa /
na mo bla ma dkon mchog
/mi nga yi lus ngag yid gsum gyis nam mkha' dang mnyam pa'i sems can thams cad la phan thogs par shog cig
/bdag gi bya ba thams cad 'gro ba'i don rgya chen po byed par shog cig
/dam pa'i chos ma yin pa'i bsam pa skad cig ma tsam yang rgyud la mi skye bar shog cig
/gal srid skyes na'ang de mi 'grub par shog cig
/dus gsum gyi sangs rgyas thams cad kyi thugs dgongs ma lus pa bdag gis rdzogs par byed par shog cig
/ces zhe thag pa nas gdab /
bsngo ba shin tu bsdus pa bla ma dgongs 'dus las 'byung ba ni /
bla ma yi dam mkha' 'gro dgongs su gsol //
bdag gzhan 'gro ba ma lus thams cad kyis //
sgo gsum gyis bsags dge ba ji snyed pa //
byang chub snying po'i dbyings su bsngo bar bgyi //
bla med don gyi 'bras bu mchog thob shog
/ces dge sbyor che chung gang byed gsham du gdab par gsungs so //
gzhan yang o rgyan rin po che'i rdo rje'i gsung rje 'bangs rnams kyi thugs dam nar ma gter gsar las byung ba'i phyogs bcu dus bzhi'i sogs kyang grub na dgos pa phan yon che'o //
de dag gang gi mthar yang smon lam 'grub pa'i bden stobs dang sangs rgyas kyi mtshan dang gzungs sngags yongs grags ltar brjod /
oM d+hu ru d+hu ru dza ya mu khe swA hA/
lan bdun brjod pas de nyin dge sbyor gang byas bye ba 'gyur bar gsungs so //
'di dag yongs rdzogs dkyus gcig la khrigs chags nus dka' zhing de ltar dgos pa'ang ma yin yang /
ldang nyal zas kyi rnal 'byor sogs ni rtag tu med mi rung zhing gzhan rnams ji tsam nus pa dang /
grib sel sogs 'ga' zhig skabs su babs na nyams su len par bya ba ste /
deng dus rang dang rang 'dra'i sgrub pa po rtse gcig tu sgom mi nus pa rnams la nye bar mkho ba che longs phyogs gcig tu bkod pa'o //
nyan thos nas gzung bla med theg rtse'i bar //
zhus lo sgom lo'i ngang du tshe thal yang //
blo thag ma chod bya byed mang ba yi //
dus zhabs sgrub po rang 'dra'i dga' ston byas //
spyod lam tha mal 'chor ba'i sgom chen ni //
nam yang rang rgyud grol ba'i dus med pas //
mnyam gzhag ye shes rjes thob bsod nams kyi //
tshogs gnyis zung 'brel gnas la bslab 'tshal lo //
bdag 'dra'i bsam gtan gzugs brnyan pa //
kun la phan pa'i sman gyur te //
yang dag lam gyi rnal 'byor dang //
mi 'bral grub gnyis mngon byed shog
/ces pa 'di'ang shrI he ru ka'i 'du khang yang khrod kun bzang bde chen 'od gsal gling du spong pa yon tan rgya mtsho blo gros mtha' yas pa'i sdes da lta'i sngags kyi rnal 'byor pa gsar rnying gnyis 'dod can rnams la phan pa'i bsam pas /
khungs dang 'brel zhing rgyun yod nges pa'i gdams ngag zab bsdus su bsdebs pa dge legs 'phel ///
/
