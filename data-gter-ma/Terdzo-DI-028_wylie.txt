@#//
thugs dam nang gi gtor bsngo gsang sngags nang gtor kun gyi don bsdus dmigs rim zhor la gsal ba'i khro rgyal ting nge 'dzin gyi phyag rgya bzhugs so //
rang nyid yi dam lhar gsal thugs ka nas //
raM yaM khaM las me chu rlung gsum gyur //
gtor rdzas mi gtsang dri ma bsregs gtor bkrus //
gdod nas dag pa skye med stong pa nyid //
skye ba'i cho 'phrul raM yaM kaM A las //
rlung me thod sgyed steng du ka pA la //
phyi dkar nang dmar nyi zla'i rang bzhin snod //
yangs shing rgya che'i nang gi phyogs mtshams dbus //
dngos grub 'gugs pa'i lcags kyu sha chen lnga //
dbugs song drod ma bral ba che zhing tsho //
ye shes gsal ba'i sgron ma bdud rtsi lnga //
drod dang ma bral rlangs pa 'byung ba 'o //
de steng 'bru gsum yi ge dkar dmar mthing //
rlung dkyil g.yos pas me dkyil drag tu 'bar //
thod pa dros nas dam rdzas bcu po zhu //
dam tshig bdud rtsi'i rgya mtsho'i b+han+d+ha la //
mkha' spyod dag pa'i zhing khams thams cad kyi //
ye shes bdud rtsi spyan drangs gnyis med bstim //
hU~M zhu thim pas thugs kyi bdud rtsi sngo //
AHzhu thim pas gsung gi bdud rtsi dmar //
oM zhu thim pas sku yi bdud rtsi dkar //
ha zhes brjod pas kha dog mu tig mdog
/ho zhes brjod pas dri bzang dpag med 'thul //
hrIHzhes brjod pas ro bcud phun sum tshogs //
swA zhes brjod pas dgos 'dod lhun gyis grub //
hA zhes brjod pas mgron rnams dgyes pa bskyed //
oM AHhU~M ha hoHhrIHswA hAH
bdud rtsi'i rlangs pa mchod pa'i lha mo ni //
bye ba dung phyur sangs rgyas zhing kun khyab //
phyag na rin chen las grub b+han+d+ha'i skyogs //
nyi zla'i tshad tsam bsnams nas bdud rtsi bcus //
lha tshogs so so'i mdun du bteg tsam gyis //
ljags kyi 'od zer sbu gus bdud rtsi gsol //
mnyes shing tshims nas sku lus bkrag rgyas gyur //
de ni dmigs pa'i rim pa 'o //
na mo gu ru d+he wa d+hA ki nI sarba d+harma pA la i dam b+ha lin ta kha kha khA hi khA hiH
de ni sngags kyis bsngo ba'o //
bsdu na des chog
/rgyas par spro na /
badzra gu ru sogs /
bla ma yi dam mkha' 'gro chos skyong kun gyi rtsa sngags la i dam b+ha lin+ta kha kha khA hi khA hi /
btags /
lag pa thal mo sbyar la kha gyen du bstan pa b+han+d+ha'i dbyibs bya /
khA hi zer tsam na se gol brdab /
de ni phyag rgyas bsngo ba yin /
de nas gyer gyis bsngo ba ni /
hrIH
chos sku snang ba mtha' yas tshe dpag med //
tshe bdag rigs lnga yab yum lha mo lnga //
mgyogs ma bzhi dang sgo ma bzhi la sogs //
'chi med tshe yi lha tshogs thams cad kyis //
ma hA b+ha lin+ta yi mchod pa bzhes //
'chi med tshe dang nad med bde ba stsol //
longs sku thugs rje chen po spyan ras gzigs //
yab yum sras 'khor bskal bzang sangs rgyas stong //
thugs rjes 'gro 'dul lha tshogs thams cad kyis //
ye shes bdud rtsi'i gtor ma 'di bzhes la //
'brel tshad don ldan 'khor ba dong sprugs mdzod //
sprul sku pad+ma 'byung gnas thod phreng rtsal //
mtshan brgyad 'phrul mtshan bzhi bcu tham pa dang //
o rgyan bye ba phrag brgya la sogs pa //
pad 'byung zhi ba'i lha tshogs thams cad kyis //
ma hA ba lin ta yi gtor ma bzhes //
skye 'chi med pa'i dngos grub bstsal du gsol //
dga' rab shrI siM rgya gar rig 'dzin brgyad //
rje 'bangs nyer lnga gter ston brgya rtsa brgyad //
dbang lung man ngag gang las brgyud pa yi //
rig 'dzin slob dpon lha tshogs thams cad kyis //
ye shes bdud rtsi'i gtor ma 'di bzhes la //
byin rlabs 'dzad med chu bo'i rgyun bzhin stsol //
dmar nag me phreng yab yum go cha'i lha //
drag po rigs bzhi mkha' 'gro sde bzhi dang //
phrin las lha bzhi khro bcu sgo bar bcas //
rig 'dzin khros pa'i lha tshogs thams cad kyis //
ma hA b+ha lin+ta yi mchod pa bzhes //
lus ngag yid gsum srung skyob mdzad du gsol //
kun bzang yab yum zhi ba bzhi bcu gnyis /
khrag 'thung rigs drug 'bar ba lnga bcu brgyad //
sgyu 'phrul zhi khro rab 'byams thams cad kyis //
ma hA ba lin+ta yi mchod pa bzhes //
bar do rang sar grol bar mdzad du gsol //
che mchog dpal dgu'i dkyil 'khor lha yi tshogs //
bdun brgya nyi shu rtsa lnga thams cad kyis //
ma hA ba lin+ta yi mchod gtor bzhes //
phyi nang gsang ba'i bar chad zhi bar mdzod //
dbang chen dmar nag rigs bzhi yum dang bcas //
me dbal gnod sbyin lcags sdig bya khyung sogs //
pad+ma gsung gi lha tshogs thams cad kyis //
dam rdzas b+ha liM mchod pa 'di bzhes la //
snang srid zil gyis gnon pa'i dngos grub stsol //
rdor sems rnam 'joms dkar po gsang ba'i bdag
/rdo rje gzhon nu yab yum sras mchog bzhi /
khro bcu yab yum khra thabs phur srung sogs //
bdud 'dul phur pa'i lha tshogs thams cad kyis //
ma hA ba lin+ta yi mchod gtor bzhes //
bdud dgra dam sri 'dul ba'i phrin las mdzod //
ye shes mkha' 'gro seng ge'i gdong pa can //
phag khros la sogs d+hA ki bye ba 'bum //
ri rab so gnyis rdul mnyam mkha' 'gro rnams //
dam tshig rdzas kyi ba lin 'di bzhes la //
rten 'brel sna tshogs 'char ba'i phrin las mdzod //
ma ning sde lnga srog bdud dpal 'bar ma //
yang 'khor brgya dang bdud dmag bye ba 'bum //
mgon chen bzhi bcu rtsa gnyis thams cad kyis //
ma hA ba lin+ta yi mchod pa bzhes //
phrin las rnam bzhi thogs med 'grub par mdzod //
seng gdong yab yum bam ro sde brgyad bcas //
nag po stong dang sha za 'bum gyi tshogs //
ma mo bye ba gnod sbyin khri yi tshogs //
dam rdzas b+ha lin mchod pa 'di bzhes la //
gsang sngags bstan pa rgyas pa'i phrin las mdzod //
a ti bla med bka' yi bya ra ba //
e ka tsA ti gza' mchog rA hu la //
dgra 'dul skyes mchog badzra thig le rtsal //
bka' srung gsum po dam rdzas b+ha lin bzhes //
rdzogs chen nyams rtogs 'phel ba'i grogs mdzod cig
/btsan bdud klu yi mgon chen mthu bo che //
spu gri mched gsum ldang lha mched gsum dang //
dmag rgyal spun gsum 'khor bcas gtor ma bzhes //
bdag gi las kun 'grub pa'i grogs mdzod cig
/smyo kha mkhar nag thang lha la sogs pa //
gnas brgyad mtshan brgyad sprul pa'i mthu bo che //
sa brgyad sems dpa' chen pos mchod gtor bzhes //
rgyal 'gong dam sri'i bar chad srung bar mdzod //
lha srin kun gyi nang nas dam tshig can //
mkha' ri lcam dral 'khor bcas mchod gtor bzhes //
rab dngos 'bring nyams tha ma rmi lam du //
bdag dang o rgyan mjal ba'i mjal kha mdzod //
hU~M/
rin chen snod dam rang byung b+han+d+ha'i snod //
rtsa gsum kun 'dus gtor ma rin chen 'bar //
log gsum nor bu rtsa gsum lha tshogs gsal //
zur gsum pho rgyud mo rgyud ma ning mnyes //
gtor smad zlum pos 'jig rten mgron kun mnyes //
pad 'dab bzhis bskor rigs bzhi'i ma mo mnyes //
kyu gu bzhis mtshan phrin las rnam bzhi 'grub //
dkar rtsi dmar rtsi thabs shes 'du 'bral med //
mchod pa'i sprin 'phro sangs rgyas zhing kun khyab //
dngos 'byor bshams pa'i rten 'brel dam rdzas 'di //
rtsa ba gsum gyi lha tshogs rnams la 'bul //
mchog dang thun mong dngos grub bstsal du gsol //
phyi snod 'jig rten yangs pa'i gtor gzhong du //
nang bcud sems can thams cad gtor mar bshams //
ri rab bye ba phrag brgya'i dpal bshos la //
nyi zla bye ba phrag brgya'i gtor rgyan spras //
gling bzhi bye ba phrag brgya'i mtheb skyus bskor //
lha klu mi yi longs spyod gtor ma'i bcud //
snang srid gzhir bzhengs rang byung ba lin ta //
bde gshegs zhi khro rab 'byams lha la 'bul //
blang dor med pa'i tshul gyis bzhes nas kyang //
bdag dang 'gro kun tshogs rdzogs sgrib byang nas /
khams gsum 'khor ba stongs pa'i phrin las mdzod //
ces pa a mchod yon tan gyis bskul nas /
a rA gas rta lo tha skar zla ba'i snga dro'i thun mtshams su smras pa /
yi ge pa ni shAkya'i dge tshul pad+ma thabs mkhas kyis bris pa'o //
'di bris nyes bshags dge ba byang chub bsngo ///
/
