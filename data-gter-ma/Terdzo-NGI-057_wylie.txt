mkha' 'gro'i smre bshags bzhugs so //
oM/
ye shes mkha' 'gro dbang phyug khro rgyal gtso //
bde chen gnyis med yum gyi dbyings su sbyor //
bdag tu lta ba'i nga rgyal 'joms mdzad pa'i //
dpang gyur rdo rje dam can dgongs su gsol //
ta na'i gnas mchog sgrol ba gnas ma bstabs //
ga Na'i gnas mchog sbyor ba byin ma brlabs //
dpal chen khro rgyal thugs dang ci 'gal ba //
thugs rje che mnga' khyed la bzod par gsol //
rmad du byung ba'i mchod pa tan gaN ni //
ye shes lnga yi 'od zer rnam par 'phro //
dbang po drug gi longs spyod mkho dgur ldan //
'dod pa lnga yi yon tan bsam yas kyis //
ye shes mkha' 'gro'i thugs dam bskang gyur cig
/dpal chen khro rgyal yab yum thugs rje yis //
rtse gcig sgrub pa po yi grogs mdzod la //
bar gcod byed pa'i dgra bgegs rdul du rlogs //
bsgrubs pa'i 'bras bu dus 'dir bstsal du gsol //
hU~M/
rdo rje mkha' 'gro dbang phyug gau rI brgyad //
siM ha la sogs yul gyi phra men brgyad //
rta gdong la sogs 'bar ma khro mo bzhi //
dpang gyur rdo rje dam can dgongs su gsol //
oM/
sgom sgrub dus las g.yel bar gyur pa yis //
sgrub pa'i rdzas mchog bdud rtsi a mr-ita //
dus drug mchod pa'i tshul du ma sbyar ba //
bzod par gsol lo tshangs par bstsal du gsol //
byang chub sems dang mAM sa rak+ta dang //
dri chen dri chu go ku da ha na //
gnyis med sbyar ba'i sman mchog a mr-ita //
sha khrag dmar gyi mchod pa chen po 'dis //
rdo rje mkha' 'gro'i thugs dam bskang gyur cig
/'bar ba'i sku mchog rdzogs pa'i dkyil 'khor 'dir //
bdud dang srin po ma lus 'dul ba'i phyir //
rtse gcig sgrub pa po la zhal ston la //
bar chad byed pa'i dgra bgegs rdul du rlogs //
oM/
sha za mkha' 'gro dbang phyug nyi shu brgyad //
srid gsum rgyal mo dur khrod brgyad kyi yum //
gtso mo mngon spyod ma bdun 'khor dang bcas //
dpang gyur rdo rje dam can dgongs su gsol //
mchod pa lo zla'i dus las 'das pa dang //
rdzas dang phyag rgya dus 'dir ma rdzogs shing //
sha khrag dmar gyi dam las g.yel gyur pas //
sha za mkha' 'gro'i thugs dang ci 'gal ba //
bzod par gsol lo tshangs par bstsal du gsol //
dur khrod rdzas mchog thal chen ba su ta //
sha khrag dmar gyi mchod pa rab sbyar te //
b+han+d+ha'i snod du dmar chen bskyil pa 'dis //
sha za mkha' 'gro'i thugs dam bskang gyur cig
/oM/
sngon tshe dpal chen khro rgyal spyan snga ru //
sus kyang ma bcol nyid kyis zhal 'ches te //
rtse gcig sgrub pa po yi grogs mdzod la //
rnal 'byor dbang phyug chen po'i 'khor srungs shig
/oM/
las kyi mkha' 'gro phyi yi rnal 'byor bzhi //
bdag nyid chen mo la sogs ma mo'i tshogs //
lha dang lha min phyogs bcu'i mkha' 'gro ma //
dpang gyur rdo rje dam can dgongs su gsol //
lta ba mthos pas spyod lam rtsing ba dang //
nya stong gso sbyong dus las g.yel gyur cing //
gnyid chang rmongs pas phyin chad ma bskangs pa //
bzod par gsol lo tshangs par bstsal du gsol //
dam tshig lhag ma kha chu'i 'od zer 'phro //
kun tu bzang po'i mchod sprin a mr-ita //
sha khrag bdud rtsi'i mchod pa chen po 'dis //
las kyi mkha' 'gro'i thugs dam bskang gyur cig
/oM/
stong khams yongs su 'chol bar gyur mod kyang //
bdag ni rdo rje'i dam las mi 'da' zhing //
dpal chen sgom sgrub las la brtson lags na //
skyes chen khyed kyi thugs dam mnyes gyur cig
/dur khrod klong dgu'i mkha' 'gro rnam bzhi'i tshogs /
khams gsum 'khor ba'i sdug bsngal ci 'dra ba //
byams mgon khyed kyi thugs la de ltar mnga'//
dmyal tshogs me ltar 'bar ba zhi bar mdzod //
thugs rje'i gdung 'tshob rig 'dzin bdag gis ni //
dang por byang chub mchog tu sems bskyed nas //
'da' ka rdo rje dam tshig mchog gsum po //
rgyal ba'i bka' las 'da' bar mi bgyid pa //
gsang sngags 'chol bar gyur pas bsal dka' mod //
nyams dang tshogs 'dres nyams gyur bskangs so 'tshal //
blo sems brtul bas skyon can ma rtogs te //
rang gnong 'gyod pa'i sems kyis mthol bshags na //
grogs ngan nyams grib skyon gyis ma gos shing //
nyams pa rnams la chad pa sgor bcad de //
tshe 'di'i rkyen dang yun sgrib mi 'gyur bar //
phra men sprul tshogs khyed kyis dbye bsal mdzad du gsol //
zhes gsungs so ///
/
