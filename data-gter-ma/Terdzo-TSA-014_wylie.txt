@#//
dpal tshe bdag bsnyen yig gi lhan thabs dngos grub sgo 'byed bzhugs so //
gar dgu'i nyams kyis bdud bzhi'i khrag 'thung ba //
'khor 'das zil gnon khro mchog gshin rje'i gshed //
bka' sdod mi bzad 'bar ba'i sprin spro bas //
dngos grub 'dod dgu'i gru char 'beb par mdzod //
de la 'dir tshe bdag phyag rgya zil gnon gyi bsnyen yig srid gsum dgra las rnam rgyal gyi zur rgyan lhan thabs kyi tshul du 'bri 'os rigs la /
'di'i sgrub gtor ni /
slob dpon 'jam dpal bshes gnyen dmar smug bye ru'i tshal du mnyam par bzhag pa'i tshe gzigs snang gi gtor mar grags pa /
chos 'byung nyis bsnol gyi bar du ling ga mgo mjug bzlog ste bcug pa'i steng dpal bshos gru gsum dang /
lcags mkhar zur drug la thod skam dang /
rtsibs drug steng 'khor bshos bu drug gis bskor ba zhes gsungs pa de yin la /
deng sang rdor brag pa'i phyag len du /
gdan chos 'byung gru gsum nyis bsnol tha gru mnyam la srid du 'og ma che tsam byas pa'i 'og ma'i dkyil brus par ling+ga bzhag
/chos 'byung 'og ma'i rtse gsum du thod skam re re ste gsum bzhag pa'i chos 'byung steng ma dang mnyam pa'i steng bshos bu gru gsum logs la gri ris can /
mdun gyi gri ris kyi dbus phyir 'bur thabs byas pa de'i zur gsum thod skam gsum po'i steng du 'grigs pa bkod /
steng gi chos 'byung gi rtse mo phyir don pa de dang tha gru mnyam pa'i gru gsum rtse phyir bstan dang /
de gnyis kyi bar du gru gsum rtse nang bstan re bzhag pas lcags mkhar la phyogs rer zur gsum re ste bcu gnyis 'byung bar byas la /
bshos bu gru gsum drug chos 'byung gi rtsibs kyi bar drug tu bzhag pa 'di mdzad par snang /
de yang gtso bo'i gtor ma'i mdun gyi gru gsum 'bur thabs byas pa yum gyi mtshon byed dang /
thod skam gsum sprul pa gsum /
steng dang nang gi zur dang bshos bu drug rtsa lha gzhan dang gshed bzhi /
mon bdud /
nor bu'i rgyan khyung chen /
lcags mkhar gyi zur bcu gnyis 'chi bdag bcu gnyis sogs mtshon byed yin zhes ngag rgyun la snang /
gtso 'khor chos 'byung bcas pa nag pos byug
/thod skam dkar po /
nang gi gri ris la tshon bkra bya /
gtso gtor gyi rtse mo cung bcad pa la nor bu 'bar ba'i rgyan spros dang gtso 'khor gyi gtor ma'i phyi yi khyud skor dang /
lcags mkhar gyi logs rnams su mar thag nyis rim byas pa'i bar du mar gyi dung phreng mdzes par bsgrigs pa gtor gdugs dang bcas pa'o //
'khor drug dang mdun gyi 'bur thabs kyi rtse mor me ris brgyan pa sogs zhib par mthong rgyun ltar bya /
sngar gyi dpe ris rnams su gtso gtor gru gsum rtse mo zang yag tu byas pa'i rtser nyi zla me ris brgyan par byas pa yang 'dug go
/yang na yongs grags ltar chos 'byung bsnol ma'i steng 'og gi rtsibs drug gru gsum res gsos pas 'khor lo rtsibs drug mnyam pa'i steng dbus su gtso gtor dpal bshos gru gsum /
rtsibs drug steng rang 'dra chung ba drug
/rtsibs zur la thod skam /
'og tu ling ga bzhag pa mtheb skyu grangs mang dang sha khrag gis brgyan la me ris rgyan spras byas pas chog go
/bam chen ni rkang pa bsnol nas tsog pur 'dug cing lag pa bsnol bas thod pa gnyis su sman raka khyer ba /
spyi bor bshos bu gru gsum rtser bya nag bcas pa dang /
mar thag dkar dmar gyis rke nas zhabs su dkris pa ro chas su bcug pa'i don to //
bam gyi pus mo'i bar du tshil chen gyi mar me dang /
g.yas g.yon rgyab tu g.yag lug ra gsum gyi gzugs brnyan mdangs bskang gi rten du 'god par bya /
g.yag lug sogs gzugs brnyan rnams mchod bskang gi bam yin na dgos kyi sgrub rten du byed tshe mi dgos zhes sngon gyi bla ma dag gsungs /
bam dbus su bshams na de'i steng many+dzi'i khar sgrub gtor gong bshad ltar ram /
bsdu na bsnyen yig tu bshad pa'i sgrub gtor gang rung bsham /
gzhan yang mchod gtor dang mchod pa sogs gzhung ltar 'du bya'o /
!
/phreng ba byin rlabs ni /
rak+sha'am thod phreng sogs lag g.yon du bskyil mdo 'dzin steng du yong bar byas la /
swa b+hA was sbyang /
stong pa'i ngang las mdo 'dzin de klu 'bum gnyan khri sa bdag stong phyogs skyong sde brgyad 'khor lo pad+ma nyi zla'i gdan la 'jam dpal tshe bdag nag po /
mthing dkar dmar ba'i zhal gsum phyag drug gi g.yas gsum 'khor lo ral gri rdo rje /
g.yon gsum be con gtun shing sdigs mdzub mdzad pa zhabs bzhi dang ldan zhing dpal dang dur khrod kyi chas kyis brgyan pa yum bai tA li sku la 'khril bar bsgom /
phreng rdog rnams rtsa ba'i lha gzhan bzhi /
rgyan lha brgyad sprul pa gsum gshed bzhi mon bdud 'chi bdag bcu gnyis /
zhag gshed sum brgya drug cu sgo srung bzhi /
za ma'i gshin rje bdun brgya nyi shur gsal bar bsam /
de 'dra ba'i ye shes pa spyan drangs la bstim pa dang /
phyi nang gi mchod pa dang bstod pa bcas bsdus tsam byas la /
lag pa g.yas su me tog thogs nas /
A kro bcu bdun ma sku gsung thugs sngags a+yai ring dbyangs gsal rten snying rnams ci rigs dang /
khyad par /
oM ru tsi ra ma Ni pra warta na ya rat+na ma Ni d+ha ra dz+nyA na de ba a b+hi Shiny+tsa hU~M swA hA/
zhes brgya rtsa brgyad bzlas pas sngags dang me tog las 'od zer dmar nag tsha zhing rtsub pa 'phros /
bgrang phreng lhar gsal ba la thim /
lha rnams kyang 'od du zhu nas phreng ba'i rnam par bsam la shis pa brjod cing me tog 'thor /
phreng ba byin rlabs 'di lan gcig byas rjes phreng ba nyams chag gi rigs ma byung na rgyun gtan du ma byas kyang chog ces gsungs /
'on kyang thun dang po'i 'gor phreng ba lha tshogs 'khor bcas su yid kyis lam tsam gsal la 'bru gsum phreng sngags snying po dbyangs gsal rten snying tshar gcig sogs bzlas te lha 'od du zhu phreng ba'i rnam par bsam la phus gdab /
gzhan yang sngags des zas gos yo byad la btab nas spyad kyang sngags nus 'phel bas skabs skabs su bya'o /
!
/der ma zad spyir sngags kyi nus pa 'phel phyir tho rengs kyi dus su ngag byin rlabs kyi man ngag dgongs 'dus las gsungs pa lta bu sogs dang /
de ltar min yang rang gi lce rdo rje ral gri'i steng du 'bru gsum brtsegs ma'i mthar dbyangs gsal rten snying gis bskor ba las 'od 'phros /
rgyal ba sras bcas kyi gsung gi byin rlabs A li kA li'i rnam par spyan drangs nas thim par bsam la /
'bru gsum gyis sna drangs pa'i dbyangs gsal dang /
rten snying Na yi bar lan gsum brjod /
'di gnyid sad ma thag gam gtam gzhan ma smras gong du byas na lhag par zab /
dgong mo nyal khar de bzhin dmigs nas 'bru gsum mi gdags par /
a A sogs nas dbyangs gsal dang rten snying gi mthar swA hA btags pa gsum bzlas pas /
de nyin gang smras sngags su 'gyur bas ma bzlas kyang nus pa 'byung bar gsungs la bzlas pa byed tshe de ltar byas na lhag par zab /
thun gyi thog mthar yang de ltar bya ba bsnyen yig bzhin no //
'di ni A li ka li'i man ngag zab mo sngags grub pa'i thabs khyad par can no //
gzhan yang 'di skad du /
ban sngags bon dgras bdag gi ngag bcings na //
de dag 'grol zhing gso dang ngag byin rlabs //
kun las zab 'di nyams blangs snying ltar zungs //
nangs par nam langs kha dang dgong nyi dag
/nub khar nyams su blang bya 'di kho na //
bdag gi lce steng raM yig dmar po bsam //
raM las me 'bar lce ni thul gyis bsregs //
slar yang lce ni 'od kyi rang bzhin bsam //
de yi ngang las lce ni gang gis kyang //
mi tshugs mi shigs sra brtan pha lam gyi //
rdo rje rgya gram mtha' mar rten snying gis //
sngags phreng chos skor dag tu bskor bar bsam //
rten snying brgya'am nyer gcig skabs sbyar bzlas //
de ltar byas pas 'dzam gling 'dir 'khod pa'i //
ban sngags bon dgra 'dus pa'i byad phur dang //
ngag mnan ngag bcings rbod gtong yod na yang //
bye ma'i phung po chu yis 'jig ltar grol //
ngag grol ngag gso mi shigs rdo rje dngos //
phyag na rdo rje ji bzhin 'di nyid do //
'di dang ldan la gzhan gyis ngag mnan sogs //
byas na phyag cha rang la 'khor ba'i phyir //
kun la gsang nas rang nyid nyams su blangs //
bdag 'dra bal po ba su d+ha ra yis //
rang bzo ma yin pang rgya nag po yi //
rgyud la brten nas rang nyams dang du blangs //
skye ba snga ma'i spun zla yin pa'i phyir //
gnubs kyi ban+de sangs rgyas ye shes la //
gdams so gtad do ma g.yel thub par zungs //
'chal na dregs pa'i bka' chad 'beb par nges //
sa ma ya /
zhes gsungs pa ltar nges par bya zhing /
nub mo gnyid du 'gro khar mgrin par nyi gdan la AHdmar po'i mthar lha gang byed kyi gsang sngags kyis bskor ba la sems gtad de /
snang srid thams cad gzhom med sngags kyi sgra gdangs su mos pas gnyid du song na mtshan gang bzlas par 'gro ste ma bzlas par nus pa 'byung ba'i man ngag khyad par can 'di ni gu ru bi ma las gsungs so //
des na 'di rnams lha gang sgrub kyang man ngag zab mo gsang ba'i rgya can yin pas nyams su blang bar bya'o /
!
/srod thun sogs skabs su thugs dam bskul ba ni mchod bstod gsal sgron gyi rgyan lha bskul ba yan chad kyis bya'o /
!
/de la dzapa? bzla ba'i tshe zhag gi grangs sam sngags rang gi grangs dum lnga bcad de bsnyen dmigs sogs byed tshul bsnyen yig ltar la /
dmigs pa snga ma snga ma song zin rnams cung zad bsgoms nas skabs kyi dmigs pa la bzlas pa'i dngos gzhir 'dzin /
sngags kyang de dang 'dra bar A kro sogs snga ma bsnyen tshad song zin rnams cung zad re bzlas nas skabs kyi bzla bya la grangs gsog
/thun mthar sngags rjes ma yod na'ang cung zad bzla bar bya'o //
de yang a+yai ring gi sngags 'dir /
mgo 'dren pa ni e gsum ste e yig 'di 'khor 'das kun gyi spyi srog yin la khyad par du drag po'i mgo 'dren yin par /
'khrul 'khor rgyas sdeb kyi rgyud las /
e ni drag po'i yi ge ste //
sum brtsegs drangs na rab tu drag
/ces gsungs pa ltar la /
ya btags pa ni gshin rje'i srog yig gzhom du med pa'i gdangs dang bcas pa'i don te legs sbyar gyi tshul sogs phal la ltos pa med par thun min gsang ba'i yi ge'i brda' 'o //
des na 'di klog tshul yang /
e zhes bklag pa'i shugs la lce rtse bkug tsam gyi rnam pas ya sgra khong nas rang thon tsam las /
e ya dang /
a ye lta bur 'don par mi bya'o //
a+ye ring la oM AHhU~M yod pa dang med pa gnyis su snang la yod pa lcags sdig dang /
med pa lcags 'dra'i lugs su bzhed pa yod kyang sdeb sbyar tshul tsam yin par don du gnas /
rtsa ba'i e thung ni phal cher 'bru gsum btags pa can gzhung na snang la a+ye ring la ma btags na chad skyon med kyang man ngag gi 'byin 'jug yin pas /
thog mar bsnyen pa'i dus su btags na legs shing gzhan du btags mi dgos so //
de ltar yang dmar khrid sgron ma las /
dang po bsrung ba'i dus nyid du //
sku gsung thugs kyi yig 'bru gsum //
man ngag sngags su bsdebs la bzla //
zhes gsungs so //
hrIHSh+Ti zhes pa 'di /
hris dkri'am /
hriHdkri zhes bklag ste /
hrIHrnam bcad can yin la /
Sha la Ta btags pa ni Sha yi gdangs chung la Ta sgra shugs che ba dbyangs gcig gi 'don thang gis bcing dgos pas bod skad du dkri zhes brjod pa dang phyogs 'dra ba'i phyir ro //
gzhan yang a+ye ring 'di'i bklag tshul sngon gyi zhal rgyun ma nyams par snyan du brgyud pa bdag gi bla ma rin po che las thos pa ni 'di ltar /
bya tsa ye /
zhes pa la be tsa ye zhes mi bklag par ba la ya sta btags pa 'dab chags kyi ming sgrar bod kyis 'bod pa ltar bklag
/de bzhin byi tri ta yang ngo //
'di ni ba dbyangs med dang ya srog ldan yin pas legs sbyar gyi bklag lugs shin tu skyon med dang yang mthun no //
ya ma raka Sha zhes phral te bklag gi
/rak+Sha zhes ka la Sha btags pa dkya sgra lta bur bklag par mi bya gsungs so //
e ka dzA Ti dang tsA ti lta bu khyad med de /
phyi ma zur chag pa'am sgra nyams pa lta bu min par skabs 'gar gsang ba'i brdar ched du bsgyur zhing byin gyis brlabs pa dgos pa dang don khyad par ba yod pa yin pa 'ga' mchis pa ni gter ma rnams su 'byung te /
kro d+ha la kro ta dang sid+d+hi la si ti dang /
DA ki la d+hA ki sogs su ched du 'bod par mdzad pa lta bu'o //
man ngag gi 'byin 'jug dang sgra yi 'don thang bsgyur ba ni rnal 'byor dam pa'i yul te bsam gyis mi khyab la /
de dag gi nus pa'i khyad par yang so sor 'byung ste phal pas shes mi nus pas rig 'dzin rnams kyi man ngag la brten par bya ba ni spyir gces so /
!
/sngags bzlas pa'i tshe rtags kyi khyad par yang dngos nyams rmi lam du 'byung la /
de yang thog mar 'jam rtsub sna tshogs su 'byung ste /
rtsub pa ltar snang yang rtags bzang ba ni lus kyi nad gdon sogs bslangs pas lus na ba dang 'phrig pa sogs dang sems 'jigs zil dang khro ba sogs 'byung ba dang /
drag sngags kyi dbal tsha bas kha lce tsha la 'brum phran gyis gang ba sogs 'byung /
slad nas rim pas lus yang zhing nad med la bde ba dang ngag gsal zhing brjod pa bde ba /
yid ting 'dzin brtan zhing bde gsal mi rtog gi nyams dang /
dpa' la ngar ba sogs dang /
'ja' 'od du ba sgra dang cho 'phrul sogs dngos su mthong ba'am nyams la gsal ba /
rmi lam du dregs pa 'du zhing las la nye ba'i rtags sogs mang po 'byung ste rgyas par gzhan du shes par bya'o //
de yang bsnyen sgrub kyi dus dang nang gi drod tshad nges pa dang mthun par phyi rtags bzang na 'khrul pa med la /
gzhan du na ltar snang gi rtags mngon rloms kyi rgyu byed pa phal la snying po ci yang med de bar chad kyi ltas su'ang srid pas bzang rtags ngan rtags gang la'ang zhen 'dzin re dogs med par bya'o /
!
kha skong gi sbyin sreg ni sngags tshan so so'i rdzogs mtshams su sgrub par 'dod na rdo leb sogs kyi steng du sa bzang po las brtsigs thabs phan tshun du khyer rung ba zhig
/thab khung dang mu ran kha khyer bcas pa tshad ldan byas la rdzas tshogs par bsags nas so so'i mthar sgrub khang de'i bar khyams sogs gang bder sngags so so'i kha skong gi sbyin sreg byas na mchog go
/de ltar ma grub na thams cad rdzogs tshe nam bder sku sngags sam A kro lta bus kha skong byas kyang rung zhes bla ma dag bzhed do /
!
/thun mthar dngos grub len pa ni /
hU~M:
lhun grub rang bzhin gsang ba'i pho brang nas :
ye shes rgya mtsho lhun gyis grub pa yi :
'jam dpal khros pa gshin rje gshed kyi lha :
ma lus mnyam pa'i rgyal po dgongs su gsol :
'jam dpal sku gsung thugs yon byin rlabs dang :
khyad par brtul zhugs drag po'i stobs kyi rtsal :
mngon spyod grub pa'i dngos grub ma lus pa :
dus 'dir rnal 'byor bdag la bstsal du gsol :
e ke he dun ya ma snying khrag ra ma tsa ya :
kA ya wA ka tsit+ta sarba sid+d+ha sid+d+hi hU~M dza :
zhes so /
!
/bar chad kyi ltas che na srod thun skabs su srung 'khor bsgom par bya ba la /
dang po gtsug tor 'khor los bsgyur ba'i srung 'khor ni /
b+h+rU~M las srung ba'i 'khor lo ser po rtsibs bcu pa nyi gdan dang bcas pa'i steng du rtsibs bcu la hU~M bcu las khro bo bcu mthing nag zhal gcig phyag gnyis be con dang zhags pa bsnams pa /
'khor lo'i lte ba'i dbus su rang nyid zil gnon du gsal ba'i thugs kar gtsug tor 'khor los bsgyur ba zhi ba'i nyams can phyag gnyis na 'khor lo dang pad+ma bsnams shing dur khrod kyi chas kyis brgyan pa gsal zhing /
gdan gyi 'khor lo de gang la'ang ma reg par 'khor ba'i rtsibs kyi bar du nad gdon sdig sgrib dgra bgegs rdzas sngags ting 'dzin gyi ngan sbyor sogs bar du gcod pa thams cad myal myal gcod par bsam la /
oM AHuSh+NI Sha badzra tsakra warti sarba lo ki ka lo kot+ta ra yan+t+ra man+t+ra tan+t+ra ha na ha na da ha da ha pa tsa pa tsa ku ru ku ru mu ru mu ru A be sha ya A be sha ya a A:
gnod byed a mu ka mA ra ya mA ra ya :
hrIHhrIHhrI:
dzaHdzaHdza :
zlog zlog zlog :
phaT phaT phaT:
kong rbad rmugs nan chum ril gnod byed mA ra ya rbad :
ces bzla /
'di ni gzhung gi uSh+NI Sha'i phyir bzlog gri thogs shan pa kha bsgyur zhes shin tu zab pa de yin la rbod gtong gi ltas byung na phyir zlog 'di lhag par zab pas don gyi srung ba'ang yin /
spro na khro bcu'i sngags kyang bzla /
yang na byang pa'i las byang gi gzhung na yod pa'i gtsug tor 'khor bsgyur srung 'khor sngags dang bcas pa ltar byas kyang chog go
/gnyis pa srung 'khor drug gi dmigs pa ni /
dang po rang zil gnon du gsal ba'i steng du bla ma /
g.yas su pha sogs nye 'brel pho rigs /
g.yon du ma sogs mo rigs /
rgyab tu 'khor g.yog
/mdun du gang gces /
'og tu zhing khang nor rdzas rnams dngos su gsal /
bdag gi sku las 'od zer 'khor lo ral gri rdo rje be con gtun shing la sogs bsam gyis mi khyab pa 'phros /
rang dang bsrung bya'i bar chad gdon bgegs thams cad bskrad /
tshur 'dus pas gzhal yas khang gi phyi rol du phyag mtshan de dag gis steng 'og phyogs mtshams thams cad bar med par gtams pa'i gur khang sgong shun lta bu bskal pa'i rlung yang mi thar bar gyur /
yang rdo rje rtse lnga rtse gcig sogs phar 'phros pas bar chad bskrad /
tshur 'dus pas phyag mtshan gyi gur khang gi phyi la rdo rje'i sa gzhi rwa ba drwa ba gur bla re go gseng med par gyur /
de bzhin du 'khor lo rtsibs bzhi nas stong gi bar sna tshogs 'phro 'dus rdo rje'i gur gyi phyi rol 'khor lo'i gur khang /
de'i phyi rol mtshon cha sna tshogs bsam gyis mi khyab pa 'phro 'dus mtshon cha'i gur khang /
de'i phyi rol me dpung mtha' yas pa 'phro 'dus me dpung gi gur khang rab tu 'bar bas mtshams bcad de cis kyang mi phyed par dmigs par bya'o //
gnyis pa ni sems can thams cad dang khyad par gnod byed la dmigs pa med pa'i snying rje chen po bsgom pa'o //
gsum pa rang gi dpral ba'i A+oM je cher song ba lus kyi phyi nas gur lta bur gyur /
mgrin pa'i AHyang de bzhin je cher song nas A+oM gyi nang du gur lta bur gyur /
thugs ka'i hU~M gis mgrin pa nas lte ba'i bar khyab par bsgom mo //
bzhi pa hU~M de'i nang du rang nyid spyan ras gzigs gang yang rung ba bsgom /
de'i thugs kar 'jam dbyangs de'i thugs kar phyag rdor de'i thugs kar rang sems phyag rgya zil gnon du bsgom mo //
lnga pa rang gi lus 'di spyi bo sna tshogs rdo rje /
rkang mthil rdo rje'i sa gzhi /
rtsib ma rdo rje'i ra ba /
lpags pa rdo rje'i gur dang bla bre /
ba spu mda'i drwa ba /
so dang sen mo me ri 'bar ba'i rang bzhin du bsgom mo //
drug pa gnod bya gnod byed thams cad mi dmigs pa 'od gsal rdzogs pa chen po'i klong du mnyam par 'jog pa ste de ni srung ba kun gyi rgyal por gyur pa'o /
!
/a+ye ring drag por bzla ba'i skabs su gzir spyang btags nas bzla ste /
de yang stong srog ces gnod byed thams cad la spyir btang du sbyar chog pa a mu ka zhes pa /
bod skad du che ge mo'am 'di ga zhes pa lta bu gang la dmigs pa de'i btags srog yin pas spyi khyab tu de kho nas 'thus te /
ji skad du /
stong srog gcig tu ma bsdus na //
yungs dkar spang la gtor ba 'dra //
zhes dang /
spyi dang sgos zhes rang snang yin //
zhes gsungs pa ltar gnod byed thams cad gcig tu spoms nas de la dmigs te a mu ka zhes brjod par bya'o //
spros bcas rdzas kyi skabs su mchod rten bcas chog dang mchog phag gi 'khor lo dang mun dmag bsdu ba'i 'khor lo sogs ni lcags 'dra sdig gi gzhung dang dpe'u ris dang phyag len las shes dgos la 'dir stong srog spyang mo drug gi 'khor lo zhes pa ni /
'khor lo gsang ba'i pra khrid las /
lnga brgya dus kyi gang zag skal pa can //
srid pa'i 'khor lo bcas pas 'grub pa ni //
steng 'og 'khor lo gnyis po bskor mi dgos //
srid pa rus sbal lto na dwangs snyigs 'khor lo gnas //
zhes sogs gsungs pa de yin te /
rus sbal gyi lto bar mu khyud gsum bskor ba'i lte ba la gru gsum byas pa'i nang du ling ga bri /
de'i zla gam gsum la pha rol gyi lha srung gi ming dang rang gshed dbab pa'i spu gri 'bri /
nang gi mu khyud dang po la 'khor lo rtsibs brgyad bri /
phyi'i mu khyud gnyis po cha mnyam par nyer brgyad nyer brgyad du bcad pas re'u mig nga drug par byas la /
rus sbal gyi mgo yi thad nas brtsam /
a+ye a+ye [<!TCC Tibetan character 4,51 undefined in unicode!>]a+ye /
A kro te [<!TCC Tibetan character 4,52 undefined in unicode!>]ka
/ya mA[<!TCC Tibetan character 4,53 undefined in unicode!>]n+ta ka sogs a+ye ring yig mgo phyir bstan g.yas skor gyis 'bri la spyang drug gang byed kyi sham sbyar te /
nang gi rtsibs brgyad la khaM shag ro myags mug ti rbad ya zhes pa'i 'bru brgyad po re re bris pa'i bar chad lhag med par phreng gcig gis 'khor ba 'bri /
phyi nang gi mu khyud la yig 'bru gnyis sogs dang lnga lta bu bcad mtshams la dpags te gang 'os su bri /
zhib par dpe'u ris las rtogs par bya'o //
gru gsum nang gi ling ga ni /
las kyi btsad po dang slob bu dam log sogs drug po gang la byed pa'i dmigs bsal gyi mi 'dra ba yod pa dpe'u ris na gsal mod /
skabs 'dir dgra bgegs kyi ling ga spyi khyab pa gnas yig ldan pa tsam bya /
'khor lo'i e ring gi sham bu yang gzir spyang bri /
zla gam gsum la gnod byed a mu ka lha srung dang bcas pa'i nus pa zlog cig
/de bzhin du snga ma'i mthar nus pa shigs shig
/nus pa choms shig ces bsgyur ba'i dmod tshig tshan gsum po tshar gcig bris pas 'thus so //
bri tshar nas 'byung lngas ling khrus bya /
drag sngags la dug khrag byugs ling ga la'ang dug khrag dang /
dgra'i zag rdzas sogs yod na'ang byug go
!
/gsod dmigs byed pa'i skabs su gzas po'i snying gi rtsa 'dab brgyad la gsung gi drag sngags e myags 'bru brgyad po mdun du gnyis /
g.yas su gnyis sogs g.yas skor du gnas pa de nyid mer 'bar zhing chur khol bar dmigs pa ste /
de yang rlung sems kyi dbang gis lus grub phan chad bya byed sna tshogs pa'i rten du rtsa gnas yi ge'i 'khor lo rang chas su grub pa rkyen gyis phan gnod sna tshogs su 'gyur bas na /
dgra bgegs dam nyams de'i srog gi rang gnad rang gshed du 'beb pa dam chu blud pa'i ye shes sems dpa' de rdo rje gnod sbyin du gyur pa bzhin no //
des na man ngag sdig pa'i chos bzhir grags pa'i nang tshan tshe bdag 'di ni nang rgyas la zab pa sdig pa nag po snying la ru 'dzing ba'i man ngag ces bya ba yin no //
thun mthar kho'i srog dang rnam shes 'khrul 'khor gyi rus sbal rngam pa'i thugs kar bsdus la zan gyi nya bo bsgral /
khrag skyems dang bcas te sha khrag dngos thun gtor du 'bul bar bya'o //
bsad pa'i drag sngags bsnyen yig na bkod pa de kho nas 'thus kyang spros bcas su byed na nyin mtshan gyi thun sngags kyang so so'i dus su bzlas te brab bo //
de la nyin mtshan so so'i thun sngags gnam lcags so brdar dang mtshon cha las 'khor sogs skabs du mar mi 'dra ba 'ga' yod kyang 'dir sgron ma pra khrid las gsungs pa de bya ste /
nyin mo e myags 'bru brgyad kyi sham du /
dgra bo'i srog la nr-i hur thums dza :
rtsa khrag snying thums ril raM shag rbad :
e raM yaM khaM r+n+ri sha ku ru mA ra ya rbad :
ces yungs dkar la bzlas te brab la /
rus sbal lto ba'i tsakra des snying khrag rngub par bsam /
de bzhin mtshan mor /
e myags 'bru brgyad la /
dgra bo'i tsit+ta breng shag dza :
srog la nri hur thums rbad :
raM yaM khaM:
e ka ya ma nri sha ku ru srog la mA ra ya rbad :
nyungs nag la bzlas nas brab bo //
thun rdzas ni bsdu na yungs dkar nag tsam mam /
yang na lha lnga sogs rang gshed 'beb pa'i rdzas /
yungs nag
/yungs dkar /
zi ra nag po /
lcags phye /
zangs phye /
rdo phye /
ske tshe /
shang tshe /
gu gul /
ra khrag
/khyi khrag
/phag khrag bcu gnyis po 'di gtso bo ste thun kun la 'di kho na zab /
rgyas par de steng mi kha'i rdzas sbang ma ram bu lte phye sogs dang /
dug sna sogs thun rdzas su gtogs tshad bsdus kyang rung ste /
thun de dag skam thun dang /
khrag rlon nam khrag sna dug chus gsher bar byas pa'i rlon thun gnyis su byas la brab par bya /
thun la nus pa 'jug phyir ral gri'i phyag rgyas bar bcad la rgyang nas phus gdab /
gung gnyis dang tho rengs dang srod de bzhi la gdab las bya /
bla 'gug sogs las gang byed la phrin las kyi sprul pa mon pa bzhi bskul ba dang /
mnan pa sogs mtha' sdud la 'chi bdag sogs sprul pa gsum bskul ba gal che bar gsungs pas las bcol gyi ba liM phul la drag tu bskul bar bya'o //
bsad rtags ni dngos su ko skam drud pa lta bu'i sgra dang khrag rjes /
ling ga tshag pa 'gas pa me stag 'phro ba sogs dang /
rig pa gsal zhing dpa' ngar che la khro ba /
rmi lam du sems can bsad pa /
ri brag shing sogs bcom pa /
sha khrag za ba sogs rmis pa'o /
!
/dngos grub len pa'i tshe /
bam chen bsang sbyang /
stong pa'i ngang las bam chen po phung khams skye mched yongs su rdzogs pa'i tsit+ta gru gsum gyi dbus su rnam shes nam mkha' yid chos dag pa zil gnon yab yum /
sems byung dag pa rtsa ba'i lha gzhan rgyan gyi lha brgyad dang bcas pa /
rtsa ba zlum po'i tshul gyis zla gam du gyur pa la sprul pa gsum /
snying gi rtsa las bzhi'i gzhal yas su phung po bzhi dag pa'i yab la 'byung ba dag pa'i yum gyis 'khyud pa ni /
mdun ye shes kyi rtsa la ya ma rA dza /
g.yas chos nyid kyi rtsa la myos byed 'bar ba /
rgyab yon tan gyi rtsa la Ar+ya dmar po /
g.yon rang rgyud kyi rtsa la ral pa tshar dgu bzhi yum dang bcas pa /
de'i phyi rol rnam shes dang dbang po brgyad dang yul dus brgyad dag pa mon bdud yab yum /
lte bar 'pho ba bcu gnyis kyi rtsa la khams bcu gnyis dag pa 'chi bdag bcu gnyis /
lto ba khrag khyams la 'obs srung bcu drug dang sha za kiM kang ma mo'i tshogs la sogs pa 'khor gyi tshogs kun nas gnas pa /
yan lag bzhi la lag pa g.yas kyi ngar mthil la dkar po snying 'byin /
g.yon gyi ngar mthil la mgon po nag po /
rkang pa g.yas kyi ngar mthil la yab rje nag po /
g.yon gyi ngar mthil la sku mchog dmar po ste /
ma dag pa'i phung khams skye mched kyi 'gyur ba skyed byed nang gi rtsa rlung thig le'i 'pho ba'i dbang gis phyi rol du lo zla zhag dus sogs kyi gshed du gyur pa /
gshin rje'i tshogs thams cad 'gyur med ye shes kyi dbyings su dag pa dpal gshin rje gshed phyag rgya zil gnon chen po'i dkyil 'khor gyi lha tshogs thams cad mnyam la ma 'dres yongs rdzogs kyi tshul du gsal bar gyur /
ces brjod cing bsam la /
a+ye :
mi rtog ngang las sogs kyi spyan 'dren dang bzhugs gsol phyag mchod bstod pa bcas las byang ltar ram /
bsdu na sngags tsam gyis byas la /
bdag mdun las 'od zer spro bsdu'i dmigs pa ni /
bdag gi thugs ka'i 'od kyis mdun bskyed kyi thugs dam bskul zhing /
bdag mdun gnyis ka'i gnas lngar sku gsung thugs yon tan phrin las lnga'i sa bon las 'od glog gi zhags pa ltar rno zhing myur ba spros pas /
'khor 'das lam gsum gyi dpal yon dwangs bcud tshe stobs rnams 'ub kyis bsdus nas dngos grub kyi rdzas la thim par bsam la /
A kro sku gsung thugs sngags a+ye ring rnams so so'i mthar /
kA ya wA ka tsit+ta A yur+dz+nyA na tshe b+h+rU~M nr-i dzaHswA hA:
zhes dzapa? dbyangs sogs su ci rigs bzlas te mchod bstod bya'o //
bam dngos su sgrub na'ang cho ga 'dis bya'o /
!
/tshe bum bsang sbyang /
stong pa'i ngang las rdo rje rgya gram gyi lte bar tshe yi bum pa gzhal yas khang du gsal ba'i dbus su tshe dpag med dmar po phyag gnyis mnyam gzhag gi steng na tshe bum 'dzin pa yum gos dkar mo pad+ma tshe bum 'dzin pa dang mnyam par sbyor ba'i /
yab yum gyi mkha' gsang du tshe yi dngos grub kyi rang bzhin bdud rtsi byang chub sems dkar la 'tsher ba snum la 'dril ba dang bcas pa /
phyogs bzhir shar du dbyings phyug ma sngon mo /
lhor mA ma ki ser mo /
nub tu sangs rgyas spyan ma dkar mo /
byang du dam tshig sgrol ma ljang gu bzhi po phyag g.yas na rim bzhin 'khor lo rin chen rdo rje rgya gram dang g.yon tshe bum 'dzin pa /
zhabs sems ma'i skyil krung can gtso 'khor thams cad kyang dar dang rin po ches brgyan pa de dag gi gnas gsum 'bru gsum las 'od 'phros 'og min nas rang 'dra'i ye shes pa badzra sa mA dzaHsa spyan drangs /
dzaHhU~M baM hoHsa bstim /
oM hU~M trAM hrIHAH
zhes dbang bskur /
A yuHde ba sa pa ri wA ra ar+g+haM sogs kyis mchod /
'jig rten 'dren pa'i sogs kyis bstod /
bdag mdun las 'od zer 'phros pas 'khor 'das lam gsum gyi tshe bcud bsdus te bde chen byang chub kyi sems 'chi ba med pa'i dbyig tu bskyil nas dngos grub kyi rdzas la thim par bsam la /
oM badzra A yur+dz+nyA na b+h+rU~M nri dza :
sarba A yuHpha la sid+d+hi hU~M:
zhes bzlas mthar mchod bstod bya zhing tshe yi lha rnams 'od du zhu nas dngos grub kyi rdzas de dag gi rnam par gyur par bsam mo /
!
/de ltar legs par bsgrubs nas tho rengs kyi dus su mdun dkyil baM gyi lus la bkod pa'i lha la mchod bstod bya zhing /
bdag gi thugs ka'i 'od kyis mkha' khyab kyi rgyal ba sras dang bcas pa dngos grub stsol ba'i ched du bskul bas til gyi gang bu kha phye ba ltar mdun gyi nam mkhar byon par bsam la dngos grub bskul ba'i tshig 'di brjod do //
hoH
nam mkha'i khams mnyam zil gnon 'jam pa'i dbyangs //
sku yi dngos grub nam mkha'i dkyil yangs bzhin //
gsung gi dngos grub 'gag med brjod dang bral //
thugs kyi dngos grub mi rtog mnyam pa'i ngang //
yon tan dngos grub yid bzhin rin chen gter //
phrin las dngos grub rnam bzhi lhun gyis grub //
sku gsung thugs dang yon tan phrin las kyi //
dngos grub rnam gnyis dgos 'dod yid bzhin nor //
ji ltar bsam pa'i dngos grub bstsal du gsol //
gnas skabs nad gdon bar chad la sogs pa //
mi mthun gnod pa'i phyogs kun zhi ba dang //
tshe dang bsod nams dpal 'byor longs spyod dbang //
mnga' thang snyan grags dgos dgu rgyas pa dang //
mos bzhis khams gsum srid gsum lha mi nor //
yid la gang 'dod dbang du 'du ba dang //
bstan dang bla mar do bsdo bdag la 'tshe //
dgra bgegs gang byung drag pos sgrol ba sogs //
rnam bzhi'i las kyi dngos grub bstsal du gsol //
mthar thug bdag don phun tshogs 'jam pa'i dbyangs //
ye shes sems dpa'i go 'phang myur thob cing //
gzhan don nam mkha'i mtha' mnyam sems can rnams //
gang la gang 'dul gzugs skus chos bstan nas //
rdzogs pa'i sangs rgyas sa la rab 'god pa'i //
don gnyis phun tshogs dngos grub deng stsol cig
/hU~M/
yi dam rgyal ba rgya mtsho'i tshogs //
bdag nyid rig 'dzin sgrub pa pos //
'dzabasnyen grangs su thems zin gyis //
bskyed rdzogs drod tshad thob zin gyis //
thugs dam gnyan po bskangs zin gyis //
sgrub pa'i zhag grangs thems zin gyis //
rdo rje srin po'i nam langs nye //
dngos grub 'byung ba'i dus la bab //
dam can thugs dam bdag bskul gyis //
sngon gyi thugs bskyed smon lam dang //
dam bca' ma bsnyel deng dgongs la //
dngos grub dam pa da lta stsol //
ces bskul bas mdun gyi lha rnams bde stong chen por dgyes shing dngos grub stsol ba la nye bar phyogs pa'i thugs kyis /
gnas lnga'i 'od kyis 'khor 'das kyi dwangs bcud khab len gyi rdos lcags phye ltar bsdus nas lha rnams kyi sku la thim /
lha rnams bde stong chen po'i ngang 'od du zhu ba dang chabs cig snang srid snod bcud thams cad kyang 'od lngar zhu nas bam gyi lus dkyil gyi lha rnams la thim /
'khor rnams 'od du zhu ste gtso bo yab yum la thim /
yab yum thugs ka'i hU~M la thim /
de 'od du zhu nas bam sogs dngos grub kyi rdzas kun la thim pas bdud rtsi'i rgya mtsho 'od lnga'i mdangs me re bar gyur par bsam la /
de'i nang nas dwangs ma'i snying po oM dkar po AHdmar po hU~M mthing ga gsum gyi rnam par byung pa 'og gi tshig brjod pa so so'i dus su rang gi dpral ba sogs su thim pas sku gsung thugs kyi dngos grub thob /
slar yang dngos grub kyi rdzas 'od kyi rnam pas rang la thim pas sgo gsum cha mnyam gyi sgrib pa dag nas /
bde chen ye shes rdo rje rgyal ba thams cad dang mnyam pa nyid du gyur pa phyag rgya chen po mchog gi dngos grub thob par bsam la /
baM dpral bar gtug ste /
hU~M/
dam tshig chen po'i tshul bstan khro bo'i tshogs //
'dir gshegs rtags dang mtshan ma myur ston cig
/sku yi dbang mchog mi shigs rdo rje yis //
gdos bcas lus kyi sgrib pa sbyang du gsol //
oM ya mAn+ta ka kA ya sid+d+hi oM/
lan gsum mam gcig gis dngos grub blang /
de bzhin mgrin par bzhag la /
tshig rkang dang po gnyis 'dra zhing /
gsung gi dbang mchog mi shigs rdo rje yis //
'chal ba ngag gi sgrib pa sbyang du gsol //
oM ya mAn+ta ka wA ka sid+d+hi AH
zhes brjod de bzhin du /
snying gar gtug la /
tshig rkang snga ma gnyis kyi mjug tu /
thugs kyi dbang mchog mi shigs rdo rje yis //
'khrul pa sems kyi sgrib pa sbyang du gsol //
oM ya mAn+ta ka tsit+ta sid+d+hi hU~M/
zhes brjod slar yang gnas gsum du reg cing khar myang la /
hU~M/
dam tshig chen po'i tshul bstan khro bo'i tshogs //
'dir gshegs rtags dang mtshan ma myur ston cig
/rnam gsum dbang mchog mi shigs rdo rje yis //
dug gsum nad gdon sdig sgrib sbyang du gsol //
oM ya mAn+ta ka sarba sid+d+hi pha la hrIH
zhes brjod /
sgrub gtor dang tshe 'brang sogs dngos grub kyi rdzas gzhan kun kyang gnas gsum du reg cing myang /
bdud rtsi 'thung zhal bsro'i zas rnams kyang bza' 'o //
de nas smon lam ni /
'di ltar bsags pa'i legs byas mthus //
bde gshegs sras bcas thams cad dang /
khyad par 'jam dpal zhi khro yis //
tshe rabs kun tu rjes 'dzin shog
/ces dang /
'jam dpal dpa' bos sogs smon lam ji 'dod gdab bkra shis kyang brjod la cho ga'i las rjes rnams bya'o //
de yan chad kyis bsnyen yig gi kha skong du 'os pa rnams bshad nas /
!
cho ga'i mngon rtogs la nye bar mkho ba cung zad bshad pa la /
spyir tshe bdag sgom lugs kyi mngon rtogs mi 'dra ba du ma gzhung las gsungs shing /
phyi lcags 'dra /
nang thog 'dra /
gsang ba gnam lcags thog me'i lugs gsum du grags pa las /
'dir gnam thog chen po'i dgongs pa slob dpon pad+ma'i man ngag rtsa ba'i lugs bzhin /
skad cig dran rdzogs kyi bskyed rim yin la /
gzhung chog bsgrigs kyi rim pa'ang gsar rnying gi mkhas grub du mas mdzad pa yod pa rnams gang ltar nyams su blang yang don dang ldan pa yin mod kyang /
tshig gzhung rnying slad med dang don byin rlabs kyi bka' bab khyad par 'phags pas byang pa'i lugs 'di nyid ches zab bo //
'di'i lha bsgom pa'i thog mar /
a+ye a+ye a+ye /
e nyid stong pa chos 'byung ste //
zhes sogs kyi don ni /
e yig nyid gru gsum chos 'byung gi dbyibs dang /
a yig skye med kyi gdangs ar shar ba'i tshul gyi sgra gdangs te dbyibs dang gdangs gnyis ka'i sgo nas kyang chos kun gyi gnas lugs mtshon cing 'khor 'das yongs kyi spyi srog gi sa bon yang yin /
drag po'i yi ge'ang yin la /
de lan gsum brjod pa ni /
snying po don gyi srung ba las /
a+ye a+ye a+ye zhes rigs gsum brjod //
chos sku khyab brdal chen po las //
a+ye gnyis longs spyod rdzogs pa'i sku
/kun tu snang la ma 'gag par //
rol pa chen po'i rang bzhin las //
e gsum sprul pa'i cho 'phrul las //
zhes gsungs pa ltar /
gzhi ltar na stong pa snang ba zung 'jug gsum /
lam ting 'dzin gsum /
'bras bu sku gsum sogs lhun gyis grub par mtshon pa'o //
des na e nyid ni gnas lugs kyi don te yod med sogs mtha' kun gyis stong pa'i chos dbyings snang srid kyi chos kun gyi 'byung gnas su gyur pa'o //
de'i rang bzhin ji lta bu zhe na gdod nas ma skyes pa'i stong pa dang ma 'gags pa'i gsal ba dbyer med pa'i ngang tshul du rang bzhin gyis gnas pa ste /
gdod nas rnam par dag pa bde chen byang chub sems kyi dkyil 'khor thig le nyag gcig ces bya'o //
'dus byas 'dus ma byas kyi chos thams cad de'i ngang du rdzogs shing 'ub chub par rtogs pa na /
ma hA yo ga man chad ltar rgyu rkyen las lha bsgom pa dang /
a nu ltar sngags brjod pa tsam la'ang mi ltos par /
lhun gyis grub pa'i rol pa chen po'i sku ru shar ba'i tshul gyis rten dang brten pa gsal 'debs pa'o //
de ltar yi ge e gcig gi don gtan la phebs pas chos kun rtsad chod cing 'khor 'das stong srog 'phrog pa'i gding thob par byed do //
'dis lta ba'i rdzong yang bstan te 'khor 'das snang srid thams cad rang rig pa rang byung gi ye shes ngo bo ka nas dag pa'i phyir /
'pho 'gyur las 'das shing ris su ma chad pa sku gsum 'du 'bral med par lhun gyis grub pa gcig pu'i ngang du rdzogs pa de nyid bla ma'i man ngag gis thag chod pa na nges pa don gyi ya mAn+ta ka zhal mthong ba ste /
sdig pa snying 'dzings kyi rgyud las /
snang stong gnyis med ye shes sgyu ma'i sku
/rtag chad mtha' las 'das pa'i ye shes nyid /
kho na nyid du gnyug ma rdo rje'i sku
/phyag rgya chen po zil gyis gnon par gnas //
zhes gsungs pa ltar ye nas de ltar yin pa'i don rtogs na snang ba'i rnam pa rnams ji ltar 'dod par dbang bsgyur te de'i rol par 'char ba'i phyir ro //
de lta bu'i lta ba zab mo'i gding gis zin pa'i bskyed rim rnams kyang lhun grub snang stong zab mo'i bskyed rim zhes rdzogs rim dang ro gcig tu 'gyur ro //
de'i phyir lhun gyis grub pa'i phyag rgya 'dis zin pa'i ngang nas rten dang brten pa gsal ba la /
'byung bzhi ri rab sna tshogs pad+ma nyi ma rdo rje rgya gram gyi dbus su nam mkha' dang mnyam pa drag po'i gzhal yas khang phyi dang nang med pa kun du yang nang du gyur pa /
gru bzhi sgo bzhi rta babs brgyad ldan thod pa dang rin po che'i rtsig pa'i steng nas thod pa'i dbyibs can gyi pha gu 'phyar thabs las sbrul gyis brgyus pa'i thod phreng gi drwa ba dra phyed /
rgyu ma'i lda ldi /
tsit+ta'i pho long /
ro ras kyi mda' yab /
rus chen gyi mchod rten mi mgo'i tog can bsgrigs pa'i pu shu /
rtsig 'gram la mchod pa'i lha mo gar byed pa /
nang zhing chen gyi ka ba /
lha brgyad kyi gdung ma /
nyi zla'i ka zhu /
klu brgyad kyi phyam /
rgyu skar dral ma /
ba dan gyi ka rgyan /
rus sbal ka gdan /
bdud rtsi lngas thog zhal byas pa /
zhing gi sgo 'geg
/sbrul gyi sgo yi skyes bu /
khyung gi ya phub /
chu srin gyi ma them /
gnam lcags kyi gzer btab pa /
dbus kyi gtsang khang phyur bu rtse mo mtho bar gyur pa sogs rgyan bkod pa yongs su rdzogs pa'i dbus su /
'khor lo rtsibs brgyad pa'i lte bar thod ra zlum por bskor ba'i lte bar gru gsum mthing nag ni e yi pho brang ste gtso bo'i gnas dang /
gru gsum gyi zur gcig mdun du bstan pa /
de'i phyogs kyi zla gam gsum la sprul pa gsum /
rdor ra'i phyi rol du phyogs bzhir thod mkhar bzhi la gshed chen bzhi /
'khor lo'i rtsibs brgyad la lcags mkhar brgyad du mon bdud yab yum /
de'i phyi rol lcags mkhar bcu gnyis la 'chi bdag bcu gnyis /
pho brang gi bar khyams su pho gshed mo gshed la sogs pa bka' sdod kyi tshogs /
sgo bzhir sgo srung bzhi /
phyi rol du 'obs srung bcu drug ste 'obs 'di dag 'og gzhi la thur du dong gru gsum zur phyir bstan brus pa nang khrag mtshos gang ba la 'obs srung gnas so //
de'i phyi rol du dur khrod brgyad dang phyi rol du rdo rje srung ba'i gur khang dang bcas pa'o //
de las pho brang gi dbus su klu mthong ba'i dug can sbrul 'bum /
gnyan rwa yi dug can lcong mo khri /
sa bdag mche ba'i dug can sbal pa nag po stong ste dug gsum rang gnad kyi khri dregs pa sde brgyad dang bcas pa'i steng du /
phyogs skyong bcu mgo bo rang rang gi phyogs su bstan cing rkang pa dbus su bsnol ba de'i steng du ru dra pho mo byi chings su bsnol ba'i steng du ma he bzhi dang glang rgod bzhi ste brgyad kyis brdzis pa /
de steng pad nyi zla ba'i gdan la zil gnon nyid gzhung gi mngon rtogs bzhin bsgom mo //
dbu la bdud srin po btsan rgyal po mu stegs lnga'i thod pa skam po lngas brgyan par rigs lnga'i khrag 'thung yab yum bzhugs pa /
klu brgyad kyi mgo dang thod rlon phreng ba lnga bcu tshar gsum do shal byas pa /
dpal gyi chas dang dur khrod kyi chas rdzogs pa /
yum bai tA li mthing nag khro mo'i chas can g.yas tsit+ta g.yon b+han dmar stob pa'o //
ya ma rA dza g.yas 'khor lo rtsibs bcu g.yon tsit+ta /
phyag rdor g.yas rdo rje rtse dgu g.yon snying gi phreng ba bsnams pa /
de gnyis sbrul dang rin po che dang dur khrod kyi chas kyis brgyan pa /
rus sbal rngam pa ser po rgyab la dug khrag gi sme ba'i thig le dang yan lag drug la rang byung gi mchod rten drug bkra ba /
ba spu mtshon cha dang sder mo lcags kyur gzings pa /
nyi zla 'bar ba'i spyan bgrad cing khros pa'i zhal thur du gzigs pa /
thugs kar 'khor 'das yongs kyi tshe srog 'chang ba'o //
ya ma nyi gdan phyag rdor zla gdan rus sbal pad gdan 'khor rnams zhing rkyang mgo bo g.yas su bstan pa'i gdan can du gsungs /
go cha'i lha lus la bkod lugs 'dra min yod kyang skabs 'dir spyi gtsug tu hU~M mdzad /
ltag par rnam rgyal /
dpung g.yas gshin rje gshed /
mgrin par rta mgrin /
dpung g.yon bdud rtsi 'khyil pa lnga mthing nag zhal nang du gzigs nas srung ba'i las mdzad pa /
brla g.yas su dbyug sngon can /
g.yon du gzhan gyis mi thub pa /
lte bar mi g.yo ba /
dpyi gnyis kyi bar du khams gsum rnam rgyal /
gsang gnas su stobs po che lnga ljang nag zhal phyir gzigs nas pha rol gyi byas pa bshig pa'i las mdzad pa /
khro bo bcu po kun kyang zhal gcig phyag gnyis dur khrod kyi chas can g.yas 'khor lo dang g.yon sdigs mdzub mdzad pa'o //
snying dbus su gtsug tor 'khor los bsgyur ba ser po zhi ba'i chas can 'khor lo dang pad+ma bsnams pas sgo gsum rdo rjer byin gyis brlabs par yang bsgom mo //
mgul nas zhabs kyi long bu'i bar du nyi gdan la bzhugs pa'i khro chung mtshon cha sna tshogs thogs pa'am /
yang na thams cad me dang rlung gi 'khor lo bskor bas gtams par bsam pa'o //
'khor gyi lha la gtso bo'i g.yas kyi zla gam la sku sprul 'chi bdag bye ba dgu ring dbu gsum phyag drug zhabs bzhi pa /
g.yas ser g.yon dmar dbus dang sku mdog sngo nag
/g.yas gsum thod dbyug ral gri dgra satwa /
g.yon gsum thod pa mdung dang lcags kyi ri rab bam me dpung 'dzin pa /
sku la lcags khrab gsol zhing dur khrod kyi chas kyis brgyan pa ma he sngo nag gi gdan la 'gying ba /
yum srin mo gsod byed ma tri shul dang thod khrag thogs pa'o //
g.yon du gsung sprul srog bdag dmar po zhal gcig phyag bzhi pa /
g.yas gnyis be con rgyu zhags /
g.yon gnyis lcags kyu bse mdung /
sku la rus sbal gyi g.yang gzhi gsol zhing dur khrod kyi chas kyis brgyan pa /
bse'i gyi ling dmar po srab med la 'chib pa /
yum srin mo ro langs spu gri dang thod pa 'dzin pas 'khyud pa'o //
rgyab tu thugs sprul tshe bdag mthing nag dbu dgu phyag bco brgyad zhabs bzhi bsgrad pa /
rtsa zhal dbus ma ma he g.yas stag g.yon seng ge'i zhal gsum khro zhing rngam pa /
de steng bar gyi zhal gsum g.yas dkar g.yon dmar dbus mthing nag ste khro zhal gsum dang ldan pa'i g.yas cung zad bzhad pa dang g.yon chags pa dang dbus khro bo'i nyams can no //
steng gi zhal gsum dbus khyung g.yas rma bya g.yon dur bya'i mgo'o //
phyag g.yas dgu na rim bzhin /
rdo rje /
zhing dbyug
/dar mdung /
'khor lo /
ral gri
/dgra satwa /
kha T+wAM ga
/gri gug
/rdo rje'i tho ba 'dzin zhing g.yon dgu na /
ban+d+ha /
'ug pa /
be con /
gtun shing /
sdigs mdzub /
lcags kyu /
zhags pa /
mi snying /
zhing chung gi rgyal mtshan 'dzin pa /
zhing lpags kyi stod g.yogs /
stag lpags rlon pas smad dkris thod sbrul sogs dur khrod chas kyis brgyan pa /
bdud mo gsod byed tsit+ta dang thod khrag thogs pa mi lpags gyon pas 'khyud pa'o //
yang na phyag mtshan g.yas na /
'khor lo ral gri rdo rje kha T+wAM mdung //
mda' chen zhing chung dbyug pa rgya gram bsnams //
g.yon dgu be con gtun shing rgyu zhags sbrul //
sdigs mdzub tri shUl dgra satwa gzhu tsit+ta //
zhes pa ltar bya'o //
thod mkhar bzhi la shar du dred mong lag rdeb kyi gdan la ya ma rA dza smug nag
/lhor dom nag gi steng du myos byed 'bar ba ser nag
/nub drel rta la klu bdud ar+ya dmar nag
/byang rnga mong gdong ser la ral pa tshar dgu ljang nag bzhi ka'ang thod sbrul gyis brgyan pa g.yas 'khor lo g.yon be con 'dzin pa /
yum bzhi ni /
srin mo nag mo e ka dzA Ti bdud mo nag mo gnod sbyin nag mo rnams rim bzhin yab la 'khyud cing thod khrag stob pa'o //
yang na ya ma rA dza ral gri dang zhags pa 'dzin pa sogs so so'i phyag mtshan can du bsgom ste rig 'dzin dbang po'i sdes zur 'debs mdzad pa byang pa'i las byang du gsal ba bzhin no //
'khor lo rtsibs brgyad kyi shar gyi lcags mkhar la dung gi mon pa seng ge'i mgo can mon mo bla rkun rngam pa'i gdong can gyis 'khyud pa /
lhor lcags kyi mon pa stag gi mgo can mon mo g.yu'i ral pa can gyis 'khyud pa /
nub tu bse'i mon pa dred kyi mgo can mon mo tshe 'phrog khrag ral can gyis 'khyud pa /
byang du gser gyi mon pa khyung gi mgo can mon mo bla rkun snying la gzer 'debs mas 'khyud pa /
yab bzhi g.yas ri rab g.yon zhags pa 'dzin pa'am 'khor lo dang zhags pa 'dzin pa /
yum bzhi khro mo tsit+ta thod khrag 'dzin pa'o //
shar lhor he le khyab pa sngo nag g.yas 'khor lo 'dzin pa yum bdud mo mi zan snying rkun mas 'khyud pa /
lho nub tu nag po 'dzum med ser nag ral gri 'dzin pa yum bdud mo me thogs snying 'byin mas 'khyud pa /
nub byang du so 'dar 'khrig pa dmar nag g.yas tshe srog sdud pa'i par bu 'dzin pa yum bdud mo khrag skyugs snying la gzer 'debs mas 'khyud pa /
byang shar du ral pa spyir bcings ljang nag g.yas zhags pa'am khram shing can yum nag mo myos byed dbugs sdud mas 'khyud pa /
yab rnams kyi g.yon khram shing /
yum rnams tsit+ta thod khrag can /
mon bdud yab yum thams cad shin tu rngam pa me lce glog dang skar mdas brgyan pa'o //
de'i phyir lcags mkhar bcu gnyis la shar stod du b+he ba sa twa mthing nag be con 'dzin pa /
shar smad du nor bu dge 'phel ser nag 'khor lo bskor ba /
shar lhor ser nag 'joms byed ser nag lcags kyu 'dzin pa /
lho stod du bye ba dgu khri ljang nag dbyug tho bsnams pa /
de bzhin g.yas skor gyis /
rak+sha glog phreng dmar nag rgyu zhags 'phen //
yak+sha za byed sngo nag spu gri thogs //
gtum po dud kha bdud kyi khram shing phyar //
gang ba kun 'joms dkar po mda' gzhu 'geng /
kha 'bar ral gcig dmar nag ral gri phyar //
sbrul mgo kun 'dzing sngo skya lcags mdung 'phen //
ngang pa stobs ldan ser po dgra satwa 'dzin //
hong pan srog 'dzin nag po bdud zhags 'phen //
zhes rje sgrol ma bas gsungs pa 'di ltar rig 'dzin dbang po'i sdes kyang phyag len mdzad do //
'chi bdag bcu gnyis po thams cad shin tu khros shing dur khrod kyi chas kyis brgyan pa'o //
bar khyams su pho gshed mo gshed sha za kiM kang ma mo sogs dregs pa can rnams gdug cing gtum pa'i tshul can mtshon cha sna tshogs 'dzin pa'o //
shar sgor dkar po snying 'byin ru mtshon 'khor lo 'dzin pa /
lho sgor mgon po nag po be con thod khrag 'dzin pa /
nub sgor yab rje nag po khram shing bdud zhags thogs pa /
byang sgor sku mchog dmar po dbyug tho dang mdung 'dzin pa bzhi ka rang mdog dang mtshungs pa'i ber gsol ba'o //
yang na rim bzhin lcags kyu zhags pa lcags sgrog dril bu bsnams pa'o //
phyi rol gyi 'obs bcu drug la 'obs srung chen po 'jigs su rung ba bcu drug sna tshogs pa'i mdog can mtshon cha sna tshogs thogs pa'o //
dkyil 'khor gyi khyams dang phyi rol dur khrod sogs la gnas pa'i srog gshed pho nya sogs bsam gyis mi khyab pa ni gang du ye shes kyi dkyil 'khor bsgom pa nyid du lhun grub tu 'dus nas las byed pas mos sgom tsam gyis chog go
/zhes gsungs so //
mngon rtogs 'di rnams las byang 'ga' na gsal bar gsungs yod kyang /
rgyun khyer sogs cho ga 'ga' na tshig bsdus te zor yang bar mdzad pas blo dman rnams kyis rtogs dka' bar mthong nas bris pa yin te /
se ston chen po'i rnam nges rin chen sgron me las /
gang zhig mngon par rtogs pa bsgom zhing phrin las byed pa'i tshe /
mngon par rtogs pa'i tshig gi phreng ba bzung ste /
de ma byang gi bar du tshig ris yid la byed cing 'don la /
rtsol med du byang por song ba'i tshe yid rgya yan du btang nas tshig byang yud tsam gyis rdzogs par byed cing /
cung zad sems bzung na tshig gshar ba brjed pa lta bur song nas thogs par snang bas na byang chad 'byung zhes smra ba'i mngon rtogs bsgom par rlom pa la ni snying po ci yang med do //
des na dkyil 'khor gyi mngon par rtogs pa'i gnas lugs blo yul du 'dris par byas nas nyams su blang ba'i tshe blo chen gcig car du lam gyis gsal ba'am /
blo chung dang po pas rim gyis mtshan ma phra mo yan chad gsal 'debs shing zhes sogs gsungs pa ltar /
mngon rtogs ji lta bu yin pa yid la 'dris po yod na gsal 'debs kyi tshig ma mang yang chog la /
yid la nges po med na don de gsal 'debs byed las byang gi mngon rtogs kyi tshig la ltos pas las byang rgyas pa ltar 'don sgom sbrag cing /
yang nas yang du 'dris par byas pas mthar rang gis goms pa ma rnyed bar gsal 'debs dgos kyi lha'i rgyan cha phyag mtshan tsam yang mi shes pa na bskyed rim ji ltar bsgom ste /
des na mngon rtogs rnams blo la 'dris par bya zhing bsnyen sgrub phrin las thams cad la lhun gyis grub pa'i ye shes kyi rol pa yin par shes pa'i ngang nas 'jug pa gal che'o //
de nas ye shes kyi dkyil 'khor spyan drangs pa sogs gzhung ltar byas la /
phyi 'dod yon gyi lha mo sna tshogs pa dang nang sman raka gtor mas mchod /
sman gyi dus su zag med ye shes kyi bdud rtsi'i sprin chen po bde ba chen po'i rang bzhin 'khor 'das mnyam nyid du grol bas /
brgyud pa'i bla ma dang yi dam mkha' 'gro chos skyong rnams dang sems can thams cad dkyil 'khor gyi lha'i ngo bor dag pa la'ang mchod /
'khor 'das dwangs bcud kyi dngos grub thams cad 'bru gsum gyi rnam par bdud rtsi'i nang du babs pa mtheb srin nyi zla'i ga'us blangs la myang /
rak+ta'i dus khams gsum gyi chags pa bsdus pa rak+ta'i rgya mtsho lha la phul zhing bzhes pas srid gsum gyi chags pa bde ba chen po'i dbyings su dag par bsam /
gtor ma'i dus 'dod yon drug gi lha mo nam mkha' gang bas mchod pas snang srid kun tu bzang po'i zhing gi bkod par shar nas 'dod yon mi zad pa rgyan gyi 'khor lor dbang bsgyur bar bsam /
slar yang bdud rtsi gsang nan gyi dus gtor ma la bdud rtsi bran te /
gtor ma bde stong zag med kyi bdud rtsi mu tig dri ma med pa lta bu lha rnams kyi zhal du gsol bas byang chub kyi sems bde ba chen pos mchog tu mnyes par bsam /
gzhan yang dur khrod nang mchod kyang phul /
spro na phyag rgya gar dang glu ye shes kyi mchod pa'ang bya bar gsungs so /
khyad par du tshogs kyi mchod pa gzhung ltar phul te sngon gyi gzhung rnying rnams las /
g.yas zhal dkar po la mchod pa /
g.yon zhal dmar po la bshags pa /
dbus zhal mthing nag la bstab pa zhes don du mchod bshags bsgral gsum tshang ba'o //
de la tshogs zhing spyan drangs la bde chen tshogs kyi 'khor lo kun bzang mchod pa'i sprin rab 'byams spro zhing 'bul /
tshogs kyi mchod pa la brten nas nyes ltung thams cad bshags /
tshogs tha ma'i rten la bsgral bya dgug cing thun dmigs bcas thun brab /
bdag gi thugs ka'i ya ma rA dza las sras mchog ya ma rA dza sku stod khro bo rngam pa sku smad phur pa 'bar ba'i dbal can /
mar me gcig las gnyis mched kyi tshul du 'phros pa dgra bgegs kyi snying gar btab pas snying dbus kyi dwangs ma khrag sbal dang bcas pa rnams rnam shes nr-i la 'dus /
nr-i bkrag mdangs me re ba khab len gyis lcags phye ltar phur rtses tsen gyis blangs te /
rang gi thugs ka'i rus sbal gyi srog yig e ka la thim /
bdag dang gzas po lha'i thugs gsum dbyer med pa blo 'das rdzogs pa chen po'i ngang du cung zad mnyam par bzhag pa ni tshe khrus gnas gsum dbyer med chig chod kyi dgongs pa'o //
thugs ka'i phyag rdor las byung ba'i rnam pa ral gri rnon po ngo bo phyag rdor yin pa des dgra bgegs kyi gzugs phung gtub /
ling ro la sman rag bran te gtor mar bstab pa'i tshul gyis lha rnams la phul bas dgyes par bzhes shing dgra bgegs kyi dug gsum gnas su stong par bsam /
snang srid thams cad bde stong ye shes rol pa'i mchod sprin rab 'byams su shar bas lha rnams mnyam nyid bde ba chen por thugs dam yongs su bskang bar bsam la bskang ba bya /
de nas bde stong nang gi tshogs la rol /
lhag ma rnams bsdus la nyi zla'i dkyil 'khor gyi steng du lhag ma'i dngos po ye shes kyi bdud rtsir byin gyis brlab /
lcags kyu'i phyag rgya bcas la /
e ma byang chub sems dpa' sogs brjod de /
bdag gi thugs nas dzaHlas TA ki rA dza spros pas lhag mgron dkyil 'khor gyi khyams su dgug
/mdzub mo dang gung mo mthe bong rnams so sor sbyar /
srin lag dang mthe'u chung brkyang ba 'bar ba ltar byas pa bya khyung gi phyag rgya bcas la /
oM shrI many+dzu kro d+ha sogs brjod cing rang nyid kyi rdo rje'i gshog pa las 'od zer me'i tshwa tshwa lta bu 'phros pas dregs byed kyi tshogs ma mo mkha' 'gro 'bum dang bcas pa zil gyis mnan te 'dar yed yed bka' nyan par bsam /
rdo rje rtse gcig pa'i phyag rgya bcas /
sa ma ya du sogs brjod pas dregs pa rnams kyi spyi bor rdo rje bzhag pas bka' las mi 'da' bar bsam /
lag g.yas sdigs mdzub bsgreng bas be con bzung ba ltar ram /
rdo rje'i khu tshur bcangs nas lag g.yas bsgreng ba be con phyag rgya bstan la e ka sa ma ya hU~M/
zhes brjod pas las gshin 'khor bcas kyi lag tu be con byin pas rang sems dpang du btsugs shing dam las mi 'da' la 'das na mgo 'gas snying 'tshig par bsam mo //
de nas ya rkan la yab lnga ma rkan la yum lnga /
sman khar blugs pa yab yum sbyor ba'i byang sems 'od zer lnga 'phro bar gsal ba'i kha phru btab cing /
dpal gtor nas kyang mtheb skyu cha tshang ba lhag gtor steng du phab la mche ba'i phyag rgya bca' zhing /
dme gtor sman dang sogs kyis lhag gtor bdud rtsi'i rang bzhin sha khrag gi rgya mtsho chen po las gshin sogs lhag mgron la phul te phrin bcol bya'o //
de dag gis cho ga'i skabs su nye bar mkho ba'i gsal byed cung zad bshad nas /
!
da ni gtor bzlog gi lag len bshad pa la sbyor dngos rjes gsum las /
dang po gnas gang du rab rdul tshon /
'bring dud 'gro'i g.yang gzhi'i steng ras bris kyi bzlog dkyil la tshom bu bkod pa /
tha ma ma tram gyi dod g.yang gzhis byas pa'i steng du tshom bu 'god pa gsum gyi /
gang du bya ba'i gnas su bdag bskyed rdzogs pa'am skad cig gi lha'i rnal 'byor gyis sngags cung zad bzlas /
dkar gtor dang dmar gtor bsngos /
rdo rje dang bcas pa'i lag g.yas sa la bzhag ste /
sku sngags dang /
oM ha na ha na kro d+ha hU~M phaTaH
ces brgya rtsa brgyad bzlas pa kun rdzob kyi sbyang ba dang stong par bsam pa don dam gyis sbyang ba gnyis byas te las sngags bzla bzhin dug khrag gis chag chag gdab /
thig skud dang tshon sna lnga rang mdog bsdebs pa phyogs bzhi dbus lngar bkod de hU~M las byung ba rigs lnga'i gshin rje gshed so sor bskyed la sngags tsam gyis spyan drangs bstim pa dang mchod bstod bsdus tsam bya /
de rnams 'od zhu thig tshon rin po che'i rdul phra rab tu bsam la /
oM hU~M trAM hrIHAH
zhes brjod /
oM AHhU~M zhes bzlas te thig skud gcig tu dril ba /
dzaHdzaHzhes brjod nas sne las kyi rdo rjer gtad la /
thog mar slob dpon nub slob ma shar du gnas pas /
oM badzra sa ma ya sU tra ma ti kra ma hU~M/
zhes brjod de thig skor byas la tshangs zur bzhi'am /
logs thig bcas pa'i ye thig steng gi mkha' la gdab /
las thig dkar chal gyis sbags pa'i srad bus stegs bu'i gzhir tshangs zur thig rnams legs par btab pa'i lte ba nas zlum skor gyi dbus su chos 'byung gru gsum dang zla gam gsum de'i phyi la lte ba'i brgyad cha dang /
de nas phyed cha yod pa gsum /
de nas brgyad cha /
bzhi cha /
brgyad cha /
phyed cha ste zlum skor brgyad byas pa'i dang po thod rwa /
gnyis par thod mkhar bzhi /
gsum par rtsibs brgyad /
bzhi par lcags mkhar bcu gnyis /
lnga par mu khyud /
drug par 'obs khung bcu drug
/bdun par rdor rwa /
brgyad par me ri /
de'i phyir ma tram gyi khog pa mgo bo mdun du bstan pa bri /
tshon ni dbus kyi gru gsum mthing nag
/zla gam gsum khrag mtsho /
thod rwa rnams dkar po /
thod mkhar nang khyams dmar ram ljang gu
/'khor lo sngon po mchan ljang /
lcags mkhar gru gsum sngo nag gzhi dmar /
mu khyud ljang /
'obs khung gi gzhi nag po gru gsum dmar nag gam /
yang na gzhi dmar gru gsum mthing nag tu bya /
rdor rwa gzhi nag po rdo rje ser po /
me ri kha dog sna tshogs pa /
ma traM sngo skya khro nyams can no //
lcags mkhar bcu gnyis ni phyogs bzhir gnyis re mtshams bzhir re re ste gru gsum pa'i rtse mo nang bstan bya /
'obs khung bcu drug ni phyogs mtshams brgyad dang phyogs bzhi'i g.yas g.yon du re re ste gru gsum rtse mo phyir bstan du bri'o //
de ltar legs par bris nas bra bo khrag gis sbags pas tshom bu gzhung gi lha grangs ltar 'god par bya'o //
rgyas par spro na mu khyud kyi phyir rta babs brgyad pa can gyi gzhal yas sgo rdzogs bri la /
de lta na 'obs khung ni pad+ma'i phyi rol dur khrod kyi nang du bri /
'di ni las gzhung ltar lcags 'dra'i lugs so //
gal te bzlog gzhung ltar lcags sdig lugs su byed na'ang dkyil 'khor 'di gas 'thus shing smad las kyi tshe bzlog gzhung bzhin lha rnams rnam pa de ltar bsgyur bar bsgom pas chog ste /
lhun grub ye shes kyi rang snang sgyu 'phrul dra ba'i rol pa ci ltar yang ma 'gag la thogs pa med par 'jug pa'i gnad shes pa ni skabs 'di tsam du ma zad thams cad du gal che'o //
gal te dkyil 'khor kyang bzlog gzhung ltar bri na dbus gling dgur bcad pa'i dbus gru gsum mthing nag la gtso bo yab yum /
phyogs mtshams brgyad kyi shar du phyag na rdo rje sogs dang /
mtshams bzhir rgyan lha yab yum zung re /
gling dgu'i phyi rol gru gsum byas la thod ras bskor ba'i zla gam gsum la sprul pa gsum /
de'i phyir 'khor lo bcu gnyis kyi phyogs bzhir gsang gshed bzhi /
g.yas bzhir nang gshed bzhi /
g.yon bzhir phyi gshed bzhi /
de'i phyi rol gyi zur bzhir gru gsum rtse nang bstan sum brtsegs re rer 'chi bdag bcu gnyis /
de'i phyi khyams su zur gsum rtse nang bstan phyogs rer brgyad brgyad kyi shar du bdud pho brgyad /
lhor gshin rje brgyad /
nub tu ma mo brgyad /
byang du gnod sbyin brgyad do //
sgo rdzogs spro na gong 'dra /
min na 'obs khung sogs gong 'dra'o //
dkyil 'khor gyi dbus su drag po'i shing khri gru gsum rkang pa gsum pa mi mgo'i tog can /
srid pa lugs 'byung gi gtor stegs sam /
lcags kyi many+dzi'i khar lcags slang bug rdol med par bzlog gtor khro zhal can 'khor rtsa lha drug gi grangs kyis bskor ba'am /
ri rab mar lha grangs kyi gtor mas bskor ba'am /
'jam dpal bshes gnyen gyi gzigs snang gtor ma gong bshad thog dbal can du byas pa gsum gang rung bshams la /
mtshe yungs gtor gdugs lha tsag rtsang dang rgyu mas bskor ba rngam brjid ldan par bya /
bzlog pa'i 'khrul 'khor gang rung bris pa yod na gtor mar gzhug
/gtor chen gyi 'og tu many+dzis btegs pa'i zor kong gcig
/dkyil 'khor gyi mtha' rdor rwa'i steng gi phyogs mtshams kun du zor kong sbyin bdag gi lo grangs sam /
ma 'grub na nyer gcig sogs ci rigs bsham /
de yang dur khrod dang ri sul 'dre can g.yul bkye phung shul sogs drag po'i sa sna bra bo nas nag gi phye bsres nas dug khrag gi chus sbrus pa las grub pa'i /
kong bu gru gsum sor bzhi pa kha ris dmar po gzhung nag po logs gsum la b+h+yo zlog rbad gsum khrag gis bris pa'i nang gru gsum brus par rdzas blugs /
de steng dbus su khrag kong gru gsum steng khrag gtor gru gsum khrag gis sbags pa dang /
kong bu'i nang du zor rdzas spos reng /
rgya spos /
brag spos /
gu gul /
rabs chad kyi khang pa'i dud pa ral pa can /
phabs rtsi /
chang nyes sbang ma /
ram gyi phye ma /
lcags zangs rdo phye dug khrag gi chus byugs pa /
rta dmar tshil bu /
tsher ma /
sha khrag rus pa sna tshogs /
btsan dug sogs dug sna tshogs /
me tog sna tshogs /
me tog nag po /
yungs nag rwa gzhob sogs cha tshang ba blug
/yugs sa'i 'phang gis rtsang byas pa dgos kyang de ltar ma grub na gong gi rdzas nang du bsdus kyang chog par gsungs /
zor kong gi kha khyer g.yas su mda' bkra
/g.yon du 'phang bkra
/rgyab tu rtsang /
logs gsum la g.yas su yungs kar gang bu'am de ma 'byor na khram shing la mar bskus te yungs kar sbyar ba /
g.yon du brag nag gi mtshe /
mdun du dpal 'bar btsugs la /
tshon skud sna lnga dang bal tshon sna lngas de rnams kyi sked pa dkris pa'o //
'di'i rdzas re re bzhin du dregs pa'i gdug pa bzlog pa'i nus pa so sor yod par gzhung gzhan las gsungs so //
dkyil 'khor gyi g.yas su dur khrod kyi rdo nag gam /
mi bsad kyi rbab rdo gang rigs bya sgong tsam lnga la khrag gis b+h+yo zlog rbad gsum bris pa dang /
g.yon du tshon skud sna lnga'i 'ur thog la mi lpags kyi mthil dang yugs sa'i skra'i ljags can bcas bsham /
de bzhin skyer pa'i mda' la 'ug pa srin bya khra gsum gyi sgro sprad pa gri lcags kyi mde'u'i rtser khrag gis byugs pa /
logs la sngags zlog sham bcas khrag gis bris pa lnga dal gyi g.yas dang /
zor gzhu g.yon du bsham /
dal gyi mdun du rwa zor ni rab mi rta khyi gsum bsad pa'am /
'bring gang rung bsad pa /
tha ma gang rnyed kyi g.yag rgod kyi rwa g.yas pa'i rgyab sgang 'bur gyi phyogs su khro bo'i mig dang /
rtser me ri /
rtsa bar sbrul gyis 'khyud pa bris pa khri'u lta bu'i khar bzhag
/de'i zur du thod pa'i tshal bur thun khrag gu gul sogs rwa zor byin rlabs kyi rdzas kyang bsham /
gzhan yang zor kong zhig la yungs kar gyi gang bu btsugs pa g.yas dang khrag thun blugs pa g.yon du bshams kyang gsungs /
dkyil 'khor gyi phyi rol thig rtse brgyad la byang shar nas brtsam ste g.yas skor du mtshams 'dzin gyi me tog nas bzung drag po'i mchod pa /
khrag gi ar+g+haM/
dug chu'i zhabs bsil sogs bsham /
de'i phyi la shar du mchod gtor dpal gtor dmar po lto bar khram ris can 'khor rang 'dra lnga dang de 'phros lha grangs mnyam pa'i mtheb skyu can /
lhor bshags gtor dkar po zlum po 'khor bzhi pa /
nub tu bskang gtor dpal gtor dmar po 'khor bzhi pa /
byang du bzlog gtor gru gsum 'khor bzhi pa rnams bkod /
yang na skong bshags gnyis ka dpal gtor dmar po lha grangs mnyam pa'i mtheb skyu can du bya gsungs /
dkyil 'khor mdun du bam skong la sman raka srog chags mdangs bskang zhun chen mar me rnams kyis brgyan pa many+dzi'i khar bzhag pa'i 'og tu thod nang du rabs chad dang rta g.yag nag po'i snying dngos sam /
de dag gi tshal bu bsres pa'i snying gzugs gsum dar nag gis bkab pa'ang bzhag
/mchod bstod gsal sgron gyi gtor ma rtsa ba zan leb gru bzhi rtse mo gru gsum gyi logs gsum la mtheb skyu sbyar la sha khrag gis brgyan pa bsham /
gzhan yang nub re bzhin gtong rgyu'i bzlog pa'i thun gtor zur gsum 'khor drug pa khrag yungs kyis brgyan pa dang bzlog pa sogs kyi phrin bcol dus 'bul rgyu'i gtor chung grangs mang /
khrag skyems dang gser skyems /
nyin bzhin 'bul rgyu'i tshogs dang bsgral las kyi rten zan gyi nya bo /
chos skyong gi 'bul gtor chad brtan sogs ji ltar 'os pa rnams kyang bsham /
phyogs gang bder bsgral chas rnams kyang bzhag
/dkyil 'khor gyi rgyab phyogs su mtho bar byas pa'i bang rim gnyis kyi dang por tshe bdag gi sgrub gtor /
de'i g.yas g.yon du rtsa gsum gzhan 'don na de de'i gtor ma'ang bshams pa'i phyag len mdzad /
bang rim 'og mar tshe bdag gi mchod gtor g.yas g.yon du gang byed pa'i chos skyong pho rgyud mo rgyud kyi gtor ma rnams bshams pa'i g.yas su rdo rje rgya gram dkar po'i steng du /
mthu chen sde bzhi'i lha klu gnyis la gtor ma dkar zlum re las klu la sbrul 'khyud can klu sman btab pa gnyis ka dkar mngar gyis brgyan cing rtsa ba zan leb kyis phyogs gcig dkris pa bya /
bang rim de'i g.yon du rdo rje rgya gram dmar po'i steng btsan bshos dmar po gru gsum bdud bshos gru bzhi rtse rgyal can gnyis sha khrag gis brgyan pa rtsa ba zung zan leb gcig gis dkris pa bsham /
g.yas g.yon gyi gter srung sde bzhi'i gtor ma'i mthar rgyun bzhag gi chad brtan dang sman raka bcas bshams pa'i mdun du nyer spyod kyi mchod pa bsham /
stabs mi bde na sgrub mchod kyi gtor ma bang rim gcig la bkod kyang rung ngo //
gnyis pa dngos gzhi la 'jam dpal zhi ba'i rgyud bklag chog dbang po'i sdes mdzad pa ltar sngon du btang zhing brgyud 'debs nas bzung ste khro bo'i las byang gzhung bsrangs la /
bdag dang mdun dkyil gcig las du mar 'char ba'i tshul gyis gcig char gsal bar bya'o //
spyir rnying gzhung rnams su /
bdag mdun cho ga gcig gis mnyam du bskyed pa dang /
bdag bskyed song nas de'i rjes su mdun dkyil bskyed pa byas la bdag mdun stabs gcig spyan drangs pa sogs thun mong du byas nas bzlas pa stabs gcig bya ba dang /
bdag bskyed bzlas pa bcas song nas mchod bstod byas la /
slar mdun bskyed gsal zhing spyan drangs pa sogs bstod pa'i bar du byas nas mdun bskyed kyi bzlas pa bya zhing /
tshogs sogs cho ga'i rjes rnams bdag mdun thun mong du mdzad pa'i lugs gsum las 'di ni dbang po rab kyi nyams len dang mthun par snga ma ltar ro //
de yang cho ga'i las byang dang bzlog gzhung na bstan pa'i mngon rtogs cung mi 'dra yang /
ting 'dzin gyi rnam par 'phrul pa gang 'dod bsgyur ba las tshig ris kho nar a 'thas mi dgos la /
der ma zad tshig zin la med kyang mdun gyi zor rdzas rnams las mtshon cha'i char 'phro zhing zor bdag gi tshogs sprul pa yang sprul grangs med 'phro bas bzlog pa'i las mdzad pa dang /
zor kong sogs so sor bsgom bya yang 'phen dus kyi dmigs pa 'chad 'gyur dang mthun par sgrub dus kyang drag po'i ting 'dzin gyi rol pa sna tshogs tshad med par 'jug shes par bya'o //
byin 'beb dus spos btul bshug pa bya /
bla ma dang las rdor gyis dar gyi g.yab mo bya'o //
bdud rtsi byin rlabs dus sngags brjod tshe las rdor gyis g.yas skor du dal bus dkrugs shing phyar /
rak+ta'i dus g.yon skor du dkrugs pa tsam las phyar srol med /
gtor ma byin rlabs dus gtor ma so sor bdud rtsi bran /
de bzhin mchod pa byin rlabs kun la 'gre
/phyi mchod dus phyi yi mar me dang /
dur khrod nang mchod kyi tshe nang gi mar me sbar /
sman mchod dus sman phud 'thor zhing dngos grub len /
rak+ta'i tshe rak+ta'i phud gtor mar bran /
oM/
nyon mongs dug lnga'i bdud rtsi chen po sogs /
gsang nan gyi tshe mchod pa'i gtor ma la bdud rtsi bran pa phyag len no //
de ltar bzlas pa'i bar song nas /
don gnyis sgrub pa'i 'phros 'dus dmigs pa spyi ltar byas la /
A kro dang sku gsung thugs sngags e ring rnams brgya re'am skabs dang sbyar te bzlas nas stong tshigs kyi mchod bstod bya /
de nas bdag mdun dkyil 'khor gyi lha tshogs rnams kyi sku'i cha thams cad nas 'od zer gnam lcags kyi so dang spu gri'i dbal can gyi mtshon cha sna tshogs pa'i rang bzhin du 'phros pas gnod byed thams cad myal myal gcod    par gyur ces brjod cing bsam la /
e ring gzir spyang sbrel ba brgya tsam bzlas /
yang lha tshogs rnams kyi sku las rdo rje'i me 'od gnam lcags zhun ma'i tshwa tshwa ltar 'phros pas gnod byed thams cad choms choms thul gyis bsregs par bsam la /
spro na bzlog dmigs gzhan dang yang sbyar te /
e ring bzlog spyang can brgya tsam bzla /
long byung na sngags rnams ji ltar mang yang legs pas skabs dang sbyar ro //
mthar bzlog spyang gi sham bu'i dus thal mo lan gsum brdab /
de nas gtor mar sman raka bran la rol mo dang bcas pas bsnyen bstod /
a+ye /
phung po 'byung ba rnam dag sogs bton rjes dbyangs gsal rten snying bzlas la mchod bstod gzhung bzhin bya ba'am /
yang na mchod bstod kyi tshab tu mchod bstod gsal sgron 'don pa byang pa'i phyag len no //
de yang mchod bstod gsal sgron gyi gtor ma dang khrag skyems /
raM yaM khaM gis sbyang /
oM AHhU~M gis byin gyis brlabs la /
e /
chos kyi dbyings kyi pho brang sogs gyer /
de yang dus rgyun 'jug pa bde phyir rgyan lha yan bskul bas chog
/gtor bzlog gi skabs su thams cad rdzogs par 'don /
thal ba bzhin du rab tu rlogs //
ces pa'i tshig rkang tha ma'i mjug tu /
bzlog cing bsgyur ba'i phrin las mdzod //
ces pa btags /
de bzhin mnan bsreg 'phang gsum dang byas pa bshig pa sogs kun la so so'i kha bsgyur sbyar shes par bya'o //
thugs sprul gyi yum dang khyung bskul mjug
/bya khyung rgyal pos gang yin lus srog phrol //
zhes pa'i mtshams su rwa zor byin rlabs bya ste /
de yang mi rta khyi gsum bsad myong gi rwa yin na ngar 'don mi dgos /
de min na ngar 'don pa'i rten 'brel du zan gtsang mar mi rta khyi gsum gyi gzugs brnyan bcos pa lcags slang nang du bsham /
rak+ta bran e ring tshar gcig gis brub khung dang gzugs brnyan dgra bgegs su bskyed la sprul pa spro /
dgug gzhug bya /
hU~M:
gru gsum e yi snod nang du sogs kyis bsgral ba bya zhing slob dpon gyis rwa zor de dag gi snying gar bsnun nas sgrol ba'i stangs ka tsam bya /
mi gsod myong ba zhig la gtad nas des rwa zor gyi rtse mos gzugs brnyan gsum po dum bur gtub /
ling ro sman phud kyis bran te gtor ma la 'bul zhing /
e :
phyag rgya zil gnon 'khor bcas la :sogs kyis zhal bstab bya'o //
rwa zor byin rlabs dngos ni /
rwa zor de slob dpon gyi lag g.yas su thogs pa gu gul gyis bdug ste /
e b+h+rU~M zhes brjod pas thun snod gru gsum e yi dbyings nam mkha' las kyi btson khang du gyur ces brjod cing bsam la /
nang dang rtser dug khrag gis byugs shing /
ra rak+ta dz+wa la mA ra ya phaT:
bi Sha ha la hU~M:
zhes ci rigs brjod pas mon pa pho mo rnams kyis dug mtshon gyi char dbab par bsam /
'di'i sngags gzhung gi thun zor sgrub pa ltar bris pa ste gzhan dang cung mi 'dra yang 'di kho na dag cing zab bo /
khrag gis gar rlan pa'i sar /
yungs dkar nag dang lcags phye zangs phye'i skam thun brab la /
sku dang gsung gi sngags mthar /
nri tri gnod byed dgra bgegs kyi srog la thun rmugs b+h+yo :
byad ma gnod byed kyi srog la thums ri li li b+h+yo :
zhes lan mang brjod la phus btab /
rwa zor gshin rje las kyi btson khang e yi snod nam mkha' dang mnyam pa me ri khrag mtsho thog ser 'khrugs pa'i klong na las kyi gshin rje'i tshogs sprul pa'i pho nya snang srid kyi dregs pa bsam gyis mi khyab pa bzod par dka' ba'i tshul du khro zhing rngams pas dgra     bgegs rdul du brlag pa'i las byed par bsam la /
kha phung res bcad tshon skud lngas bcings la sngar gyi sar bkod /
a+yai /
tshe bdag nag po'i thugs kyi sprul pa ni //
zhes sogs bshan pa bzhi dang yum bzhi bskul rjes gtor chung khrag skyems bcas zor gyi rtsar 'bul lo //
yang na mchod bstod gsal sgron 'di bsgral las kyi mgor bskul ba'am bzlog bskul gang rung du byas kyang rung la rwa zor byin rlabs kyang bshad ma thag pa ltar der bya'o //
de ltar bsnyen pa mchod bstod bcas tshar ba'i rjes su /
ma mgon gza' dam mthu chen sde bzhi sogs bka' gter gyi chos skyong rnams kyi phrin las ji ltar 'dod pa btang /
de nas tshogs bya'o //
de yang tshogs phud rgyas par bla ma yi dam tshe bdag chos skyong sogs rigs rim gyi mchod bshags so so'i grangs mnyam bshams pa'i phyag len gda' yang /
bsdu na mchod bshags bsgral gsum /
gnam phud dang lhag ma bcas bshams pas 'thus /
mchod bshags la sman phud bran te 'bul /
bsgral ba la sman ma bran gong gi zan nam zan gyi ling ga dang sha dum tsam bzhag la bsgral las 'gor rak+ta bran /
slob dpon gyis rdo rjes snying gar reg tshul bcas rak+ta'i lha mo rang gi thugs kar bsdu zhing /
dmigs bya gsal la dgug pa sogs bsgral las bya /
zhal bstab dus sman dang rak+tas bran pa'i ling ro cha gsum byas pa /
cha gcig dbus kyi bzlog gtor dang sgrub gtor rtsar 'bul /
cha gcig lhag mar btab /
cha gcig chang phud du btab ste bzlog byang gi skabs skabs su 'bul lo //
'dir gzhung gi bsgral ba bsdus pa dang /
smad las kyi rgyas pa gnyis ka byed pa'ang yod la de ltar byas kyang 'gal ba med mod /
'on kyang don gcig pas na tshogs kyi bshags pa'i rjes su smad las dgra bgegs bsgral ba'i rim pa la 'jug par bya ste /
bskul dang gser skyems gzu dpang sogs sngon du song nas /
e khang bskyed pa nas phung po gtub pa'i bar bsgral las rgyas par byas la zhal bstab bya /
de'i mjug tu baM la sman raka bran la baM bskang gtong /
de rjes rtsa gsum spyi bskang 'don zhing mjug tu gnam phud mchod /
tshogs la rol zhing lhag ma bsdus la lhag chog bya /
lhag ma btson du 'dzin na phyir mi dor bar dkyil 'khor gyi byang shar phyogs su snod gcig tu spungs te bzhag go
/yang na lhag chog 'di thun gtor gyi rjes gsol kha mchod pa'i bar der bya'o //
de nas bzlog gzhung gi 'gor /
bdag dang mdun gyi zor rdzas rnams drag po'i dkyil 'khor las sprul pa'i zor bdag dregs pa ye shes dang las dang 'jig rten gyis bsdus pa ma tshang ba med pa thams cad /
dgra bgegs byad ma'i steng du khros 'khrug rngams par gyur pa'i tshogs las khro chu dug mtshon gyi sprin drag sngags kyi 'brug stong ldir zhing nad mtshon sogs gdug pa'i thog char drag tu 'beb pa phyogs bcur 'phros pas /
bdag cag dpon slob yon mchod bsrung bya 'khor dang bcas pa'i 'gal rkyen bar chad mi mthun pa'i phyogs thams cad dang /
khyad par du dgra bgegs byad ma rnams kyi bsam sbyor ngan pa thams cad sbur ma rlung gis ded pa bzhin bsdus te gnod byed de dag gi steng du phab pas /
srung 'khor sde ris dang bcas pa nag thul gyis rjes med du brlag par gyur /
ces brjod cing de ltar dmigs pa ma yengs par ngar bskyed la thun rnga brdung ba dang bcas par /
sku sngags la sarba tsit+ta sogs btags pa nyer gcig gam ci rigs bzlas mthar thal mo brdab /
de bzhin gsung sngags la ha la ha la sogs btags pa dang /
thugs sngags la gzir spyang btags pa /
a+ye ring la spyang drug gang rung ngam bzlog spyang btags pa /
so so nas nyer gcig sogs bzlas mthar thal mo brdab /
de bzhin du gzhan yang 'char ka'i sngags grong khyer bco lnga pa /
rdo rje pha lam gyi bdun pa yang bzlog me'i spu gri bcas kyi sngags rnams so so nas nyer gcig re'am long yod na ci rigs bzlas la so so'i rdzogs mthar thal mo re brdab /
de ltar sngags tshan pa bdun po snga ma snga ma bzlas nas phyi ma phyi ma rim pas bzla ba'i phyag len mdzad do //
sngags kun bzlas pa'i rjes su /
na mo /
rig 'dzin rtsa brgyud kyi sogs dang /
khyad par du 'jam dpal gshin rje gshed phyag rgya zil gnon gyi lha tshogs bka' sdod dam can rgya mtsho'i tshogs dang bcas pa rnams kyi bden pa chen po'i mthu la brten nas /
bdag cag dpon slob yon mchod bsrung bya mi nor 'khor dang bcas pa'i sngon las 'phral rkyen ngan pa /
'gal rkyen bar chad mi mthun pa'i rigs su gyur pa thams cad dang /
khyad par du pha rol mi dang mi ma yin pa'i bsam ngan sbyor rtsub rbad 'dre rbod gtong chag che nyam nga ltas ngan bar chad mi mthun pa'i 'tshe ba gang dang ci mchis pa thams cad dgra bgegs byad ma kho rang gi steng du zlog cig sgyur cig
/mA ra ya rbad zlog
/ces lan gsum brjod la dpon slob kun gyis thal mo lan gsum brdab /
de nas /
hU~M/
chos kyi dbyings nas rang byung sogs bzlog gzhung gyer /
dam nyams bsgral pa'i sha rus zhal du stob //
ces pa rnams brjod pa'i dus su gtor chung sha dum bcas pa re dang ling ro chang phud bcas bzlog gtor la bran no //
bzlog gzhung tshar gcig gam /
nyi mas long khom yod na bskyar yang legs /
mthar thun gtor la rak+ta bran dgug gzhug byin rlabs bya /
sman phud bran nas A kro spyi bsnyen la gtor sngags btags pas 'bul /
dmar chen gtor zor sogs kyis zor du 'phang /
sngags 'bul rjes thun gtor 'bul chog ci rigs sbyar yang rung ngo //
de nas gsol kha mchod /
chad tho'i gtor mar sman raka bran la 'bul /
brtan gtor la sman bran nam mkha' mthong sar btegs la phul /
chad brtan gyi gtor snod sbub ste bro brdung dang /
mchod bstod bzod gsol bsdu ldang bkra shis bar du bya'o //
thun zor grub pa'i rtags ni rab rwa zor 'phar ba dang /
zor thun rnams las sgra 'od du rlangs me stag 'phro ba sogs dang /
tha ma'ang nyams dang rmi lam du bzlog bsad grub pa'i rtags rnams ci rigs 'byung ngo //
gong bshad ltar zhag grangs du sgrub kyang sang zor 'phen pa'i do nub sgo dbye bya na /
bzlas pa'i mjug tu zor gyi nus pa bskyed phyir zor skor bya ste slob dpon gyi mdun du g.yas g.yon gral gnyis su byas pa dkyil 'khor la thug par bsgrigs /
a+ye ring bzlog spyang can bzla bzhin mchod g.yog gis phyogs gtor bzhi nas brtsam zhing blang ste /
g.yas gral gyi mtha' logs nas rim bzhin lag 'grim la thams cad kyis 'phen pa'i stangs ka gar pad lta bu bsgyur zhing thal mo brdab /
zor rdzas la phus 'debs /
de bzhin zor kong thams cad dang rdo zor 'ur thog bcas dang /
mda' gzhu /
rwa zor byin rlabs rdzas khrag yungs /
bzlog pa'i gtor chen gyis mtha' rten pa g.yas skor du bskor la slar dkyil 'khor la bsgrig
/'di yan zor kong rnams dal la zur bstan nas bkod pa yin yang /
'di nas bzung nus pa thon pa'i tshul gyis zur phyir bstan du bsgrig
/dgong mo bzlog gzhung grub rjes slob dpon chas su zhugs pa'am 'jam chas kyis sgrub khang thog gam sgor zor lam dang bstun te thon la /
gser skyems rgyas pa btang /
bla ma rig 'dzin sogs kyi mthar slob dpon gyis lha'i nga rgyal gyis hub gang btung /
de'i lhag ma gtor ma dang lhag mar bran /
skabs der srid pa hu'i dkar gtor gtang /
slob dpon gyis tsaka li'i rgyab yig klog cing dkar gtor zor lam phyogs su 'phang ba dang lhan cig sor mo rnams nang du bsnol zhing bsdoms la kha phye zhing mthe bong gnyis bsgrengs pa srid pa hu'i phyag rgya bstan /
'dir srid hu'i tsakli ni /
srid hu bsdus pa de dang /
gshed rgyud nas gsungs pa /
'di yi mnan sreg gtor ma 'phen phyogs dang /
khyad par gshin rje'i 'khor lo bskor phyogs der //
lha 'dre gdug pa che na ldog kyang srid //
de la hu phyag ral gri'i rgya can dgos //
zhes pa ltar /
gzhi ma dar ram ras dkar la ral gri me 'bar ba yu ba mUM mtshan gyi rtse nas mar /
oM dang ya ma so gnyis ma'i mthar hU~M phaT sbyar ba 'bru re re nas brtsegs mar gser gyis bris la phyogs der phyar /
de'i rgyab yig ni lha 'dre gang dang gang rgyu ba yul lha zo dor sa bdag klu gnyan thams cad nyon cig
/khyed rnams la phur pa'i dbal mtshon mi bstan /
yungs kar gyi rbab chen mi bsgril /
drag po thun gyi pho nya mi 'gyed /
drag po mngon spyod kyi las gang byed pa khyed cag rnams la mi byed pas /
ma 'jigs shig
/ma skrag cig
/rang gnas su 'dug cig
/rig 'dzin rnal 'byor pa bdag gi mgon skyabs dpung rogs rgya chen po mdzod cig
/ces so //
de nas lhag ma gtang /
de rjes /
hU~M/
gtor ma'i lam bstan zhes sogs kyi dus phyogs gtor dmar gtor mtheb skyu can bzhi phyogs so sor 'phen zhing phud gtor /
steng gi lha la sogs 'don zhing gser skyems mchod /
de rjes tshig tha mar rol mo drag brdung dus drag sngags bzla zhing zor kong rdo zor mda' zor gsum re re zor lam du 'phang /
rwa zor gdeng pa'i stangs ka tsam byas la bzhag
/bzlog gtor zur pa de thogs la /
b+h+yo b+h+yo sdang ba'i dgra la sogs mthar drag brdung bcas zor lam du 'phang /
thal mo brdab /
gtor snod bshal chur nas 'bru btab la brtan gtor rtsar blugs shing brtan ma bskyang /
mtshams gcod byas la nang du log ste /
las rjes gzhung ltar bya'o //
rjes kyi bya ba zor dngos 'phen nyin /
tshogs kyi mgo nas slob dpon chas su zhugs te /
dkyil 'khor mdun du bsgral las bya ba'am /
gang ltar yang bzlog gzhung bar gong bshad ltar gtang /
'di nyin bam skong mi dgos pa tsam khyad par ro /
b+h+yo /
da ni bzlog pa'i dus la bab //
ces pa'i dus zor chen gyi zhal zor lam du bsgyur zhing bsgul /
dkar lam 'then /
dmar gyi gtor ma'i mchod pa 'bul //
zhes pa'i dus su mchod bshags bskang bzlog gi gtor ma bzhi zor chen rtsar 'bul /
zor rdzas gzhan rnams kyang zor lam du cung spags /
byad ma 'bum gyi ltas ngan zlog tu gsol //
ces pa'i rjes su zor chen sogs btegs la drag brdung gi mthar ser sbreng gi rjes mar slob dpon gyis drag chas dang sgrib shing srung ba sogs kyi rdzas 'chang ba dang bcas te rwa zor thogs la sngags bzla zhing bskyed rim gsal bas /
phyi rol zor lam du lam 'gros kyi rnam pas 'jug
/zor chen gyi shul du bam bkod /
sgo phyogs gang bde 'am /
srin mo'i za lam du grags pa gom pa bdun cu tsam 'das pa'i gtor tshugs steng zor rnams gdan la bzhag
/gser skyems rgyas pa btang /
srid hu'i dkar gtor khar sang ltar dang /
lhag ma 'don yang dkar gtor dang lhag ma der mi mchod par zor gyi sna la khyer zhing gang du 'phen pa'i gdong la gtang /
de nas slob dpon gyis b+han phur thogs la zor 'chams sogs byed na der bya /
zor rnams 'phen stangs tsam byas nas phus btab la bzhag
/yang slob dpon gyis rwa zor thogs te sngar ltar ser sbreng bcas /
gang du 'phen pa'i sar song la ling ga la dmigs bya dgug bstim byas rjes /
zor 'phen pa'i gzhung tshig khar sang ltar brjod la zor kong rdo zor mda' zor rnams rim bzhin a+ye ring bzlog spyang can bzla zhing stangs dang bcas pas 'phang /
de yang rdo mda' gnyis phyogs bzhir gdeng tsam re byas te dngos zor lam du 'phang /
zor kong gi kha tshur log na slar blangs nas sked la bskor zhing rkang mthil la gzhar te 'phang bas 'gro
/de rjes rwa zor 'phen /
de yang lan dang po'i tshe thebs na legs /
log pa dang sgang lkug byung na slar bskyar te drag sngags dang srog len gyi gsang sngags sbyar te 'phang /
des kyang ma thebs na rked par g.yon du bskor zhing rkang pa g.yon pa'i 'og tu drangs la /
bsad sngags drag po dang ru tri trig nan shag rbad b+h+yo b+h+yo :
zhes bzla zhing 'phang bas thebs /
de ltar lan gsum bskyar kyang ma thebs na de las bskyar srol med de chag che bas slar zor bskyar te sgrub pa sogs rim gro drag po bya'o //
de yang rwa zor gyi thebs bzlog 'byams gsum gyi mtshan ma ni /
rwa rtsa rtse gnyis thebs phyogs su phar bstan la mig steng du gtad na thebs chen /
de 'dra la mig 'og tu bstan na gan thebs /
ru rtse thebs phyogs dang rtsa ba rang la bstan zhing mig steng du yod na brdung thebs nang ma'am g.yas pa /
de las mig 'og tu gtad na brdung thebs phyi ma'am g.yon pa ste de bzhi gang yin yang thebs pa yin la snga ma snga ma bzang /
de bzhi las go bzlog pa ni log pa bzhi'o //
rwa rtsa rtse gnyis ka sa la zug na lkug pa dang /
rtsa rtse gnyis gnam du bstan zhing sgang tshugs na sgang pa zhes bya ste 'byams pa'o //
sgang lkug gnyis po'i yang rwa rtse dgra phyogs bstan na rgya 'dre'i zor thebs zhes zer kyang rgyud las 'di la'ang bskyar dgos par gsungs so //
rwa zor 'phang ba'i de ma thag zor chen btegs la me sbar /
b+h+yo b+h+yo sdang ba'i dgra la b+h+yo //
sogs mthar drag brdung bcas zor 'phang /
phod ka'i sna gnyis bzung ba'i dul mo ste g.yab mo dgu brdab /
thal mo dgu phrugs su gdab /
dmod pa dang dmigs rnam gsal por bya'o //
bshal chus brtan ma bskyang /
slob dpon rdor dril thogs la mtshams gcod dang srung 'khor bsgom /
a+ye ring la gsang lam dgag pa'i spyang mo btags pa dang uSh+NI Sha'i sngags bzlas la slar log ste sgo drung du gtor gzhong zor snod thams cad kha sbubs la /
dgra bgegs dam sri dgug gzhug bya /
lag g.yon steng du byas pa'i lag pa bsnol zhing sdigs mdzub kyis mthe'u chung rnams sbrel ba'i bro ra zlum por bskor la bro brdung 'don /
rkang pa g.yas kyis zhes sogs dus rkang g.yas gdeng ste gtor gzhong mnan tshul sogs dang /
de bzhin g.yon pa'i stabs kyang bya /
a+ye ring mnan spyang can cung zad dang /
de rjes sum+b+ha ni 'don bzhin dang po bro gral g.yas skor byas la slob dpon shar du phyin nas zhi ba'i gsol byang /
de bzhin gnyis par g.yon skor gyis slob dpon byang du gnas pas drag po'i gsol byang /
gsum par g.yas skor gyis slob dpon nub tu gnas pas dbang gi gsol byang /
bzhi par g.yon skor gyis slob dpon lhor slebs nas rgyas pa'i gsol byang brjod /
yang na rgyas par yang g.yas skor bya /
zhib par las so so'i sor mo sbrel nas bro dmigs sogs gzhan du shes par bya ste bro 'di las kyi mtha' sdud yin pas gnad che'o //
gtor gzhong rnams kha gyen du bstan slob dpon gyis 'bru tshom re blug
/nang du log nas gtor ma rnams thog khar 'bul zhing chad tho sogs las rjes bya /
rgyas par byed na sang nyin snga bar las gzhung bsrang /
tshogs dang gtang rag gi tshul du bam bskang gtang la bam gyi zhun chen gyi mar me sbar /
rtsa gsum bskang ba'i rjes mchod pa'i gtor ma thams cad bsgul zhing sman raka bran /
slob dpon gyis nas 'thor lag gis reg tsam byas la thog khar gtor stegs steng mchod pa sbreng tshar bsham /
dpon slob thams cad sgrub khang steng du byon te /
sngags drug phyag drug gis byin gyis brlabs nas gser skyems gtang /
chad tho 'don zhing gtor ma rnams zhal nang du bstan la phul /
gang 'dod phrin las bcol /
badzra muHsa gtor mgron rnams gshegs /
nang du log nas mchod bstod sogs cho ga'i las rjes bsdu bar bya'o //
'di dag byang pa'i phyag bzhes bzhin brjod pa yin la /
!
rnying ma spyi 'gros ltar byed na yang khog 'dra la zor sgo ni zor 'phen nyin dbye bar byas kyang chog
/nyin tha mar bzlog gzhung grub rjes dkyil 'khor gyi lha la mchod bstod dang yig brgya tshar gcig gi mthar zor skor bya ste /
hU~M ha he phaT b+h+yo raMH
gtor ma'i ye shes pa nam mkhar btegs /
dam tshig pa bdag la bstim /
slar yang gtor chen zor rdzas dang bcas pa dpal phyag rgya zil gnon gyi lha tshogs sprul pa yang sprul pho nya zor bdag dregs pa'i dmag tshogs thams cad khros 'khrug rngams pa'i rang bzhin gyis /
stong gsum skad cig la brlag nus pa'i mthu rtsal chen pos dgra bgegs byad ma'i steng du rngams shing rgyug par gyur /
ces brjod cing de ltar dmigs la rtog med srog len nag po'i sngags sdebs 'di 'phang ba zor gyi las la zab pas sbyar bar bya ste /
rbad thums ri li li :
zhes pas mgo drangs nas /
a+ye ring bzlog spyang can gyi mthar /
dril shag srog khyer b+h+yo :
tri myags ka pa ya :
zhes sbyar te bzla /
bskor lugs sogs gong 'dra la slar gtor stegs steng du bkod /
thun gtor la dgug gzhug byas nas dmag lto'i tshul du zor rtsar 'bul /
de rjes gser skyems dang gzhung gi gtor ma'i lam bstan sogs nas /
bcol pa'i phrin las 'grub par mdzod //
ces pa'i bar 'don zhing phyi rol zor lam du gser skyems mchod la phyi sgo dbye /
de nas chad tho 'don zhing gtor ma zor rtsar 'bul /
de rjes zor rnams khyer la gtor tshugs sam za lam du gser skyems dang srid hu lhag ma gtang /
dkar gtor dang lhag ma btson 'dzin rnams zor 'phen pa'i sna la gtong gi gtor tshugs steng du mchod par mi bya'o //
zor 'phen sar gser skyems gzu dpang gang rigs gtang /
ling ga la dgug gzhug rjes /
hU~M/
chos kyi dbyings kyi pho brang gi
/drag po e yi gzhal yas nas //
phyag rgya zil gnon lha tshogs kyi //
thugs dam chen po'i dus la babs //
drag po zor gyi las mdzod cig
/ces bskul nas /
hU~M/
steng gi lha la sogs kyi mthar //
e ring bzlog spyang btags pa'i sngags bzla bzhin rol mo bcas zor kong rdo mda' rwa zor rnams 'phang /
spro na zor kong sogs so so'i 'don cha gzhan nas sab pa'am /
smin gling dregs 'joms ltar /
hU~M:
khrag 'thung 'jam dpal gshin rje yis //
pho nyar mngag pa sogs kyi tshig la /
gru gsum gdug pa kong bu'i zor //
zhes dang /
ri bo nyil ba rdo yi zor //
zhes dang /
rno myur shugs drag mda' yi zor //
zhes dang /
stobs ldan shugs drag rwa yi zor //
zhes so sor kha bsgyur la 'phen par bya'o //
gzhan yang spro na bca' gzhi'i dus su yang khrag kong ngam thod ngan du khrag sna blug pa khrag zor dang /
de bzhin dug sna'i dug zor dang /
gtor zor zor chung rnams zur du bcas pa'am /
zor kong gi nang du kong bu gru gsum rer dug zor dang /
khrag zor dang /
gtor zor byas kyang rung ste /
de 'dra'i rgyas spros yod na /
'dir 'phen dus kyang /
dba' klong 'khrug pa khrag gi zor //
zhes dang /
mun pa 'thib pa dug gi zor //
zhes dang /
gnam lcags shugs ldan gtor ma'i zor //
zhes kha bsgyur bya ste so so'i mthar e ring bzlog spyang can nam /
de dang srog len drag sngags bsdebs te bzlas la 'phang ngo //
zor chas kun gyi mthar /
hU~M/
dmar chen gtor zor sogs kyis zor chen 'phang nas /
bzlog pa /
b+h+yo b+h+yo sdang ba'i dgra la b+h+yo //
sogs 'don /
spro na dgongs gsol dmod pa can bya ste zor chas sogs kyi sngon du 'am yongs grags zor chen 'phang nas 'don srol yod do //
'phen dus kyi dmigs pa ni /
gtor snod drag po'i gzhal yas su zor rdzas las kyi pho nya dregs pa bsam gyis mi khyab pa gnam lcags thog char ltar 'khrugs pas dgra bgegs rtsa sbur mes bsregs pa ltar rjes shul med par bcom pa dang /
khyad par du zor kong rnams ri bo mchog rab dang mnyam pa'i khro chu'i ri rab gru gsum pa /
pho nya dang nad mtshon dug gi rlabs 'khrigs pa /
rdo zor ni ri rab kyi tshad dang mnyam pa'i rdo zor thogs pa'i gnod sbyin gdug pa'i bu mo /
zor gzhu'i ya mchog la 'brug sgra ldir zhing ma mchog la glog dmar 'khyug pa chang bzung nas thog mda' ser ba ltar 'phro ba /
rwa zor e yi btson khang nas las gshin gyi dmag tshogs sprin ltar 'khrigs shing drag sngags kyi 'brug stong ldir ba nad dang dug khrag gi na bun 'thib pa mtshon cha sna tshogs kyi char dang thog ser drag po 'phro ba /
gtor zor gyi rtse mor mtshon cha sna tshogs skar ltar 'khrugs pa sked par zor bdag pho mo bu yug ltar 'tshub pa rtsa bar khrag mtsho 'khyil zhing phyogs kun tu me ri dmar nag 'bar ba /
zor rdzas thams cad las kyang pho nya dang mtshon cha sna tshogs bsam gyis mi khyab pa lcags zhun gyi zi ra ltar khol zhing snang srid kyi gdug pa ma lus pa 'dus pa'i ngo bo /
dgra bgegs gdug pa can 'dul ba la thogs pa med pa'i mthu dang ldan par bsam /
khrag zor yod na khrag gi rgya mtsho nad sna tshogs kyi rlangs pa sngo dmar 'phyur ba la nad bdag ma mo'i tshogs skar ltar 'phro ba /
dug zor dug gi rang bzhin dug rlangs mun pa ltar 'thib pa la zor bdag dmu dang bdud la sogs pa 'phro ba sogs su bsgom mo //
zor 'phen dus dngos kyi gdab kha 'dir drag po'i dus dang khyad par thebs bzlog gnad ldan rtsis na mchog tu legs so //
de ltar zor 'phang bas gnod byed kho rang gi lha srung rnams kho rang gi bdud du babs te zan la khyi rub pa bzhin kho rang gi sha khrag dmar chil gyis btang ba de hab sha byed cing zos par bsam la /
a+ye ring gsang lam dgag pa'i spyang mo can cung zad bzlas nas las byang gi srung 'khor 'don dmigs bya /
slar log nas sgo drung du zor snod rnams sbubs steng du brtan gtor bshams bshal chu bcas pas brtan ma bskyang /
brtan gtor gyi snod kyang snga ma'i steng du kha sbubs la /
de 'og dgra bgegs dgug gzhug byas /
gnod byed rnams kyi mgo dang lce steng gser 'khor rtsibs brgyad kyi lte bar gnam lcags phur bus thal byung du phug ste phur pa'i rgya mdud ri rab tu gyur pas mnan nas g.yo 'gul med par bsam la a+yai ring mnan spyang can cung zad bzlas /
mthar de steng 'byung bzhi rim brtsegs dang gtor gzhong ri rab tu gyur pas mnan pa'i steng du lha yi pho brang bcas pas nam du yang ldang du med par bsam la /
bro brdung 'don /
gtor gzhong kha gyen du bstan la nas 'thor bkra shis kyi tshigs bcad brjod /
nang du log nas mdun du baM gyi lus la tshe bdag gi lha tshogs gsal zhing bdag mdun gyi 'od zer lcags kyus 'khor 'das kyi tshe bcud yon tan thams cad bsdus te bdag mdun la thim par bsam /
spyi bsnyen la /
A yur+dz+nyA na nr-i b+h+rU~M dzaH
btags pa cung zad bzlas la tshe 'gug rgyas pa'am /
bsdu na bka' brgyad rdzong 'phrang las gsungs pa 'di bya ste /
hU~M/
tshe la dbang mdzad gshin rje'i gshed //
phyag mtshan be con 'khor lo yis //
gshin rje'i gnas khang bcom nas ni //
gshin rje'i lag nas tshe phrogs la //
rnal 'byor bdag la tshe stsol cig
/A kro bcu bdun ma'i mthar /
A yur+dz+nyA na g.yu tshe a ba na ya b+h+rU~MH
tshe b+h+rU~M g.yu b+h+rU~M A yur+dz+nyA na b+h+rU~MH
zhes lan gsum mam bdun brjod la baM las dngos grub blang ngo //
spyir lha gang la'ang zor 'phang rjes tshe 'gug mdzad pa'i phyag srol yod kyang /
khyad par du gzhung rnams las /
phyag rgya zil gnon ni tshe yi bdag po yin pas tshe yi dngos grub kyang blang bar bya'o //
zhes gsungs pa bzhin gnad che'o //
de nas chos skyong gi gtor ma mchod pa sogs cho ga'i las rjes spyi ltar bsdu /
rdul tshon yin na gshegs gsol bton rjes /
A ka ro brjod de slob dpon gyi rdo rjes byang shar nas brtsam dbus su bsdu /
ras bris yin na tshom bu 'jig
/lhar ldangs nas dge bsngo shis brjod bya'o //
de ltar ji skad bshad pa bzhin du rdzas sngags dmigs pa cho ga'i phyag len ma nyams par byas pa'i gtor bzlog brtsam na ji lta bu'i rkyen ngan yang 'phral la bzlog nges te mi bzlog pa gang yang med par gsungs so //
des gtor bzlog gi lag len bshad zin to /
!
/spyir drag sngags nyams len byed pa la gnad dang ldan pa gal che ste /
dam pa'i chos kyis rang rgyud ma sbyangs pa gang dag tshe 'di'i rang don yud tsam la chags nas /
gzhan gyi sdug bsngal la ji mi snyam par sbyor ngan gyi dmigs pa rgyun chags su goms shing drag sngags bzlas pas gnas skabs gzhan la gnod pa tsam grub kyang /
phyi mar de las brgya stong 'gyur gyis ches lci ba'i rnam smin rang la 'khor ba'i phyir shin tu 'phung krol che ba shes dgos la /
mnar med la sogs pa bzod dka'i sdug bsngal la yang yang spyod pa rang gi mar gyur pa'i sems can 'di kun sdug bsngal mi 'dod mi bzod pa la rang dang khyad cung zad med kyang /
rmongs pas bsgribs shing nyon mongs pas sems bsgyur ba'i phyir rang dbang rdul tsam med par mtshams med pa dang /
theg pa chen po'i chos dang de 'dzin la gnod pa sogs shin tu lci ba'i las byed pa gang dag chos bstan pa sogs zhi ba'i thabs kyis 'khor ba nas bsgral ba'i skal ba mi ldan pa rnams la lhag par snying rje bskyed de /
de rnams thugs rje'i shugs kyis sgrol ba'i phyir drag sngags nyams su len pa yin la /
ji ltar na gnas lugs dag mnyam bden pa dbyer med chen po thig le nyag gcig gi don bla ma'i man ngag la brten nas so so rang gis yid ches par lta ba'i rdzong gtan la phab /
de mngon du 'gyur phyir bskyed rdzogs zab mo sgom pa'i 'phrang la bcun pas rig pa ye shes kyi stobs 'phel pa'i rim pa bzhin /
de ltar ma rtogs pa'i sems can yongs la rtsol ba med pa'i thugs rjes zhi sogs kyi phrin las sna tshogs dang /
khyad par las ngan gdul dka' ba rnams kyi las rlung gi srog 'phrog cing gtan bder rim gyis 'dren pa drag po'i phrin las la dbang 'byor ba yin te /
drag po'i las 'dir snying rje med na las kyi ru trar gol ba'i rgyur gsungs la /
snying rje chung na gdul dka' ba yal bar 'dor ba'i phyir snying rje chen po can gyis bsgrub bya yin zhing /
de'i grogs shes rab ste sgrol ba'i thabs la mkhas pa'i shes rab med na bsgral ba'i snying stobs mi 'byung la /
shes rab rtsal ma rdzogs par stobs chung na sgrol ba gnas su mi stob pa'i phyir shes rab chen po dgos so //
des na ye shes kyi gdangs las shar ba snying rje dang shes rab khyad par 'phags pa'i stobs kyis gdul dka' sgrol ba la shin tu spro ba'i brtul zhugs kyi rtsal rdzogs pa las /
sgrol ba tshad du phyin pa'i 'tshengs pa gsum ldan du 'byung bas na 'di lta bu'i gsang sngags kyi lam ni gzhan las kyang ches zab pa yin pas /
he ru kas rgyud rnams dang pad+ma thod phreng la sogs pa'i rig 'dzin rnams kyis lung dang man ngag dag las che thang du bsngags pa yin mod /
seng ge'i rtsal gyis bgrod pa'i gnas su wa mchong na nyams nyes pa ltar /
blo dang brtse ba dman pas ji bzhin 'khyong dka' bas khe nyen che ba yin zhing tshul bzhin gnad dang ldan na khro bo 
lhar bzung bas byin rlabs myur zhing bar chad med la /
snyigs ma nyon mongs rags pa'i dus su lhag par 'grub pa dang dam can bran du 'khol zhing gnas skabs las bzhi la thogs pa med pa ni khro bo'i phrin las kyi dbang gis yin la /
sgrol ba lam du byas pas shes rab dang snying rje'i rtsal lhag par rgyas shing don gnyis sgrub pa'i stobs brdzi ba med pas lam gyi bgrod pa mig 'phrul ltar ches myur bar /
mthar thug mchog gi dngos grub thob pa yin pas na mi yi rten la snying po sngags kyi lam zab nyams su len pa'i skal pa dang ldan dus 'dir phyin ci ma log par 'jug pa gal che ste /
rab kyis sgom pa mthar 'khyol bas lta ba'i rdzong zin te bdud bzhi bcom dug gsum bsad 'gro drug gi g.yang sa chod nas gzhan ma bsgral ba sgrol ba'i phrin las la rtag par 'jug pa dang /
'bring gis nyams rtogs kyi gding ji rigs pa rnyed par bya /
tha mas kyang don gnad tshul bzhin nges par byas nas 'dun pa'i stobs kyis legs par zhugs pas ma 'ongs pa na rang rgyud la lam mchog smin nges pa'i rten 'brel bsgrig nus pa dgos pas /
rig 'dzin dpa' bo rnams kyi gsang lam bsnyegs par 'dod pa'i drag sngags mkhan po kun gyis yang nas yang du bsam par bya ba gal po che 'di yin pas snying la 'chang zhing sgrub pa don dang ldan par bya'o //
bla ma'i bka' yis bskul zhing rang gis kyang //
gzhan la phan 'dod bsam pas tshul 'di bris //
dge bas 'gro kun gsang sngags lam zhugs te //
dngos grub rnam gnyis bde blag thob par shog
/de ltar yang zlog nag po me yi spu gri sogs rna char grags pa rnams kyi las sbyor rtsa ba'i bsnyen pa'i gong gnon du 'gro dgos pa /
dpal tshe bdag nag po'i zla gsang gzhi bsnyen du grags pa'i bsnyen yig la nye bar mkho ba'i zur 'debs kyi rim pa 'di ni /
sngar tshe bdag gi bsnyen yig bris pa la bam sgrub sogs gsal kha mi snang bas /
tshe bdag sger chos skor yig cha mang po 'byor dka' ba la phan phyir phyogs gcig gsal por bris zhes gtsug gi nor bu skyabs mgon thams cad mkhyen pa 7'jam dbyangs mkhyen brtse'i dbang pos gsung gnang ba dang /
rang gis kyang de ltar bri 'dun che yang de gar lus pa la /
slad nas don gnyer can du mas bskul pa dang /
khyad par 'khor lo'i mgon po 7pad+ma gar dbang blo gros mtha' yas pa'i sdes nye char grub par gyis zhes bka' phebs pa la brten nas /
'khor lo'i mgon po zung gi zhabs pad gtsug gis blangs shing dpal ya mAn+ta ka'i rig sngags 'chang ba zil gnon dgyes pa rtsal zhes bya bas /
dkar mo stag tshang gi sgrub khang bdud las rnam rgyal du bsnyen sgrub la gnas pa'i tshe /
zhag 'ga'i thun gseng du bris te rab tshes sa glang dbo zla'i tshes gcig la grub par bgyis pa 'di nyid nyams su len pa po rnams kyis mchog thun gyi dngos grub ma lus pa yid bzhin grub par gyur cig
/mang+ga laM///
/
