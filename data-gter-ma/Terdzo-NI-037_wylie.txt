@#//
thugs sgrub bar chad kun sel las /
rig 'dzin pad 'byung gi phrin las ngo mtshar chos drug las zab don thos grol khol du phyung ba bzhugs so //
na mo gu ra be /
o rgyan snang ba mtha' yas la //
gus pas phyag 'tshal rdo rje'i gsung //
thos tshad srid pa'i 'phrang sgrol nas //
dbugs chen 'byin par byin gyis rlobs //
thugs sgrub bar chad kun sel zhal gdams snying byang las rig 'dzin pad+ma 'byung gnas kyi phrin las ma bsgom 'tshang rgya ba'i chos drug gi nang tshan /
zab don thos pas grol ba'i gdams ngag 'debs pa po /
rab rim gnyis kyi rnal 'byor mthar phyin pa /
'bring bslab pa gsum dang ldan pa /
tha ma dam sdom nyams pa ma yin zhing sems bskyed bzang po yod pa /
gang la'ang gdab yul des dad mos 'gro zhing sems mi mthun pa ma yin pa gal che'o /

/gdab pa'i yul bar do dang po nyin mtshan 'od gsal gyi nyams myong yod pa /
gnyis pa ting nge 'dzin cung zad skyes pa'am rdzogs chen lta bu'i khrid thob nas nges shes brtan pa /
tha ma ni gang zag mchog 'ga' re tsam las deng dus phal mo che la dgos pa'o //
'debs pa'i dus ni /
'og tu so sor gsal ba ltar la /
spyir nyams len yod pa'i rigs ma gtogs gzhan phal mo che thung mtha' skad cig ma nas ring mtha' zhag bdun tshun ci rigs par skye ba gzhan du srid par sbyor ba dang /
rkyen ma rnyed pa'am las dang 'khrul pa'i gzhan dbang can 'ga' zhig zhag bdun gyi mtshams su bar srid snga ma 'chi 'phos te slar bar srid gcig 'grub pa sogs shin tu ring mtha' zhag zhe dgu la gnas pas mtshon ma nges pa'ang yod mod /
bar do snga ma gnyis phal pas ngos zin dka' bas srid pa bar do'i ngo sprod kho na yang yang bskyar ba gal che /
'on kyang dbugs chad kar sleb na mchog dman gang la'ang bar do gsum ka'i ngo sprod rim par 'debs pa legs te thos grol rdo rje'i gsung yin phyir phan yon che bas so //
'debs pa'i tshul ni /
'grub tu rung ba rnams la dbang pos brda 'phrod pa'i skabs nas mig sngar rten byin rlabs can /
mthong grol 'khor lo /
so so'i rtsa ba'i bla ma dang yi dam gyi sku brnyan nam thang ka bkram la mchod pa bsham /
nyams len yod pa la phyag rdzogs /
lha'i rnal 'byor /
blo sbyong sogs rgyud tshod dang mthun par yang yang gsal gdab /
thams cad la bla ma dkon mchog zhing khams kyi yon tan smros pas dad mos bskyed /
'khor ba'i sdug bsngal la nges 'byung dang /
bar do'i gdams pa go sla ba ci rigs pa bshad /
khyad par sangs rgyas sras gcig
/btags grol rigs /
pad+ma'i snying po sogs thos grol gyi rgyud rnams dang /
ched du bsngags pa'i sangs rgyas kyi mtshan dang gzungs sngags khyad par can rnams yang yang bklag
/o rgyan snang ba mtha' yas sogs kyi gsol 'debs snying thag pa nas bya /
zhe sdang skyed pa'i rkyen du 'gyur ba sogs yid la mi 'thad pa'i byed spyod smra brjod shin tu 'dzem /
sems chags pa'i yul gang yang drung du mi bzhag
/smre sngags ca co rna bar gzan pa'i skad phra mo'ang mi bsgrag
/myang grol sangs rgyas kyi ring bsrel skye bdun tshul bzhin bsgrubs pa'i ril bu sogs khar sbyin /
btags grol glegs bam dang tsakra rnams skyes pa la mchan khung g.yon /
bud med la g.yas sam /
lugs 'di ltar na mgul du gdags /
tshor grol bdug spos mer bsregs pa'i dud pa gtang /
'pho 'debs mi dgos nges pa'i rigs ma gtogs gzhan spyi la reg grol 'pho rdzas chang gar mar bska bar sbyangs pa'i lde gu byas la phyi dbugs chad kar spyi bo'i tshangs bug tu byugs /
phung po'ang mgo byang /
kha nub /
glo
g.yas 'og tu bstan te bzhag na phan yon dgos pa che /
rjod pa po'ang blo tshab tshub tu ma song bar mos gus snying rje rig rtsal gsal ngar dang ldan pas /
gdams pa dngos la gsum /
dang po nyams len yod pa la 'chi ka'i bar do gsal 'debs pa ni /
phyi dbugs chad nang dbugs ma chad pa'i skabs su sgul bskyod mi bya bar rna ba g.yon nas tshig gsal la gdangs snyan pos 'di ltar /
kye ma skal ldan rigs kyi bu :
ma yengs rtse gcig dran pas nyon :
'jig rten 'dir snang ji snyed kun :
rmi lam bdud kyi bslu brid yin :
thams cad mi rtag 'chi ba'i rgyu :
sdug bsngal spongs shig rigs kyi bu :
dkar dmar nag lam snang ba kun :
thams cad sems kyi cho 'phrul yin :
rang las gzhan du snang ba med :
ma 'jigs ma sngangs rigs kyi bu :
da lta rig pa brgyal 'dra ba :
phyi snang nam langs mkha' dang 'dra :
nang snang bum snang mar me bzhin :
gsal la mi rtog rtse gcig gnas :
'di ni 'chi ba'i 'od gsal te :
sangs rgyas dgongs pa 'di ka rang :
ma bcos ma bslad lhug par zhog :
chos skur grol lo rigs kyi bu :
zhes lan gsum brjod /
thugs dam zin pa'i rtags byung na de kar bzhag pas dbang po rab de yis grol /
gnyis pa de yis phan ma thogs pa'am thogs kyang brling khyad du /
thugs dam grol ba'am /
nang dbugs chad pa'i rtags drod dang mdangs yal ba sogs byung ba'i tshe /
chos nyid bar do gsal 'debs pa ni /
kye ma skal ldan rigs kyi bu :
ma yengs rtse gcig dran pas nyon :
khar sang rig pa ngos ma zin :
da ni zhag bdun tshun chad la :
snang ba thams cad 'ja' 'od zer :
thig le lha sku'i rnam par shar :
thams cad rigs lnga'i rgyal ba yi :
ye shes thabs kyi cho 'phrul yin :
'od dang 'od zer bkrag 'tsher yang :
de la ma 'jigs ma skrag par :
rang snang yin par la zlos shig :
de dang lhan cig 'od zer ni :
bkrag med yid la 'thad par 'char :
de la ma chags 'khor ba'i lam :
dug lnga'i rang mdangs snang ba yin :
de ltar khyod kyi snang ba la :
dag dang ma dag lam shar bas :
lam gyi 'dam ka ma nor bar :
rigs lnga yab yum thugs ka nas :
rdo rje sems dpa'i gseng lam che :
'od kyi sbu gu mig la zug :
rig pa lhan gyis gnas pa'i tshe :
bdag nyid thugs rjes zungs shig ces :
'dun pa drags pos gsol ba thobs :
rang dang lhar snang dbyer med dang :
spang blang bsal bzhag med par skyongs :
de tshe lha la lha thim nas :
longs spyod rdzogs skur grol bar 'gyur :
kye ma skal ldan rigs kyi bu :
gal te dus der ma grol na :
dus ma 'gyur kyang snang ba 'gyur :
phyogs mtshams steng 'og thams cad kun :
'ja' 'od me dpung 'khrugs pa'i klong :
dpal chen khrag 'thung lha tshogs dang :
'jigs pa'i phyag brnyan du ma yis :
mtshon cha rno ba'i char 'bebs shing :
hU~M phaT gad mos stong khams g.yo :
'bar ba'i rnam rol cir yang ston :
de la ma skrag ma sngangs par :
thams cad rang gi rig rtsal du :
ngos zungs thag chod rang babs zhog :
'dun pa gtod la dbyer med sres :
lam sna zin nas grol bar 'gyur :
zhes yang yang brjod pas dbang po 'bring po rnams de kas grol bar gsungs /
gsum pa srid pa bar do'i ngo sprod zhag bdun phan chad la 'debs par gsungs kyang gzhung gi zhag grangs rnams bsam gtan gyi zhag la dgongs pas /
gang zag spyi la zhag gsum phan chad ngo sprod 'di ka kho na zab pas byang chog gi zhar byung zas bsngo'i rjes su tshar re bklag pa dang /
'di nyid kho na brjod kyang rung ste lha'i gsal snang snying rje'i sems dang ldan pas mdun du bkug par bsam la gsur bsngo byas pa'i rjes su gdangs gsal la snyan pas /
kye ma nyon cig rigs kyi bu :
ma yengs ma yengs dran pa brtan :
da ni rlung sems 'dus pa'i lus :
srid pa bar do'i snang ba shar :
'chi bar shes shing gson la 'phreng :
gshin rje'i pho nya gtum pos zin :
'jigs pa'i sgra dang nyam nga'i 'phrang :
nges dang ma nges rtags mang shar :
de kun rang gi sems kyi rtsal :
sems ni stong pa nam mkha' 'dra :
nam mkhas nam mkha' glags mi rnyed :
de phyir chos nyid dpa' gding skyed :
byin gyis brlabs pa'i gsur bsngo 'di :
zad mi shes pa'i longs spyod de :
zag med myong grol zhal zas yin :
bzhes shig gson la ma 'phreng bar :
'dun pa lha dang bla mar gtod :
'di nas nub kyi phyogs rol na :
bde ba can gyi zhing khams yod :
mgon po 'od dpag med pa bzhugs :
su zhig de yi mtshan 'dzin pa :
de ni de ru skye bar 'gyur :
khyod kyang mgon po de yi mtshan :
yid la bzung nas gsol ba thobs :
spyan ras gzigs dang pad+ma 'byung :
mkhyen no snyam du mos gus skyed :
the tshom med pa'i ngang nyid nas :
rang byung rdo rje'i 'gros kyis song :
zhing khams de ru pad+ma'i sbubs :
rdzus te myur du skye bar 'gyur :
de phyir dga' zhing spro ba'i ngang :
dad mos skyed cig rigs kyi bu :
zhes yang yang brjod pas dbang po tha ma grol bar gsungs /
zhag bdun phan chad nas de'i rjes su skye ba brgyud nas grol ba'i gdams pa ni /
kye ma nyon cig rigs kyi bu :
da ni mngal sgo ma khegs pas :
sdong dum grog phug mun khrod dang :
nags tshal gzhal yas khang mthong na :
de la chags dang zhen pa spongs :
dzam gling spyi dang bod kyi yul :
khyod kyi bla ma'i zhabs drung du :
skye ba len pa'i 'dun pa gtod :
chos ldan rigs kyi pha ma gnyis :
pad+ma 'byung gnas yab yum sgoms :
chags dang sdang ba'i blo spongs la :
dad pas bsam gtan ngang du zhugs :
zab mo'i chos kyi snod gyur nas :
myur du ye shes thob par 'gyur :
zhes zhe dgu rdzogs kyi bar nyin re bzhin brjod pa'i yon tan ni /
gzhung las /
de ltar rim par gdams pa yis :
ji ltar dbang po dman pa yang :
skye ba bdun nas nges par grol :
zhes dang /
'di lta'i gdams pa yang zab ni :
bsgom mi dgos te thos grol lo :
zhes gsungs pa nyid tshul bzhin lag tu blangs na bslu ba ma mchis so //
de dag gang gi mthar yang bzang po spyod pa dang /
bde smon /
mngon dga'i zhing smon sogs theg pa chen po'i smon lam mang du gdab /
dge rtsa byang chub tu bsngos la ka dag gi ngang du yul sems ro gcig par mnyam gzhag yun ring du bskyang /
rjes su phung po la reg grol bye ma'ang gdab cing ngan song sbyong ba'i sngags sogs brjod /
btags grol gyi lag len sogs tshul bzhin byas na gdod ma'i mgon po'i gsung la bslu ba mi srid pas /
zab mo'i thabs de tsam 'tshogs pa'i byin rlabs kyis nges par 'khor ba dang ngan song gi 'jigs pa las thar cing rnam par grol ba'i dpal la dbugs 'byin 'thob pa gdon mi za'o //
gzhan don mdzad pa kha cig sku yul gnyan //
bsngo smon tshar gcig 'grub na drin cher brtsi //
gzhan dag dgongs spyod rtsing pas zhib cha med //
'pho 'debs 'ol tsam byas pas chog par rloms //
phal cher rmongs pas 'di bya de byed med //
drang bya las kyang 'dren byed sems rtsa 'thor //
de bas kun la phan par 'gyur dka' yang //
snying rje'i sems ldan dam pa res 'ga' tsam //
tshul 'dis ma rgan skyabs med skyob pa yi //
thabs zab gcig car phyag tu bzhes pa la //
bsnyel gsos tsam du 'gyur snyams ku sA li //
blo gros mtha' yas gnas chen rdzong shod du //
sgrub pa'i skabs bgyis dge bas skye dgu kun //
phyam gcig gdod ma'i sa la rnam grol shog
/dge legs 'phel ///
/
