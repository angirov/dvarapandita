gsol 'debs lam khyer yon tan gter mdzod kyi gsal byed bzhugs so //
gu ru pad+ma sid+d+hi hU~M/
(1)
spyir snyigs dus khyad par nangs dgong nyi zer 'char sdud kyi dus dang yar ngo'i tshes bcu'i dus su o rgyan dngos su byon par zhal gyis bzhes pa rdo rje'i gsung gis bslu ba med pa'i don yid la bzhag ste /
dus ngan snyigs ma'i mtha' la thug pa'i tshe /
nangs re dgong re bod kyi don la byon :
nyi zer 'char sdud mdangs la chibs te byon :
yar ngo tshes bcu'i dus su dngos su byon :
'gro don stobs chen mdzad pa'i thugs rje can :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
zhes gsol ba rtse gcig tu 'debs so /
(2)
/rang rgyud nyon mongs pa dug lnga shugs drag pos dbang med du las 'bras la spyod pa'i dus kyang o rgyan rin po cher rtse gcig tu gdung shugs bskyed la /
lnga brgya'i tha ma rtsod dus snyigs ma la /
sems can thams cad nyon mongs dug lnga rags :
nyon mongs 'byol nyog dug lnga rang rgyud spyod :
de yi dus na khyed 'dra'i thugs rjes skyob :
dad ldan mtho ris 'dren pa'i thugs rje can :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
zhes gsol ba gdab bo /
(3)
/hor dang tu ruSh+ka la sogs mtha' dmag gi 'jigs pa byung ba'i tshe gu ru rdo rje srin po dbu dgu phyag bco brgyad kyi 'khor /
dregs pa sde brgyad kyi 'khor dang bcas pa bsgoms la mos gus drag pos /
hor sog 'jigs pa'i dmag gis mtha' bskor nas :
chos 'khor gnyan po 'jig la thug pa'i tshe :
yid gnyis the tshom med par gsol 'debs kyis :
o rgyan lha srin sde brgyad 'khor gyis bskor :
dmag dpung hur thum bzlog par the tshom med :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
zhes sogs sngags dang bcas te gsol ba 'debs so /
(4)
/rang gzhan gyi sgyu lus 'jig pa'i nad gdon /
dus min 'chi ba sogs 'jigs pa brgyad dang glo bur gyi bar gcod du mas nyen pa na o rgyan chen po sangs rgyas sman pa'i rgyal po dang tha mi dad pa bde gshegs bdun gyis bskor bar mos te dad pa chen pos /
sems can sgyu lus 'jig pa'i nad byung tshe :
mi bzod sdug sngal chen pos nyen pa na :
yid gnyis the tshom med par gsol 'debs na :
o rgyan sman gyi bla dang dbyer med des :
tshe zad ma gtogs bar chad nges par sel :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
zhes gsol ba rtse gcig tu 'debs pa dang sman bla'i gzungs dang tshil rtul ma sogs rims srung gi sngags kyang bzla zhing /
byang gter rdo rje khrab ring gi man ngag kyang bya'o /
(5)
/phyi rol gyi 'byung bzhi'i bcud nyams pas dgrar langs te lo 'bras rnams nyams par byed cing 'gro rnams mu ge dbul phongs kyis nyen na /
o rgyan chen po rgyal chen rnam thos sras dang dbyer med pa la dzam+b+ha la sogs nor lha rta bdag brgyad kyis bskor bar mos te dad pa drag pos /
'byung ba dgrar langs sa bcud nyams pa'i tshe :
sems can mu ge'i nad kyis zin pa na :
yid gnyis the tshom med par gsol 'debs na :
o rgyan mkha' 'gro nor lha'i tshogs dang bcas :
dbul phongs bkres skom sel bar the tshom med :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
zhes gsol ba 'debs pa dang /
nor rgyun ma dang dzam+b+ha la'i sngags kyang bzla zhing byang gter nor sgrub rin chen spungs pa dang /
rin chen khang bu'i man ngag la brten nas phywa g.yang 'gugs pa dang /
sad ser srung ba /
char 'beb gcod sogs kyi man ngag kyang bya'o /
(6)
/las can 'ga' zhig zab mo'i gter kha len par 'dod na o rgyan rin po che rang gang mos kyi yi dam du gsal ba zhi khro'i lha tshogs kyis bskor ba la yid gus pas /
las can 'gro ba'i don du gter 'don na :
dam tshig zol zog med pa'i dpa' gding gis :
yid gnyis the tshom med par gsol 'debs na :
o rgyan yi dam lha dang dbyer med kyis :
pha nor bu yis lon par the tshom med :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
zhes gsol ba 'debs /
dngos gzhi bdag dang sa lha la gtor ma btang zhing sa slong ba'i cho ga dang /
gter bdag la dam tshig bsgrag cing byang gter gnas chen byin 'beb dang /
bka' nan rab brjid kyang bya'o /
(7)
/bod yul dbus gtsang gi ljongs 'dir 'thab rtsod /
dmag 'khrug gis nyen te /
sbas yul 'tshol bar 'gro na /
kha ba bu yug 'tshubs pas lam 'gag pa'i tshe /
o rgyan gu ru rdo rje gro lod du gsal ba la 'khor yul de'i gzhi bdag gis bskor bar mos te phud gtor gyis mchod cing bden pa bdar la /
sbas yul nags rong dben gnas snyogs pa'i tshe :
kha char bu yug 'tshubs shing lam 'gags na :
yid gnyis the tshom med par gsol 'debs na :
o rgyan gzhi bdag gnyan po'i 'khor dang bcas :
chos mdzad lam sna 'dren par the tshom med :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
zhes pa'i gsol 'debs rtse gcig gi sham bur sde brgyad kyi srog snying sa ma ya'i mtha' can gdags shing /
byang gter gsang ba rmad byung ltar gsang gcod bya'o /
(8)
/yang sbas yul sogs gnas chen du bgrod skabs stag gzig dom dred sogs gcan gzan dang /
sbrul dang sbrang ma sogs 'bu srin gyis 'tshe zhing 'brog dgon pa 'jigs pa'i ri brag chu klung sogs kyis lam bgrod par dka' na o rgyan chen po seng+ge sgra sgrog gam /
rta mgrin gyi skur gsal ba la 'khor dpa' bo mkha' 'gro ging dang chos srung gis bskor bar bsgom zhing tshogs gtor btang ba dang mos gus drag pos /
stag gzig dom dred dug sbrul mche ba can :
'brog chen 'jigs pa'i 'phrang la 'grims pa'i tshe :
yid gnyis the tshom med par gsol 'debs na :
o rgyan dpa' bo'i ging dang srung mar bcas :
gdug pa'i sems can skrod par the tshom med :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
zhes gsol ba drag tu btab cing dung rnga cha lang sogs 'khrol zhing mkha' 'gro'i srog sngags sham bu can yang bzla'o /
(9)
/yangs pa'i 'phrul 'khor chen po g.yo zhing ri brag khang khyim brdeb pa dang dus min gyi chu rlung drag pos khyer zhing g.yang sa dang me 'bar bas 'tshig pa sogs 'jigs pas nyen na o rgyan chen po phyag rdor dang khro bo stobs po che gang rung gi skur gsal ba la 'khor khro bo rdo rje tho ba sogs kyis bskor bar mos te dad pa chen pos /
sa chu me rlung 'byung ba'i bar chad kyis :
sgyu lus nyen cing 'jig pa'i dus byung tshe :
yid gnyis the tshom med par gsol 'debs na :
o rgyan dpa' bo gyad dang ldan pa yis :
'byung ba rang sar zhi bar theg tshom med :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
zhes pa'i gsol 'debs kyi mthar rnam 'joms dang khro bo stobs po che'i sngags kyang bzla ba gces so /
(10)
/yul thag ring por lam 'phrang 'jigs pa'i gcan zan dgra jag chom rkun gyi 'tshe ba yod pa'i sar bgrod dus o rgyan chen po lcags kyu zhags pa lcags sgrog dril bu thogs pa'i sgo ma bzhis bskor ba la dad shugs drag pos /
lam 'phrang 'jigs pa'i 'phrang la 'grims pa'i tshe :
bsad khyer jag pa chom pos nyen pa na :
yid gnyis the tshom med par gsol ba 'debs :
o rgyan phyag rgya bzhi yi dgongs par ldan :
tsau ra mi rgod rngams sems brlag par byed :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
zhes pa'i gsol 'debs dang chom rkun 'ching sngags bzla zhing rdzas dang ting nge 'dzin gzhung ltar bya ba gces so /
(11)
/rgyal po'i chad pas bsdigs pa'i gshed ma drag po lta bu rang srog gcod pa'i 'jigs pas nyen na /
o rgyan chen po rdo rje'i gur khang na bzhugs pa rdo rje'i chos bdun gyi rang bzhin can du mos te gus pa chen pos /
gang zhig gshed ma'i dmag gis mtha' bskor nas :
mtshon cha rnon pos 'debs shing nyen pa na :
yid gnyis the tshom med par gsol ba 'debs :
o rgyan rdo rje'i gur dang ldan pa yis :
gshed ma bred cing mtshon cha 'thor bar 'gyur :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
zhes gsol ba drag tu btab cing srung sngags kyi sham bu gdags shing /
byang gter cho ga brgyad kyi man ngag kyang bya'o /
(12)
/nam zhig tshe'i 'phen pa zad de 'chi ba'i dus dang nye ba na gar 'dug gi gnas bde ba can du gsal ba'i dbus su o rgyan chen po'i ngo bo la rnam pa sangs rgyas snang ba mtha' yas kyi sku can du gsal ba la /
sangs rgyas dang byang chub sems dpa' spyan ras gzigs dbang phyug mthu chen thob ste phyag na rdo rje sogs byang sems 'phags pas bskor ba'i gtso bo'i thugs kar thig le dmar po 'od lnga 'phro ba zhig gi dbus su rang sems kyi ngo bo thig le dmar po zhig kyang gsal btab la de la gdung shugs drag pos /
nam zhig tshe zad 'chi ba'i dus byung tshe :
gnad gcod sdug bsngal drag pos nyen pa na :
yid gnyis the tshom med par gsol ba 'debs :
o rgyan snang ba mtha' yas sprul pa ste :
bde ba can gyi zhing der nges par khrid :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
zhes gsol ba rtse gcig tu 'debs shing /
rang gi rlung phyir 'gro ba'i tshe 'od zer gyi sne las mchod pa spros te phul zhing gsol ba gdab /
tshur 'dus 'od zer bdag la thim pas sgrib pa sbyangs shing byin gyis brlabs par bsam /
de lta bu'i 'gro 'ong lan mang du byas pa'i mthar dbugs phar 'gro ba'i tshe rang lus 'od dmar po zhig tu ltem gyis zhu nas rang sems kyi ngo bo thig le dmar po de la thim ste gtso bo'i thugs dang dbyer med du 'dres par bsam mo /
skabs 'gar bde ba can gyi zhing bkod kyi mdo bklag cing de'i yon tan bsams te 'gro ba'i 'dun pa drag tu bya zhing /
byang gter las byung ba'i bde ba can gyi smon lam sogs kyang 'debs /
mtshan nyal dus kyang gong ltar rlung 'gro 'ong la bslab cing gsol 'debs byas pa'i mthu las 'chi khar gnad gcod med cing bde ba can du skye bar the tshom med par gsungs so /
(13)
/sgyu lus kyi bar do 'byung ba bzhi la g.yar ba 'di zhig cing 'chi ba'i tshe 'byung ba rang sar thim pa zhes bya ste sha sa la thim /
rtags lus mi theg
/khrag chu la thim /
rtags kha sna skam ste lce rengs /
drod me la thim /
rtags lus kyi drod yal /
dbugs rlung la thim /
rtags kha sna 'khyog
/rkang lag g.yob /
ri chen pos non pa ltar bying bying 'thib 'thib byung ba'i tshe lus yar btegs /
shes pa gsal gdab /
lus na ba'i dbang dang sems bag chags kyi dbang du mi btang /
dgos med kyi gtam spang /
chos nyid kyi dran pa gsal stong 'dzin med du bzhag la /
de'i rang mdangs o rgyan chen por mos gus drag pos /
sgyu lus g.yar po zhig pa'i bar do ru :
'khrul snang nying 'khrul sdug bsngal nyen pa na :
yid gnyis the tshom med par gsol ba 'debs :
o rgyan dus gsum mkhyen pa'i dgongs pa yis :
'khrul snang rang sar zhig par the tshom med :
o rgyan pad+ma 'byung gnas la gsol ba 'debs :
bsam pa lhun gyis 'grub par byin gyis rlobs :
zhes gsol ba ci nus su btab cing mnyam par gzhag pas 'chi kha bar do dang po chos skur grol bar 'gyur ro //
gal te de las ma grol bar sgra 'od zer gsum gyi snang ba shar tshe rang snang du ngo shes pa'i mnyam rjes dbyer med du nyams su blangs pas bar do longs skur grol lo //
der ma grol na las dang bag chags ngan pas gshin rje'i 'khrul snang 'jigs skrag 'bros 'ded kyi snang ba shar na o rgyan chen po dran pas sku gsung thugs dang bsres te gong ltar gsol ba drag tu btab pas bar do'i 'khrul snang las grol te rang bzhin sprul sku'i zhing du grol ba'am yang na srid pa bar dor skye ngan las thar nas lus rten dag pa thob par 'gyur ro //
de yang bar do lnga'i snyan brgyud byang gter las byung ba ltar dang /
bar do rtsa tshig drug po kha 'don du bya bar gsungs pas /
bar do lnga ni /
dang po rang bzhin gnas pa'i bar do zhes bya ba /
thog mar 'khrul nas da lta chos dang 'phrad pa'i bar la zer ba yin /
'di la rtogs pa lta ba'i man ngag dgos /
gnyis pa ting nge 'dzin gyi bar do ni /
'khrul snang las log nas chos nyid kyi don bsgom nus kyi bar la zer /
de la sgom zhe bcad kyi man ngag dgos /
gsum pa rmi lam gyi bar do bya ba /
gnyid du song nas ma sad kyi bar la zer /
de la rmi lam 'dzin sbyong gi man ngag dgos /
bzhi pa skye shi bar do bya ba /
'chi kha nas dbugs ma chad bar la zer /
'di la ye shes ngos 'dzin gyi man ngag dgos /
lnga pa srid pa bar do ni /
shi nas brgyal thabs su song ba sangs nas mngal sgor ma zhugs kyi bar la zer /
de la 'bras bu thob byed kyi man ngag dgos par gsungs pa de rnams kyi rgyas bshad byang gter rdzogs chen bar do lnga'i snyan brgyud ngo sprod du gsal bar bshad pas zhib par gzhung der blta'o //
bar do rtsa tshig drug pa ni /
karma gling pa'i zab gter bar do thos grol las /
kye ma :
bdag la skye gnas bar do shar dus 'dir :
tshe la long med le lo spang byas nas :
thos bsam sgom gsum ma yengs lam la 'jug :
snang sems lam slong sku gsum mngon gyur bya :
zhes sogs bshad pa ltar ro //
de ltar gu ru yon tan gter mdzod kyi sgrub skor las /
gsol 'debs lam khyer yon tan gter mdzod kyi gces pa'i man ngag bcu gsum gsal byed kyi tshul du bkod pa 'di ni /
sku zhabs gra tshang nas dge slong gram pa ba blo bzang ngag dbang lags kyis go bde'i mchan bu dgos tshul ltar dge slong pad+ma phrin las kyis bris pa'o //
dge'o //

//
