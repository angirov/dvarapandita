dam chos sprul sku snying thig lasaH
g+hu ru rdo rje khro lod kyi las byang nor bu'i phreng ba zhes bya ba rig 'dzin bdud 'dul rdo rje'i snying thig zab mo bzhugs so :
\u0f88\u0f88\u0f88\u0f88\u0f88\u0f88\u0f88\u0f88




bdag 'dra bdud 'dul rdo rje ngas :
gnod sbyin rdzong gi dur khrod du :
rang gi sgrub pa rang gis byas :
khyad par gangs can ri ljongs 'dir :
yang gsang sgrub pa mang sbas kyang :
'di ni snying gi nang gi yang snying min re kan :
dper na snying khrag dngos dang mtshungs :
dus gsum bde gshegs thams cad kyi :
sku gsung thugs yon phrin las thams cad kyi :
ngo bo gcig tu 'dus pa'i mchog :
dpal chen kun 'dus ngo bo nyid :
bder gshegs 'dus pa'i gsang sgrub 'di :
ma 'ongs nga yi rjes 'jug kun :
'di nyid nyams su sus blangs pa :
'jig rten dregs pa ma lus 'dul ba dang :
khyad par rgyal bsen dam sri thams cad dang :
'jig rten log gshed bdud rigs ma lus kun :
srog snying phul zhing bran du khol :
bka' nyan gsung sdod byed par 'gyur :
mngon sangs rgyas pa'i 'bras bu thob :
'di nyid sgrub pa'i gang zag kun :
skad cig tshe 'di nyid la ni :
dpal ri pad+ma 'od kyi gzhal yas su :
rig 'dzin sa la ma 'god na :
pad+ma nga yis phyi rabs skal ldan bslus pa yin :
de phyir nyams su longs shig nga yi rjes 'jug kun :
'on kyang dus ngan sems can las ngan dbang che bas :
sbyangs pa sngon song skal ldan re 'ga' tsam re ma gtogs pa :
'di nyid nyams su len pa'i skyes bu shin tu dka':
dper na me tog u dum wA ra dag dang mtshungs :
yang zab 'di nyid 'phrad pa'i skyes bu shin tu dkon :
dper na nyin mo'i skar ma dag dang mtshungs :
'di nyid sgrub mchod sus byed pa :
o rgyan nga nyid dngos yin pad+ma'i bka':
'jig rten dregs pa ma lus 'dul ba dang :
lha 'dre mi gsum dbang du 'du ba dang :
tshe 'dir rig 'dzin sa la 'god 'dod na :
snying thig zab mo 'di nyid nyams su longs :
snying thig 'di 'dra 'jig rten gsum na dkon :
bden rdzun lag tu longs dang gsal :
dkon mod rgyal khams 'grim dang gsal :
yang zab snying thig zab mo 'di :
dus ngan tha ma sum cu kha ral nye ba'i dus :
pad+ma bdud 'dul nga yi sras gcig po :
thogs med bdud 'dul rdo rje rtsal dang 'phrad par smon :
bdud mgon seng ge'i gdong can khyod la gtad :
thub par srungs shig sa ma ya :
sngon byung gi lo rgyus te dang po'o :
sa ma ya :
rgya rgya rgya :
de nas sgrub pa'i lag len 'di bzhin no :
de yang sgrub pa'i gnas ni :
rab dur khrod :
'bring nags khrod :
tha ma yang dgra rkun gyi 'tshe ba med pa :
dben zhing nyams dga' ba'i sar :
dus bzang yar tshes khyad par can :
tshes pa bcu'i nyi ma snga dro la :
ma d+hal zlum po mu khyud gsum bskor bya :
lte bar chos 'byung bsnol ma dmar po bya :
mtshams drug sngon po re khA dmar po bya :
sgo gru la sogs spyi dang mthun :
chos 'byung lte bar pad+ma 'dab bzhi kha khyer ljang :
de steng many+dzi la khri'u'i khar :
thod pa mtshan ldan dum bu gcig pa'i nang :
g+hu ru rtsa ba gsum gyi snying po bri :
de steng rtsa ba gsum gyi ril bus bkang :
de steng me long sin+d+hu ra yis bkab :
de steng dar gyis kha khebs bya :
de steng bla rdo tsakra dang :
sku 'bag la sogs 'bral med kyi rten gsum la sogs bkod :
de steng dar dmar gyi gur phub :
sgrub pa'i dbang rten nor bu dmar po tsakra dang bcas pa dar dmar po le brgan gyis thum la bzhag :
bla ma yi dam gyi gtor ma dpe'u chung ltar brjid ldan bsham :
gzhan yang phyi nang gsang mchod g+ha Na'i longs spyod sogs :
spyan gzigs rim pa rnams rgyas par bsham :
phyi rgyud skyong ba rnams la dkar gtor 'bul :
bka' bsgo bya :
sgrub gzhung gi le'u ste gnyis pa'o :
sa ma ya :
rgya rgya rgya :
de nas mtshams bcad pa ni :
hU~M hrI:
bdag nyid dpal chen rdo rje khro lod ni :
ye nas ma bcos kun bzang rtsal rdzogs lha :
phyi snod 'jig rten nang bcud lha ru gsal :
thams cad rang grol chos sku'i ngang nyid las :
gnod bya gnod byed bgegs tshogs ga la yod :
de ltar ma rtogs sems can thams cad la :
bdag 'dzin ru dra'i bgegs tshogs mtshams bcad do :
oM hU~M hrIHbadzra rak+Sha dz+wa la raM raM:
de nas bgegs la bka' bsgo ba ni :
hU~M hrI:
nga ni che mchog rdo rje khro bo lod :
gtum drag dmar nag me yi phreng ba can :
sku las sprul pa'i lcags sdig grangs med 'phro :
yang gsang 'di la blta bar mi dbang kun :
lan chags re ba'i glud gtor 'di khyer la :
gnas 'dir ma 'dug rang rang gnas su dengs :
rtsa sngags sham bur sum b+ha ni brjod :
de nas skyabs su 'gro ba ni :
oM AHhU~M:
dus 'di nas bzung byang chub ma thob bar :
skyabs gnas mchog gyur rnams la skyabs su mchi :
yang gsang bla med lam zab 'di bsgrubs nas :
rang byas las kyis mnar ba'i pha ma rnams :
'gro kun 'khor ba dong sprugs sems bskyed do :
oM AHhU~M:
chos rnams thams cad bya rtsol 'dzin bral bas :
thams cad ro gcig ngang du phyag 'tshal lo :
spang blang 'dzin bral klong yangs ngang du mchod :
rang rig chos skur ma rtogs mthol lo bshags :
chos gsung bskul zhing mya ngan mi 'da' bzhugs :
rang gzhan dge bsngo tshogs rdzogs sangs rgyas shog :
de nas byin 'beb pa ni :
hU~M hU~M:
mkha' dbyings o rgyan dag pa'i zhing khams nas :
g+hu ru che mchog rdo rje khro bo lod :
rig pa'i rang rtsal mkha' 'gro sde bzhir bcas :
gnas 'dir byon la dbang skur byin phob cig :
badzra g+hu ru khro bo lod ma ha ri ni sa hriM hriM dzaHdza :
A we sha ya a A:
mchod pa byin brlab ni :
raM yaM khaM:
rang nyid lhar gsal thugs ka'i 'bru gsum las :
'od zer dpag yas nam mkha' gang bar spros :
mchod pa'i yo byad rnam rtog bag chags kun :
bsregs gtor sbyangs bkrus zag med bdud rtsir gyur :
hrIHsarba g+ha Na pU tsa pany+tsa a mr-ita hU~M hrIHThA:
lha bskyed pa ni :
hU~M hrI:
rang byung ye shes lnga ldan dal dbus su :
gru gsum dmar nag chos 'byung bsnol ma'i dbus :
pad+ma nyi ma bsnol ba'i gdan stengs su :
dgra bgegs bdud dpung rgyal bsen bsnol ba'i steng :
rang nyid skad cig rig rtsal dran rdzogs su :
gnam lcags las grub phur pa hU~M dmar mtshan :
'od 'phros dam sri bdud dpung ma lus bsgral :
tshur 'dus gtum drag rdo rje khro lod ni :
sku mdog dmar smug zhal gcig phyag gnyis pa :
phyag g.yas gnam lcags rdo rje nam mkhar phyar :
g.yon pas phur bu dang bcas sdigs mdzub mdzad :
sdigs mdzub rtse las lcags sdig mgo dgu pa :
dri ma mi zhim dpag tshad rgyang grags 'phro :
sa bdag klu gnyan ma lus brgyal zhing 'bog :
skar ltar 'khrugs shing rgyal bsen snying khrag 'jib :
spyan gsum sdang mig bar snang khams su gzigs :
zhal gyi mche ba rno dkar man du gtsigs :
sma ra smin ma dmar ser me ltar 'bar :
dbu skra snum po wang mig g.yas su 'khyil :
sku stod za 'og smug ber lhub chen gsol :
sku smad mthang shams dmar smug rlung gis g.yeng :
brgya phyed khrag 'dzag mgo phreng do shal mdzad :
snyan gnyis rgyan cha dung gi wang mig mdzes :
chos gos dmar po gser gyi ha ris gsol :
zhabs gnyis 'dor thabs 'gying bag can :
stag mo grus ma'i steng na brjid par 'gying :
bdud dpung ma lus zil gnon cing :
ye shes me dpung 'bar ba'i klong du bskyed :
de yi spyi gtsug nyi zla'i steng :
snang srid dbang sdud pad+ma rgyal po ni :
sku mdog dmar gsal rol pa'i stabs su bzhugs :
phyag g.yas dbang sdud rdo rje nam mkhar phyar :
g.yon pas lcags sgrog dril bu bsnams :
spyi gtsug ral gseb rta skad 'tsher :
snang srid ma lus dbang sdud bsam :
de yi pang du bde sbyor DA ki nI:
yum mchog rdo rje phag mo sku mdog dmar :
phyag g.yas dbang sdud gri gug mkha' la phyar :
g.yon pas thod khrag yab la stob :
bde bas mi bzod yab kyi sked la 'khril :
ral pa'i gseb nas phag zhal ngur sgra sgrog :
rus pa'i rgyan drug sku la gsol :
mo rgyud thams cad dbang sdud bsam :
de yi phyi rim 'dab brgyad la :
phyogs bzhir mkha' 'gro sde bzhi sku mdog dmar :
g.yas rnams dbang sdud gri gug bsnams :
g.yon rnams b+han+d+ha kha T+wAM ga :
spyi gtsug ral gseb phag zhal mthing :
gcer bu rus pa'i rgyan drug mdzes :
khams gsum ma lus dbang sdud bsam :
mtshams bzhir ging chen sde bzhi sku mdog dmar :
gcer bu phyag gnyis gri gug thod khrag bsnams :
rang rtags dar thod rgyan rnams mdzes par gsol :
dregs pa can rnams ma lus dbang sdud bsam :
sgo bzhir srung mdzad rgyal chen sde bzhi ni :
sku mdog dmar po rang rtags phyag mtshan bsnams :
dngos grub ma lus ster zhing bar chad sel :
phrin las rnam bzhi ma lus sgrub par bsam :
dngos gzhi lha bskyed pa'i le'u ste bzhi pa'o :
de nas spyan 'dren pa ni :
spos sna tshogs bsreg rol mo sna tshogs bsgrags la 'di skad do :
hU~M hrI:
sngon gyi bskal pa'i dang po la :
o rgyan yul gyi rgya mtsho'i gling :
ge sar pad sdong me tog la :
ya mtshan mchog gi dngos grub brnyes :
rje btsun pad+ma 'byung gnas la :
g+hu ru pad+ma rgyal po zhes su grags :
'khor du ma tshogs mkha' 'gro 'bum gyis bskor :
byin gyis brlab phyir gshegs su gsol :
hU~M hrIH
bsil ba'i tshal dang gnod sbyin rdzong gnas su :
bdud sde dpung tshogs 'dul ba'i dngos grub brnyes :
g+hu ru che mchog rdo rje khro lod la :
rig 'dzin mkha' 'gro rgya mtsho 'bum gyis bskor :
ging chen sde bzhi rgyal chen sde bzhi sogs :
gnod sbyin nor lha rgya mtsho'i tshogs kyis bskor :
gnas 'dir spyan 'dren gshegs su gsol :
snang srid dbang du sdud phyir gshegs\u0f8e
lha srin sde brgyad 'dul phyir gshegs\u0f8e
rgyal 'gong dam sri 'dul phyir gshegs\u0f8e
mtha' yi dmag dpung bzlog phyir gshegs\u0f8e
mi nad phyugs nad bzlog phyir gshegs\u0f8e
nad mug mtshon 'khrugs bzlog phyir gshegs su gsol :
bzhugs su gsol ba ni :
hU~M hrI:
g+hu ru rdo rje khro lod lha yi tshogs :
dregs pa rgyal bsen pad+ma nyi ma'i steng :
rang rang dgyes pa'i gdan khri la :
mi g.yo dgyes shing brtan par bzhugs :
badzra sa ma ya tiSh+Tha lhan :
phyag 'tshal ba ni :
hrI:
ma bcos spros bral bla ma chos kyi sku :
bde chen longs spyod bla ma chos kyi yum :
pad sdong las 'khrungs bla ma sprul pa'i sku :
rtsa gsum dbyer med lha la phyag 'tshal lo :
na mo pu ru shA ya ho :
phyag 'tshal ba'i le'u ste lnga pa'o :
mchod pa 'bul ba ni :
hU~M hrI:
rdo rje khro lod mkha' 'gro'i tshogs :
bdud 'dul dpa' bo 'khor bcas la :
gdung ba drag pos mchod pa 'bul :
gzugs sgra dri ro reg bya dang :
rnam shes la sogs mchod pa 'bul :
sems dang nam mkha' sha dang sa :
khrag dang chu ser drod dang me :
dbugs rlung la sogs mchod pa bzhes :
dri chen dri chu byang sems dkar dmar dang :
go ro tsa na khrag sna sogs :
sha sna lnga yi mchod pa 'bul :
mi rta glang chen khyi dang rma bya sogs :
dug lnga bsgral mchod bzhes su gsol :
dge sdig la sogs spang blang kun :
dga' bzhi rnams kyi mchod pa 'bul :
yab yum bde sbyor mkha' gsang du :
byang sems dkar dmar bde ba'i bcud :
bde ba'i ro snyoms mchod pa 'bul :
sku lus rgyas phyir bzhes su gsol :
mu drA pra we sha ya phaT:
'dir brgyud pa'i bla ma rnams kyi mtshan don sbyar :
mchod 'bul gyi le'u drug pa'o :
de nas bstod pa ni :
hU~M hrI:
bde chen chos dbyings rol pa'i dkyil 'khor nas :
chos sku kun bzang rig rtsal rdzogs pa'i lha :
dam sri rgyal 'gong ma lus 'dul mdzad pa :
rdo rje khro lod sku la phyag 'tshal bstod :
hU~M hrIH
bde chen chos kyi dbyings kyi dkyil 'khor nas :
pad+ma rgyal po dbang gi lha :
sku mdog dmar po dbang gi sku :
sku la dur khrod chas kyis brgyan :
spyi gtsug ral pa'i skra gseb nas :
rta mgo ljang khus rta skad 'tsher :
rig 'dzin grub thob rgya mtsho'i tshogs kyis bskor :
khams gsum ma lus dbang du sdud :
srid gsum ma lus zil gyis gnon :
dbang sdud mdzad la phyag 'tshal bstod :
chos kyi dbyings nas skur bzhengs pa :
rdo rje phag mo yum la phyag 'tshal bstod :
me long ye shes dbyings las skur bzhengs pa :
rdo rje mkha' 'gro'i sku la phyag 'tshal bstod :
nan tan ye shes dbyings nas skur bzhengs pa :
rin chen mkha' 'gro'i sku la phyag 'tshal bstod :
sor rtog ye shes dbyings nas skur bzhengs pa :
pad+ma mkha' 'gro'i sku la phyag 'tshal bstod :
bya grub ye shes dbyings nas skur bzhengs pa :
las kyi mkha' 'gro'i sku la phyag 'tshal bstod :
phrin las rnam bzhi sgrub mdzad pa :
ging chen sde bzhi'i sku la phyag 'tshal bstod :
bar chad sel zhing dngos grub ster :
rgyal chen sde bzhi'i tshogs la phyag 'tshal bstod :
dam can rtsa gsum lha tshogs rnams :
kun kyang cho rol ma nges te :
g.yas pas cang te'u mkha' la dkrol :
g.yon pas dril bu dku la brten :
bam ro'i steng na gar stabs mdzad :
shangs nas hU~M gi sna glu len :
zhal nas ra tsa hri ya sgrog :
khams gsum ma lus dbang du sdud :
'jig rten 'das dang ma 'das pa'i :
mkha' 'gro rgya mtsho'i tshogs kyis bskor :
lha 'dre mi gsum dbang du sdud :
lus ngag yid gsum byin gyis rlobs :
sku gsung thugs kyi dngos grub stsol :
'khor srungs rkyen zlogs bar chad sol :
tshe srings nor spel bsam don yid bzhin sgrubs :
tshe rabs gtan gyi 'dren ston mdzad du gsol :
bstod pa'i le'u ste bdun pa'o :
de nas 'dzab bzla ba ni :
oM AHhU~M badzra g+hu ru khro bo lod lo ka sarba sid+d+hi hU~M hU~M:
rtsa gsum spyi dril du bsnyen pa ni :
oM badzra g+hu ru khro bo lod ma ha ri ni sa lo ka sarba sid+d+hi pha la hU~M hU~M:
chos nyid rol pa chen po'i ngang nas bzlas pa bya'oH
sa ma yA:
rgya rgya rgya :
rig 'dzin pad+ma 'od 'bar gyi thugs kyi 'od zer las sprul pa /
rang bzhin rdzogs pa chen po'i rnal 'byor pa /
rig 'dzin bdud 'dul rdo rjes tsha ba sgro brag ces gu ru'i gsang phug nas gdan drangs pa'o /
ma nus rdzun rgan zer yang zhe blo bde /
sarba mang+ga laM/
yi ge pa ni bstan pa rgya mtsho'o //[ \u0f88 ]dam chos sprul sku snying thig las :
g+hu ru rdo rje khro lod kyi tshogs mchod zab mo bzhugs so :[ \u0f88\u0f88\u0f88\u0f88\u0f88\u0f88\u0f88 ]rang gsal rtsa gsum lha la 'dud :
de nas tshogs mchod ni :
raM yaM khaM:
rnam rtog mtshan ma'i bag chags kun sbyangs nas :
zag med bdud rtsi chen por byin gyis rlobs :
slar yang snying po 'bru gsum 'phros pa yis :
zag med bdud rtsis snang srid thams cad gang :
oM AHhU~MH
lan gsum :
hrI:
sku gsum rang gsal pho brang dam pa nas :
bla ma rig 'dzin yi dam mkha' 'gro dang :
chos skyong srung ma gnas srung gter bdag dang :
rgyal chen sde bzhi nor lha rgya mtshor bcas :
zhal zas tshogs la spyan 'dren gshegs su gsol :
rig 'dzin chen po pad+ma 'byung gnas la :
ma tshogs mkha' 'gro rgya mtsho'i tshogs kyis bskor :
snang srid thams cad 'ja' 'od lams se lam :
dbu skra mdzes pa'i thor tshugs shigs se shig :
rin chen rus pa'i rgyan cha khra la la :
dar sna lnga yi cod pan pu ru ru :
brda dang rol mo mang po 'u ru ru :
dpa' bo mkha' 'gro sprin ltar thibs se thib :
nam mkha' bar snang sa gzhi thams cad gang :
gzhal yas khang pa 'di la byin zhig phob :
tshogs rdzas bdud rtsi'i rgya mtshor bsgyur du gsol :
de nas tshogs phud 'bul ba ni :
bcud ldan dpal gyi zhal zas 'di :
g+hu ru pad 'byung rtsa gsum lha yi tshogs :
mchod 'os skyes mchog rnams la 'bul :
nyes byas 'gal 'khrul thams cad bshags :
ma rig 'khrul snang ru dra 'di :
zhal du bstab bo kha raM khA hi :
g+hu ru d+he wa d+hA ki nI sarba ga Na tsakra pU tsa la kha raM khA hi :
de nas lhag gtor gtang ba ni :
oM AHhU~M:
lhag la dbang ba dregs pa'i sde tshogs rnams :
sha khrag brgyan pa'i tshogs lhag 'di bzhes la :
dam nyams bstan dgra ma lus zas su zo :
byang chub sgrub pa'i bar chad bzlog pa dang :
phrin las rnam bzhi thogs med 'grub par mdzod :
de nas chad mdo ni :
hU~M b+h+yo :
thog mtha' bar gsum rtsod pa'i dus :
'og min lha gnas sgrub pa'i gnas rnams su :
gdod ma'i kun bzang rdo rje sems dpa' dang :
rang snang ston pa rang rig pad 'byung gis :
yid snang slob ma mtsho rgyal 'brog ban la :
rang gsal dag pa'i dkyil 'khor zhal phyes tshe :
'gyu byed bka' yi lha srin sde brgyad kyis :
dran shes yid kyis srog snying mngon du phul :
bdag 'dzin 'khrul snang ru dra bsgral bar mdzad :
ye grol gnyug ma'i gtor ma 'di bzhes la :
dbyings rig ma bu'i byur 'dre dbyings su zlog :
yar bdud sangs rgyas re ba dbyings su zlog :
mar bdud ngan 'gror dogs pa dbyings su zlog :
nga bdag 'gong po'i byur 'dre dbyings su zlog :
che 'dod nga rgyal dbyings su zlog :
a 'thas zhen chags dbyings su zlog :
dam chos bar chad dbyings su zlog :
snyan grags thar pa'i srog gcod dbyings su zlog :
gnyis snang mtha' yi dmag dpung dbyings su zlog :
rang 'khrul dam sri 'gong po dbyings su zlog :
thams cad chos nyid rol pa'i dbyings su zlog :
de nas brtan ma skyong ba ni :
hU~M b+h+yo :
chos dbyings ye shes rang gsal gnas mchog tu :
rgyu rkyen las 'das pad+ma 'byung gnas kyis :
rang snang lhun grub dkyil 'khor zhal phyes tshe :
ye grol pad+ma 'byung gnas bka' nyan tshogs :
rkyen snang bod skyong brtan ma 'khor dang bcas :
dran shes so ma'i gtor ma 'di bzhes la :
rang rig rnam rtog rkun bu dbyings su sgrol :
ma rtogs rang 'khrul 'gyu ba bun po 'di :
rang shar rang grol chos sku'i klong du bzhes :
dgra bgegs mtha' yi dmag dpung rdul du rlogs :
e ma ho :
yang gsang bla med lam zab 'di bsgrubs pas :
sdig sgrib nyams chag ma lus kun byang nas :
skye 'gro ma lus sangs rgyas lam la sbyor :
tshe gcig nyid la rig 'dzin mchog 'grub shog :
rjes spyod smon lam gyi le'u ste brgyad pa'o :
pad+ma bdud 'dul rdo rje khro lod las byang 'di :
rig 'dzin pad+ma bdud 'dul bka' bzhin du :
bud med mtsho rgyal bdag gis yi ger bkod :
ma 'ongs las can bu dang 'phrad par shog :
ma 'ongs dus ngan snyigs ma lnga brgya'i tshe :
theg chen bstan pa dar la ma smin dus :
gsang sngags zer zhing bcos ma'i chos kyis gang :
chos rnams thams cad tshong dus 'o ma 'dra :
dper na nas la phub ma bsres dang mtshungs :
ltar snang legs kyang grub rtags thon mi med :
gal srid thon kyang phugs su bkra mi shis :
de phyir mkhas 'dod sprel 'dra'i slob dpon 'gas :
pad+ma'i bka' gtsang 'di la bzo bcos ma byed phyi rabs kun :
shog ser nyid la 'bru chad yod srid kyi :
tshig chad mi srid gter ston rig pas dpyod :
chad lhag kha skong ma gtogs par :
pha chos bu yis ma bslad pad+ma'i bka':
bka' 'di gza' bdud dug gdong khyod la gtad :
thub par srungs shig badzra sa ma ya :
rgya rgya rgya :
gsang ba sku gsung thugs kyi rgya yod :
rig 'dzin chen po pad+ma 'byung gnas kyi thugs kyi 'od zer las sprul pa /
rang bzhin rdzogs pa chen po'i rnal 'byor pa /
rig 'dzin bdud 'dul rdo rjes tsha ba sgro brag ces g+hu ru'i gsang phug nas gdan drangs pa'o //
ma nus rdzun rgan zer yang zhe blo bde //
yi ge pa ni bstan pa rgya mtsho'o //
sarba mang+ga laM///
/
![ \u0f88\u0f88 ]g+hu ru rdo rje khro lod kyi sngags byang zab mo bzhugs so :
:\u0f88\u0f88\u0f88\u0f88\u0f88\u0f88
oM AHhU~M:
badzra g+hu ru khro bo lod lo ka sarba sid+d+hi hU~M hU~M:
chos nyid rol pa chen po'i ngang du bzla :
rtsa gsum spyi dril bsnyen pa 'di bzhin bya :
oM AHhU~M badzra g+hu ru khro bo lod ma ha ri ni sa lo ka sarba sid+d+hi hU~M hU~M:
de nas sham bu ni :
sde brgyad gdug pa'i kha chu 'di nyid bzla :
oM badzra sarba duSh+TAn ta ka ha na da ha pa tsa hU~M phaT:
skabs su rig pa ngar bskyed la :
hU~M dang phaT kyis gnad gzir bya :
hU~M hU~M hU~M:
phaT phaT phaT:
hU~M hU~M hU~M:
phaT phaT phaT:
sa ma ya :
rgya rgya rgya :
zab rgya :
gter rgya :
sbas rgya :
gnyan rgya :
sa ma ya :
rgya rgya rgya :
pad+ma 'od du a thaM rgya :
sa ma ya :
rgya rgya rgya :
rang bzhin rdzogs pa chen po'i rnal 'byor pa rig 'dzin bdud 'dul rdo rjes /
ka nam rgyal po'i pho brang du shog ser ngos nas dag par phab pa'o //
sarba dza ga taM//

//
