gnam chos mi 'gyur rdo rje'i dgongs gter ma mo'i khrag mdos kyi bka' gtad byed tshul bzhugs so //
na mo gu ru dz+nyA na de bI yai /
nad rims zlog byed ri rab brtsegs mdos sam ma mo'i khrag mdos kyi bka' gtad bsgrub pa la /
zangs lcags snod du ri rab bang rim bzhi pa'i steng du lha mo'i gzugs khro mo nag mo lag gnyis gri thod 'dzin pa'i mchan khung g.yas su khram shing dmar po dang g.yon du nad rkyal bcug pa /
pang du tshon skud sna lnga'i dru gu bzhag pa /
ri rab la byams 'dug byas pa'i g.yas g.yon mda' 'phang /
rgyab tu nam mkha' dang shing ris btsugs /
mtha' skor bya nag lug nag sman ting sgo nga'i gzugs bzhag
/de tsam mi 'grub na ri rab dang lha mo'i gzugs mda' 'phang nam mkha' sogs tsaka li la bris pa dmar gtor gcig la btsug
/bya lug sogs bzhi pos de la bskor yang rung /
gang ltar gtor mdos gtsang ma'i stegs la bzhag
/'dzom na phyi nang mchod pa'ang bsham /
slob dpon gyis gshin rje'i gshed dam phyag rdor gang rung gi bdag bskyed bzlas sgom bya /
slob ma mdun du bos la bka' gtad zhu ba'i yon du maN+Dal phul la /
rang nyid yi dam lhar gsal ba'i thugs ka nas raM yaM khaM 'phros pas /
mdos kyi mi gtsang ba'i dri ma thams cad bsregs /
oM swa b+hA ba sogs /
stong pa'i ngang las e yaM raM baM laM suM las /
'byung ba rim brtsegs ri rab gling bzhi gling phran brgyad gser gyi ri bdun /
bya nag lug nag bya mo nag mo /
bshos bu sman gtor rak+ta phyi nang gsang ba'i mchod pa'i sprin /
mchod rdzas sgrub rdzas skong rdzas brten rdzas so so'i yid dang mthun pa'i longs spyod bsam gyis mi khyab pa 'dod pa'i yon tan lnga dang ldan par gyur /
oM badzra s+pha ra Na khaM/
oM AHhU~M ha hoHhrIH
rang gi mdun du ri bdun rol mtsho dang bcas pa'i ri rab kyi khar dpal ldan lha mo sku mdog shin tu gnag pa :
zhal gcig phyag gnyis gri thod 'dzin nas 'dug pa :
'khor snang srid kyi ma mo mkha' 'gro nad bdag rims bdag thams cad kyis bskor ba'o :
thugs ka nas 'od zer 'phros /
bsgoms pa dang 'dra ba'i lha mo dpon g.yog spyan drangs :
b+h+yo :
mu le mtsho dang yongs 'dus shing :
dur khrod brgyad sogs bzhugs gnas nas :
lha mo 'khor bcas spyan 'dren no :
sdang dgra'i steng du dgyes par bzhugs :
b+h+yo ma hA kA li hU~M b+h+yo hring dza :
dzaHhU~M baM ho :
dngos 'byor yid kyis sprul pa yi :
me tog bdug spos mar me dri :
bshos bu gzugs sgra dri ro dang :
reg bya sman gtor rak+ta'i tshogs :
lha mo 'khor dang bcas la 'bul :
'khor bcas mnyes shing tshims gyur cig :
b+h+yo ma hA kA li hU~M b+h+yo :
a mr-ita ba liM ta rak+ta khA hi khA hi :
ar+g+haM sogs /
shab+da AHhU~M:
b+h+yo :
chos sku skye med ngang nyid las :
'gro ba'i don du skur sprul nas :
'jig rten 'das kyang 'khor ba'i tshul :
ma dang sring ltar sgrub la brtse :
lha mo 'khor dang bcas la bstod :
dam rdzas mchod gtor thugs dam bskang :
thugs dang 'gal ba mthol lo bshags :
bdag cag dpon slob 'khor bcas kyi :
yams nad rims nad zhi ba dang :
'bru dang rkang 'gros 'phel rgyas mdzod :
'dod dgu thams cad dbang du sdus :
gnod cing 'tshe ba'i dgra bgegs sgrol :
ma g.yel myur du las mdzod cig :
bcol pa'i phrin las grub par mdzod :

lha mo'i thugs kar nyi ma'i steng :
b+h+yo la sngags phreng g.yon du 'khor :
de las 'od zer phyogs bcur 'phros :
snang srid ma mo thams cad dang :
nad bdag dregs pa'i tshogs rnams kun :
dbang du bsdus nas bran du bkol :
bdag dang lha mo'i bka' nyan zhing :
ci bcol las rnams bsgrub par gyur :
b+h+yo ma hA kA li hU~M b+h+yo :
zhes snying po brgya rtsa tsam bzla /
de nas gtor ma slob ma'i lag tu gtad la /
lha mo 'di la bstsal lags kyis :
srungs shing bskyab par mdzad du gsol :
b+h+yo ma hA kA li hU~M b+h+yo :
oM trag thim ba ling ta a b+hi Shiny+tsa hU~M:
lan gsum gtad /
shis pa brjod /
gtang rag maN+Dal phul /
b+h+yo :
ma gcig lha mo dpon g.yog dang :
snang srid ma mo mkha' 'gro'i tshogs :
da ni rang gi gnas su gshegs :
byang shar chos dbyings pho brang sogs :
rang rang so so'i gnas su gshegs :
b+h+yo ma hA kA li hU~M b+h+yo :
badzra mu :
sarba b+hU ta gats+tsha :
zhes brjod la mdos gtor byang shar du phul bas grub bo //
zhes pa'ang gto mkhan rnams la mkho gal che rung bka' gtad lung rgyun don du mi gnyer ba la phan pa'i bsam pas /
pad+ma gar dbang rtsal gyis chags med gsungs las khol du phyung ba dge legs 'phel ///
/
