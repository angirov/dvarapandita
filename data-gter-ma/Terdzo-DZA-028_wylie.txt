@#//
dam chos dgongs pa yang zab chos sde'i 'chi med tshe'i skor las phyi nang gsang ba gsum gyi zab dbang bskur ba'i rim pa gsal bar bkod pa rdo rje'i srog sgrub ces bya ba bzhugs so //
gu ru tshe dpag med la phyag 'tshal lo //
phyi nang 'byung lnga dwangs ma'i thig ler smin //
rdo rje'i sku brnyes 'khor ba ji srid bzhugs //
'chi med mgon po pad+ma saM b+ha bas //
bdag rgyud byin rlobs tshe dbang ye shes stsol //
'od sku sgrub byed yang zab lam //
'jug sgo smin byed rgya mtsho'i bcud //
bdud rtsi'i thig le spyod 'dod kyi //
skal bzang snying gi dpyid du dbye //
de'ang dang po phyi dbang ni /
gzhung las /
nyams rtags tshad du phyin pa'i bla ma yis :
phyi dbang bum pa'i gtor ma gnas su bskur :
ces gsungs pa ltar mtshan nyid dang ldan pa'i bla mas skal pa can gyi slob ma rjes su 'dzin pa na /
stegs bur khri'u la rin po che'i snod gas chag med par chang gi nying khu dang mar gyis sbrus pa'i zan la 'chi bdag glang gdong kha sbubs pa'i steng du pad+ma kha sbub gyen lang nyis brtsegs /
de steng 'brang rgyas bum gzugs shing lo sna tshogs rdo rje nyi zla me ris mtshan pa bkod /
rgyas spros byed na tshe bdag rigs lnga'i tsakli'ang bzhag
/g.yas g.yon du tshe ril tshe chang mngar gsum dang sbyar ba /
mda' dar rnams dang /
las bum /
sman raka gtor gsum /
phyi mchod phreng tshar /
las byang la mkho ba'i sngon gtor /
tshogs kyi yo byad sogs 'du bya'o //
de nas dpal chos kyi grags pas mdzad pa'i las byang ltar skyabs sems nas rim par gtang la /
bzlas pa'i 'phro 'dus bdag mdun la tshe bcud bsdu bstim bya zhing nus ldan du bsgrubs /
'dir bdag mdun dbyer med gsungs pa don dam rnal 'byor chen po'i dgongs pa yin yang /
phyi dbang skabs 'dir bdag bum tha dad du sgrub pa gter gzhung las dmigs su gsungs pa dang /
las dang po pa dang phal pa la tshe dbang bskur ba spyi dang mthun par tshig gcig gis bdag mdun tha dad du bsgrub pa legs so //
bzlas pa'i mthar gter srung gtor 'bul dang /
tshogs byin rlabs nas lhag ma'i bar du btang /
ting nge 'dzin gyi dbang bskur blang /
las bum du bdud rtsi 'khyil pa'i bskyed bzlas bya /
de nas slob ma rnams la khrus bya /
bgegs gtor gtang /
bden stobs drag sngags sogs kyis bgegs bskrad la srung 'khor bsgom /
sems bskyed gsal btab /
khyad par /
de la mtshan tsam 'dzin pas 'gro ba rnams dus ma yin pa'i 'chi ba'i 'jigs pa las skyob cing /
tshe dbang dngos grub ster ba'i smon lam dang thugs rje tshad ma mchis pa bcom ldan 'das tshe dpag med pa'i rgyud dang sgrub thabs rgya mtsho lta bu bzhugs pa las /
'dir 'chi med rdo rje'i sku brnyes pa'i slob dpon sangs rgyas gnyis pa la bod kyi rgyal po lha sras mjing yon sad na legs mu tig btsad pos gsol ba btab pa'i ngor /
rgyud dang man ngag kun gyi nying khu /
zab chos ma lus pa'i 'dus so /
kun bzang dgongs pa'i bdud rtsi /
dam chos dgongs pa yang zab ces bya ba'i smin grol bka' gtad dang bcas pa gnang nas /
ma 'ongs skye ba'i chos skal du shog bu rigs drug gi ngos su brda'i yi ger btab ste /
gzho stod gter sgrom brag dkar gyi tshogs khang chen mo'i yang rtser /
mkha' 'gro gsang ba mchog grub kyi phug pa dbus mar gter du sbas pa /
phyis lha sras nyid kyi yang srid 'bri gung skyu ra'i gdung las byon pa chos rgyal rin chen phun tshogs mkha' grol klong yangs zhabs kyis spyan drangs pa'i zab chos g.yer po cher yongs su grags pa las /
zangs shog dmar po'i chos sde dwangs mas dwangs ma sgrub pa 'dod chags rang grol gyi tshe sgrub yang zab ye shes gsang tig gi dbang la thun mong phyi /
thun min nang /
khyad par gsang ba'i dbang bskur gsum du bzhugs pa las da lam phyi tshe 'brang la brten pa'i dbang bskur bsgrub pa la sogs kyis mtshams sbyar nas maN+Dal 'bul du gzhug
/thal mo me tog gis brgyan la gsol ba 'debs pa 'di'i rjes zlos mdzod /
kye ma :
gu ru yab yum rigs lnga tshe yi bdag :
phyogs bcu dus bzhi rgyal ba kun gyi sku :
'chi med tshe sgrub rig pa mchog gi mdzod :
bdag la tshe yi dbang mchog bskur du gsol :
lan gsum zhus pa'i lan du bla mas /
rtsod dus bskal pa'i snyigs ma 'dir :
'chi med grub pa'i skal can ni :
nyin skar tsam zhig mthong bas na :
khyod ni skal bar ldan nam ci :
zhes dris pa'i lan du 'di'i rjes zlos /
bdag ni gsang ba dam pa'i snod :
log rtog the tshom dri ma med :
gu ru yab yum thugs rje yis :
bdag cag brtse bar bzung du gsol :
lan gsum /
skyabs sems sogs gzhung du ma gsungs pa sngon du rgyud sbyangs pa la dgongs pa yin yang phal par dkyus 'gre bskur ba'i skabs su spyi ltar byas na legs pas /
bla ma tshe bdag rgyal ba rigs lnga sangs rgyas sras dang bcas pa la deng nas byang chub bar du skyabs su 'gro zhing gzhan don du mgon po tshe dpag med pa'i go 'phang bsgrub par sems bskyed la 'di'i rjes zlos /
hrI:
bde gshegs 'dus pa sku gsum grub pa'i lha :
don gnyis mthar phyin rnams la skyabs su mchi :
'gro kun sangs rgyas byang chub thob bya'i phyir :
byams dang snying rjes byang chub sems bskyed do :
lan gsum /
de nas ye shes pa dbab pa'i slad du dmigs pa 'di bzhin du mdzod /
stong nyid 'od gsal chen po'i ngang las pad+ma nyi zla'i gdan gyi steng du khyed rang skad cig gis 'chi med rig 'dzin chen po pad+ma 'byung gnas dkar dmar mdangs dang ldan pa /
zhi 'dzum yid du 'ong zhing dar dang rin po che rus pa'i rgyan gyis spras pa /
phyag gnyis mnyam gzhag gi steng du 'chi med tshe'i bum pa bdud rtsi'i bcud kyis gang ba bsnams pa /
zhabs rdo rje'i skyil krung gis bzhugs pa'i pang du yum lha lcam man+dA ra ba dmar ser bcu drug lon pa'i na tshod can rgyan cha yab dang mtshungs pa /
tshe mda' dang tshe bum bsnams shing zhabs pad skyil gyis yab la 'khril ba /
yab kyi spyi bor pad+ma dkar po la sangs rgyas tshe dpag med yab yum dkar po /
mgrin par pad+ma dmar po la pad+ma tshe dpag med yab yum dmar po /
thugs kar pad+ma sngon po la rdo rje tshe dpag med yab yum sngon po /
lte bar pad+ma ser po la rin chen tshe dpag med yab yum ser po /
gsang bar pad+ma ljang gu la las kyi tshe dpag med yab yum ljang gu
/phyag mtshan dang rgyan cha lugs rnams phyi'i gu ru yab yum dang mtshungs pa /
snying ga'i mi bskyod tshe dpag med kyi thugs kar g.yung drung ris dmar po dang /
slob dpon tshe dpag med rigs lnga'i thugs srog las 'od zer dpag tu med pa 'phros pas sangs rgyas kyi zhing rab 'byams dang khyad par lho nub rnga yab gling nas 'chi med gu ru pad+ma 'byung gnas yab yum /
tshe lha rgyal ba rigs lnga'i lha tshogs mtha' yas pa kha char bu yug 'tshubs pa bzhin byon nas khyed rang la thim pa'i mos pa rtse gcig tu mdzod /
rigs lnga'i sngags sham du /
badzra A be sha ya a AH
zhes btags pa dang spos rol sogs kyis byin dbab /
de nas tshe bcud 'gugs pa'i slad du dmigs pa 'di ltar du mdzod /
a mr-itas bsang /
swa b+ha bas sbyang /
stong pa'i ngang las tshe 'brang pad+ma nyi zla'i gdan la gu ru yab yum /
gnas lngar rgyal ba rigs lnga dang bcas par gsal ba'i yum rnams kyi phyag g.yon pa'i mda' dar rang rang gi mdog can las 'od zer mdog mtshungs dang /
yab yum rnams kyi sku'i cha las 'gugs byed pho nya mgyogs ma dpag tu med pa steng 'og phyogs mtshams kun tu 'phros pas /
rang rang bla tshe brkus phrogs chad nyams yar ba thams cad dang /
brtan g.yo'i dwangs bcud srid zhi'i tshe dpal dngos grub thams cad 'ja' zer thig le'i rnam par bsdus te khyed rang gi gnas lnga dang mdun gyi tshe rdzas rnams la thim par sgoms shig
/mda' dar g.yab la /
oM:
bcom ldan mgon po rnam snang tshe dpag med :
yab yum gnyis med sku yi 'phro 'du las :
'gugs byed lha mo dkar mo'i pho nya 'phro :
mda' dar tshe bum thogs nas stong khams nyul :
bdag dang rgyu sbyor yon gyi bdag po yi :
tshe 'thor yar nyams yo gas 'khyams ral zhig :
phyogs skyong sde brgyad 'byung por shor ra re :
sprul pa'i lha mo rdzu 'phrul stobs ma zhan :
thugs rje'i rtsal gyis tshe dpal dbang du sdus :
'chi med bum pa tshe rten 'di la khug :
oM bud+d+ha A yur+dz+nyA na tshe b+h+rU~M dza :
hrI:
bcom ldan mgon po pad+ma tshe dpag med :
yab yum gnyis med sku yi 'phro 'du las :
smin byed lha mo dmar mo'i pho nya 'phro :
mda' dar tshe bum thogs nas stong khams nyul :
bdag dang rgyu sbyor yon gyi bdag po yi :
lus bkrag drod kyi khams nas tshe nyams te :
phyogs skyong sde brgyad 'byung por shor ra re :
sprul pa'i lha mo rdzu 'phrul stobs ma zhan :
me yi khams nas drod kyi bcud sdus la :
'chi med bum pa tshe rten 'di la khug :
hrIHpad+ma A yur+dz+nyA na tshe b+h+rU~M dza :
hU~M:
bcom ldan mgon po rdo rje tshe dpag med :
yab yum gnyis med sku yi 'phro 'du las :
sdud byed lha mo sngon mo'i pho nya 'phro :
mda' dar tshe bum 'dzin nas stong khams nyul :
bdag dang rgyu sbyor yon gyi bdag po yi :
lus mdangs khrag gi khams nas tshe nyams te :
phyogs skyong sde brgyad 'byung por shor ra re :
sprul pa'i lha mo rdzu 'phrul stobs ma zhan :
chu yi khams nas gsher gyi bcud sdus la :
'chi med bum pa tshe rten 'di la khug :
hU~M badzra A yur+dz+nyA na tshe b+h+rU~M dza :
trAM:
bcom ldan mgon po rat+na tshe dpag med :
yab yum gnyis med sku yi 'phro 'du las :
brtan byed lha mo ser mo'i pho nya 'phro :
mda' dar tshe bum 'dzin nas stong khams nyul :
bdag dang rgyu sbyor yon gyi bdag po yi :
gzugs phung sha rus khams nas tshe nyams te :
phyogs skyong sde brgyad 'byung por shor ra re :
sprul pa'i lha mo rdzu 'phrul stobs ma zhan :
sa yi khams nas sra ba'i bcud sdus la :
'chi med bum pa tshe rten 'di la khug :
trAM rat+na A yur+dz+nyA na tshe b+h+rU~M dza :
A:
bcom ldan mgon po karma tshe dpag med :
yab yum gnyis med sku yi 'phro 'du las :
grub byed lha mo ljang gsal pho nya 'phro :
mda' dar tshe bum thogs nas stong khams nyul :
bdag dang rgyu sbyor yon gyi bdag po yi :
srog 'dzin dbugs kyi khams nas tshe nyams te :
phyogs skyong sde brgyad 'byung por shor ra re :
sprul pa'i lha mo rdzu 'phrul stobs ma zhan :
rlung gi khams nas g.yo ba'i bcud sdus la :
'chi med bum pa tshe rten 'di la khug :
AHkarma A yur+dz+nyA na tshe b+h+rU~M dza :zhes bstim /
dngos gzhi'i dbang bskur ba la dmigs pa 'di bzhin du mdzod /
tshe 'brang thogs la /
gtor ma gu ru yab yum gyi gnas lngar tshe dpag med rigs lnga yab yum rnams gsal ba'i spyi bo'i bud+d+ha tshe dpag med kyi phyag gi bum pa nas bdud rtsi dkar po babs pas gu ru yab yum gyi sku gang /
sbyor mtshams dang bum pa nas bdud rtsi dkar po bab /
slob ma gu ru yab yum gyi spyi bo'i bud+d+ha tshe dpag med kyi phyag gi bum par bab /
bum pa gang zhing lud pas slob ma'i spyi bo'i pad 'dab khengs /
de las kyang bdud rtsi dkar po babs pas mgo bo'i nang thams cad bdud rtsi dkar gsal bkrag mdangs dang ldan pas gang /
gti mug gi nyes ltung sbyangs /
rnam par shes pa'i khams dang /
'byung ba nam mkha'i khams nas tshe nyams pa sor chud /
me long lta bu'i 'khor 'das yongs grol gyi rang byung gzhi'i dga' ba'i ye shes thob /
gu ru rnam snang tshe dpag med kyi rang bzhin mngon du byas par bsams la /
oM:
sku yi dbang mchog bud+d+ha tshe dpag med :
zhal gcig phyag gnyis bde chen mnyam par sbyor :
dkar gsal 'chi med bdud rtsi'i gsang rum nas :
sku yi tshe dbang rab 'byams bskur du gsol :
oM bud+d+ha A yur+dz+nyA na tshe b+h+rU~M hU~M a b+hi Shiny+tsa oM:
spyi bor bzhag
/rgyas par spro na rigs lnga'i tshe dpag med so so'i tsakli'ang gnas rnams su bzhag par gzhung las gsungs so //
gtor ma gu ru yab yum gyi mgrin pa'i pad+ma tshe dpag med kyi phyag gi bum pa nas bdud rtsi dmar po babs pas gu ru yab yum gyi sku gang /
sbyor mtshams dang bum pa nas bdud rtsi dmar po bab /
slob ma gu ru yab yum gyi mgrin pa'i pad+ma tshe dpag med kyi phyag gi bum par bab /
bum pa gang zhing lud pas slob ma'i mgrin pa'i pad 'dab khengs /
de las kyang bdud rtsi dmar po babs pas mgrin pa'i dkyil 'khor thams cad bdud rtsi dmar gsal bkrag mdangs dang ldan pas gang /
'dod chags kyi nyes ltung thams cad sbyangs /
drod kyi khams dang me'i khams nas tshe nyams pa sor chud /
so sor rtog pa'i lhan skyes kyi dga' ba'i ye shes thob /
gu ru pad+ma tshe dpag med kyi rang bzhin mngon du byas par bsams la /
hrI:
gsung gi dbang mchog pad+ma tshe dpag med :
zhal gcig phyag gnyis bde chen mnyam par sbyor :
dmar gsal 'chi med bdud rtsi'i gsang rum nas :
gsung gi tshe dbang rab 'byams bskur du gsol :
hrIHpad+ma A yur+dz+nyA na tshe b+h+rU~M hU~M a b+hi Shiny+tsa hrI:
mgrin par bzhag
/gtor ma gu ru yab yum gyi snying gar rdo rje tshe dpag med kyi phyag gi bum pa nas bdud rtsi sngon po babs pas gu ru yab yum gyi sku gang /
sbyor mtshams dang bum pa nas bdud rtsi sngon po bab /
slob ma gu ru yab yum gyi snying ga'i rdo rje tshe dpag med kyi phyag gi bum par bab /
bum pa gang zhing lud pas slob ma'i snying ga'i pad 'dab khengs /
de las kyang bdud rtsi sngon po babs pas lte ba yan snying ga phyin lag sor tshun bdud rtsi mthing gsal bkrag mdangs dang ldan pas gang /
zhe sdang gi nyes ltung sbyangs /
khrag gi khams dang 'byung ba chu'i khams nas tshe nyams pa sor chud /
chos dbyings dga' bral gyi ye shes thob /
gu ru rdo rje tshe dpag med kyi rang bzhin mngon du byas par bsams la /
hU~M:
thugs kyi dbang mchog rdo rje tshe dpag med :
zhal gcig phyag gnyis bde chen mnyam par sbyor :
mthing gsal 'chi med bdud rtsi'i gsang rum nas :
thugs kyi tshe dbang rab 'byams bskur du gsol :
hU~M badzra A yur+dz+nyA na tshe b+h+rU~M hU~M a b+hi Shiny+tsa hU~M:
snying gar bzhag
/gtor ma gu ru yab yum gyi lte bar rat+na tshe dpag med kyi phyag gi bum pa nas bdud rtsi ser po babs pas gu ru yab yum gyi sku gang /
sbyor mtshams dang bum pa nas bdud rtsi ser po bab /
slob ma gu ru yab yum gyi lte ba'i rat+na tshe dpag med kyi phyag gi bum par bab /
bum pa gang zhing lud pas slob ma'i lte ba'i pad 'dab khengs /
de las kyang bdud rtsi ser po babs pas lte ba man spu mtshams yan bdud rtsi ser gsal bkrag mdangs dang ldan pas gang /
nga rgyal dang ser sna'i nyes ltung sbyangs /
sha dang rus pa'i khams dang 'byung ba sa'i khams nas tshe nyams pa sor chud /
mnyam nyid kyi mchog dga'i ye shes thob /
gu ru rat+na tshe dpag med kyi rang bzhin mngon du byas par bsams la /
trAM:
yon tan dbang mchog rat+na tshe dpag med :
zhal gcig phyag gnyis bde chen mnyam par sbyor :
ser gsal 'chi med bdud rtsi'i gsang rum nas :
yon tan tshe dbang rab 'byams bskur du gsol :
trAM rat+na A yur+dz+nyA na tshe b+h+rU~M a b+hi Shiny+tsa trAM:
lte bar bzhag
/gtor ma gu ru yab yum gyi gsang bar karma tshe dpag med kyi phyag gi bum pa nas bdud rtsi ljang gu babs pas gu ru yab yum gyi sku gang /
sbyor mtshams dang bum pa nas bdud rtsi ljang gu bab /
slob ma gu ru yab yum gyi gsang gnas kyi karma tshe dpag med kyi phyag gi bum par bab /
bum pa gang zhing lud pas slob ma'i gsang gnas kyi pad 'dab khengs /
de las kyang bdud rtsi ljang gu babs pas rkang sor nas long bu pus mo dpyi dang gsang gnas phyin bdud rtsi ljang gsal bkrag mdangs dang ldan pas gang /
phrag dog gi nyes ltung sbyangs /
dbugs kyi khams dang 'byung ba rlung gi khams nas tshe nyams pa sor chud /
bya ba grub pa'i bde stong gi dga' ba'i ye shes thob /
gu ru karma tshe dpag med kyi rang bzhin mngon du byas par bsams la /
A:
phrin las tshe dbang karma tshe dpag med :
zhal gcig phyag gnyis bde chen mnyam par sbyor :
ljang gsal 'chi med bdud rtsi'i gsang rum nas :
phrin las tshe dbang rab 'byams bskur du gsol :
AHkarma A yur+dz+nyA na tshe b+h+rU~M hU~M a b+hi Shiny+tsa A:
gsang bar bzhag go
/de ltar rigs lnga'i sngags bzla zhing tshe ril dang tshe chang yang sbyin /
ye d+har dang su pra tiSh+Tha brjod la me tog 'thor /
shis brjod byas kyang rung /
tshe dbang tshar grangs gsog na tshe 'brang nas 'di yan la grangs bzung /
mthar /
gtor ma gu ru yab yum du gsal ba'i gnas lnga'i tshe lha rigs lnga las lha rang rang 'dra ba re re spros te /
slob ma'i gnas lnga'i tshe dpag med rnams 'od du zhu ba rnams su thim ma thag
/slob ma gu ru yab yum du gsal ba yang 'od zer du gyur te /
lnga ldan thig le chen po stong gsal ti la ka nyag gcig gi rang mdangs su mnyam par gyur pa la tshe mda' srung ba'i lha mo lngas 'khor lo /
pad+ma /
rdo rje /
rin po che /
rgya gram rnams dkar dmar mthing ser ljang ba'i phyag rgyas btab pas 'dus byas la 'phral rkyen gyi 'tshe ba gang gis kyang mi tshugs shing gzhom gzhig dang bral ba rdo rje'i rang bzhin du gyur par bltas la /
b+h+rU~M:
ye shes lha mo tshe mda' srung ba'i lha :
sna tshogs mdog can rin chen rgyan 'chang ma :
'khor lo pad+ma rdo rje rin po che :
rgya gram 'bar ba'i phyag rgya rab bkra bas :
bdag dang rgyu sbyor yon gyi bdag po yi :
tshe srog lus zungs dbang thang klung rta'i stobs :
phyi nang bar chad mi mthun rkyen rnams las :
yongs su srungs shig badzra rak+Sha b+h+rU~M:
zhes tshe mda' gnas so sor gtugs shing rgyas gdab bo //
de dag gis yang zab tshe'i dbang bskur phyi bum pa'i gtor ma la brten pa legs par grub pa yin pas sogs brjod la dam tshig khas blang /
gtang rag maN+Dal sogs dbang rjes spyi ltar dang /
las byang ltar bdag mdun la mchod bstod /
chad brtan nas shis brjod bsngo smon gyi bar tshang bar bya'o //
gnyis pa nang dbang ni /
gzhung las /
nang dbang yab yum lus dkyil spyi bor bskur :
ces gsungs pa ltar nang gsang gnyis po bla ma nyid thabs lam la nus pa rnyed pas slob bu snod ldan re re tsam la mkha' gsang dang byang chub sems la brten nas bskur bar bya ba yin pas /
mtshan ma'i rdzas dang dbang sgrub la ltos pa min yang /
da lta gzhung bshad kyi snod bcud 'dzom pa'i skabs cher mi 'byung bas dbang rgyun ma chad tsam brda la brten nas bskur ba phyag len yin pas /
dbang rdzas bum pa bcud ldan mgul chings kha rgyan bcas bkod /
tshe ril chang yod med ci bder chog
/bsham gzhan sngar dang 'dra /
tshe'i las byang gtang /
gtor ma'i gnas su bum pa zhes bsgyur /
bzlas pa tshogs 'khor bcas grub nas /
dbang la khrus dang bgegs bskrad /
rin po che dang dar zab snying nor gyi maN+Dal phul /
'bru gsum gyis gdong g.yogs la me tog sbyin /
phyi dbang ltar gsol gdab dang dri ba dris lan /
skyabs sems ni yod med gang byas chog
/nang dkyil du gzhug pa ni /
slob dpon bdag nyid gu ru yab yum tshe bdag rigs lnga'i dkyil 'khor du gsal ba'i sku las 'od zer 'phros pas slob ma'i lus ngag yid gsum gyi bag chags thams cad bsregs :
rnam shes hrIHdmar por gyur pa zhal du zhugs dbu ma'i lam brgyud :
yum gyi mkhar pad+ma 'byung gnas kyi skur gsal ba phyir phyung :
rang gi gral du 'khod par gyur par bsam la /
gnas gsum bdud rtsi'i thig le rim par bkod la /
spyi bor 'khor lo oM dkar pos mtshan pa las sku'i tshe lha dkar po rdo rje'i skyil krung gis bzhugs pa /
mgrin par pad+ma AHdmar pos mtshan pa las gsung gi tshe lha dmar po pad+ma'i skyil krung gis bzhugs pa /
snying gar rdo rje hU~M sngon pos mtshan pa las thugs kyi tshe lha sngon po sems dpa'i skyil krung gis bzhugs pa /
gsum ka'ang longs spyod rdzogs pa'i rgyan can phyag mnyam gzhag tshe bum 'dzin pa'i gnas rnams nas /
'od zer so so'i kha dog can 'phros pas :
nub phyogs bde ba can gyi zhing khams nas bsgoms pa dang 'dra ba'i rigs gsum tshe'i lha ye shes pa dpag tu med pa spyan drangs /
khyed rang gi gnas gsum du thim par mos shig
/oM AHhU~M hrIHgu ru d+he ba d+hA ki nI A yur+dz+nyA na sa pa ri bA ra A be sha ya a a A:
zhes brjod /
spos rol bya /
ye shes kyi byin phab pas gsal stong zung 'jug gi rtogs pa skyes pa de'i ngo bor ltos la mnyam par zhog cig
/tiSh+Tha badzra :
zhes rdo rje mgor bzhag
/sngar byin pa'i me tog slob dpon yab yum gnyis kyi bar du dor ba'i mos pas 'bul bar zhu /
zhes me tog slob dpon la phul /
gsang ba'i mtshan du gu ru rdo rje tshe dbang rtsal ces bya bar zungs la /
ma rig pa'i sgrib g.yogs bsal bar gyur pa'i mos pas mig dar bkrol mdzod /
oM AHhU~M/
slob dpon gu ru pad+ma 'byung gnas yab yum lus kyi gnas lngar tshe lha rgyal ba rigs lnga yab yum bzhugs pa rnams mngon sum du mjal bar mos shig
/de nas tshe 'gugs pa'i slad du dmigs pa 'di bzhin du mdzod /
slob dpon gu ru yab yum gnas lnga'i tshe bdag rigs lnga yab yum bcas gsal ba'i sku dang sbyor mtshams nas sprul pa'i lha mo grangs med pa phyogs bcur 'phros pas srid zhi brtan g.yo kun gyi tshe bcud dwangs ma thams cad bdud rtsi 'od zer gyi rnam par bsdus /
gnas lnga'i tshe bdag rnams kyi phyag gi bum par 'khyil bar gyur /
oM:
bcom ldan mgon po rnam snang tshe dpag med :
sogs gong ltar tshe 'gugs gyer /
dngos gzhi'i dbang bskur ba la dmigs pa 'di bzhin du mdzod /
mtshams sbyor rgyas par spro na snga ma ltar la cung zad kha bsgyur nas so sor sbyar /
bsdu na /
slob dpon nyid gu ru yab yum du gsal ba'i gnas lngar bzhugs pa'i tshe bdag rigs lnga'i bum pa nas bdud rtsi kha dog sna lnga'i rgyun babs pas gu ru yab yum gyi sku gang /
sbyor mtshams dang phyag gi bum pa nas kyang bdud rtsi kha dog sna lnga'i rgyun babs /
slob ma gu ru yab yum gnas lngar tshe bdag rigs lnga yum dang bcas par gsal ba'i rigs lnga'i phyag gi bum par zhugs /
gang zhing lud pas 'khor lo lnga'i pad 'dab rnams khengs /
de las kyang bdud rtsi'i rgyun cher babs pas lus kyi gnas lngar bdud rtsi kha dog sna lnga bkrag mdangs dang ldan pas gang /
sgrib pa lnga dag
/khams lnga'i tshe nyams pa sor chud /
dga' ba bzhi dang 'gyur med kyi bde chen skyes /
ye shes lnga thob /
sku lnga mngon du byas par mos shig
/ces byas la de nyid mtshon byed bum pa skur tshig dang mthun par gnas lngar bzhag la /
oM:
sku yi dbang mchog sogs skur tshig lnga po gong ltar brjod /
bum chu sbyin /
tshe chang tshe ril bzhag yod na sbyin /
slob dpon nyid gu ru yab yum du gsal ba'i sogs brjod la mda' dar gyis rgyas gdab pa phyin chad kyang sngar dang 'dra'o //
gsum pa gsang dbang ni /
gzhung las /
gsang ba byang chub bdud rtsi'i bcud mchog myong /
zhes gsungs pa nyid mtshon byed snga ma'i bum gtor gyi tshab tu thod pa'i bdud rtsi mngar gsum chos sman sbyar ba bshad /
bsham dang sgrub tshul sngar dang 'dra ba las /
bdag dang bdud rtsi zhes bsgyur /
bzlas pa tshogs 'khor byas nas dbang la khrus dang bgegs bskrad /
rig ma mtshan ldan 'bul bar mos la maN+Dal phul nas gdong g.yogs pa nas byin 'beb /
brtan par bya ba'i bar yang nang dbang ltar la /
sngar byin pa'i me tog bla ma yab yum gyi mkha' dkyil du dor ba'i mos pas 'bul /
gsang ba'i mtshan du gu ru pad+ma tshe dbang rtsal zhes sogs gong ltar la /
tshe 'gugs kyi dmigs par /
gnas lnga'i tshe bdag rnams dang slob dpon yab yum gyi mkha' gsang du 'khyil bar gyur /
ces dang /
tshe 'gugs la /
'chi med bdud rtsi tshe rten 'di la khug :
ces bsgyur /
dngos gzhi'i dbang bskur ba la dmigs pa 'di ltar mdzad 'tshal /
slob dpon gu ru yab yum du gsal ba dang gnas lngar bzhugs pa'i tshe bdag rgyal ba rigs lnga yab yum thams cad 'dod chags chen pos snyoms par zhugs pas byang chub kyi sems bdud rtsi kha dog sna lnga'i rgyun babs /
gu ru yab yum gyi sku gang /
bde bas myos nas drag tu sbyor ba mdzad pas sbyor mtshams nas byang sems 'chi med bdud rtsi sangs rgyas thams cad 'dus pa'i ngo bo kha dog sna lnga pa'i rgyun babs /
slob ma gu ru yab yum du gsal ba'i lces myangs pas mgrin pa nas 'phel te gnas lnga'i tshe bdag rigs lnga'i sku gang /
de rnams kyang bde bas dgyes te snyoms 'jug mdzad pas mkha' gsang nas byang sems bdud rtsi kha dog lnga pa'i rgyun babs pas 'khor lo lnga dang lus kyi gnas thams cad byang sems bdud rtsi bde ba'i rang bzhin kha dog lnga pas gang /
sgrib pa lnga dag sogs sngar ltar brjod la /
thod pa'i bdud rtsi gnas lngar bzhag cing /
skur tshig lnga po brjod /
tshe ril chang ci bder bya chog
/rgyas gdab phyin chad kyang gong ltar byas pas 'grub bo //
gsum ka dkyus gcig tu bskur na thog ma nas tshe 'brang /
bum pa /
thod pa'i bdud rtsi gsum ka bsham /
las byang tshar gcig gis bsgrub /
phyi dbang gi tshe ril chang sbyin /
ye d+har brjod pa'i rjes su nang dbang /
de'i rjes su gsang dbang rim par bskur /
mthar rgyas gdab tshar gcig byas kyang chog go
/gzhan las khyad 'phags 'chi med tshe yi dbang //
ji bzhin bskur pas tshul bzhin rgyud smin te //
bde stong zag med rdo rje'i sku mchog brnyes //
'khor ba ji srid gzhan gyi don byed shog
/ces pa'ang gter gzhung rtsa ba dang dpal chos kyi grags pa'i dgongs don gzhir gzhag
/sprul pa'i gter chen mchog gyur gling pa dang /
kun mkhyen mdo sngags gling pa zung gi phyag bzhes kyi rgyun ji ltar bar pad+ma gar dbang 'chi med bstan gnyis g.yung drung gling pa rtsal gyis tshe'i chu bo rgyun babs kyi gnas /
shrI de bI ko Ti'i yang khrod rtag brtan dga' ba'i tshal du bsdebs pa dge legs 'phel //

//
