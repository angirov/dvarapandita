oM swasti /
rgyal ba'i bka' yi bstan srung mchog
/rin chen mang sprul rnam thos sras //
de la btud nas sgrub thabs dang //
rjes gnang cho ga mdo tsam bshad //
'dir rnam thos sras ser chen sprin gseb ma'i sgrub thabs dang 'brel bar rjes gnang gi cho ga sgrub pa la gsum ste /
sbyor ba yo byad kyi gshom dang /
dngos gzhi sgrub pa'i thabs /
rjes gnang gi cho ga'o //
dang po yo byad bsham pa ni /
gnas khang mdzes par brgyan /
bris sku sogs rten bkram pa'i mdun du /
stegs bu dri bzang gis byugs pa'i khar maN+Dal sgo rdzogs khor sa gsum pa sgom don dang mthun pa'am sna tshogs pad+ma 'dab brgyad mu khyud dang bcas pa bri /
de'i steng du 'bru sna'i phye la rin po che brdar ba'i rten gtor khang bzang sum brtsegs ma'i tshul du byas pa bkod /
de'i g.yas su bum gdan pad+ma 'dab bzhi'i tshom bu'i khar bum pa bcud ldan /
g.yon du mchod gtor zlum po gtso 'khor dgu pa /
rgyab tu stegs mtho bar yi dam gyi 'bul gtor /
mdun du chu gnyis nyer spyod lnga sogs mchod pa'i yo byad /
phyag mtshan dang spyan gzigs sogs nye bar mkho ba thams cad ci bde bar bkod cing tshogs par bya'o //

//gnyis pa sgrub pa'i thabs ni /
khrus byas gos bzang po gyon nas stan la 'dug ste /
bgegs gtor gtang /
mchod pa byin gyis brlab /
gsang ba'i bdag po'i bdag bskyed bzlas pa dang bcas pa sngon du 'gro bas /
mdun gyi rten bsang sbyang /
stong pa'i ngang las mdun gyi nam mkhar lcang lo can gyi dga' ba'i tshal chen po'i dbus su b+h+rU~M las rin po che'i gzhal yas khang gru bzhi sgo bzhi rta babs dang ldan pa /
phyogs bzhir ka ba nyis stong lnga brgya lnga brgyas btegs pa'i khor yug gis bskor ba'i shar shel /
lho bai DUr+Ya /
nub pad+ma rA ga
/byang 'dzam bu'i chu bo'i gser las grub pa /
dbyibs legs shing lta na sdug pa rgyan thams cad kyis spras pa'i dbus su rin po che sna bdun gyi khang bzang sum brtsegs su yod pa /
sa 'og tu gter gyi khang pa bco lnga dang bcas shing /
'khor sa rim pa gsum gyis bskor ba'i dang po'i phyogs mtshams brgyad du khang bzang brgyad kyis mdzes pa /
de dag gi phyi rol du rin po che'i phung po /
dpag bsam gyi ljon shing /
ma rmos pa'i lo thog
/gter gyi bum bzang /
khrus rdzing me tog dang ldan pa rnams spel mar gnas pa'i phyi nas rin po che'i ra ba gru bzhi pas bskor ba /
pho brang dbus ma'i nang du sna tshogs pad+ma dang nyi ma seng ge la gnas pa'i bai ser po'i 'phro 'du las rgyal po chen po rnam thos sras sku mdog gser btso ma lta bu zhal gcig phyag gnyis pa /
g.yas rin po che'i rgyal mtshan sgreng zhing g.yon nor bu skyug pa'i ne'u le 'dzin pa /
brjid bag dang bcas pa'i sku la lha'i dar sna tshogs pa'i na bza' lhab lhub tu gsol zhing /
rin po che'i thor tshugs dbu rgyan sogs rgyan thams cad kyis spras pa /
zhabs g.yon brkyang ba'i rol pa'i stabs kyis seng ge dkar mo nyal stabs su gnas pa'i steng na bzhugs pa /
nyi ma 'bum gyi gzi brjid can nam mkha'i mdzod la mnga' brnyes shing skye rgu rnams phongs pa las sgrol ba /
phrag gong nyi zlas brgyan pa btsun mo sras dang pho nya'i tshogs kyis bskor ba /
phyogs mtshams kyi khang brtsegs brgyad kyi shar nas rim pa bzhin dzam b+ha la ser po rin po che 'dzin pa /
yang dag shes ser po gser gyi gri ring 'dzin pa /
gang ba bzang po ser po bum pa 'dzin pa /
'brog gnas nag po mdung 'dzin pa /
nor bu bzang po dkar po nor bu 'dzin pa /
lngas rtsen ser skya khang brtsegs 'dzin pa /
ku be ra nag po ral gri 'dzin pa /
'jam po 'khyil ba dkar po gri phub 'dzin pa ste /
thams cad kyang g.yon gter gyi ne'u le bsnams shing rang mdog dang mtshungs pa'i rta la 'chib pa /
brjid cing dpa' ba dar dang rin po che'i rgyan sna tshogs kyis brgyan pa /
'khor sa bar ma na klu chen brgyad 'khor dang bcas pa /
'khor sa tha ma na lha ma srin sde brgyad sogs ci bgyi'i pho nya bsam gyis mi khyab pa'i tshogs rnam 'gyur sna tshogs pa'i gzugs dang cha lugs can /
phrin las rab 'byams la dbang 'byor bas 'dod pa'i dngos grub char bzhin du 'beb pa nam mkha' la sprin phung gtibs pa bzhin 'khod par gyur /
gnas gsum byin gyis brlab /
hU~M las 'od zer 'phros pas lcang lo can gyi pho brang nas rgyal po chen po 'khor dang bcas pa spyan drangs par bsam zhing /
tsan+dan dkar dmar ga pur spos dkar a ga ru'i phye rnams sbyar ba'i spos bsreg cing rol mo'i sgra dang bcas pas /
bai /
ri rab lhun po'i byang phyogs nas //
gnod sbyin rgyal po rnam thos sras //
'khor gyi gnod sbyin tshogs dang bcas //
thugs dam dbang gis gshegs su gsol //
oM bai shra ma Na ye sa pa ri bA ra sa ma ya hriM hriM hriM dzaHdzaH
dzaHhU~M baM hoH
oM bai swA hA/
oM bai shra ma NA ya A kar+ShA ya dzaH
zhes dang /
bai ring po mig 'dzum so gnyis kyi yun tshad du brjod pas spyan drangs /
oM rat+na mu ku Ta a b+hi Shiny+tsa mi /
zhes cod pan gyi dbang bskur /
hU~M/
ri rab chen po'i gzhal yas 'dir //
nyi zla pad+ma'i gdan khri la //
gnod sbyin rgyal po 'khor dang bcas //
bstan pa bsrung phyir bzhugs su gsol //
sa ma ya tiSh+Tha lhan /
zhes bzhugs su gsol /
gsang bdag gnod sbyin 'khor dang bcas //
dam tshig can gyi lha tshogs la //
gnyis med dad pa'i tshul gyis ni //
rtse gcig gus pas phyag 'tshal lo //
a ti pU hoH
pra tIts+tsha hoH
na maH
zhes pas phyag bya /
hU~M/
gsang bdag gnod sbyin chen po 'khor bcas la //
spos dang me tog mar me zhal zas dang //
sil snyan rnga chen byug pa mchod pa'i sprin //
dngos su 'byor dang yid kyis sprul pas mchod //
oM badzra ar+g+haM pA d+yaM puSh+pe d+hU pe A lo ke gan+d+he nai bid+yA shab+da pU dza me g+ha sa mu dra s+pha ra Na sa ma ye hU~M/
zhes pas mchod /
bstod pa bya ba ni /
bai /
ri rgyal lhun po'i byang phyogs lcang lo can //
rin chen mdzes pa'i pho brang chen po ni //
shar phyogs shel las grub pa dkar zhing 'tsher //
lho phyogs bai DUr+Ya ste mthing zhing 'tsher //
nub phyogs pad+ma rA ga dmar zhing dwangs //
byang phyogs gser las grub pa gsal zhing mdzes //
bla gor rdo la gser gyi pa tras brgyan /
khang bzang lcog bzhi rin chen rgyal mtshan btsugs //
rin chen pho brang longs spyod 'dod yon ldan //
rin chen seng steng pany+tsa li ka'i gdan //
zhes pa dang /
gnod sbyin rgyal po rnam thos sras //
sprin bral nyi ma'i gzi mdangs can //
dar dang za 'og na bza' gsol //
dbu la rin chen prog zhu bsnams //
phyag g.yas rin chen rgyal mtshan 'dzin //
g.yon pa gter gyi ne'u le bsnams //
zhal nas rin chen char pa 'beb //
thugs rjes phongs pa las sgrol mdzad //
lha yi seng ge'i gdan la bzhugs //
rin chen phreng bas rab brgyan cing //
nam mkha'i mdzod la mnga' brnyes te //
yid bzhin re skong rnam thos bu //
rdzu 'phrul che zhing 'od dang ldan /
kha dog ldan zhing grags dang ldan //
sde bo che la stobs po che //
gzhan gyi dpung rnams rab tu 'joms //
gzhan gyis mi thub drag shul che //
lha min g.yul rnams pham par mdzad //
rgyal po chen po rnam thos bu //
'khor dang bcas la phyag 'tshal bstod //
ces bstod /
mi nus na gong gi gnas bstod bzhag pa'i /
gnod sbyin rgyal po zhes pa man chad kyis kyang chog
/yang spro zhing nus na 'khor mang gi sger bstod kyang bya ste sgrub yig rtsa ba las shes so //
bzlas pa bya ba ni /
rgyal po 'khor bcas kyi thugs kar nyi ma la gnas pa'i bai yig sngags kyis bskor ba bdag gi thugs ka'i 'od kyis bskul bas ci 'dod pa'i phrin las thogs med du sgrub par bsam la /
oM bai swA hA/
gtso bo'i snying po'o //
oM bai shra ma NA ya swA hA/
nye ba'i snying po'o //
oM dzam+b+ha la ya swA hA/
oM pUr+Na b+ha dra ya swA hA/
oM ma Ni b+ha dra ya swA hA/
oM ku be ra ya swA hA/
oM saM pra dz+nyA nA ya swA hA/
oM gu h+ya s+d+yA nA ya swA hA/
oM pAny+tsi kaHya swA hA/
oM pi tsi kuN+Da lI ya swA hA/
'khor gnod sbyin brgyad po rnams kyi sngags so //
de ltar ci nus bzlas nas /
thun mthar gtor ma 'bul ba ni /
bsang sbyang /
stong pa'i ngang las oM las rin po che'i snod du khaM las gtor ma bdud rtsi'i rgya mtsho 'dod yon lnga'i sprin phung spro bar gyur /
oM AHhU~M/
lan gsum dang /
a kA ro sogs brjod pas byin gyis brlabs la /
oM bai shra ma Na sa pa ri bA ra ma hA ba liM ta ma hA pU dza kha kha khA hi khA hi /
zhes pa bdun gyis phul la /
bai /
byang phyogs skyong ba'i rgyal chen rnam thos sras //
gtor ma phul ba 'di dag bzhes nas kyang //
bdag cag 'khor dang bcas pa la //
bu sdug bzhin du skyong bar mdzod //
bdag la gnod par sems pa dang //
log par zhugs pa'i dgra tshogs rnams //
de yi phru ma gzhom pa dang //
gtan nas brlag pa'i phrin las mdzod //
zhi rgyas dbang dang drag po yi //
las rnams grub par mdzad du gsol //
zhes phrin las gsol /
mthar gtang rag gi mchod bstod dang /
yi ge brgya pas lhag chad bskang /
ye shes pa gshegs /
dam tshig pa rang la bsdu /
smon lam shis brjod ci rigs par bya'o //
!
//gsum pa rjes gnang gi cho ga ni /
bdag bskyed kyi bzlas pa song rjes bum par gsang bdag bskyed gnas gsum byin gyis brlabs nas ye shes pa gzhug
/dbang bskur rigs bdag gi rgyas gdab /
mchod cing bstod nas /
thugs ka'i sngags phreng gzungs thag la brten nas bum lha'i rgyud bskul sku las bdud rtsi'i rgyun babs pas bum pa gang bar bsam nas /
oM nI laM ba ra d+hA ra badzra pA Ni hU~M hU~M phaT phaT swA hA/
zhes pa brgya rtsa sogs bzlas nas lha bdud rtsir zhu /
de nas mdun bskyed kyi sgrub mchod gtor ma 'bul ba yan chad sngar ltar byas /
slob ma rnams khrus byas gos gsar pa gyon /
phyag byas te 'khod pa la /
chos bshad ci rigs pa las khyad par /
de yang rgyal ba stong gi bka' sdod /
bstan pa rab 'byams kyi srung ma /
gnod sbyin gyi sde dpon chen po rnam thos sras zhes bya ba mthu stobs kyi dbang phyug chen po 'di nyid nges pa'i don du bcom ldan 'das gsang ba'i bdag po nyid dang rnam dbyer med cing /
gnas skabs bstan pa skyong zhing sgrub pa po'i re 'dod skong ba'i ched du gnod sbyin dbang po'i skur bzhengs pa ste /
de yang sngon ston pa lcang lo can du rnam thos kyi bu'i gnas na bzhugs pa'i tshe /
ngal gsos po'i bu gar mkhan mchog ston pa'i spyan sngar 'dug go
/de nas rnam thos sras stan las langs nas ston pa la mchod cing rig sngags gsung bar gsol ba btab pa las /
sngags dang sgrub thabs las tshogs dkyil 'khor sogs rgya cher bstan pa le'u bcu drug gi bdag nyid can gar mkhan mchog gi rtog pa gsungs pa sogs /
grub pa'i slob dpon chen po du ma la bka' babs shing brgyud pa'i bka' gter gyi man ngag du ma zhig bzhugs pa las /
'dir gnyal pa nyi ma shes rab kyi gter ma dang 'brel ba /
de la phyi lha ltar sgrub pa /
nang ma mo ltar sgrub pa /
gsang ba gshin rje ltar sgrub pa /
yang gsang mkha' 'gro ltar sgrub pa ste bzhi las /
'dir phyi lha ltar sgrub pa sprin gseb ma'i skor du grags pa de yin /
de yang sngon chos 'khor bsam yas su mnga' bdag khri srong lde'u btsan gyis sras mu khri btsan po mtha'i so kha srung ba'i dmag dpon du mngags pa'i tshe /
slob dpon chen po pad+ma 'byung gnas sogs bla mchod rnams dbu rtse bar khang du spyan drangs mchod pa rgya chen pos mchod nas /
mtha'i dpung rnams 'joms pa dang /
yab rgyal po'i bzhed pa 'grub pa dang /
bar chad med cing bde legs su 'gyur ba'i rten 'brel mdzad du gsol /
zhes lha sras dang rgyal blon thams cad kyis gsol ba btab pa las /
slob dpon chen pos de ltar bgyi'o zhes gsungs nas /
skad cig de la rgyal po chen po rnam thos sras 'khor rta bdag brgyad las byed mgo brnyan gyi tshogs dang bcas pa nam mkha' gang ba mdun gyi sprin gseb tu spyan drangs /
rgyal po 'khor bcas la zhal dngos su bstan /
der slob dpon gyis bka' bsgos shing dam la btags nas phrin las sgrub pa'i gnyer gtad /
rgyal pos ji ltar gzigs pa'i bkod pa rnams mtha' mi mgon btsun gyis ri mor bkod pa la rab gnas dang mnga' gsol mdzad /
de nas rgyal pos mtha' bzhi'i dmag dpung rnams dbyar mo thang du 'tshogs pa'i dus tshigs bor ba las /
der gzugs dang cha lugs rnam 'gyur sna tshogs pa'i dpung tshogs bsam gyis mi khyab pa 'dus /
rgyal bus de rnams khrid de gru gu dang rgya dang hor gyi sgom grwa bar pa rnams bcom /
dkor cha rnams khyer nas yab la phul /
mthar rgyal bus slob dpon gyi drung du rdo rje theg pa'i man ngag nos nas nyams su blangs pas dngos grub thob /
de lta bu'i rnam thos sras kyi bsnyen sgrub las tshogs dang bcas pa rnams o rgyan chen pos zab mo'i gnad du dril ba phyi rabs kyi don du sku 'bag dang lhan cig bya rgod gshongs su gter du sbas pa gnyal pa nyi ma shes rab kyis bton nas /
snur nyi ma 'od zer sogs las rim bzhin brgyud pa'i rjes gnang zab mo sgrub pa la slob dpon gyi bya ba rnams sngon du song /
slob ma'i bya ba maN+Dal phul nas /
gsol ba gdab pa /
byang chub rdo rjes sangs rgyas la //
ji ltar mchod cing gsol ba ltar //
bdag kyang rab tu bskyab pa'i phyir //
gsang bdag 'khor bcas deng bdag stsol //
ces lan gsum gyis gsol ba btab /
rgyun bshags gang 'os kyis tshogs gsag
/de nas slob ma la phyag rdor gyi mngon rtogs phog
/mdun gyi gtor ma mdun bskyed bzhin gsal btab gnas gsum brlab /
hU~M gi 'od zer gyis ye shes pa spyan 'dren cing spos sreg rol mo'i sgra sbyar /
ar+g+haM nas shab+da'i bar gyis mchod cing bstod pa bya /
de nas bum pa spyi bor bzhag
/sku gsung thugs las byung ba yi //
ye shes dam tshig dri ma med //
lha yi chu ni dag pa yis //
bdag gis mngon par dbang bskur ro //
oM badzra pA Ni a b+hi Shiny+tsa tu mAM/
zhes bum chu lha'i ngo bo ye shes bdud rtsis lus gang dri ma dag
/chu'i lhag ma spyi bor 'khyil ba las rigs bdag gis dbu brgyan par bsam zhing dbu rgyan bcings la /
sangs rgyas kun gyis rab bsngags pa'i //
dbu rgyan dbang bskur sbyin par bya //
oM rat+na mu ku Ta a b+hi Shiny+tsa trAM/
zhes dbang bskur ro //
de nas dpon slob gnyis ka phyag rdor du gsal ba'i thugs kar zla ba la hU~M/
bla ma'i thugs ka nas 'od 'phros mdun bskyed rgyal po'i thugs rgyud bskul /
de'i thugs ka nas sngags kyi phreng ba byung ba'i 'od kyis don gnyis byas /
'jig rten khams kyi dngos grub thams cad bsdus te sngags phreng la thim /
de nyid slob ma'i khar zhugs snying ga'i hU~M gi mthar lan gsum du 'khod par bsam la /
phyag rdor gyi sngags sngon du 'gro bas /
gtso bo'i snying po dang nye snying brgya rtsa brgyad /
'khor rnams kyi sngags gsum sogs rjes zlos byas la /
slob mas slob dpon la me tog 'thor zhing /
sngags bdag bdag la bstsal lags kyis //
sngags bdag bdag la byin gyis rlobs //
lan gsum /
slob dpon gyis me tog spyi bor bzhag la /
sngags bdag 'di la bstsal lags kyis //
sngags bdag 'di la byin gyis rlobs //
lan gsum gyis byin gyis brlab /
de nas slar yang maN+Dal phul la /
byang chub rdo rjes sangs rgyas la //
mchod chen ji ltar bstsal pa ltar //
bdag kyang bskyab pa'i don gyi phyir //
ci 'dod dngos grub bstsal du gsol //
zhes gsol ba gdab /
slob ma gsang bdag gi nga rgyal brtan po bskyed du bcug la /
gtor ma snying ga'am lag par gtad de /
mdun bskyed las mar me gcig las gnyis mched kyi tshul du byon /
snying ga nas sib kyis thim pas lus dang grib ma'i tshul du bzhugs par bsam la /
bla ma brgyud pa'i mtshan nas brjod cing bka' bsgo dang sngags rnams drag por brjod cing sbyar spos kyi dud pa dang rol mo'i sgra bya'o //
de nas bka' bsgo ba ni /
deng nas gzung ste bu khyod kyis dpal phyag na rdo rje dang rgyal po chen po rnam thos sras 'khor dang bcas pa rnams bsgom pa dang bzlas pa'i sgo nas yi dam chos skyong gi gtso bor zungs shig
/ces brjod /
rgyal mtshan lag g.yas su gtad la /
rin chen rgyal mtshan nor bu'i tog gis spras //
bdud kyi dgra las rgyal ba'i rgyal mtshan 'di //
sangs rgyas bstan pa bsrung phyir gtad par bya //
mi mthun phyogs las rgyal phyir gzung bar gyis //
ne'u le g.yon du gtad la /
rin chen du ma'i gter gyi ne'u le 'di //
bsam 'phel yid bzhin nor bu du ma'i gter //
'gro kun phongs pa'i sdug bsngal bsal ba'i phyir //
skal ldan khyod kyis zungs la spyad par gyis //
zhes phyag mtshan gyi rjes gnang ngo //
deng nas gzung ste dus thams cad du mchod gtor la brtson pa dang /
ji ltar bshad pa'i dam tshig rnams bsrung ba la brtson par gyis shig
/ces bsgrag
/gtso bos ji ltar sogs kyis khas blang /
maN+Dal yon 'bul rnams spyi dang 'dra zhing /
mdun bskyed kyi rjes chog kyang gong du bstan pa bzhin no //
bsnyen sgrub dang las sbyor gyi man ngag zab mo rnams ni rtsa ba'i gzhung las shes par bya'o //
zhi sogs rnam 'a~Xgyur grangs me~Xd pas //
rdo~X rje~X 'dzin pa'i bka' bzhin du //
bstan skyong rnam mang thos sras kyi //
sgrub thabs rjes gnang ngo mtshar rmad //
rnam sras ser chen sprin gseb ma'i sgrub thabs rjes gnang dang bcas pa'i le'u tshan no ///
/
