@#//
yi dam spyi la sbyar du rung ba dgra bgegs gnan pa'i las rim stobs chen khro bo'i dpung gnon zhes bya ba bzhugs so //
rab brjid khros pa'i stobs kyis sa gsum gnon //
drag sngags gsung sgras log 'dren klad pa 'gem //
ye shes 'bar bas gnyis snang 'khrul rtog sreg
/bla ma he ru ka dpal zhabs la 'dud //
bstan 'gror 'tshe ba'i dgra bgegs dam sri rnams //
ldang med gnan pa'i las rim bka' gter gyi //
bcud bsdus 'byor pa che chung mkhas dang rmong //
sus kyang bya sla bltas chog 'dir gsal bya //
de la spyir gnan pa'i las rim ni mngon spyod kyi mtha' sdud yin pas srung zlog gsad pa'i las mthar sbyor bar bshad kyang /
bye brag tu dam sri gnan pa'i thabs /
sgrub pa sde brgyad chos skor spyi dang /
bye brag chos dbang gi gsang rdzogs /
bdud 'dul sprul sku snying thig
/rol rdor dregs 'dul sogs las dmigs bsal 'byung ba rnams
dang /
'gong po ar gtad kyi gnan pa byang gter gtsor gyur gur drag las tshogs mang por gsungs pa dang /
dgra gnan gshed skor king kang dmar nag kha thun sogs dang gto nag gi skor las mang du bshad pa dang /
sri chung bcu gsum gnan thabs byang gter phur pa /
nag rtsis 'byung ba rin chen kun 'dus /
phyis kyi gter gsar kha shas las 'byung bas mtshon /
gnan pa kho na sger sgrub bya ba'i tshul yang rgya cher 'byung ba ltar /
deng sang dgra dur phur gsum phyogs gnan gyi srol nyid grags che zhing nyer mkhor gyur la /
de'ang dper na chos gling gur drag las /
de nas las kyi mtha' sdud pa :
dgra bgegs gang la bya yang rung :
gnan gtad sbyor ba 'di la 'jug :
ces pas mtshon gzhung phal mo cher dgra 'dre'i gnan pa kha sgyur ram phyogs 'thus bya chog par gsungs pa ltar /
rig 'dzin gong ma rnams kyis sri gnan gyi man ngag zur bkol mdzad pa'i rjes su 'brangs nas /
dgra'am bgegs dang sri gnan sogs gang la'ang kha bsgyur phran bus 'grub pa bya sla'i lag len /
bka' brgyad gsang rdzogs kyi thod pa la brten nas gnan pa'i gzer kha gtso bor gyur pa'i gter byon rnams khungs su byas nas 'god pa la /
mngon spyod gang gis rtsom pa'i rnal 'byor pa dbang dang dam tshig ldan cing bsnyen sgrub tshad du 'khyol ba /
dpa' gsum gding gsum ngar gsum dang ldan cing /
khyad par dam sri ni sngon dam tshig nyams pa 'drer skyes nas chos rgyus che bas yi dam bskyed rim gyi gzi brjid kyis mi 'dul bas ting 'dzin lta ba'i gzi brjid kyis 'dul bar gsungs pas lta ba'i gding nges par gal che zhing /
de ltar med kyang dam tshig gtsang zhing gdams ngag zab mo dang ldan pa'i rnal 'byor pas phrin las 'grub pa yin la /
dus tshod spyir lcags khams kyi lo zla nyi dus phung gsum bdud nyi sogs drag po'i las la bsngags pa rnams dang /
bye brag dmigs bya'i lo zla zhag dus kyi keg dang dgra gshed bdun zur sogs gyim shang nas 'byung ba ltar legs par brtsis pa'am /
rnal 'byor pa rang nyid khro zhing 'tshig pa'i dus su mngon spyod kyi las gnam lcags thog rgod ltar rno bar gsungs pas khyad par gyi dus su gdug cing rtsub la drag po'i gnas su bsngags par las kyi sbyor ba brtsam par bya'o //
gang la bya ba'i yul yang zhing bcu tshang ba sogs bstan 'gro spyi la gnod cing 'tshe ba'i dgra bgegs la mngon spyod kyi phrin las 'grub par 'gyur gyi /
rang don dang gzhan la gnod 'tshe'i bsam pas gnan sreg 'phang gsum byed pa ni las rdugs shing ngan 'gro'i rgyu ru 'gro bas spang bar bya dgos so //
de
la gsum /
dmigs pa'i 'bem bca' ba /
drag po'i g.yul gsham pa /
las kyi gzer kha gdab pa'o //
dang po ni /
dgra la ling+ga bris 'bur dang bgegs la thod pa so so gnan pa gtso bor bshad kyang da lta gnyis ka la shog ling thod par bcug ste gnan pa kho na byed pa ltar na /
thog mar ling+ga bri ba'i gzhi ro ras sam dug shog
/bri rdzas dug khrag bsres pa'i snag tsha /
bris smyug bya sha zan gyi sgro rkang ngam skyer pa sogs drag shing las bcos pa dang /
'ching byed byad thag la cha sogs gnan ling dang 'brel ba'i chas thams cad la rang gi dri ma ma song zhing shin tu gtsang bar bya /
lag pa sen mo'i sbubs dang bcas pa legs par bkrus shing skam nas phye'am bsang thal gyis 'phur ba dang kha ras brgyab /
pang khebs kyis bkab nas kha rlangs mchil ma ma shor zhing lus kyi grib ma'ang ma phog par byas nas bri'o //
de'ang gzugs can dgra gnan gtsor byed na /
ling+ga mi gzugs pho mo gang 'os kyi rtags can rid cing mya ngan gyis gdung ba'i tshul /
mig shi mig kha gdangs shing yan lag bzhi lcags sgrog gis bsdams pa'i snying khar dza kha sprod bar du nr-i bri /
de'i steng du e /
g.yon du hur /
'og tu thums /
g.yas su dzaHzhes pa'i 'bru bzhis phyogs bzhir bskor /
de rgyab ling+ga'i mgrin phyogs nas yig mgo phyir la bstan te /
nyi ma phyogs bzhi mtshams brgyad nas gnod cing 'tshe ba'i dgra bo bsam ngan sbyor rtsub 'chang ba rnams dang /
khyad par dgra bo che ge mo'i tshe bla srog gsum mthu stobs nus pa thams cad khug dzaHdzaH
dzaHhU~M baM hoH
zhes pa tsam mam /
spro na bla 'gugs kyi sngags tshan gang rung bri /
dpral bar rus shes na de ka'i mthar khug dzaHbri /
ma shes na thams cad rus chen sde lngar 'du bas /
ji 'u kung keg shang khug dzaH
mgo bor dgra mgo thog tu babs pa thams cad stam+b+ha ya nan /
mig gnyis la long /
rna ba gnyis la 'on /
sna la thib /
kha nang du bdud po nga longs /
mgrin par brjed /
dpung pa g.yas g.yon la dzaHhU~M/
pus mo g.yas g.yon la baM hoH
nywa ldir bzhir mA ra ya rbad ces 'bru bzhi'i 'og tu zha re /
brla g.yas su dgra bo'i bla mi sha ba dgo ba lug ra bya dang gla ba bong burabardzu ba khug dzaH
zhes phreng du bri /
g.yon du /
tsha 
zhes pa'i mthar pus mo'i phyogs nas brtsam ste /
troM tri shaM tri dzaHkhaM sha g+ha dzaHtri thuM dzaH
zhes sngags mgo phyi bstan du bskor /
gsang bar phaT/
ces sam /
gar+b+ha nr-i dzaH
rkang mthil gnyis su yaM re re bri /
ling+ga'i phyi rol du mgo bo nas gzung sngags mgo phyir bstan du lha gzhung so so'i gnan sngags dmigs bsal yod na de nyid ming spel bcas bri /
dmigs bsal med pa'am spyi tsam du /
dgra bo nr-i mA ra ya rbad thuM/
d+ha ra ya d+ha ra ya nan /
mA ra ya mA ra ya nan /
ma rig pa nan /
'du byed nan /
rnam shes nan /
ming gzugs nan /
skye mched drug nan /
reg pa nan /
tshor ba nan /
sred pa nan /
len pa nan /
srid pa nan /
skye ba nan /
rga shi nan /
oM sarba dzi na hU~M dzaH
tri dza trig nan /
nr-i tri mu tri laM nan /
shan tri gan tri nan /
dgra bo guM guM satwam+b+ha ya nan /
sarba loka tri pA la nan /
snga dgra lag tu bdar pa thams cad chings brubs nan /
da dgra thad du langs pa thams cad chings brubs nan /
phyi dgra zhe la 'chang ba thams cad chings brubs nan /
spyi dgra rlung ltar 'tshubs pa thams cad chings brubs nan /
sgos dgra rbab ltar rgyug pa thams cad chings brubs nan /
zur dgra khyi ltar zug pa thams cad chings brubs nan /
rkyen dgra thog ltar 'babs pa thams cad chings brubs nan /
shar shing khams pa'i dgra bo thams cad chings brubs nan /
lho me khams pa'i dgra bo thams cad chings brubs nan /
nub lcags khams pa'i dgra bo thams cad chings brubs nan /
byang chu khams pa'i dgra bo thams cad chings brubs nan /
mtshams bzhi sa khams pa'i dgra bo thams cad chings brubs nan /
sarba trig nan rbad nan /
b+hin+d+ha tsit+ta rbad nan /
laM nan nan /
zhes bri /
de rgyab dza khram nyer gcig gis bskor ro /
'dre bgegs la dmigs pa'i sri gnan gtso bor byed na ling+ga bshad ma thag pa ltar la mi 'dra ba'i khyad par sri chung bcu gsum la mgo bo so sor bsgyur tshul bshad kyang sri gnan spyi tsam la mi gzugs kyis chog pa dam pa rnams kyis bzhed /
nyer mkho che ba dam sri bya mgo
/dur sri wa mgo
/phung sri rnga mo'i mgo
/dgra sri g.yag mgo
/pho sri spyang mgo
/mo sri khyi mgo
/chung sri sre mong /
god sri phag mgo rnams dmigs bsal gnan skabs bsgyur na legs /
gang ltar gnas yig spyi sngar ltar la snying gar nr-i'i tshab tu tri bri /
'gugs byang nyi ma phyogs bzhi sogs kyi mal du /
oM sarba dza tri ni hU~M dzaH
na tri su tri ni hU~M dzaH
shan+t+ri ni hU~M dzaH
ka tri ni dan+t+ri ni hU~M dzaH
kuM kuM dzaHdzaHdzaHhU~M/
sri ngan gdug pa can gyi bla srog rnam shes khug dzaHdzaH
dzaHhU~M baM hoH
zhes dang spro na bla 'gugs sngags kyang bri /
dpral bar e trig nan /
brla g.yas g.yon du /
dar sri gdug pa can gyi bla srog shak+ti thun dzaH
zhes pa'i yig mgo pus mo nas brtsam ste bri ba rnams khyad par ro //
ling+ga'i phyi rol gyi dmod sngags rgyas pa rwa phur gyi snyan brgyud dmod byang ltar bris na legs kyang /
mi nus na /
lo sri lo bcu gnyis la 'khor ba thams cad mA ra ya chings brubs nan /
zla sri bcu gnyis zla bar babs pa thams cad mA ra ya chings brubs nan /
zhag sri sum cu'i zhag tu 'gyu ba thams cad mA ra ya chings brubs nan /
dus sri drug cu'i srang du sdigs pa thams cad mA ra ya chings brubs nan /
dam sri snang srid 'byung ba dkrugs pa thams cad mA ra ya chings brubs nan /
'gong sri bstan sel phugs su zhugs pa thams cad mA ra ya chings brubs nan /
keg sri spar sme dur du tshud pa thams cad mA ra ya chings brubs nan /
byad sri sde brgyad za kha zug pa thams cad mA ra ya chings brubs nan /
yod sri stong sde'i mi kha zug pa thams cad mA ra ya chings brubs nan /
med sri ltog 'gong sris la rku ba thams cad mA ra ya chings brubs nan /
bgegs sri ci byed bar du gcod pa thams cad mA ra ya chings brubs nan /
gnod sri 'tshe ba'i bdud rigs thams cad mA ra ya chings brubs nan /
dmigs bsal sri gang yin gyi ming dper na dgra dur phung gsum la /
dgra sri phyogs bzhi mtshams nas ldangs pa thams cad mA ra ya chings brubs nan /
dur sri gshin yul 'og nas don pa thams cad mA ra ya chings brubs nan /
phung sri sgo bzhi'i zur nas ldangs pa thams cad mA ra ya chings brubs nan /
mdor na bar du gcod pa'i sri ngan thams cad mA ra ya rbad thuM/
d+ha ra ya d+ha ra ya nan /
mA ra ya mA ra ya nan /
ya ma dam sri kA ya wA ka tsit+ta satwam+b+ha ya nan /
zhes dang dza khram sngar bzhin bkod /
de nas lag len tshad ldan dang sgrub pa rtags thon byed na ling+ga gtsang dag sogs gnad rnams gal che bas chu zan gtsang mas shog gu'i phyi nang thams cad phyi /
snod gtsang chus bkang bar ling+ga lan gcig bshan nas rlung la phyar te skam nas thog mar rang grib sbyongs /
de nas 'byung bzhi'i ling khrus rnams zur gsal man ngag khyad par ba'i gnad dang ldan par byas la /
gri mdze'i khrag dang dug sna tshogs tshad /
dgra la dmigs bya'i dri ma drug sogs zag rdzas /
bgegs dang sri la 'dre tshugs kyi sa dang rten gnas sa rdo chu shing gang yin rnams lcags snod du rlangs pa thon tsam me la bsros nas byug
/dgra ling mtshon lteb bam ro lteb tu grags pa thog mar zur bzhi nang du bcag
/de nas mtha' nas rim par bsdus pa snying ga'i sa bon mthong ba dang /
'dre bgegs la snying ga'i sa bon bcag pa'i 'dre lteb byas la bzhag
/dbye rdzas bya 'ug gi dang ru man ngag gi gnad ldan sogs dang /
shi skra bdud dang skud pa sngo dmar gnod sbyin gyi zhags pa'am /
yang na skud pa sna lnga sde brgyad kyi byad thag la so so'i sngags man ngag ltar btab pa dang /
rdo rje gtsug lag nas bshad pa'i phar la mi thebs mi srid pa /
tshur la ldog mi srid pa /
las 'gyang mi srid pa /
mnan nas ldang mi srid pa ste /
gzer bzhi po sogs gal che rung /
deng sang rtags thon dang tshad ldan byed pa dkon pas dgon yul gyi rim gro'i gnan pa spyi 'tsham lta bu la ni ling+ga bris zin nas ling khrus sogs lag len spyi 'gre tsam gyis chog go
/de nas ri rud sa /
phung shul sa /
rgya grog dmar nag 'thabs pa'i sa ste gdug pa'i sa sna gsum gyi stegs bu khru gang ngam mda' gang ba gru bzhi pa'i dbus su /
gru gsum kha khyer gsum ldan nang dug khrag dang phyi ro sol gyis byugs pa'i nang du ling+ga bcug la khebs ras nag gis bkab /
sri gnan la gal che ba thod pa yin pas sri chung bcu gsum sogs la thod pa so sor bshad kyang /
nyer mkho dam srir mi khyi ra phag rabs chad thod pa /
dur srir wa thod /
phung srir rnga mong mdzo rtol dre'u'i thod pa /
dgra srir rta g.yag thod pa /
pho srir g.yag rog thod pa /
mo srir khyi mo nag mo'i thod pa /
chung srir re'u lu gu khyi gu skad ma thon par shi ba dang sre mong thod pa /
god srir 'phar spyang ngam god mgo rnams su bshad cing /
dgra gnan spyi la glang ru spyang ki sha khyi kho rang gi pha myes thod pa rnams bsngags shing /
yang na g.yag rwa me chus ma phog pa skyes pa la g.yas dang bud med la g.yon pa /
'dre bgegs spyi la wa thod dang phag thod nyid bsngags so //
sri gnan thod pa'i rigs la gong du ling+ga'i snying gar bkod pa'i sngags /
oM sarba dza tri sogs thod pa'i dpral ba nas phyir la mdung tshugs su bri /
dpral bar rgan pa'i rgan sri nan /
gzhon pa'i gzhon sri nan /
'gram pa g.yas la pho'i pho sri
nan /
g.yon la mo'i mo sri nan /
zhes dug khrag gis bris la skud pa sngo dmar gyis bcings nas sgrub pa'i tshe brub khrung du ling+ga dang mnyam du bzhag dgos par gsungs kyang ma shong na hom khung rtsa bar bzhag
/sri gnan la med thabs med pa'i thod pa ra khyi phag gsum du bshad de /
de'ang gzhung gi dgongs pa dang rig 'dzin gong ma'i phyag len dngos ltar na /
sri thod gang yin ling+ga bcas mnan zin pa'i steng du thod gnon zhes ra khyi phag gsum thod pas gnon pa yin la /
sri gnan gang yin yang thod gnon de gsum med thabs med pa yin pas dus gcig gnan pa mang du byed tshe thod gnon gsum po'ang re re bzhin 'dzom dgos par gsungs kyang /
deng sang go ba dang phyag rgyun tshad ldan med stabs de gsum gang rung gi thod pa zhig kun gyi tshab tu rung bar byed par snang ba de'ang spyi 'gre tsam la bkag pa med kyang /
gong smros ltar thod gnon gsum zur du byung na tshad ldan du 'gyur bas de'ang nye logs su bkod /
gang ltar hom khung mthar skyer rtsang nyer gcig gis srin mo 'gros su bskor /
de steng khri'u'i khar yi dam lha gzhung so so'i zlog gtor drag rgyan dar gdugs sku tsaka sogs kyis spras pa bzhag pa'i gsham nas /
phung re'am snam ras nag po'i gur yol sbrel la brub khung sogs kyi bcas rnams la nyi zer dang mar me'i mdangs bdud rtsi'i zegs ma sogs mi phog pa bya /
mdun stegs su sman raka gtor gsum /
drag po'i nyer spyod /
sngon gtor tshogs kyi yo byad sogs las byang dkyus la dgos pa rnams dang /
thun re bzhin 'bul rgyu'i dmar gtor rgyan med sha dum dang bcas pa bsham /
bya 'ug sgro brub khung g.yas g.yon du btsugs /
lcags snod du gu gul nag po dang mu zi nag po sogs bsres pa'i dbye bdug rdzas /
thod tshal du yungs dkar nag ke tshe shang tshe lcags zangs rbab rdo'i phye ma sogs la dug khrag gis ngar btags pa'i thun rdzas /
rnga ma nag po /
gdab phur /
sgrol gri /
tho ba /
phung re /
byad thag
/ro g.yam 'og rgya gram dang /
steng ri rab laM mtshan bris pa /
mi kha'i rdzas sogs 'og tu dgos pa'i yo byad thams cad skabs 'dir tshogs par bya'o //
gnyis pa drag po'i g.yul gsham pa la gsum /
dang po 'gugs pa /
bar du gzir ba /
mthar gnan pa'o //
dang po ni /
las byang gi brgyud 'debs skyabs sems nas brtsam bzlas pa'i bar gyer tshig gcig gis bdag mdun mnyam du bsgrub /
de nas slob dpon drag po'i chas su zhugs te /
drag po'i thugs dam bskul ba /
gser skyems /
gzu dpang /
brub khung dang dmigs bya bskyed pa /
'gugs gzhug bcas phur gshin sogs so so'i gzhung ltar gtang chog kyang /
mdor bsdus spyi 'tsham gter kha gong 'og sogs las 'byung ba ltar na /
thog mar bskul pa ni /
rol mo g.yab dar bcas /
hU~M:
rang bzhin rnam dag chos dbyings drag po'i zhing :
skye med dbyings las sgyu ma'i skur bzhengs pa :
khrag 'thung khro rgyal gtso 'khor sprul par bcas :
mngon spyod phrin las mdzad phyir thugs dam bskul :
khyod thugs chos dbyings zhi las ma g.yos kyang :
snyigs ma lnga bdo'i las ngan 'gro ba rnams :
zhi bas mi thul de phyir thugs rje ches :
mi bzad rab 'jigs drag po'i skur bzhengs shig :
byang chub sgrub la 'tshe ba'i gdon tshogs dang :
zhing bcu tshang ba bstan pa spyi yi dgra :
khyad par bdag la sdang ba'i dgra bo'i tshogs :
mngon spyod drag po'i phrin las ma g.yel bar :
rings par khug la srog chod dus mtha' stungs :
ming tsam med par rdul du brlag pa yi :
thugs dam dus la bab bo sa ma ya :
rnal 'byor bdag gis dad pas bskul sgrub tshe :
'dod pa'i 'bras bu mchis par mi mdzad na :
zhal bzhes thugs dam nyams par mi 'gyur ram :
de bas khrag 'thung 'khor bcas dbyings nas bzhengs :
mngon spyod drag po'i phrin las 'grub par mdzod :
ces bskul /
gser skyems bya ba ni /
raM yaM khaM/
gser skyems zag pa med pa bdud rtsi'i rgya mtshor gyur /
oM AHhU~M ha hoHhrIHsa byin brlab la /
hU~M/
byin rlabs mchog stsol rtsa brgyud bla ma dang //
yi dam zhi khro sgrub pa bka' brgyad lha //
sangs rgyas byang sems dpa' bo mkha' 'gro la //
gser skyems mchod pa 'bul lo phrin las mdzod //
mthu stobs dbang phyug dpal mgon lcam dral dang //
dregs pa'i sde dpon chen po sum cu sogs //
ye shes las las grub pa'i dam can la //
gser skyems mchod pa 'bul lo phrin las mdzod //
phyi nang gsang ba gab sbas bstan pa skyong //
dregs pa sde brgyad yul lha gzhi bdag sogs //
srid gsum 'byung po mthu stobs can rnams la //
gser skyems mchod pa 'bul lo phrin las mdzod //
ces 'bul /
gzu dpang gsol ba ni /
hU~M b+h+yo /
gsang sngags rdo rje theg pa'i dkyil 'khor 'dir //
mi phyed dad pas zhugs pa'i rnal 'byor bdag
/sgrub pa snying por dam du bcas pa la //
bar gcod 'tshe ba dam nyams dgra yis byas //
da ni mngon spyod drag po'i las rtsom na //
lha dang dam can rgya mtsho grogs la byon //
bdag gis ma nyes dam nyams dgra yis nyes //
nyes byas 'di la chad pa'i las mdzod cig
/nyes med rnal 'byor bdag gi grogs g.yel na //
sngon gyi tha tshig 'gal bar 'gyur ta re /
khas blangs gnyan gyi mtha' la ma gtang bar //
do nub gzu dpang gnyen po'i grogs la byon /
khyed kyi drang po'i sems kyis da lta rang //
sdig can dgra bo sgrol ba'i phrin las mdzod //
dus gsum sangs rgyas rnams kyang byin ma chung //
chos skyong srung ma rnams kyang mthu ma chung //
bka' srung las mkhan rnams kyang rtsal ma zhan //
sngags 'chang rnal 'byor bdag gi bsam pa sgrubs //
ces gsol bas /
snod bcud lhar gsal ba thams cad sngon gyi thugs dam las bzhengs te rang la gnang ba bstsal cing dgra bgegs la thugs cher 'khrugs pas drag po'i las la rngams shing rings pa'i tshul du bzhugs par bsam /
dmigs bya bskyed 'gugs ni /
mdun du e las lcags bsregs kyi khang sgrom gru gsum bang rim dgu pa /
kha khyer dog cing gting zab pa /
'og na 'dod chags kyi khrag mtsho khol ba /
logs la zhe sdang gi me rlung 'tshubs pa /
steng na gti mug gi mun pa gtibs pa /
mtshon cha'i char 'bebs shing nad dang dug gi rlangs pa 'phyo ba /
than dang ltas ngan gyi cho 'phrul sna tshogs mi bzad par 'khrugs pa /
las byed gshin rje'i dmag tshogs seng ge ltar rngams pa /
stag ltar 'phyo ba /
srin po ltar khros pa /
sha za ltar rgyug pa /
rgyob rgyob dang sod sod kyi sgra 'brug ltar sgrog pas gang ba /
srid pa las kyi btson khang drag po de'i nang du /
dgra la /   nr-i 
bgegs la /   tri 
dud kha yongs su gyur pa las /
gnod byed dgra bo /
zhes sam /
gnod byed dam sri /
de nyid lus gcer bu rid pa /
mdog nag cing dran pa nyams pa /
mya ngan gyi phyag rgya can /
bu ga dgu nas rnag khrag 'dzag pa /
gnod byed thams cad 'dus pa'i ngo bor gyur /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka'\u0f8e
chos kyi bka'\u0f8e
dge 'dun gyi bka'\u0f8e
rgyal ba zhi khro'i lha tshogs rnams kyi bka'\u0f8e
bka' srung pho nya las mkhan rnams kyi bka'\u0f8e
gzhan yang gsang sngags dang /
rig sngags dang /
gzungs sngags dang /
snying po dang /
phyag rgya dang /
ting nge 'dzin dang /
bden pa'i stobs kyis bdag cag rnal 'byor pa dpon slob yon mchod 'khor dang bcas pa la gnod cing 'tshe bar byed pa'i gzugs can gyi dgra /
gzugs med kyi bgegs /
bar chad kyi rkyen /
khyad par du /
dgra gnan yin na /   dgra sna jag sna rkun sna ston pa'i dgra bo yid la brnag pa /
zhes dang /
sri gnan la /   gnod byed dgra sri dur sri phung sri /
zhes pa lta bu kha sgyur /
spyi la /   yid la brnags pa'i dgra bgegs dam sri /
zhes pas chog
/rgyab rten lha srung dang bcas pa rnams /
mgon byed kyi lha /
tshe dang dbang thang /
bsod nams dang dus kyi dbang du ma btang bar da lta nyid du ling+ga 'di la khug cig
/ces dang gzhung so so'i 'gugs sngags sam /
spyi la rang rang lha sngags mthar /
dgra bgegs dam sri dzaHhU~M baM hoH
A be sha ya a AH
zhes btags pa lan bdun nam gsum bya /
khyad par du bskul pa ni /
e yi tshogs kyi dkyil 'khor du //
'bar ba gtum chen rngams pa rnams /
khros pa'i yid kyis bskul byas na //
sangs rgyas bsod nams sku yang 'jig
/bdud rtsi lnga 'am zas lnga la //
mtshan ma ming du bcas pa byas //
bkug ste rdo rje phur pas btab //
rdul du brlags te tshogs su 'bul //
zhe sdang rdo rje 'khor bcas kyis //
'jig rten khams ni rab 'byams kun //
thal ba bzhin du brlag nus phyir //
drag po'i phrin las sgrub par mdzod //
hU~M/
dam tshig chen po'i dus la bab //
sprul pa 'gyed pa'i dus la bab //
dgra bgegs 'gugs pa'i dus la bab //
sdang ba'i dgra dang gnod pa'i bgegs //
gang la bya ba khyod kyis shes //
bla srog rnam par shes pa kun //
ma shor ma gtang khug la shog
/btab pa'i dus las ma 'da' bar //
zhing bcu tshang ba'i dgra dang bgegs //
thams cad ma lus myur du khug
/lcags kyu can gyis snying nas drongs //
zhags pa can gyis yan lag chings //
lcags sgrog can gyis dbang po sdoms //
dril bu can gyis myos su chugs //
las kyi rlung gis rgyab nas phul //
'jigs pa'i mun pas mdun nas sus //
skad cig de ni yud tsam la //
rang dbang med par khug la shog
/oM badzra ang+ku sha dzaH
rat+na pA sha hU~M/
pad+ma s+pho Ta baM/
karma g+haN+De hoH
bla 'gugs pho nya 'gyed pa ni /
dgra gnan gtsor byed na king nag gi bskul pa gtang na legs kyang mdor bsdus su /
hU~M dzaH
bla 'gugs sprul pa gnod sbyin gser gyi stag
/lcags kyi dom spyang bye ru'i khyi mo dang /
khyung chen gser gyi 'phar ba zangs kyi dred //
gang 'tsham gzugs su sprul pa khyed rnams kyis //
bla tshe 'khyam po 'phyo ba'i dus drug la //
bla rtags mi dang sha ba dgo ba lug
/ra khyi bya dang gla ba bong bu sogs //
gang du brdzus kyang da lta nyid du khug
/mngon spyod dmod pa'i las la mA ra ya //
zhes bskul la /
'gugs sngags ni gzhung gsal yod na dang khyad par du /
dgra bo'i bla sha re ma ti 'grim 'grim /
sha ma ru ti thuM thuM/
myogs myogs /
yed yed /
sha ma ru ti khug ling /
myogs ling /
shag ling /
thums dzaH
tsa mun tri dzaHhU~M baM hoH
zhes bzla /
sri gnan gtsor byed na bla 'gugs bskul snga ma'i tshab tu /
hU~M/
nam mkha'i dbyings su sri bros na /
khyung gi mgo can khyod song la //
nam mkha'i dkyil nas sri khug cig
/rnam shes gzugs dang rten la phob //
gangs dkar rtse la sri bros na //
seng ge'i mgo can khyod song la //
gangs dkar rtse nas sri khug cig
/rnam shes gzugs dang rten la phob //
g.ya' spang mtshams su sri bros na //
g.yag gi mgo can khyod song la //
g.ya' spang mtshams nas sri khug cig
/rnam shes gzugs dang rten la phob //
gong sum dag tu sri bros na //
spyang ki'i mgo can khyod song la //
gong sum dag nas sri khug cig
/rnam shes gzugs dang rten la phob //
brag thang mtshams su sri bros na //
'ug pa'i mgo can khyod song la //
brag thang mtshams nas sri khug cig
/rnam shes gzugs dang rten la phob //
nags tshal dag tu sri bros na //
dom gyi mgo can khyod song la //
nags tshal gseb nas sri khug cig
/rnam shes gzugs dang rten la phob //
rgya mtsho'i gting du sri bros na //
sram gyi mgo can khyod song la //
rgya mtsho'i gting nas sri khug cig
/rnam shes gzugs dang rten la phob //
chu bo'i gzhung du sri bros na //
chu bya'i mgo can khyod song la //
chu bo'i gzhung nas sri khug cig
/rnam shes gzugs dang rten la phob //
sa yi steng du sri bros na //
dred kyi mgo can khyod song la //
sa yi steng nas sri khug cig
/rnam shes gzugs dang rten la phob //
rgya gram lam du sri bros na //
phag gi mgo can khyod song la //
rgya gram lam nas sri khug cig
/rnam shes gzugs dang rten la phob //
ri sul dag tu sri bros na //
go bo'i mgo can khyod song la //
ri sul dag nas sri khug cig
/rnam shes gzugs dang rten la phob //
them pa'i 'og tu sri bros na /
khyi yi mgo can khyod song la //
them pa'i 'og nas sri khug cig
/rnam shes gzugs dang rten la phob //
rtsig pa'i gseb tu sri bros na //
byi ba'i mgo can khyod song la //
rtsig pa'i gseb nas sri khug cig
/rnam shes gzugs dang rten la phob //
phyogs mtshams kun tu sri bros na //
sprul pa'i pho nya mang po dang //
yang sprul pho nyas sri khug cig
/rnam shes gzugs dang rten la phob //
'gugs sngags /
dam sri'i bla sha re ma ti sogs bsgyur ba dang /
gtso bor /
oM sarba dzaHtri ni hU~M dzaH
na tri su tri ni hU~M dzaH
shan tri ni hU~M dzaH
ka tri ni dan+t+ri ni hU~M dzaH
kuM kuM dzaHdzaHdzaHhU~M/
zhes bzla /
dgra dang sri gnan thun mong du /
nr-i sha ku ru nr-i sha ku ru /
kho so ba ti /
yaM ru ti /
yaM se na yaM se na /
ma na yaM snying tshal pa baM ril rbad /
dgra bgegs dam sri'i bla rten tshe rten srog rten thams cad khug cig dzaHdzaH
zhes pa'i 'gugs sngags nyer gcig re bzla /
de yang 'gugs pa'i dus gnad tho rangs /
nyi shar /
nyi thal /
srod 'khor bzhi yin pas de rnams dang /
so so'i bla 'gyu ba'i skabs su khyad par du bskul zhing khug rtags ma byung bar du sngags dmigs la nan tan bya /
de'i skabs su bdag mdun gyi sku las sprul pa'i khro bo khro mo pho nya las mkhan nyi zer gyi rdul lta bu 'phros pas /
dgra bo dngos dang rang rang gi bla rtags bcas pa dang /
pho sri g.yag dkar /
mo sri khyi mo nag mo'i rnam pa sogs gong smros ltar la /
ri bo'i rtse /
rgya mtsho'i 'gram /
'jig rten khams gar gnas kyang dgra bgegs rnams byi'u khras 'ded pa ltar bkug nas gzugs la bstim /
!
yang /
thugs ka nas khro bo 'dod rgyal lcags kyu dang /
sgo ma bzhi rang ming gi mtshon cha 'dzin pa dpag med spros te /
dgra gyod rkun ma'am /
sri chung bcu gsum /
gtso bor gyur pa'i gdon bgegs gnod byed srid rtse nas mnar med kyi bar gang du gnas pa'i sa nas lcags kyus snying phug
/zhags pas ske nas bcings /
lcags sgrog gi dra bar bcug
/dril bus myos par byas /
mtshon cha sna tshogs kyi char phab nas /
las kyi rlung gi 'khor lo la bskyon te rang dbang med par myur stabs su bkugs te gzugs la dbang med du thim /
byad thag gis gru gu ltar bcing /
lus ngag yid gsum shin tu nyam thag pa la rdo rje rgya gram shin tu lji bas mnan te /
bdag mdun gzi brjid kyi mthus 'gul ba tsam yang mi nus par bsam /
sngags tshan re dang gong 'og dmigs pa gang rigs re sbrags nas brgya rtsa re 'gro bar bya /
thun mthar dmar gtor bran la 'gugs gzhug
/na mo /
rig 'dzin rtsa brgyud lta bu'am /
bsdu na /
na mo /
dkon mchog gsum gyi bka' bden pa dang /
rtsa brgyud bla ma /
yi dam lha tshogs /
mkha' 'gro chos skyong srung ma'i bka' bden pa dang /
khyad par dpal chen he ru ka drag po'i lha tshogs sprul pa phyag brnyan bka' sdod dang bcas pa'i bka' bden pa dang /
bden pa chen po'i mthus /
sdang dgra gnod byed 'byung po'i rigs su gyur pa thams cad sha khrag dmar gyi gtor ma 'di la khug cig
/dzaHhU~M baM hoH
zhes lan gsum gyis bkug
/raM yaM khaM/
a las thod pa'i snod du gtor ma ni //
ngo bo ye shes bdud rtsi chen po la //
rnam pa dgra bgegs bsgral pa'i sha khrag rus //
lha tshogs dgyes skong 'dod yon sprin du gyur //
oM AHhU~M/
lan gsum /
hU~M/
bcom ldan khro bo'i rgyal po 'khor bcas la //
dgra bgegs sha khrag rus pa nang khrol tshogs //
lhun por spungs pa'i 'dod dgu'i ba liM ta //
phyi nang nyer spyod sman raka bdud rtsi'i tshogs //
'bul lo dgyes par rol la bdag cag gi
/nad gdon kun zhi tshe dpal longs spyod spel /
khams gsum dbang sdus dgra bgegs bdud sde'i dpung //
thams cad ming gi lhag mar tshar chod cig
/phas rgol bsam ngan sbyor rtsub byad stems dpung //
thams cad rang gshed phob la mthu nus shigs //
mdor na bdag gi re 'bras gang yin pa //
'bad med lhun gyis grub pa'i phrin las mdzod //
ces brjod la /
thun gtor mdun gyi gtor chen du 'bul lo //
de nas thun phyi ma rnams la mchod pa gso zhing las byang mdor bsdus te mchod pa byin rlabs nas bzlas pa'i bar dang /
bskul pa nas thun gtor bar snga ma ltar gtang /
dgong thun la las byang bzlas pa'i mjug tu /
chos skyong gtor 'bul /
tshogs byin rlabs nas lhag ma'i bar gtang /
de nas bskul pa nas gzung thun gtor bar grub nas /
las byang chad brtan sogs mthar dbyung /
mtshan thun byed na nyin mo'i tshar bar pa'i skabs ltar lan gsum dang /
rgyas par 'grub na sngags rgyun yang bya /
gang ltar rtags thon byed na dngos nyams rmi lam du khug rtags ma byung bar 'gugs pa kho na dgos shing ma khug par gsad las byas na bla yar bas nam yang mi thebs par bshad /
deng sang zhag gi grangs gcad ltar bdun gcig byed na zhag gsum la 'gugs pa de ka thun gcad do //
!
//gnyis pa bar du gzir ba ni /
thun dang por 'gugs pa yan grub pa dang /
lha dbye'i rdzas ngan rnams yod na lha rten dang rang la dud pa mi phog par rdza ma'i 'phrul 'khor sogs su bdug pa yin yang /
rgyun du gu gul sha chen yungs dkar gyi dud pas bdug la /
bdag gi shangs sgrom dang ba spu'i bu ga thams cad nas sprul pa'i khro tshogs nam mkha' gang ba 'phros /
kho yi lha srung bya spu rlung gis khyer ba ltar bskrad par bsam la /
hU~M:
dbye byed las kyi pho nya'i tshogs :
las ngan sdig can dgra bo 'di :
srung zhing skyob par byed pa yi :
ye shes 'jig rten lha yi tshogs :
phrol cig phyes shig rnam par phyes :
mnyam por 'ong ba'i bdud dang sprod :
ma ma trag rak+sha mA ra ya phye phye :
nr-i tri de ba sarba u tsa ta ya phaT:
ces lha dang phral /
gsad pa'i sngags dang dmigs pa rang rang gi gzhung ltar bya'am /
spyi tsam du /
thun snod nad mtshon dug rlangs khol ba'i klong :
thun rdzas las byed pho nya za gsod rngams :
gtum drag rgyob sod 'jigs pa'i 'brug stong ldir :
stong khams gang ba'i thog rgod chems chem 'khrugs :
log 'dren gnad la dbab pa'i mthu ldan gyur :
ces mos la /
rtsa sngags sham du /
gnod byed dgra bo'am /
sri che ge mo'i /
srog rtsa la yaM yaM/
snying rtsa la rbad rbad /
srog la hur thums /
nr-i tri e hur thums dzaH
mA ra ya rbad rbad /
ces gsad pa'i sngags bzlas la kha rlangs ma shor bar lag ngar brgyud nas phus 'debs /
yang skabs su /
rang yi dam du gsal ba'i thugs ka nas 'od zer dpag tu med pa 'phros /
dmigs bya rnams la phog
/ba mo la nyi zer phog pa'am /
me tog sad kyis khyer ba ltar bkrag mdangs nyams /
bdag mdun dang brub khung gi rtsang rnams bshan pa pho mo'i ngo bor gsal ba'i zhal nas sngags sgra di ri ri bzlas pas /
drag sngags kyi 'od zer me lce rno ngar dang ldan pa'i mtshon cha'i rnam par 'phros te /
lus kyi yan lag nang khrol rnams bcad gtubs byas te lo tog ser bas bcom pa ltar gyur par mos la sngags bzla /
mthar /
thun rdzas rnams dregs pa lha srin sde brgyad 'dus pa'i dmag tshogs nad mtshon dug gi thog ser drag po dmigs bya'i snying khar gzir zhing bsdigs pas /
gzugs bye ma'i mkhar chus bshigs pa ltar rdul du bcom nas /
mthar rnam shes kyi ngo bo /
nr-i'am tri /
dud kha mar me 'chi kha'i 'od lta bu de yang nag kem gyis bsad par bsam la /
hU~M:
khrag 'thung khro rgyal chen po yi :
pho nyar mngags pa thun gyi bdag :
dgra bgegs sgrol phyir las la yA:
sna tshogs drag po thun gyi rdzas :
glog ltar 'khyug cing thog ltar 'bebs :
dgra bgegs lus sems 'ben la yA:
gong gsal gsad sngags brjod la ling+ga la thun brab /
de nas thun gtor 'bul ba gong ltar bya /
de ltar bsad rtags ma byung bar ram /
bdun gcig sgrub pa'i skabs 'di la zhag gnyis bya 'o //
!
//gsum pa mthar gnan pa'i las sgrub pa ni /
'gugs pa lha dbye yan khyug tsam song nas /
bdag mdun gyi lha tshogs thams cad gtum drag nyams brgyar 'bar bas dgra bo'i lus ngag yid gsum gnan pa'i las mdzad par gyur /
mdun gyi ling+ga dmigs bya dngos su gsal ba'i spyi bo mgrin pa snying ga rnams su gnam lcags kyi 'khor lo rtsibs bzhi pa lte bar sna tshogs rdo rjes mtshan pa lci zhing 'thas pa re res mnan cing /
yan lag dang tshigs bzhi thams cad rdo rjes gzir pas nyams thag cing g.yo 'gul mi shes par bsam la rtsa sngags kyi mthar /
dgra bo nr-i mA ra ya rbad thum /
d+ha ra ya d+ha ra ya nan /
mA ra ya mA ra ya nan /
zhes dang /
bgegs la /
dam sri tri mA ra ya sogs bsgyur la bzla /
yang dmigs pa sngar ltar la /
oM sarba dzi na hU~M dzaH
tri dza trig nan /
nr-i tri mu tri laM nan /
shan tri gan tri nan /
dgra bo'am /
sri che ge mo skabs babs kha bsgyur la /
guM guM satwam+b+ha ya nan /
zhes bzla /
mchil ma khong du song na ngag gnan du 'gyur bas snod gcig tu bsags la pho /
bzlas pa zin nas sngon du bsgrubs pa'i rnam 'joms bum chu'am chu gtsang gis kha bshal /
mthar thun sgrub dang bcas te thun rdeg
/dmod byang dgra gnan la king dmar ltar dang /
sri gnan la snyan brgyud dmod byang legs kyang /
dkyus 'gre tsam la gong du ling+gar bkod pa'i dmod byang dgra sri so so brjod cing brub khung steng rnga ma nag pos g.yab /
thun gtor 'bul ba'i tshig gsham /
thams cad rang gshed phob la nus mthu shigs //
zhes pa'i mthar /
lus ngag yid gsum mthu rtsal nus pa rnams //
nam yang ldang med gnon pa'i phrin las mdzod //
ces bsgyur la thun gsum la sogs 'don bya snga ma rnams kyi 'gros ltar rtags ma byung bar ram /
bdun gcig gi tshe nyin gnyis bsgrub bo //
!
//gsum pa las kyi gzer kha gdab pa ni /
rtags sam zhag grangs rdzogs pa'i thun tha ma dgong mo la babs pa dang /
las byang bzlas pa /
srung ma'i gtor 'bul /
tshogs kyi lhag ma yan rgyas par gtang /
bskul pa nas brtsam thun gtor yan dkyus ltar song nas /
ling+ga hom khung nas skam pas blangs te dgra 'dre pho la dpung pa g.yas dang mo la g.yon sngon la bcag ste mgo nas mar /
mjug nas yar dril /
byad thag gis bcings la gnan thod gang yin der bcug
/de steng thun rdzas /
mi kha'i rdzas /
tshwa bul tog ba tshwa sogs blugs la bkang /
phung re yugs sa'i sha gos rabs chad re ba sogs kyis bsgril /
ro skra'am khyi spu'i skud pa /
tshon skud sna lngas rgya chings byas pa'i kha la khro zhal lam sna tshogs rdo rje'i the'u'i rgyas btab /
se skyer 'om bu gsum gyi rtsang dmar rgya gram du gzer /
de dag gi skabs su'ang kha rlangs dri ma mtheb rjes sogs ma shor ba gal che /
gnan chas byed pa'i tshe gong smros gnan sngags ci 'grub bzla zhing /
dgra'am bgegs sri 
de nyid dbang po nyams shing 'gyu ba bral nas 'gul ba tsam yang mi nus shing /
byad thag sna lngas gru gu ltar bsdams /
snying nang du 'khor lo rtsibs brgyad gnam lcags las grub pa rno ngar dang ldan zhing drag sngags kyis mtshan pa g.yon skor du drag tu 'khor bas snying sogs nang khrol rnams bcad /
kho la zug gzer dang na tsha sdug bsngal mi skye bar bde ba'i ngang du dran med du brgyal bar bsam /
thod dbang bskur ba'i dmigs pa ni /
bdag mdun gyi lha rnams dang /
rang bzhin dbyings na bzhugs pa'i zhi khro rab 'byams kyi lha tshogs rnams kyi sku dang phyag mtshan sogs las /
'od zer dmar nag me rlung 'tshubs shing sra mkhregs mtshon cha'i rang bzhin thod pa la bstims pas thod pa shin tu sra zhing brtan pa /
dgra bgegs bskal pa'i bar du mi ldang ba'i btson khang srubs seng med par bsam zhing /
dril chas kyang bskal pa'i mun pa dang /
rtsang rnams dang thod gnon rnams kyang gshin rje las byed shan pa pho mos bskor nas ldang med du thub par srung bar mos pa ni sri gnan la lhag par gal che zhing /
dgra 'dre gnyis kar /
hU~M e dzaHb+h+rU~M/
thugs rje'i 'od rtsal srid gsum gang ba'i tshogs //
gcig tu dril ba'i stobs shugs nus pa'i dbal //
bgegs srin mthar byed gshin yul e gsang klong //
ting 'dzin rdo rje thod pa'i brda ru snang //
dbyings rtsal 'gags med bdud 'dul khro bo'i sprin //
drag sngags lu gu rgyud kyi thig le yis //
nam yang gzhom med rdo rje'i ngo bo ru //
srid pa spu gri'i 'khor los rgyas thobs shig
/oM laM AHlaM hU~M laM satwaM b+ha ya nan //
hA swA yeHNa ma shra hA ma dI bA waM e
/d+ha ro ni yo ShAny+tsa te
/data? ba h+ya te ga thA ta ShAn te tun he[ \u0f7f]bA b+ha pra tu he mA d+har ye oM/
zhes nyer gcig gis rab tu gnas par bya'o //
de nas gnan pa'i sa ni /
srid pa gter khyim las gnan pa'i dmigs brgyad du bshad pa dang /
rdo rje gtsug lag gi rgyud las bshad pa sogs lce mdud dang gyim shang gi sa dmigs /
king kang dug ri'i dgra 'dre rang gshed dbab pa'i sa dmigs rnams nges par gal che yang /
dkyus 'gre tsam du dgra 'dre spyi la lha khang dang mchod rten gyi 'og
/lam rgya gram du gnan /
bye brag dam sri lha khang them 'og gam mchod rten rmang /
phung sri grong dbus sam srang mdo /
dgra sri gong gsum ltongs dang lung gsum mdo /
dur sri dur khrod dbus /
pho sri la btsas 'og
/mo sri brag nag rming /
chung sri ma'i mal 'og
/god sri ra ba'i dbus su gnan pa'i sa dmigs gzhung rnams su so sor bshad pa ltar /
dpyid gsum nub /
dbyar gsum lho /
ston gsum shar /
dgun gsum byang du bltas la dong gru gsum brko /
de'ang khru gang yan chad sa ro yin pas dor /
de nas sor nyi shu brus pa'i sar gnan pa bya /
lto 'phye'i kha blta phyogs bzhed srol mang ba las 'dir 'byung ba rin chen kun 'dus dang dgongs 'dus skar mdzod ltar byas pa'o //
de nas chos srung gi gtor skyong dang las gzhung chad mdo gtang /
zlog gzhung sgo dbye yod na bya /
med na mi dgos /
mdun gyi gtor ma'i ye shes pa mdun gyi nam mkhar btegs /
dam tshig pa bdag la bstims nas /
slar yang gtor chen zor rdzas dang bcas pa skad cig gis dpal he ru ka dregs pa lha srin sde brgyad kyi dmag tshogs khro gtum 'jigs pa'i gzugs can srid gsum gang ba nad mtshon dug gi char 'beb pas dgra bo sgrol ba'i las la rngams par gyur /
hU~M:
phyogs bzhi mtshams brgyad steng 'og na :
gnas pa'i snang srid lha 'dre'i tshogs :
gser skyems mchod pa 'di bzhes la :
rig 'dzin bdag gi bka' la nyon :
dmar chen drag po'i gtor zor 'di :
lha srin tshogs la 'phen snyam ste :
dkar po'i phyogs la mi 'phen no :
khyed rnams rang rang gnas la gshegs :
hU~M:
rnal 'byor zor 'phen gang du 'phen :
sdang dgra gnod bgegs phyogs su 'phen :
phyogs der gnas pa'i gzhi bdag rnams :
sku zur dbu smod zhabs sdus la :
do nub zor gyi zor lam phyes :
'khor bcas drag po'i dmag sna drongs :
sdang dgra gnod bgegs phyogs su khyer :
dpa' ba'i 'phrul 'khor der shoms shig
/ces gser skyems mchod cing /
thugs dam bskul ba'i mjug tu dkar gtor gyis sna drangs te /
gnan chas /
gtor chen sogs khyer la gnan dong rtsar phyin pa dang zor chen re zhig der bzhag
/gong du smros pa'i bskul pa dang /
gser skyems /
gzung dpang bcas gtang /
yi dam phur pa yin na phur bu dang /
gzhan la ral gri thogs pas sa la bsnun tshul byas te /
hU~M/
rang nyid dpal chen khro rgyal he ru ka
/stong gsum gang ba'i skur gyur phyag g.yas kyis //
phur bu 'am ral gri 
bsnun pas sa gzhi rab tu gas //
mtha' yi rgya mtsho sngo mer gsal bar gyur //
hU~M:
lho phyogs gshin rje'i 'jig rten gyi :
'jigs su rung ba mun pa'i klong :
dregs pa kun gyi bshan khang nas :
las byed gshin rje 'khor dang bcas :
bdag gi dad pas spyan 'dren na :
dgra bgegs 'dul phyir gnas 'dir byon :
e ya ma rA dza sa pa ri bA ra badzra sa mA dza :
dzaHhU~M baM ho :
lho phyogs rim pa bdun gyi sa 'og gshin rje'i grong khyer nas 'chi bdag las kyi gshin rje bye ba dgu ring mdog nag cing mi sdug pa'i gzugs can ma he la zhon pa /
gnam sa lta bu'i kha gdangs nas nga ro 'brug ltar khol ba lag gnyis len pa'i phyag rgya can lha ma srin dregs pa thams cad kyis bskor ba skad cig gis lhags par bsam la /
sa ma ya rak+Sha tiSh+Tha hU~M:
zhes dam la bzhag
/dmar gtor sha dum zan dum rak+tas bran pa dgra bo'i sha khrag tu dmigs la /
oM AHhU~M/
lan gsum /
kr-iSh+Na dza mA ri hU~M phaT/
dgra bgegs kyi mAM sa tsit+ta rak+ta go ro tsa na king ni ri ti gr-ih+Na khA his bsngos la /
hU~M/
'chi bdag nag po 'khor bcas la //
dgra bo'i sha khrag gtor ma 'di //
'bul gyis dgyes par rol nas kyang //
dam nyams dgra bo 'khor dang bcas //
sdom 'dzin gnan pa'i phrin las mdzod //
ces pas dmar gtor dong du 'bul /
slar yang 'gugs 'dren bla 'gugs nan tan lha dbye'i bar du byas nas /
gnan chas thogs te /
dgra gnan la /   hU~M/
dam nyams dgra bo las ngan 'di //
gnan no ri rab 'og tu gnan //
las kyis mnar pa'i sdig can 'di //
gtad do gshin rje'i lag tu gtad //
'khor bar 'khyams pa'i las ngan 'di //
sba 'o rgya mtsho'i gting du sba //
dang po bde bar gshegs pa'i bka'//
de nas 'byung ba lnga yi gter //
de nas dbang po lnga yi bcud //
dang por zhe sdang pha yi rgyud //
bar du 'dod chags ma yi mngal //
tha mar nyon mongs lus blangs te //
gtan du sdug bsngal myong ba las //
de bas bsad cing gnan par bya //
gnan gzir drag po mi bya rgyu /
khyod kyis las ngan sna tshogs spyod //
'di 'og bskal pa brgyad khri bzhi stong na //
gshin rje'i rgyal pos chos 'chad zer /
khyod kyis chos skal der nyon cig
/'khor dang bud med nye drung zas nor bcas //
gtad do 'chi bdag gshin rje'i lag tu gtad //
de yi lag nas 'chor mi srid //
gnan no ri rab 'og tu gnan //
de yi 'og nas ldang mi srid //
nam zhig byang chub sems skyes na //
longs la rgyal ba'i bka' la nyon //
de yi bar du gnan par bya'o //
nam yang gtang bar mi bya 'o //
zhes dang /
sri mnan la /   hU~M/
phung sri bya ba'i las ngan 'dis //
rdo rje slob dpon sku la bsdos //
rdo rje mched la bar chad byas //
rnal 'byor bdag la rtag tu 'tshe //
dam sri sdig can las ngan 'dis //
rgyal khams yongs la gnod pa byas //
sbyor sgrol mang po'i sgo yang bkag
/bka' las 'da' byed sdig can 'di //
nam yang gtang bar ma byed cig
/'jigs rung gshin rje'i kha nang chugs //
mi 'gyur yangs pa'i mgrin par drongs //
thar med las kyi lto bar chugs //
gtad do 'chi bdag khyod la gtad //
'chi bdag nag po dam tshig can //
gal te byang chub sems ldan bar //
sri ngan gtad kyis slar ma gtang //
zhes gnan rdzas gshin rje la gtad par mos la dong nang du bskyur /
gnyis ka la'ang so so'i gnan sngags dang ldog med kyi dmod pa brjod cing thal mo brdab /
dmigs bya khong chud gshin rje zhal bsdams te :
mnan pa'i las sbyar dam nyams dgra bo rnams :
bskal pa ma stongs bar du mi thar bas :
mun nag rum gyi nang nas rgya mtsho'i gting :
rim bdun sa 'og gshin rje'i grong khyer song :
zhes bsam la ro g.yam la rgya gram dang ri rab bris pas kha bkab /
mi kha'i rdzas sogs kyang blugs /
'byung ba go ldog gi dmigs pa dang bcas /
mkha' dbyings rlung me chu sa'i dkyil 'khor steng //
suM las rin chen ri rab sra zhing brtan //
rab 'bar sna tshogs rdo rje dang bcas pas //
rtag tu thar med gzir mnan rgyas gdab bo //
zhes brjod la 'byung ba re res rgyas 'debs pa dang de yi sa bon bcug pa'i sngags bzla ba yin te /
e nr-i tri mA ra ya satwaM b+ha ya nan /
yaM nr-i tri sogs kyis 'gres te /
raM 
baM 
laM 
suM rnams la sngags snga ma bzhin btags la 'don tshig dang sprad la nam mkha' rlung me chu sa rim pa dgu'am /
yang na go ldog gi sngags dmigs dang rgyas 'debs kyang de bzhin la /
de steng rgya gram dang ri rab kyi rgyas 'debs kyang bya bar bzhed do //
de nas rgyas gdab pa ni /
hU~M/
gcig ni ting 'dzin rtse gcig rgya //
gnyis ni thabs dang shes rab rgya //
gsum ni sku gsung thugs kyi rgya //
bzhi ni tshad med bzhi yi rgya //
lnga ni ye shes lnga yi rgya //
drug ni pha rol phyin drug rgya //
bdun ni yan lag bdun gyi rgya //
brgyad ni rnam thar brgyad kyi rgya //
dgu ni theg pa rim dgu'i rgya //
don dang brda sbyar rtags kyi rgya //
gnyis su med par rgyas gdab bo //
oM laM AHlaM hU~M laM satwam+b+ha ya nan /
d+harma d+hA tu a aH
de nas /
gtor ma'i dam tshig pa rang la bsdus /
gtor chen sprul pa'i dmag tshogs nam mkha' gang ba dpa' ba'i ngar sgra dang bcas te dgra'am bgegs kyi steng du chas nas /
mtshon cha'i char phab pas dgra bgegs rgyab rten dang bcas pa kha phung rjes med du brlags par gyur par mos la /
las byang rang rang gi chad mdo'i gsham nas 'byung ba'i zor bskul lam /
spyi khyab tsam du /
hU~M/
drag po zor gyi dpung tshogs dgra la b+h+yo //
sdang dgra gnod bgegs thal ba'i rdul du rlogs //
sdang ba'i dgra bo yid la brnags pa 'di'i //
mi sod khyim shigs nor phyugs thal bar rlogs //
dgra bgegs rtsad nas gcod pa'i phrin las mdzod //
b+h+yo b+h+yo sdang ba'i dgra la b+h+yo //
b+h+yo b+h+yo gnod pa'i bgegs la b+h+yo //
b+h+yo b+h+yo za ba'i 'dre la b+h+yo //
b+h+yo b+h+yo phung ba'i sri la b+h+yo //
zor zor dmigs pa'i yul du zor //
zhes dang zlog sngags dmod tshig bcas brjod la dgra phyogs sam thebs phyogs su rtse bstan la 'phang /
bshal chus brtan ma bskyang /
gtor snod mnan pa'i khar sbubs la 'gugs gzhug dang phyag rgya bzhis 'ching bsdam byas te /
las byang so so'i gzhung ltar rta bro brdung /
dmigs bsal med na spyi tsam du /
hU~M/
stong gsum stong gi 'jig rten na //
zhing bcu bsgral pa'i gdan steng du //
dpal chen lha tshogs bro brdungs pas //
dgra ni thal bar rlog pa'i bro //
bgegs ni phye mar 'thag pa'i bro //
gnyis 'dzin ru dra sgrol ba'i bro //
bar chad med par brdung bar bya //
oM laM AHlaM hU~M laM satwam+b+ha ya laM nan /
zhes dpal chen he ru ka'i mthu stobs dang nus pas rgyas btab cing bden pa'i tshig gis gzir /
drag rtsal stobs kyis mnan pas nam yang ldog pa med par gyur par mos /
gtor snod gzed la 'bru 'thor zhing ye d+har dang shis brjod bya /
cung zad phyir spags nas las gzhung gi srung 'khor 'don bsgom bya /
sprul pa'i bya khyung mthing nag zhal phyir gzigs pa zhig gis rjes bcad par bsam /
tho brtsegs pa'am /
sgo la khroM bri /
khyim du log nas tshe 'gugs dang las gzhung gtang rag mchod bstod sogs rjes bsdu rnams dkyus ltar du bya'o //

//gnan pa'i skabs su sa brko gang du'ang ma phig na ma thebs pa yin pas nges par slar bskyar dgos par gsungs shing /
gnan dong cung zad brkos pas sa bug pa ltar song ba ni thebs pa'i tshad yin la brko sla ba'ang thebs pa'i rtags su bshad do //
las sbyor nyin thun rjes ma'i phyag len dkyus su bstan pa ni gzhung phal mo che'i dngos bstan smin gling gter chen sogs kyi phyag bzhes ltar yin la /
yang rig 'dzin gong ma kha cig gis gdab las bya bar bzhed pa ltar na /
thun tha ma la tshogs bar pa yan grub par byas /
de nas brub khung nas ling+ga skam pas blangs pa dang zan ling bcas slob dpon mdun lcags snod du bzhag
/bskul dang gser skyems nas brtsam las gzhung so so'i gdab las rgyas par bya ba las /
'gugs pa'i skabs
gzhung 'di'i bla 'gugs dang /
bsgral ba'i mthar gsad pa'i sngags dmigs kyang sbyar /
gnan ling la gnas spar gyi dmigs pa bya rung min bzhed srol gnyis su snang ba las rnam shes mi spar ba thebs sla bar go
/zan ling gtubs nas zhal bstabs byas la gtor chen du phul /
gnan ling ma bsnad par bstab pa'i mthar lteb chag byas nas dug khrag gis khram btab la gnan chas sogs gong smros ltar bya ba ni lugs gcig yin pas rang gi long khyab bam 'dod mos dang bstun chog go //
spyir phan gnod kyi las rab 'byams sgrub pa la rang 'dod tsam gyis mi chog
/gzhung rnams nas bshad pa'i mtshan nyid dang ldan pa zhig dgos pa gzhir byas /
khyad par dbang dang mngon spyod kyi phrin las rnams la man ngag gi gnad dang mi ldan par gya tshom du spyod na phan gnod cir 'gyur cha mi 'tshal zhing /
lhag par gnan gtad kyi rigs 'di khe nyen shin tu che bas /
grogs bsten pa /
dug dbyung ba /
rgyan gdab pa sogs las spyi dang bye brag gi zab gnad rdo rje gtsug lag gi rgyud dang /
srid pa gter khyim ma bu /
rig 'dzin brgyud pa'i zhal lung rnams la 'dris pa zhig shin tu gal che 'o //
'di ni yi dam bka' brgyad spyi dang /
bye brag gshin rje rta mgrin phur pa ma mo /
gur drag sogs gang la'ang sbyar du rung zhing /
dgra gnan dang sri gnan so sor byed tshul dkyus su bstan pa dang /
phyogs su byed na'ang tshig spel dgra bgegs dam sri zhes phyogs bsdus su sbyor ba dang /
ling+ga bri ba /
bla 'gugs /
gnan tshig sogs gnyis ka byed kyang rung zhing /
mi 'grub na spyi 'gre'i nang 'thus pa sogs rgyas bsdus 'dor len rigs pas 'phrul shes par bya'o //
gang dran bris min gzhung dang man ngag bsdebs //
gya tshom ma yin byin rlabs rgyun mang thob //
rang 'dod ma yin gzhan la phan phyir bris //
'on kyang nyes gyur rtsa ba gsum la bshags //
bstan 'gror 'tshe byed stobs ldan lha min dpung //
rig sngags gom gsum sbyor bas nam du yang //
ldang med rim dgu'i 'og tu bcings nas su //
phyogs las rnam rgyal dge legs dpal 'bar shog
/ces gnan pa'i gzer kha spyi la sbyor chog pa zhig blo dman pa 'byor spros kyis mi lcogs pa rnams la phan par snang bas ci nas dgos gal che zhes phur bla karma mthu stobs dbang phyug sogs kyis ring nas bskul bas /
bka' gter gyi gzhung rnams dang rig 'dzin gong ma'i man ngag snying por dril te dus zhabs kyi sngags rig 'dzin pa pad+ma gar gyi dbang phyug rtsal gyis shrI de bi ko Ti'i snying po drag rtsal mthu stobs kyi gzi brjid dang ldan pa'i gnas su bsdebs pa dge legs 'phel ///
/
