gu ru mtshan brgyad sogs kyi bkra shis 'jam mgon gsung las 'khol bton bzhugs /
rgya gar yul byon rdo rje gdan du bzhugs //
bdud bzhi bcom pas sangs rgyas kun dang mnyam //
'dul khrims ldan pas dge slong cha lugs 'dzin //
gu ru shAkya seng ge'i bkra shis shog
/kha che'i yul byon sing+ga la ru bzhugs //
thos bsam ldan pas 'gro ba ma lus 'dul //
byams pa chen pos pha ma lta bur mdzad //
gu ru blo ldan mchog sred bkra shis shog
/rgya mtshor sku 'khrungs o rgyan yul du byon //
rgyal po'i sras mdzad rdzu 'phrul sna tshogs ston //
'khor bar ma chags thabs kyis rol rtsed mdzad //
gu ru pad+ma rgyal po'i bkra shis shog
/za hor yul byon ma ga d+ha ru bzhugs //
bsil ba tshal du bam ro'i sgrub pa mdzad //
sde snod bcu gnyis thugs kyi klong na gsal //
gu ru pad+ma saM b+ha'i bkra shis shog
/li yi yul byon lcang ra smug por bzhugs //
shel sgong brag tu mngon shes mkha' ltar khyab //
gzhan don phrin las 'bras bu lo 'dab rgyas //
gu ru nyi ma 'od zer bkra shis shog
/bal po'i yul byon yang le shod du bzhugs //
gnod sbyin rdzong du dam sri sde brgyad btul /
khams gsum dbang sdud srid gsum zil gyis gnon //
gu ru seng+ge sgra sgrog bkra shis shog
/mu stegs yul byon dga' ba'i tshal du bzhugs //
snyan pa'i sgra yis phyogs mtshams kun du khyab //
gsang sngags phyi nang thugs kyi klong na gsal //
gu ru rdo rje gro lod bkra shis shog
/srin po'i yul byon rnga yab gling du bzhugs //
zangs mdog dpal rir gdong dmar srin po 'dul //
skye 'gro sems can thams cad bde la 'god //
gu ru pad+ma 'byung gnas bkra shis shog
/bod yul dbus byon stag tshang seng phug bzhugs //
snang ba mtha' yas sprul pa mi yi mgon //
mkha' 'gro sde bzhi ma tshogs rol du khrid //
gu ru bde ba'i dngos grub bkra shis shog
/yangs pa can byon so sa gling du bzhugs //
lta ba mi 'tshol zhi gnas sgom mi byed //
tha dad phyogs 'dzin ma gos mkha' ltar gdal //
gu ru pad+ma thod phreng bkra shis shog //
/
