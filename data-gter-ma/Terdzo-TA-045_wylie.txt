@#//
gu ru'i sgrub thabs yid bzhin nor bu bsam pa lhun grub ma'i gsal byed zin bris don gsal nyi ma zhes bya ba bzhugs so //
na mo gu ru d+he wa d+hA ki nI/
phyogs dus sras bcas rgyal ba thams cad kyi //
spyi gzugs skyabs gsum ngo bo bka' drin can //
dran mchog mgon po tshe dbang nor bu'i zhabs //
byang chub bar gyi gtsug tor rgyan du mchod //
mchog khyed pad 'byung dngos dang mi gnyis kyang //
gdul bya'i mos ngor sgrib bral dgongs pa'i mtshor //
byin rlabs zla gzugs gsal ba'i yid bzhin gter //
rmad byung zab lam gdams mchog 'gro ba'i dpal //
gang 'dir zab brling dpag dka'i don //
ma nor go sla dgongs 'grel tshul //
rags rim dam pa'i gsung gi bcud //
zin tho cung zad 'dir bkod bya //
'dir gu ru'i gsol 'debs kyi sgrub thabs bskyed rdzogs kyi zab lam ngo mtshar rmad du byung ba 'di 'chad pa la spyi don gsum ste /
phun sum tshogs pa lnga dang ldan pa'i sngon 'gro bstan pa dang /
rtsa ba dang yan lag gi sgrub thabs dngos bshad pa dang /
gdams pa'i rgyu mtshan che brjod smon lam dang bcas pa'o //
dang po la gsum /
mchod par brjod pa dang /
rtsa ba'i gzhung dang bcas pa'i man ngag bshad par dam bca' ba /
sngon du 'gro ba'i rim pa bstan pa'o //
dang po gnyis go sla /
gsum pa ni /
de la spyi dang bye brag gnyis kyis bstan :
zhes sogs sh+lo ka gcig gi don bshad pa la /
zab mo'i lam sgrub pa la phun sum tshogs pa lnga dang ldan dgos pas /
'chad pa po slob dpon ni byin rlabs brgyud par ldan pa ston pa phun tshogs dang /
nyan pa po slob ma dam tshig dang dad gus ldan na 'khor phun tshogs te /
de ltar snod bcud mtshan nyid dang ldan pa 'dzom na dus phun tshogs yin pas chos phun sum tshogs pa shugs las 'grub /
gnas ni yid du 'ong zhing snod min dang nyer 'tshe med pa'i dben gnas su blo sbyong phyag rgya bzhi'am /
lta ba bka' rtags kyi phyag rgya bzhi zhes bya bas khog phub ste /
'di ltar 'dus byas kyi dngos po thams cad 'jig pa'i chos can mi rtag par lta ba dang /
'khor ba'i bde 'byor sogs gnas skabs thams cad ni zag pa dang bcas pa ste /
sdug bsngal du shes par byas te 'khor ba las yid dbyung /
chos thams cad ni bdag med pa dang /
zhi ba mya ngan las 'das pa nye bar zhi ba'i thar pa don gnyer gyi blos kun nas bslangs te dal 'byor rnyed dka' dang 'chi ba mi rtag pa dran pas rgyud bskul /
las 'bras bslu med dang 'khor ba'i nyes dmigs bsams te 'khor ba la blo ldog
/thar pa'i phan yon dang dkon mchog gi yon tan dran pas spro ba dang dad pa bskyed de skyabs 'gro sems bskyed /
phyag mchod /
bshags sdom /
gsung rab bklag pa /
sAts+tsha 'debs pa /
srog bslu /
sbyin gtong sogs bsod nams kyi tshogs rgya cher gsag pa dang /
sdig pa sbyong ba'i thabs la 'bad rtsol sngon du 'gro bas rang rgyud dag par byas la gsang ba zab mo'i snod du rung bar bya ba'i phyir /
'di nyid kyi rtsa ba'i dbang thob na mchog
/de min rnal 'byor bla med kyi dkyil 'khor gang rung du dbang bzhi rdzogs par thob pa'am /
gu ru gsang ba 'dus pa lta bu'i dbang gis smin par bya ba rnams so //
spyi don gnyis pa sgrub thabs dngos bshad pa la spyi sgrub dang /
yan lag gnyis kyi /
dang po ni /
de nas dngos gzhi rtsa ba'i sgrub pa la :
zhes sogs sh+lo ka brgyad kyis bstan pa'i rtsa ba'i sgrub thabs kun 'dus nor bu lugs su sgrub pa la sdom ni /
tshogs zhing gsal btab skyabs sems dang //
yan lag bcu phul ye tshogs gsag
/srung 'khor drug bsgom sngon 'gro'i sdom //
zhes sa bcad drug gi dang po tshogs zhing gsal gdab pa ni /
stan bde ba la skyil krung gis 'dug nas /
rang gi mdun gyi nam mkhar pad+ma nyi zla'i gdan la dus gsum sangs rgyas kun gyi ngo bo rtsa ba'i bla ma dang dbyer med pa'i gu ru pad+ma la bla ma yi dam sangs rgyas byang sems mkha' 'gro chos skyong dang bcas pas bskor te bzhugs par bsams la /
gnyis pa skyabs su 'gro ba ni /
khyed shes kyi dad pas re ltos ling bskyur gyis ngag tu /
bla ma bde gshegs 'dus pa'i sku :
dkon mchog gsum gyi rang bzhin la :
bdag dang mtha' yas sems can rnams :
byang chub bar du skyabs su mchi :
zhes brgya stong sogs ci mang bya /
gsum pa sems bskyed pa ni /
nam mkha' dang mnyam pa'i sems can pha dang ma'i rang bzhin drin can 'di rnams sdug bsngal gyi rgyu dang 'bras bu la longs spyod cing rtag tu 'khor bar 'khyams pa snying re rje /
ma rnams sangs rgyas kyi go 'phang thob pa zhig nam yong na snyam du smon pa sems bskyed /
ma rnams byang chub thob phyir bdag gi sgo gsum dge ba la bkol te bla na med pa'i byang chub thob par bya /
de'i ched du gu ru'i sgrub pa nyams su len par bya'o snyam pas /
sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro drug sgrol bar dam bca' 'o :
zhes snying thag pas bya ste 'jug pa sems bskyed dang bde sdug gi gtong len yang ci nus bya'o //
bzhi pa yan lag bcu 'bul ba ni /
rang bzhin gnas nas bla ma yi dam skyabs gnas mchod yul thams cad spyan drangs par mos pa sogs tshig gi don dran pas /
na mo /
bla ma yi dam mkha' 'gro gshegs su gsol //
nyi zla pad+ma'i gdan la bzhugs //
lus ngag yid gsum gus phyag 'tshal //
phyi nang gsang ba'i mchod tshogs 'bul //
nyams chag 'gal 'khrul mthol lo bshags //
'khor 'das dge la rjes yi rang //
chos kyi 'khor lo bskor du gsol //
mya ngan mi 'da' bzhugs gsol 'debs //
dge ba byang chub chen por bsngo //
yang dag rdo rje'i don rtogs shog
/ces yang yang bya ste /
spyan 'dren bzhugs gsol yan lag bdun mthar smon lam ste yan lag bcu pa 'bul ba tshogs gsog gi mchog yin la /
spro na sku gsum gyi maN+Dal yang 'bul lo //
mthar tshogs zhing rnams rang la bsdus te bsngo ba bya /
zhar byung du rdor sems yig brgya'i sgom bzlas bya ste /
rdo rje sems dpa' rang gi spyi gtsug tu bsgoms nas stobs bzhi tshang bas bshags pa'i tshul du bzla ba bya rgyud /
snying ga la sogs par bsgom pa spyod rgyud /
rang lus rdor sems su bsgom pa rnal 'byor /
snang grags lha sngags su gsal ba'i ngang nas bzla ba bla med kyi tshul bzhi po gang ltar bsgom yang chog gsung ngo //
lnga pa ye shes kyi tshogs gsag pa ni /
tshogs zhing rang la bstims rjes /
ye shes kyi tshogs kyi ngo bo yang dag pa'i don gyi gnas lugs bsgom pa yin /
de yang phyi gzung ba'i yul gyi snang ba bem po rnams dang sems can sogs la 'di ni 'di'o zhes nang 'dzin pa'i sems rnam rtog gis snang ba gang la yang bzang ngan sogs kyi rtsis gdab med par shes pa khong glod cing don de yang yang bskyar ba rtsa ba dang /
phra mo'i rtog dpyod kyi rnam rtog thams cad ni yan lag ste mdor na phra rags kyi rnam rtog gang shar thams cad la nga bdag tu 'dzin pa med par stong pa nyid du sbyong ba ste /
snang yul dang 'dzin sems gang la yang der 'dzin ma zhugs pa de ka sbyong ba'i don yin pas gang shar la rtog dpyod kyi blo dang bral ba'i ngang la mnyam par gzhag go
/drug pa srung 'khor bsgom pa ni /
rnam grangs drug ste /
rang nyid gang du yod pa'i gnas de'i 'og gzhi rdo rje rtse dgu rgya gram du yod pa'i rwa rtse rnams gyen du langs shing /
steng nas rdo rje'i gur rgya gram gyi rwa rtse rnams thur du 'phyang ba /
phyogs mtshams thams cad du bsnol te drwa mig lta bu'i bar gseng rnams su zlog pa'i las mdzad pa'i khro bo mang po zhal phyir gzigs shing /
srung ba'i las mdzad pa'i khro bo mang po zhal nang gzigs su yod par bsams te sku'i srung 'khor /
de'i phyi rol du rdo rje ral gri gri gug dgra satwa kha T+wAM phur bu mda' mdung sogs mtshon cha'i gur rtse mo phyir gzings pa'i phyi nas me ri me dpung gcus thabs su 'ur 'ur 'bar ba'i rtse dang /
khro bo rnams kyi zhal nas kyang hU~M dang phaT gyi sgra 'brug stong ldir ba tsam gyi sngags kyi sgrar bsgom pa gsung gi srung 'khor /
rdo rje'i gur khang de rkyen gang gis kyang bshig par mi nus pa rdo rje'i chos bdun dang ldan pa ste /
mi chod pa /
mi shigs pa /
bden pa /
sra ba /
brtan pa /
phar thams cad du thogs pa med pa /
tshur gang gis kyang mi tshugs pas ma pham pa'i don bsams te thugs kyi srung 'khor /
gur khang gi nang du yang 'od lnga'i thig le thig phran nam /
rin po che'i gzhal yas khang ngam /
pad+ma'i gur khang gang mos shig bsgom pa yon tan gyi srung 'khor /
de thams cad kyi phyi rol du bskal pa'i me dpung gi gur /
de'i phyi rol du rlung spu gri reg gcod kyi gur /
de'i phyi rol du chu'i gur te 'byung ba'i rang bzhin phrin las kyi srung 'khor /
de ltar sems snang du bsgom pa'i srung 'khor rnams dang /
gnod byed kyi dgra gdon sogs don dam gyi gshis su gang yang ma grub la kun rdzob tu snang ba de yang ma 'gag pa'i ngo bo ye shes kyi rang snang yod med rtag chad dang bral ba sgyu ma lta bur shes pa'i ngang la mnyam par bzhag ste don dam pa ye shes kyi srung 'khor ro //
sgrub pa dngos la sdom ni //
rten bskyed spyan 'dren dbang rgyas btab //
phyag mchod bstod pa gsol 'debs dang //
dbang len 'dzab bzlas rjes sdud dang //
rdzogs rim bcu gcig dngos gzhi'i sdom //
zhes sa bcad bcu gcig gi dang po gsol 'debs kyi rten bskyed pa la /
srung ba'i gur khang yangs shing rgya che ba'i lte bar rang lus 'di yi dam gdan gsum tshang ba'i don dran par byas te /
gdan zhes pa sgyu ma'i lus kyi rten la kun gzhi bde bar gshegs pa'i snying po byang chub kyi sems brten pa'i tshul du gnas pas na gdan zhes bya /
gsum zhes pa ni sangs rgyas dang byang chub sems dpa'i gdan /
rig ma dang lha mo'i gdan /
khro bo dang khro mo'i gdan zhes pa /
bdag gi gzugs sogs phung po lnga ni sangs rgyas lnga /
mig gi rnam shes sogs tshogs brgyad sems dpa' brgyad de sangs rgyas byang sems kyi gdan /
sa sogs 'byung ba lnga ni yum lnga /
gzugs sogs yul brgyad sems ma brgyad de rig ma dang lha mo'i gdan /
tshigs chen bcu ni khro bo bcu /
yul bcu ni khro mo bcu ste khro bo khro mo'i gdan no //
de ltar phung khams skye mched thams cad lha'i rang bzhin du gdod nas gnas pa'i mos pa tsam las sku mdog phyag mtshan dang bcas pa'i lhar bsgom mi dgos gsungs /
de ltar mos pa'i spyi bo'i gtsug gam mdun gyi nam mkha' gang mos su bdud rtsi'i rgya mtsho sngo zhing dwangs pa rgya khyon gting mtha' 'byams klas pa'i klong nas thon pa'i pad+ma'i sdong po 'dab ma 'bum dang ldan pa /
yal ga dang lo 'bras phun sum tshogs shing ge sar mngon par mtho ba'i steng du nyi ma /
de'i steng du zla ba'i gdan la dus gsum sangs rgyas kun 'dus kyi ngo bo gu ru pad+ma 'byung gnas sku mdog dkar la dmar ba'i mdangs can zhi 'dzum yid tsam khros pa'i rnam pa /
phyag g.yas gser gyi rdo rje rtse lnga pa thugs kar bsnams shing g.yon mnyam gzhag gi steng na ka pA la bdud rtsis gang ba bsnams pa'i gru mo na kha T+wAM ga rtse gsum brten pa /
dbu la she'u'i snyan zhu pad 'dab can rtse mor rdo rje rtse lnga dang rma bya'i mdongs rgod kyi thel chung gis brgyan cing /
me long dang gser gyi nyi zla dar gyi cod pan gyis spras pa gsol zhing /
sku la mdo dang mthun pa'i cha lugs chos gos dmar po gser gyi ri mo can dang /
sngags kyi cha lugs na bza' phod kha mthing ga dang gsang gos /
'khor los sgyur rgyal gyi cha lugs zab chen gyi ber smug gser gyi ha ris can gsol ba /
zhabs rdo rje skyil krung du bzhugs pa'i sku'i cha shas re rer yang bskal par bltas kyang chog mi shes shing mi ngoms pa'i mtshan dpe mchog tu rgyas pa'i gzi brjid nyi ma 'bum dang mtshungs shing /
mthong thos dran pa tsam gyis byang chub kyi 'bras bu 'grub nus pa zhig tu byin thibs se bzhugs par gsal gdab /
gnyis pa ye shes pa spyan 'dren pa ni /
gu ru'i dpral bar oM/
mgrin par AH
thugs kar hU~M gis mtshan par bsgoms pa'i hU~M las 'od zer gyi tshogs dpag tu med pa 'phros pas bde ba can nas mgon po 'od dpag med kyi thugs ka nas /
thugs rje'i dwangs ma gu ru pad+ma 'byung gnas spyan drangs /
gzhan yang zhing khams rab 'byams thams cad nas rgyal ba sras dang bcas pa thams cad gu ru pad+ma'i rnam par byon par bsam zhing /
hU~M:
o rgyan yul gyi nub byang mtshams :
zhes sogs tshig bdun gsol 'debs ci rigs pa brjod cing spyan drangs /
dam tshig pa la thim pas dam ye dbyer med ro mnyam du bzhugs par bsam /
gsum pa dbang bskur rgyas gdab ni /
yang thugs ka nas 'od 'phros rang bzhin gyi gnas nas dbang gi lha spyan drangs /
de rnams kyis gu ru'i sku la bum chus khrus gsol zhing dbang bskur rigs kyi bdag po 'od dpag med kyis dbur brgyan par bsam mo //
bzhi pa phyag 'tshal ba ni /
rang lus zhing gi rdul snyed du sprul te phyag 'tshal bar mos nas /
hrI:
ma bcos spros bral bla ma chos kyi sku :
bde chen longs spyod bla ma chos kyi rje :
pad sdong las 'khrungs bla ma sprul pa'i sku :
sku gsum rdo rje 'chang la phyag 'tshal lo :
zhes sogs phyag dngos su grub na'ang bya /
lnga pa mchod pa ni /
mchod yon me tog sogs phyi'i mchod pa dang /
gzugs sgra sogs 'dod yon lnga /
rang lus bdud rtsir spel ba'i nang mchod /
lha mi'i bu mo mtshan ldan mang po gzung mar dbul ba gsang mchod /
mchod yul mchod mkhan mchod rdzas sogs 'khor gsum yang dag tu lta ba de kho na nyid dang /
phrin las sgrub pa'i mchod pa sogs rgya cher spro ba'am /
bsdu na /
dngos su 'byor dang yid kyis rnam sprul pa'i :
kun tu bzang po bla med mchod sprin gyis :
mkha' dbyings rnam dag rgya chen yongs bkod de :
phyi nang gsang ba'i mchod pa rgya mtshos mchod :
ces dmigs pa rgya cher spel te 'bul /
drug pa bstod pa ni /
skye 'gag 'gyur med sku gsung thugs dang ldan :
rang byung thugs rjes 'gro rnams bsgral slad du :
phrin las rnam bzhis yid bzhin re ba skong :
pad+ma thod phreng rtsal la phyag 'tshal bstod :
ces dang spro na /
bstod tshig ci shes bya /
bdun pa gsol ba 'debs pa ni /
gsol 'debs zhes pa gu ru'i thugs rje dang yon tan rjes su dran pa'i yid kyis gdung ba drag po'i sgo nas ngag gi sgra lhang lhang dbyangs snyan pa'i tshig gu ru'i snyan du gsol bas gu ru'i thugs rje bskul ba ste 'dod don thugs la gsal 'debs pa ltar gyur nas bdag la thugs rjes brtse bas dgongs te byin gyis brlabs par bsam zhing /
e ma ho :
nub phyogs bde ba can gyi zhing khams su :
zhes sogs dang /
rgyal po khri srong lde'u btsan sogs /
sku ni lha nub sogs /
dus ngan snyigs ma'i sogs /
lnga brgya'i tha ma sogs /
sh+lo ka lnga po ci mang dang /
hrIH
phyogs bcu dus gsum gyi sangs rgyas byang chub sems dpa' bla ma yi dam dpa' bo mkha' 'gro chos skyong srung ma thams cad kyi sku gsung thugs yon tan phrin las thams cad kyi ngo bor gyur cing mdzad pa'i phrin las la tha dad mi mnga' bar gyur pa o rgyan gyi slob dpon chen po gu ru pad+ma 'byung gnas la phyag 'tshal zhing skyabs su mchi'o //
gsol ba 'debs so //
lus ngag yid gsum smin pa dang grol bar byin gyis brlab tu gsol /
zhes pa'i gsol 'debs brgya rtsa sogs ci mang bya ste thun mong gi tshul du gsol ba 'debs pa yin la /
khyed shes kyi dad pas re ltos ling bskyur gyi mos gdung drag po'i sgo nas gu ru'i thugs kar rig pa ma yengs par gtad de /
oM AHhU~M badzra gu ru pad+ma sid+d+hi hU~M:
zhes 'dzab kyi tshul du gsol 'debs phur tshugs su byed pa ni thun mong ma yin pa'i gsol 'debs te brgya stong ci 'grub bya'o //
brgyad pa dbang blang ba ni /
gu ru'i gnas bzhi ru 'bru gsum dkar dmar mthing ga hrIHljang gu ste yig 'bru bzhi gsal gdab /
oM las 'od zer dkar po mang du 'phros rang gi dpral bar thim pas lus kyi sdig sgrib sbyangs /
bum dbang thob /
lus sku rdo rje sprul skur smin /
AHlas 'od zer dmar po byung rang gi lce steng du zhugs pas ngag sgrib sbyangs /
gsang dbang thob /
gsung rdo rje longs skur smin /
hU~M las 'od zer sngon po rang gi snying gar zhugs pas yid sgrib sbyangs /
sher dbang thob /
thugs rdo rje chos skur smin /
hrIHlas 'od zer ljang gu 'phros /
rang gi lte bar zhugs pas bag chags kyi sgrib pa sbyangs /
bzhi pa tshig dbang thob /
zung 'jug ye shes rdo rje ngo bo nyid kyi skur smin par byas pa'i nges shes bskyed /
slar yang mos gus kyi gdung shugs bskyed pas /
gu ru rang gi spyi gtsug tu byon pa rang 'od kyi yum dang rol pas zag med bde ba ches cher g.yos pa'i sbyor mtshams nas byang sems ye shes kyi bdud rtsi dkar dmar gyi rgyun lhug par babs pa rang gi tshangs bug nas zhugs /
mgrin pa yan chad kyi rtsa 'khor thams cad bdud rtsi bde ba'i rang bzhin can gyis gang bas lus sgrib sbyangs /
bum dbang thob /
sprul skur smin /
snying ga yan chad gang bas ngag sgrib sbyangs /
gsang dbang longs skur smin /
lte ba yan chad gang bas yid sgrib sbyangs /
sher dbang chos skur smin /
lus kyi cha thams cad gang bas bag chags kyi dri ma sbyangs /
dbang bzhi pa ngo bo nyid skur smin pa gong bzhin bsam /
mthar gu ru yab yum bde ba chen po'i ngo bor ltem gyis zhu nas rang la thim pas rang gi sgo gsum gu ru'i sku gsung thugs dang dbyer med du gyur pa'i nges shes bskyed cing /
don la rang gi rig pa'i ngo bo 'di ka bla ma'i thugs kyi ngo bo ye shes nyid yin la /
yin lugs nges shes bskyed bzhin pa'i gsal rig rjen pa /
bla ma dang rang sems dbyer med ro gcig pa'i nges shes ar la gtad de hrig ge rjen ne shigs se bzhag
/dgu pa 'dzab bzla ba ni /
rang nyid gu ru pad+ma'i skur gsal ba'i thugs ka'i nang du pad zla'i gdan la ye shes sems dpa' rang 'dra'i thugs kar yang pad zla la rdo rje rgya gram lte ba mthing ga
/phyogs bzhi'i rwa dbus ma phyogs mdog la /
mtshams bzhi'i rwa thams cad mthing ga
/de'i lte bar hU~M AHA+oM gsum brtsegs ma'i hU~M gi mthar g.yas skor du badzra gu ru pad+ma sid+d+hi hU~M:
zhes pa'i sngags phreng gser gyi mdog can gyis bskor ba las 'od zer 'phros 'phags pa rnams mchod byin rlabs dngos grub rnams tshur bsdus /
yang 'od zer gyis sems can thams cad kyi sdig sgrib dang sdug bsngal thams cad bsal te bde chen la bkod /
'khor 'das kyi dwangs bcud thams cad bsdus nas ting nge 'dzin sems dpa' sngags phreng dang bcas pa la thim pas dngos grub thams cad thob par bsam zhing badzra gu ru bzla'o //
de yang sems dpa' sum brtsegs kyi dmigs pa dang /
rdo rje bzhi yi dgongs pa gzer du btab ste /
gzugs su snang ba thams cad gu ru pad+ma'i sku'i rol pa sku rdo rjer blta /
sgra la snang ba thams cad ni gu ru'i gsung rdo rje badzra gu ru'i rang sgrar bsgom /
sems kyi rnam rtog 'gyu dran bzang ngan ci shar yang sngon bsu rjes dpyod kyi bzo med pa thugs rdo rje /
sku gsung thugs kyi snang ba thams cad dbyer med pa zung 'jug ye shes rdo rje ste /
rdo rje bzhi yi dgongs pa'i gzer ma bcos so ma'i ngang nas gsung rab yan lag bcu gnyis kyi don mtshon pa dang dag pa'i gzhom med rdo rje'i rang sgra
/sangs rgyas thams cad kyi dgongs pa byin rlabs rmad du byung ba yin la /
bzlas pa'i skyon ha cang myur ba /
ha cang dal ba /
sgra ches pa /
chung drags pa /
gtam tshig dang 'dres pa /
sems g.yengs shing sngags chad lhag tu song ba ma yin pa'i sgo nas bzla zhing /
bcu pa rjes sdud ni /
thun gyi mthar rang gi snying ga nas 'od zer 'phros pas snod bcud thams cad 'od du zhu nas srung 'khor rnams la thim /
de yang phyi nas rim pa bzhin rang nyid la /
rang ye shes sems dpa' la /
de ting nge 'dzin sems dpa' la /
rdo rje sngags phreng oM AHdang bcas pa hU~M la /
de zhabs kyu nas yar thig le nA da'i bar du thim /
nA da mi dmigs pa'i ngang la bzhag
/slar skad cig dran rdzogs su gu ru'i skur wal gyis langs te dge ba byang chub tu bsngo ba dang smon lam gdab bo //
bcu gcig pa rdzogs rim bsgom pa ni /
zab mo rdzogs pa'i rim pa phyag rgya chen po zhes grags pa mdo sngags kyi bzhed gzhung du mar yod la /
'dir ni rdo rje theg pa'i gzhung lugs mthar thug rgyud sde bla na med pa'i dgongs pa dbang bzhi pa'i ye shes nyid de /
shrI ni gnyis med ye shes te /
he ni rgyu sogs stong pa nyid //
ru ni tshogs dang bral ba ste //
ka ni gang du'ang mi gnas pa'o //
zhes yi ge 'bru bzhi'i don rtag chad /
yod med /
phyi nang /
skye 'gag sogs gnyis snang gi mtha' dang bral ba'i dbu ma /
rkyen gzhan la mi ltos par bla ma'i byin rlabs kho nas rtogs par 'gyur ba ni dbang las byung ba'i ye shes phyag rgya chen po zhes bya /
de'i don snga ma'i snang ba mi bsam /
phyi ma'i snang ba la mi mno /
da lta'i snang ba la dpyad bzo med pa'i dran rig so ma'am skad cig ma yid ches la 'di 'dra zhes brjod du med pa'i nyams ha re rjen ne ba 'di yi dam mam snying dang srog lta bu chos thams cad kyi gnad don yin te /
dran rig 'di las logs su yi dam zhes yan pa zhig btsal du med cing /
'khor 'das bde sdug thams cad kyi gzhi'am rtsa ba 'di yin pas tha mal 'khrul 'byams su mi btang bar ma yengs par dran pa gnas lugs rjen pa la yi dam gces pa'i mchog tu bzung ste nan tan snying por bsgrub pa la 'bad pa gal che bar gsungs pas /
bla ma la mos gus dang ma bral ba'i sgo nas ma yengs dran pa rang rig gi rang zhal blta ba la 'bad de bsgom par bya'o //
de dag gi skabs su gol shor sogs kyi mtha' spang ba dang /
zhi lhag sogs nyams rtogs kyi spu ris phye zhing ngo sprod sogs khrid rim gzhung gzhan nas sbyor zhing nyams myong dang bstun par gsungs so //
de ltar mnyam gzhag dang bskyed rdzogs kyi rim pa bsgom pa la 'bad cing /
rjes thob tu dran pa dang shes bzhin gyi sgo nas rang rgyud la brtags te /
sdig pa mi dge ba phra mos kyang ma gos pa dang /
dge ba phra mo nas gsag pa dang dus thams cad du bla ma'i mos gus yid dang ma bral bas gsol 'debs bya zhing /
'gro dus phrag pa g.yas kyi nam mkhar bsgoms te bskor ba'i tshul du 'gro
/sdod dus spyi bo'am snying gar bsgom /
bza' btung byed tshe rang lhar gsal ba'i spyi mgrin snying ga dang lte bar bla ma yi dam mkha' 'gro chos skyong gsal bas zas tshogs mchod du phul /
gnyid log dus gu ru spyi bo nas mar byon rang gi snying 'od kyi gong bu'i nang du bzhugs par bsgom /
nam sad dus gsal 'debs byed /
langs pa'i tshe gu ru snying nang nas dbu ma'i lam brgyud de spyi bo'i nam mkhar bzhugs par bsam /
nam zhig 'chi ba'i dus su gu ru spyi bor bzhugs pa'i thugs kar 'dun pa rtse gcig pas gsol 'debs kyi 'pho ba khyad par can du 'gyur /
tshe sgrub sogs las gang la'ang bzlas pa badzra gu ru la dngos grub gang 'dod 'dun pa bsgyur bas thogs med du 'grub par gsungs so //
rjes kyi thun mtshams thams cad du yang dge ba'i rtsa ba bla na med pa'i byang chub kyi rgyur bsngo bas rgyas btab cing smon lam rnam par dag pas mtshams sbyar bar bya'o //
de ltar nyams su blang na sgrib pa thams cad byang zhing tshogs gnyis rdzogs /
sa lam thams cad mthar phyin nas zung 'jug rdo rje 'chang chen ma hA gu ru'i go 'phang thob nges pa'i lam zab mo mos gus bla ma'i sgrub pa gsol 'debs lam khyer bsam pa lhun grub ma yid bzhin nor bu lta bu'i rtsa ba'i sgrub thabs gsal bar bshad zin to //
rgyal kun spyi gzugs o rgyan mkhan po yi //
gdams bcud bla ma'i rnal 'byor man ngag mchog
/mos gus gsol 'debs lam gyis dbang bzhi'i don //
mngon gyur ye shes bla ma'i sa thob shog
/rgyud lung man ngag bcud dril rin chen khams /
byin rlabs 'od brgya 'bar ba spyi sgrub kyi //
nyin byed sngon bsags bsod nams lha lam du //
dad brtson las smon rta bdun gyis drangs pa //
'di ko sngon smon dge 'bras cung zad dang //
ma hA gu ru'i rnam rol yongs 'dzin gyi //
thugs rje'i drin las rnyed pa'i lam bzang ste //
bstan 'gro yongs la phan bde'i rgyur gyur cig
/ces bar skabs kyi tshigs su bcad pa'o /
!
/na mo gu ru /
don gnyis pa bye brag yid bzhin nor bu lta bu'i man ngag bcu gsum bshad pa la /
sgrub thabs re re la sa bcad rnam pa drug drug gis bstan pa'i sdom ni /
rten bskyed gsol btab dbang bzhi blang //
bdag bsre rjes sdud rdzogs rim mo //
zhes de ltar sa bcad drug gi rten bskyed /
gsol 'debs /
dbang len pa gsum mdun bskyed kyi cha dang /
bdag bsre rjes sdud gnyis bdag bskyed kyi cha /
rdzogs rim ni thun mong pa'o //
dang po gsol 'debs kyi rten mdun bskyed gsal 'debs pa la nang gses kyi rten bskyed /
spyan 'dren /
bzhugs gsol /
dbang bskur /
mchod bstod dang lnga las dang po ni /
rang nyid gang du gnas pa'i sa phyogs de srung ba'i 'khor lo rnam pa drug ldan sngar bzhin bsgoms pa'i nang /
rang gi mdun gyi nam mkhar pad+ma dmar po 'dab ma stong dang ldan pa'i lte bar zla ba dang nyi ma rak+sha srin po pho mo bsnol ba'i gdan steng du /
rang gi rtsa ba'i bla ma dang dbyer med pa dus gsum sangs rgyas kun gyi ngo bo gu ru pad+ma la rnam pa che mchog pad+ma drag po gtum drag me'i phreng ba can zhal gcig phyag gnyis pa /
sku mdog dmar nag nyi ma 'bum gyi gzi brjid can /
phyag g.yas gnam lcags kyi rdo rje rtse dgu rwa gdengs hU~M phaT raM gyi tshwa tshwa 'phro ba phyar zhing /
g.yon gnam lcags kyi sdig pa kha dgu mig dgu rwa bco brgyad dang ldan pa sdigs mdzub kyi rtse nas 'gyed pa'am smad kyi cha nas bzung ste 'gyed thabs su brgyan pa /
zhal gnam sa tsam du gdangs shing mche ba zangs yag tu gtsigs pa /
spyan gsum sdang mig tu g.yo zhing /
dbu skra kham ser gyen du gzengs pa /
thod skam gyi dbu rgyan dang rlon pa'i do shal /
sbrul gyi chun po /
zhing glang gi stod g.yogs dang rked dkris /
stag sham /
rus rgyan /
khrag zhag thal ba'i mtshan ma sogs dur khrod kyi chas brgyad /
khyad par sdig pa'i go khrab dang /
gsang ba'i thad nas sdig pa kha thur bstan 'phyang bas brgyan pa /
zhabs g.yas bskum g.yon brkyang gi dor stabs su bzhugs pa /
de'i pang du yum rdo rje rnal 'byor ma sku mdog dmar mo gri thod 'dzin pa khro mo'i chas rdzogs pas 'khyud pa ye shes me dpung gi klong na bzhugs par bsgom /
yang na zhal gsum phyag drug gam /
dbu dgu phyag bco brgyad pa sogs sgrub thabs gzhan nas 'byung ba gang mos bsgom gsungs so //
de lta bu'i 'khor du dregs pa sde brgyad kyis bskor ba ni /
shar du gshin rje ya ma rA dza sku mdog nag po stag lpags kyi ber gsol ba /
phyag gnyis be con dang dbyug tho bsnams pa /
yum za byed nag mo g.yas 'khor lo bskor zhing g.yon tshon gyi dru gu bsnams pas yab la 'khyud pa /
lhor bdud nag rkos rje drang dkar phyag gnyis khram shing dang dgra satwa /
yum bdud mo ri ti mthing nag khram shing dang nad rkyal 'dzin pa /
nub tu srin po glog phreng ljang nag thog dang ser ba bsnams pa /
yum khrag mig ma dmar nag khrag gi phur pa dang khrag phor stob pa /
byang du gnod sbyin yak+sha me dbal dmar nag ral gri dang rin po che /
yum mon mo nag mo mi srun ma ljang nag ral gri dang lcags kyi spyang mo /
shar lhor gza' bdud spu gri 'bar bdud kha mda' gzhu dang sbrul zhags /
yum gnam sman thog gi bu yug ma dmar mo thog mda' dang rus sbal /
lho nub tu klu ba dud nag po sku mdog ser nag sbrul zhags dang chu srin /
yum klu mo lcam gcig ma dmar mo nad rkyal dang dug gi spu gri
/nub byang du lha chen dbang phyug chen po sku mdog dmar po rlung zhags dang lcags kyu /
yum u ma de wI dmar mo srid gsum gsal ba'i me long dang gter gyi sgrom bu bsnams pa /
byang shar du khrag 'thung ma hA kA la mthing nag zangs gri dang lcags kyi par bu /
yum dung skyong ma nag mo /
gnam lcags kyi ral gri dang ne'u le'i rkyal pa ste /
yum thams cad yab la 'khyud cing phan tshun 'khril ba /
de thams cad zhing lpags gos kyi stod g.yogs dang /
mi mgo'i 'phyang 'phrul sogs mi sdug pa'i chas du mas brgyan cing shin tu khro zhing gtum la 'jigs pa'i chas can no //
de dag gi mtha' skor du phyi nang gsang ba yang gsang sogs sde brgyad kyi ming dang rnam grangs bye brag bsam gyis mi khyab pa dang sngags bdag sde dpon sum cu /
mgon po bdun cu rtsa lnga sogs sde brgyad sde rigs grangs med bsam gyis mi khyab pas bskor bar bsams la /
gnyis pa spyan 'dren pa ni /
sngar bzhin tshig bdun gsol 'debs ci nus kyis gsol ba btab pas /
gu ru rtsa ba gsum gyi 'khor bsam gyis mi khyab pas bskor ba thams cad kyang pad+ma drag po rtsal gyi rnam par byon nas mdun bskyed dang dbyer med du gyur par bsam mo //
gsum pa ni /
dam ye dbyer med du bzhugs par gsol ba gdab /
bzhi pa ni /
sngar bzhin dbang gi lha spyan drangs /
de dag gis dbang bskur /
rigs bdag 'od dpag med kyi rgyas gdab bo //
lnga pa ni /
phyi nang gsang mchod ci nus kyis mchod /
bstod pa ci shes kyis bstod la /
gnyis pa gsol ba gdab pa ni /
hor sog 'jigs pa'i dmag gis mtha' skor nas :
sogs kyis gsol 'debs brgya stong ci 'grub dang /
hrIH
phyogs bcu dus gsum sogs kyis gsol 'debs phur tshugs kyang ci nus bya zhing /
de dag gi skabs su dmigs pa ni /
rang gi dad pa'i gdung shugs kyis gsol ba btab pas gu ru pad+ma drag po'i thugs ka nas 'od zer dang khro chung mang po 'phros /
'khor gyi sde brgyad dregs pa can rnams la phog
/de rnams kyi sngon gyi g.yar dam dran nas sprul pa yang sprul dpag med dang /
me rlung dang mtshon cha mang po spro zhing bkyes nas /
spyir bstan 'gro yongs la gnod cing 'tshe ba'i mtha' dmag sogs bsam sbyor ngan pa 'chang ba'i dgra bgegs thams cad rdul phran bzhin du brlag
/bye brag tu rgyal 'gong dam sri 'byung po'i bar chad kyi 'tshe ba thams cad tshar bcad /
sprul pa rnams tshur 'dus /
rdo rje'i gur dang me dpung khro bo dang dregs pa'i gur khang rab tu sra zhing brtan pa'i phyi rol tu 'og gser gyi 'khor lo rtsibs stong can dang /
steng nas me'i 'khor lo rtsibs stong dang ldan pa'i rtse mo gnyis rno myur shugs drag bsnol mar rlung spu gri reg chod ltar 'khor ba'i bar du dgra bgegs byad ma dam sri 'gong po lhag mar gyur pa thams cad kyang bkug nas dum bur thor thor btang bas rjes med du song bar bsams la mi dmigs pa'i rgyas gdab /
gsum pa dbang blang ba ni /
rang gis gsol ba btab pas gu ru drag po'i sku yi dpral ba nas 'od zer 'phros rgyal ba thams cad kyi sku'i byin rlabs bsdus nas dpral bar thim /
slar yang dpral ba nas rang 'dra'i sku dpag tu med pa 'phros nas rang gi dpral bar thim /
lus sgrib sbyangs /
bum dbang thob /
sprul skur smin /
thugs ka'i nang du thugs srog hU~M dmar po sngags phreng gis bskor ba las sngags phreng chad /
mgrin pa nas brgyud de ljags steng du gnas pa las 'od 'phros /
rgyal ba thams cad kyi sku gsung thugs kyi nus mthu dang byin rlabs bsdus /
ljags steng gi sa bon sngags bcas la thim pa tshur byung rang gi lce la thim /
ngag sgrib sbyangs /
gsang dbang thob /
longs skur smin /
thugs ka nas 'od kyi thig le rgya sran tsam pa dmar po las 'od zer 'phros /
rgyal ba thams cad kyi byin rlabs bsdus nas thig le la thim /
thig le tshur 'dus rang gi snying gar thim /
yid sgrib sbyangs /
sher dbang thob /
chos skur smin /
gu ru'i sku gsung thugs dang rang gi sgo gsum dbyer med ro mnyam rang bab tu bzhag pas bag chags kyi sgrib pa sbyangs /
dbang bzhi pa'i ye shes rgyud la skyes par bsam mo //
bzhi pa rang dang bsre ba la /
bsre ba /
bzlas pa /
las sbyor dang gsum las dang po ni /
slar yang mdun bskyed la gus 'dud drag po byas pa'i rkyen gyis gu ru yab yum bde ba chen pos 'od kyi gong bur ltem gyis zhu nas rang la thim pas rang nyid gu ru drag po'i skur lam gyis bskyed pa'i spyi bor 'jam dpal gshin rje'i gshed ser nag ral gri dang sdigs mdzub mdzad pa /
mgrin par rta mgrin dmar po be con dang sdigs mdzub /
thugs kar phyag rdor mthing nag rdo rje dang sdigs mdzub /
lte bar khros ma mthing nag gri thod kha T+wAM/
gsang bar yak+sha me dbal mthing nag tho ba dang me zhags 'dzin pa rnams bskyed la /
gnyis pa bzlas pa ni /
rang gi thugs ka'i phyag rdor gyi thugs kar mchod rten gyi bum nang du pad nyi la rdo rje sngon po rtse lnga pa'i lte bar hU~M dmar po la sngags kyi phreng ba kha dog dmar pos bskor ba las 'od 'phros /
rtsa ba gsum gyi lha la dgyes mchod phul /
dregs pa thams cad kyi gdug sems bcom nas srog gi snying po a ya ma du ru tsa sha na zhes pa'i rnam par bsdus te thugs srog hU~M gi gdan du gnas par bsam /
phyi rol gyi gser dang me'i 'khor lo rtse bsnol gyi bar du dgra bgegs thams cad thal ba tsam du brlag
/snod bcud kyi dwangs ma dang /
rgyal ba rnams kyi byin rlabs dang thugs rje'i nus stobs thams cad 'od zer gyi tshul du spyan drangs /
snying ga'i sngags phreng la thim pas mchog thun gyi dngos grub thams cad bde blag tu thob par bsams la yid rtse gcig pas /
oM AHhU~M artsig nirtsig na mo b+ha ga wa te hU~M hU~M phaT phaT:
AHhU~M hU~M phaT phaT:
ces bzla /
gsum pa las sbyor zhi rgyas dbang drag sogs gang 'dod kyi kha bsgyur mde thung gzhung gzhan nas 'byung ba ltar sbyar ro //
lnga pa thun mthar rjes sdud ni /
thun 'jog pa na rang lhar gsal ba'i thugs ka nas 'od zer 'phros /
snod bcud thams cad srung 'khor la bsdu /
de 'khor rnams la /
de yum la /
yum yab la /
de ye shes sems dpa' la /
de ting nge 'dzin sems dpa' la /
hU~M zhabs kyu nas nA da'i bar du je phra je phrar 'ja' ltar yal nas bsam brjod med par mnyam gzhag bya /
slar yang skad cig gis gu ru drag po'i skur langs te dge ba byang chub tu bsngo zhing smon lam gdab /
drug pa rdzogs rim bsgom pa ni /
spyir phyi rol du bde ba dang sdug bsngal sogs kyi 'bras bu thams cad /
nang gi rnam rtog dug lnga'i byed las kyi rgyu las 'byung ba yin pas /
de'i gnyen por bskyed rdzogs kyi gdams pa bstan la /
'dir dmigs su gsal ba phyi rol du dmag 'khrugs la sogs pa rnams /
nang gi kun rtog zhe sdang rang gar yan pa'i mdangs yin pas de'i gnyen por /
byams snying rje byang chub kyi sems bsgom pa dang /
lam khyer sgyu lus nyams su blang ba'o //
de la dang po byams pa ni /
'gro ba rigs drug gis bsdus pa'i sems can thams cad la pha dang ma'i 'du shes bzhag ste /
tshe rabs thog ma med pa nas drin gyis bskyangs pa'i drin can sha stag tu bsgom pa las gnod par 'gro ba rmi lam du yang mi bya ba'i 'du shes sbyang /
snying rje ni /
pha mar gyur pa'i sems can 'di rnams 'dod ni bde ba kho na 'dod kyang /
bde ba'i rgyu dkar po'i dge ba ma bsgrubs pas myang rgyu sdug bsngal las med pa snying re rje /
de yang rigs drug gi gnas na la la ni sdug bsngal gyi rgyu sgrub /
la la ni 'bras bu la longs spyod cing rtag tu sdug bsngal ba snying re rje /
sems can sdug bsngal ba 'di rnams bde ba dang ldan par gyur cig
/sdug bsngal dang bral bar gyur cig snyam du snying thag pas kam kam bskam pa bsgom par bya'o //
byang chub kyi sems ni /
sems can thams cad bde ba dang ldan par bya'o //
sdug bsngal dang bral bar bya'o //
sangs rgyas kyi go 'phang la 'god par bya'o snyam pa dang /
bde sdug gi gtong len la bslab par bya ste /
rang gi tshe rabs thog med nas bsags pa'i rgyu dge ba'i rtsa ba /
'bras bu bde skyid kyi dngos po thams cad pha ma sems can thams cad la smin par gyur cig snyam pas dbugs phyir 'gro ba na rang gi sna bug g.yas nas bde ba dang dge tshogs 'od gyi thig le zla ba lta bu zhig phar 'phros /
sems can thams cad la khyab pas de dag thams cad bde ba dang ldan par bsam /
dbugs nang du 'jug pa na /
sems can gyi rgyu sdig sgrib dang 'bras bu sdug bsngal thams cad hril 'dus nas rang la thim par bsam /
sems can gyi sdig sgrib thams cad bdag gis skad cig nyid la byang zhing dag par bya'o snyam du bsam zhing mi dmigs par mnyam par gzhag
/de ltar yang yang du 'bad de bsgom mo //
gnyis pa sgyu ma lta bu'i lam khyer sgom pa la gnyis /
ma dag pa'i sgyu lus kyi snang srid bden zhen med par gtan la dbab pa dang /
dag pa'i sgyu lus la brten nas lha khrid nyams su len pa'o //
dang po ni /
'di ltar phyi snang ba'i dngos po sa rdo ri brag khang khyim la sogs pa dang /
mi sogs srog chags pho mo ste nang sems can gyi rigs 'di dang 'di zhes ming dang tha snyad du btags pa 'di dag sems 'khrul pa'i ngo na snang ni snang /
don dam pa'i gnas lugs kyi thog na bden par grub pa gcig kyang med de /
snod kyi 'jig rten thams cad kyang kun rdzob rdul phra rab 'dus pa las byung zhing /
mthar me chu sogs kyis dngos med du 'jig pa'i chos can te 'khrul ngo na snang ba las bden par ma grub /
snang zhing srid pa bcud kyi sems can du gyur pa thams cad kyang 'khrul pa'i las dbang gis lus grub cing chags sdang a 'thas kyis 'khrul pa'i ngo na bde ba dang sdug bsngal mtho dman sogs ji ltar snang yang yud tsam gyis 'pho zhing 'gyur ba'i chos can rmi lam lta bu bden par ma grub la /
rang nyid kyi bde sdug bzang ngan bar ma'i bya byed dang rnam rtog sogs kyang yud tsam gyis 'gyur zhing mi rtag pas bden grub tu med pa sgyu ma lta bu /
dga' bshes gnyen grogs zas nor longs spyod thams cad kyang mi rtag pa'am mi bden pa rmi lam dang sgyu ma lta bu /
yul yid du mi 'ong ba pha rol gyi dgra gdon sogs nyon mongs pa zhe sdang skye ba'i yul rkyen thams cad kyang mi bden pa 'khrul ngo tsam du shes par byas la /
rang gzhan bde sdug chags sdang gi snang ba thams cad gshis la bden grub tu 'dug gam mi 'dug brtags la /
bden grub ma rnyed pa'i tshe shes pa khong lhod nas mi rtog pa'i ngang la gzhag
/don la phyi snang ba'i dngos po snod bcud gnyis su 'dzin pa'i 'khrul snang bskyed pa'i rkyen snang thams cad kyi ngo bo'am gnyis 'dzin la brtags shing dpyad de bden 'dzin a 'thas kyi dbang du mi btang bar zhen pa bcad de 'al ma 'ol du lam khyer bya ba ste zhe sdang gi gnyen po'o //
gnyis pa dag pa'i sgyu lus ni /
rang gi phung khams skye mched thams cad yi dam gyi lhar bsgoms pa bzhin du /
phyi rol zhe sdang skye ba'i yul dgra gdon la sogs pa thams cad kyang yi dam gyi lhar bsgom par bya zhing /
mdor na snod kyi 'jig rten bem po'i dngos snang thams cad kyang yi dam lha'i gzhal yas khang du blta /
bcud kyi sems can thams cad kyang yi dam gyi lha'i rang bzhin /
sgrar snang ba thams cad kyang yi dam lha'i sngags kyi sgrar mos pas /
gzung yul bzang ngan du ma song bar /
'dzin sems kyis lha dang gzhal yas khang du lta ba dang ma bral bas sdang zhen med pa mnyam pa nyid kyi dran rig las ma g.yos par bya ba ste /
don la snod bcud kyis bsdus pa'i gzung yul du gyur pa thams cad la zhen pa dang 'dzin pa ma zhugs pa zhig gi lam khyer shes par bya dgos pa'i don to //
byams snying rje byang chub kyi sems bsgom pa dang /
sgyu lus gnyis gang 'thad pa bsgom pas chog ste rang gi blo dang bstun nas nyams su blang bar bya'o //
rdzogs rim la byams snying rje byang chub kyi sems bsgom pa'i rim pa dang /
dag ma dag gi sgyu lus bsgom pa'i rnam gzhag dang khrid tshul rgyas pa la spro na gzhung gzhan nas 'byung ba las shes par bya'o //
bye brag gi man ngag bcu gsum gyi dang por /
ma hA gu ru drag po'i sgrub pa la bsten nas phyi ltar bstan pa 'jig cing nang lus srog ting nge 'dzin la bar du gcod pa'i dgra bgegs dmag dpung dang 'dra ba zlog cing zhi bar byed pas yid bzhin gyi nor bu dang 'dra ba'i man ngag le'u dang po'o /
!
/bye brag gi man ngag gnyis pa gu ru sman blar sgrub pa ni /
sa bcad rnams sngar dang 'dra zhing /
dang po mdun bskyed gsal 'debs pa ni /
srung ba'i 'khor lo'i dbus /
rang gi mdun gyi nam mkhar pad+ma 'dab ma brgyad pa ze'u 'bru mngon par mtho ba'i steng du nyi ma dang zla ba'i gdan /
de'i steng du ngo bo gu ru pad+ma 'byung gnas la rnam pa sangs rgyas sman gyi bla sku mdog sngon po bai DUr+Ya'i lhun po dwangs pa la nyi ma shar ba lta bu /
phyag g.yas mchog sbyin gyi mthil na a ru ra rigs lnga bsnams pa /
g.yon mnyam gzhag gi steng na baiDUr+Ya'i lhung bzed 'chi med bdud rtsis gang ba bsnams pa /
zhabs rdo rje skyil krung du bzhugs pa /
sku la chos gos gsum gsol ba /
sangs rgyas sprul pa'i sku'i cha lugs can /
gtsug tor ltar mi mngon zhing mdzod spu g.yas su 'khyil ba sogs mtshan bzang so gnyis dang dpe byad brgyad cus brgyan pa /
'od phung gi klong na bzhugs pa /
pad 'dab brgyad la shar nas rim par sman bla sngon po mchog sbyin a ru ra /
lho ru mngon mkhyen rgyal po dang /
nub tu chos grags rgya mtsho'i dbyangs gnyis sku mdog dmar po g.yas mchog sbyin /
byang du mya ngan med dmar po mnyam gzhag
/shar lhor gser bzang dri med dkar ser /
lho nub rin chen zla ba dmar ser /
nub byang du mtshan legs dpal ser po /
gsum ka g.yas mchog sbyin /
byang shar du shAkya thub pa g.yas sa gnon /
thams cad g.yon mnyam gzhag gis lhung bzed bsnams pa /
chos gos gsum gsol zhing mtshan dpe rdzogs pa zhabs rdor skyil /
gzhan yang bskal bzang gi sangs rgyas stong dang /
bdud rtsi sman gyi lha mo /
rig 'dzin grub thob drang srong dpag tu med pas bskor bar gsal gdab /
phyogs bcu'i sangs rgyas byang sems thams cad gu ru sman bla mched brgyad kyi rnam par spyan drangs nas mdun bskyed la thim par bsam zhing tshig bdun gsol 'debs bya /
ji srid sangs rgyas ma thob bar du brtan par bzhugs par gsol ba gdab /
dbang gi lha spyan drangs dbang bskur khrus gsol mi bskyod pas dbur brgyan /
snang srid thams cad lha'i bdud rtsi'i rang bzhin gyi me tog
/bdug spos /
mar me /
dri chab /
zhal zas /
rol mo la sogs par dmigs te 'bul /
thugs rje kun la snyoms mdzad bcom ldan 'das //
sogs kyis bstod la /
sems can sgyu lus 'jig pa'i nad byung tshe :
sogs ci mang dang /
hrIH
phyogs bcu dus gsum sogs phur tshugs kyis gsol ba btab pa'i tshe /
gu ru sman bla mched brgyad dang bcas pa'i spyi bor A+oM/
mgrin par AH
thugs kar hU~M/
thugs ka'i nang du pad zla la oM yig dkar po cha lnga pa zhig bsgom /
thugs ka'i A+oM yig dang /
mdzod spu dang /
phyag gi lhung bzed las bdud rtsi dkar po 'od zer ser po sgra dang bcas pa bsam gyis mi khyab pa 'phros /
bdag dang sems can thams cad kyi spyi bo nas zhugs lus thams cad gang /
gzhi'am rtsa ba 'dod chags kyis bskyed pa'i dngos po rlung las gyur pa grang ba'i nad dang /
zhe sdang gis bskyed pa'i dngos po mkhris pa las gyur pa tsha ba'i nad dang /
gti mug gis bskyed pa'i dngos po bad kan las gyur pa'i nad dang /
cha mnyam ma rig pas bskyed pa'i dngos po 'dus pa las gyur pa'i nad de rnams kyi byed las kyis tshor ba sdug bsngal thams cad sbyangs te sems can thams cad kyi lus shel gong dwangs pa ltar dwangs shing rnyogs pa dang bral ba 'chi med rdo rje'i skur gyur /
'od zer rnams tshur 'dus sa chu me rlung gi dwangs bcud /
skye 'gro bsod nams can rnams kyi tshe dang bsod nams sangs rgyas byang sems rnams kyi thugs rje byin rlabs thams cad bdud rtsi'i rnam par tshur bsdus te bdag la thim pas 'chi med tshe'i rig 'dzin thob par bsam mo //
bye brag tu rang ngam gzhan na ba la dmigs pa kha bsgyur ni /
lus kyi phyi nang gang na sar 'od kyi thig le 'phang lo tsam gyi nang du pad zla'i gdan la gu ru sman bla mched brgyad dang bcas pa'i sku chung la rdzogs pa gsal dwangs 'od kyi rang bzhin can du bsams la rtse gcig tu gsol ba btab pas de dag gi sku las bdud rtsi'i rgyun babs pas nad thams cad sang sang dag cing zhi bar bsams te /
de yang rlung gi nad la bdud rtsi mar khu'i mdog can ro bcud drod dang ldan pas nad kyi dmigs dang lus kyi cha thams cad gang bar bsam /
mkhris pa sogs tsha ba la bdud rtsi dkar po grang zhing bsil ba /
bad kan la dmar po tsha zhing rtsub pa dang /
'dus pa la sngo skya de dang de'i tshor ba thams cad zhi bar nus pa babs pas nad gang yin thams cad shel dag pa ltar gyur par bsam /
gza' klu sogs gdon nad la bdud rtsi tsha zhing sreg pa khro chu lta bu'i shugs dang ldan pa me 'od 'bar ba dang bcas pas lus nang gang bas nad gdon thams cad gzhob tu thul thul bsregs shing sbyangs nas shel dag pa ltar gyur par bsam mo //
dbang blang ba ni /
gu ru sman gyi bla yi dpral ba nas rang 'dra'i sku dpag med byon rang gi spyi bor thim /
thugs ka'i sngags phreng ljags steng nas byon rang gi lce la thim /
thugs ka nas 'od kyi thig le sngon po mA sha'i tshad tsam byon /
rang gi snying gar thim /
dbang gsum thob /
sgrib gsum sbyangs /
sku gsum du smin pa sngar bzhin bsam /
rang gi sgo gsum dang gu ru'i gsang gsum ro mnyam du gyur te bzhi pa'i dbang don rgyud la skyes par bsam mo //
bdag bsre ni /
mthar mdun bskyed rang la thim pas rang nyid sman gyi blar gsal ba'i thugs kar ye shes sems dpa' rang 'dra de'i thugs kar zla ba la oM yig dkar po cha lnga pa'i mthar gzungs sngags kyis bskor ba las 'od 'phros /
rgyal ba thams cad la dgyes mchod phul /
sems can thams cad kyi nad gdon sdig sgrib sbyangs /
sems can thams cad sman bla'i skur gyur pas sngags kyi sgra di ri ri yod par bsams la /
na mo b+ha ga wa te :
b+hai Sha dz+yai gu ru bai DUr+Ya pra b+ha rA dzA ya :
ta thA ga ta ya :
ar+ha te samyak+saM bud+d+hA ya :
tad+ya thA:
A+oM b+hai Sha dz+ye b+hai Sha dz+ye ma hA b+hai Sha dz+ye rA dza sa mut+ga te swA hA:
zhes gzungs ring dang /
gzungs thung ci nus bzla bar bya zhing /
sman gyi bla'i mdo dang bde ba can gyi zhing gi mdo bklag
/'od dpag med dang bde gshegs brgyad kyi mtshan nas brjod pa'i phyag dang yan lag bdun pa 'bul bar bya'o //
thun mtshams rnams su yi ge 'bri ba dang /
mchod pa dang /
sbyin pa dang /
chos nyan pa dang /
klog pa dang /
tshig 'dzin pa dang /
'chad pa dang /
kha ton dang /
don la sems pa dang /
stong nyid bsgom pa ste chos spyod bcu la 'bad par bya'o //
rjes sdud ni /
snod bcud thams cad ting nge 'dzin sems dpa' oM nA da'i bar du bsdu zhing sman bla'i skur langs te /
dge ba bsngo zhing smon lam gdab pa gong bzhin bya'o //
rdzogs rim ni /
phyi ru 'byung ba bzhi 'dus pa'i lus la tshor ba drag po'i nad 'byung ba ni /
nang na ma rig pa'i kun slong gi bdag tu 'dzin pa rang nyid la gces 'dzin gyi blo a 'thas su yod pas lan /
'dzin pa de 'khrul pa glo bur ba yin /
de'i gnyen por bdag med kyi don bsgom par bya ste /
stan bde ba la rnam snang gi chos bdun dang ldan pas lus mi g.yo bar 'dug
/tha mal gyi 'khrul gtam lta ci smos te re zhig bzlas brjod sogs kyang bzhag ste ngag mi g.yo bar smra ba bcad /
snga phyi bzang ngan gang gi rtsis gdab kyang med par rang babs su sems mi g.yo bar bzhag
/lta stangs gyen thur g.yas g.yon du ma yin par mdun thad drang po'i nam mkhar ha re blta ba sangs rgyas kyi lta stangs zhes tha snyad du mdzad pa bzhin mig mi g.yo ba ste mi g.yo bzhi ldan du byas la /
sems kyis sngar bzhin 'di byung 'di byas dang /
ma 'ongs pa na ci 'dra 'ong sogs dang /
da lta'i shes pa la bcos bslad bzo bcos kyis bsgyur bkod med par rang babs su rang gi ngo la blta zhing rjen ne shig ge skyong zhing nyams su blangs pas /
nyams rim pa bzhi 'char te /
gnas pa'i nyams /
mi g.yo ba'i nyams /
mnyam nyid kyi nyams /
lhun grub kyi nyams so //
de re re la yang g.yo ba dang /
goms pa dang /
brtan pa thob pa'i bar gsum sbyar ba'i sa lam gyi nges 'byed ni bla ma'i man ngag dang gzhung gzhan las shes par bya'o //
de ltar brtson pas nyams su blangs na tshe rabs grangs med nas bsags pa'i sdig sgrib 'dag
/tshe 'di dang phyi ma la myong 'gyur gyi nad gdon ma lus pa zhi zhing /
tshe 'phos nas kyang bde ba can gyi zhing du skye bar 'gyur ba sogs phan yon mtha' yas pa thob par 'gyur ro //
gu ru sman gyi bla la bsten nas rang gzhan gyi nad gdon thams cad zhi bar byed pa yid bzhin gyi nor bu 'dra ba'i man ngag le'u gnyis pa'o /
!
/man ngag gsum pa gu ru nor lhar sgrub pa ni /
sngar bzhin srung 'khor gyi nang rang gi mdun gyi nam mkhar pad+ma 'dab ma stong ldan dmar po'i lte bar zla gdan gyi steng du gter gyi bum pa gnyis zhabs sprad kyi tshul gyi kha g.yas g.yon du bstan pa'i steng du nyi ma'i dkyil 'khor /
de'i steng du dzaM yig dang baM yig dmar po zhal sprod las skyes pa'i gu ru pad+ma dzam+b+ha la 'am rmugs 'dzin sku mdog dmar po zhal gcig phyag gnyis pa /
gzhon sha rgyas shing brjid pa /
khro 'dzum chags pa'i nyams can spyan gsum dang ldan pa /
phyag g.yas yid bzhin gyi nor bu 'bar ba thugs kar 'dzin cing /
g.yon ne'u le nor bus gang ba dkur brten pa /
rgyal po rol pa'i 'dug stangs sam /
g.yas bskum g.yon brkyang gis bzhengs stabs su'ang rung gsungs /
pang du yum bde rgyas ma dmar mo g.yas nor bu dang bcas pas yab mgul 'khyud cing /
g.yon thod khrag stob pa'i tshul can gnyis ka dar dang rin po che'i rgyan phreng du mas brgyan pa /
de'i shar du nor bu bzang po yum lha mo zla shel ma dang 'khril ba /
lho ru gang ba bzang po dang zas sbyin ma /
nub tu nor sbyin dang sbyin bzang ma /
byang du rnam thos sras dang 'phags ma /
shar lhor rol pa'i phreng ba dang rab bzang ma /
lho nub tu 'jam po 'khyil ba dang rab sbas ma /
nub byang du zhal gyi dbang po dang lha mo /
byang shar du spyod dbang dang dbyangs can ma ste brgyad ka yang rgyan cha lugs bzhugs stangs phyag mtshan gtso bo yab yum dang mtshungs pa /
gzhan yang nor lha'i rigs bye ba brgya stong grangs med kyis bskor zhing dgos 'dod rin po che'i char 'beb pa /
dngos grub kyi sprin las nor bu rin po che'i char lhug lhug dal gyis 'bab pa /
sa gzhi thams cad kyang nor bu'i gter zad mi shes pa'i phung pos yongs su gang bas bag dro chil ler yod par gsal gdab bo //
'di ni 'khor lo sdom pa'i rgyud las bshad pa ltar yin la /
rnam pa gzhan la mos na yang ngo bo gu ru la rnam pa dzam b+ha la ser po /
nag po /
dkar po /
dmar po /
ljang gu
/rnam thos sras sogs rang gang mos gtso bor bskyed cing 'khor gong ltar bskyed do //
de nas tshig bdun gsol 'debs kyis ye shes spyan 'dren bzhugs su gsol /
dbang bskur /
rin 'byung gi rgyas gdab /
'dod dgu 'byung ba rin po che'i rang bzhin can gyi phyi nang gsang mchod /
nor gyi dbang phyug rin chen gter mnga' zhing //
sogs kyis bstod pa byas la /
gsol 'debs /
'byung ba dgrar langs sa bcud nyams pa'i tshe /
sogs dang /
phur tshugs mas gsol ba btab pas /
gu ru gtso 'khor gyi thugs ka nas 'od zer lcags kyu lta bu dpag med 'phros /
phyogs bcu dus gsum gyi rgyal dang sras rnams dang /
slob pa dang mi slob pa'i 'phags pa nyan rang thams cad kyi smin mtshams /
thugs ka
/zhal gyi sgo
/phyag mthil sogs nas dbang phyug gi yon tan brgyad kyi nang tshan yo byad kyi dbang phyug nam mkha'i mdzod chen po'i rin po che'i gter zad mi shes pa thams cad yid bzhin nor bu rin po che'i rnam par spyan drangs /
gzhan yang 'jig rten khams kyi dpal 'byor /
'byung ba'i dwangs ma dang bcud thams cad bsdus te tshur byung ba dang lhan cig gu ru yab yum gyi sbyor mtshams lte ba /
zhal sgo
/phyag gi ne'u le'i kha /
gdan gyi gter bum rnams nas rin po che char bzhin babs /
bdag dang dbul phongs bkres skom gyis nyen pa'i nyam thag gi 'gro ba thams cad kyi spyi bo nas zhugs lus nang khengs /
gnas khang dang bang mdzod thams cad kyang phyur gyis khengs par bsam mo //
de lta'i mthu yis bsod nams dang longs spyod mnga' thang thams cad rgyas par byas /
mthar 'gro ba sems can thams cad 'khor los sgyur ba'i rgyal por gyur pa rnams kyis /
zhing gi mchog sangs rgyas thams cad la mchod pa dang bkur sti rgya chen pos mchod pas bsod nams dang longs spyod sngar bas kyang cher 'phel /
rgyu des sangs rgyas la mchod pa rgya chen spros pas kun kyang byang chub kyi go 'phang thob par bsam mo //
dbang blang ba ni /
gu ru dzam b+ha la'i dpral ba nas rang 'dra'i sku
/ljags steng nas sngags /
thugs ka nas thig le gsum byung rang gi gnas gsum du thim pas sbyangs thob smin pa sogs gong dang 'dra /
bdag bsre ni /
gu ru rang la thim pas rang nyid dzam b+ha la yab yum du gyur pa'i thugs kar pad nyi la rang 'dra'i ye shes sems dpa' yab yum gyi mtha' skor nyi ma'i steng du gu ru'i snying po thod phreng rtsal gyis bskor ba /
de'i thugs kar pad nyi la ting 'dzin sems dpa' dzaM dang baM kha sbyor ram steng 'og tu bsgoms pa'i mthar sngags phreng dmar pos bskor ba las 'od 'phros don gnyis byas tshur 'dus rgyal ba sras bcas kyi byin rlabs dang snod bcud kyi dwangs ma thams cad bsdus nas thugs srog sa bon la thim /
bdag gi lus kyi nang thams cad rin po ches khengs /
bsod nams dpag med du rgyas /
khams gsum gyi 'gro ba thams cad bdag gi dbang du gyur te gus shing chags pa'i tshul gyis dung dung 'dud par bsams la /
oM dzam b+ha la dza len+d+rA ya d+ha na me d+hiHhrIHDA ki nI dza la sam+b+ha raM swA hA:
zhes bzla zhing /
thun 'jog pa na 'gro ba sems can 'khor los sgyur rgyal du gyur pa rnams dang /
dzam+b+ha la thams cad bdag la thim pas rang nyid mthu dpal dang gzi brjid ches cher rgyas par bsam mo //
rjes sdud dang lhar ldang ba gong dang 'dra /
thun mtshams rnams su dzam+b+ha la'i chu sbyin dang /
'byung po spyi'i gtor ma gtang zhing /
gser 'od dang nor rgyun ma'i mdo bklag
/dkon mchog la mchod pa dang /
ngan slong dang skye bo la sbyin gtong 'bad /
rdzogs rim ni /
phyi ru bkres skom sogs mu ge 'byung ba'i rgyu /
nang nyon mongs 'dod chags kyis yo byad la brkam zhing chags pa'i zhen pa ser sna 'jur gegs kyis bcings pas lan /
de'i gnyen por yo byad dgra gnyen sogs gang la yang bden 'dzin zhen chags med par dkon mchog la mchod pa 'bul ba dang /
dman pa dag la sbyin pa sogs la brtson par bya zhing /
mchod sbyin thams cad kyi don tshang ba ku su lu'i tshogs gsog gam /
gsang ba'i gtor ma phung po'i tshogs 'khor gyis sri zhu'i mgron rnams mchod pa dang /
dam can chos skyong rnams bskang ba dang /
rigs drug dang lan chags kyi mgron la khyab par sbyin pa sogs zhib par logs su 'byung ba ltar sbyar bar bya la /
de lta bu'i mchod sbyin ni spyin pa /
'khor gsum rnam par mi rtog pa'i rgyas btab ste /
mchod sbyin gyi yul /
mchod mkhan gyi bdag
/mchod rdzas kyi dngos po gsum rnam par mi rtog pa'i snang ba gtad med ngang du bzhag pa ni snyan smra
/dus thams cad du chags med gang shar lam khyer las ma g.yos pas sbyong ba ni don spyod pa /
'di dang 'di sogs kyis rtsis gdab med par blo 'das kyi lta bar la zla ba ni don mthun pa ste /
bsdu ba'i dngos po bzhi'i nges don gyi nyams la zhen 'dzin med pa sgyu ma lta bur mnyam gzhag dang rjes thob kyi gnas skabs bar mtshams med par bslab par bya'o //
de ltar nyams su blang na tshe rabs kyi sgrib pa dag cing bsod nams rgyas /
'di phyi'i tshe rabs thams cad du dbul ba dang bral ba 'byor ldan gyi lus sha stag thob par 'gyur ro //
gu ru dzam+b+ha la'i sgrub pa la brten nas dbul phongs sel zhing 'dod dgu'i longs spyod spel bar byed pa yid bzhin gyi nor bu dang 'dra ba'i man ngag le'u gsum pa'o /
!
/man ngag bzhi pa gu ru yi dam du sgrub pa ni /
srung 'khor gyi nang du rang gi mdun gyi nam mkhar pad+ma 'dab ma 'bum ldan gyi lte bar zla ba nyi ma bdud bzhi'i gdan la /
ngo bo gu ru pad+ma la rnam pa dpal chen rdo rje gzhon nu mthing nag zhal gsum phyag drug zhabs bzhi bgrad pa g.yas dkar g.yon dmar dbus mthing ga
g.yas dang po dang bar pas rdo rje rtse dgu dang rtse lnga /
g.yon dang po dang bar pas kha TAM ga rtse gsum dang sdigs mdzub kyis me dpung /
tha ma gnyis mchog phur sgril ba /
zhabs bzhi'i mdun ma gnyis g.yas bskum g.yon brkyang gi dor stabs dang /
rgyab ma gnyis g.yas brkyang g.yon bskum gyi gar stabs kyis bdud bzhi brdzis pa /
gsang ba nas phur bu zhig rgyan gyi tshul du 'phyang ba bgegs chen bi na ya ka'i snying gar zug pa /
dpal dang dur khrod kyi chas can /
pang du yum 'khor lo rgyas 'debs phyag g.yas ut+pa las yu ba byas pa'i dril bu 'dzin pas yab la 'khyud cing /
g.yon thod khrag stob pa /
phyogs mtshams brgyad du shar du yang dag
/lhor 'jam dpal gshin rje gshed /
nub tu rta mgrin /
byang du che mchog
/shar lhor mngon rdzogs /
lho nub tu rig 'dzin /
nub byang dregs 'dul /
byang shar stobs ldan nag po ste dpal brgyad la /
yum ro langs ma /
pad+ma gzi ldan ma /
rdor dbyings /
gnam zhal /
rdo rje rnal 'byor ma /
mu kha le /
sri 'dul /
'byung lnga'i bdag mo brgyad dang 'khril ba thams cad kyang dpal dang dur khrod kyi chas can ye shes me dpung gi klong na bzhugs pa /
gzhan yang yi dam zhi khro'i lha tshogs bsam gyis mi khyab pas bskor ba gsal gdab /
'di la gtso bo rang rang gi mos blo dang sbyar te gtso bo dgu gang rigs sam /
rdo rje drag po rtsal lta bu la 'khor dpal brgyad kyis bskor ba gang 'dod bya gsungs so //
'khor gyi dpal brgyad po zhal gsum phyag drug pa'am /
zhal gcig phyag gnyis gang 'dod gsal btab la /
spyan 'dren bzhugs gsol /
mchod pa dang bstod pa rnams sngar gyi go rim ltar bya'o //
de nas /
las can 'gro ba'i don du gter 'don na :
sogs bcad lhug gi gsol 'debs kyi tshe /
phyogs bcu dus bzhi'i rgyal ba sras dang bcas pa thams cad dang /
gu ru yi dam gyi sku las sku che chung bsam gyis mi khyab pa bu yug 'tshubs pa ltar byon nas rang la thim pas lus byin gyis brlabs /
thugs ka nas ljags steng brgyud de sngags kyi sgra gdangs dang bcas pa'i yig 'bru gong bzhin byung rang gi lce la thim pas ngag byin gyis brlabs /
thugs ka nas thugs kyi dwangs ma thig le thig phran phyag mtshan rdo rje phur bu sogs mang po byon snying gar thim pas yid byin gyis brlabs /
lte ba nas 'od lnga'i thig le rang gi lte bar thim dbang po rnams byin gyis brlabs /
gsang ba nas me rlung chu gsum 'bar zhing g.yo ba'i tshul du byung rang gi gsang bar thim pas rtsa rlung thig le las rung du byin gyis brlabs par bsam /
gter bdag rnams kyi g.yas phyag 'tshal ba'i stangs ka dang /
g.yon nor bu bzung nas bdag la dngos grub 'bul bar bsam /
mthar yi dam thams cad rang la thim pas rang nyid de'i skur gyur pa'i snying gar ye shes sems dpa' dang ting nge 'dzin sems dpa' sngar bzhin gsal btab la bzlas pa bya /
'phro 'du gong ltar mchog sgrub byed cing /
chos skyong dam can rnams kyis srog snying bdag la dbang med du phul nas ci bsgo ba'i las sgrub par dmigs /
snod kyi 'jig rten thams cad yi dam gyi gzhal yas khang /
bcud kyi sems can thams cad yi dam lha'i rol par blta zhing thams cad kyis rang sgra 'ur 'ur sgrog par dmigs te /
de yang rang gzhan gyi lus lha /
ngag gi smra brjod dang 'byung ba'i sgra sogs sngags /
dran rtog thams cad ye shes kyi rol par blta ba ste /
gsal ba gsum ldan gyi dgongs pa'i ngang nas hU~M bzla /
zhi ba'i las la hU~M rkyang 'ded bar mtshams med pa dang /
drag po la gnyis brtsegs /
dbang la lnga sgril /
rgyas pa la bdun sgril bzla /
goms par gyur nas lce mchu'i sbyor ba la ma ltos pa dbugs nyid ye nas hU~M sgrar snang ba la dran 'dzin byas te don gyi ngang bskyang ba la bslab /
dmigs kyis bsal te rang yi dam kI la ya sogs gang du bsgoms pa de'i snying po bzla ba la 'bad /
rjes sdud lhar ldang spyi ltar ro //
rdzogs rim ni /
gter 'don na zhes pa'i don gyis /
spyir snang srid 'khor 'das thams cad gter yin te /
de las thun mong dang mchog sogs gang 'dod pa'i 'bras bu /
de dang de'i las sgrub pa la 'bad pas nges par 'grub pa nyid gter thon pa yin zhing /
gter thams cad kyi dam pa ni yang dag pa'i ye shes sangs rgyas kyi dgongs pa mi 'gyur bde ba chen po'i don de nyid yin /
de lta bu'i zab gter rig pa dri ma med pa'i chos kyi sku'i gter de 'don pa la /
yang dag pa'i don la sgrib pa'i 'khrul snang a 'thas tha mal gyi rnam rtog ngo ma shes bag la nyal phyi rol gyi brag ri lta bu /
brag ri'i nang na rdzas kyi gter yod pa dang mtshungs par /
mig dang /
rna ba /
sna /
lce /
lus /
yid kyi rnam shes dang /
nyon yid de rnam par shes pa'i tshogs bdun gyis kun nas g.yogs pa'am rgyas btab pa'i dbus sam nang na /
kun gzhi bde gshegs snying po rig pa'i ngo bo de nyid rnam shes tshogs bdun dang tha dad pa'ang ma yin par gsal 'grib 'pho 'gyur bri gang med pa gnyug mar bzhugs bzhin pa /
ma rig pa'i sgrib g.yogs kyis ma mthong ba de nyid /
rdzas kyi rdzas 'don pa'i kha byang ltar rgyal ba'i bka' sde snod gsum dang rgyud sde bzhi'i lung gis mtshon par byas pa'i thos bsam gyi mthu dang /
khyad par byin rlabs can gyi bla ma la ltem rkyang med pa'i mos gus kyis gsol ba btab pa'i nus pas ji lta ba'i don de nyid rtogs par 'gyur la /
ji lta ba rtogs pa de brtan pa ma thob kyi bar du nyams su blangs te /
de yang dus gsum sangs rgyas thams cad kyi bgrod pa gcig pa'i lam mam /
gshegs shul /
sangs rgyas kyi ye shes drang thad du ngo sprod par byed pa'i gdams pa rig pa gcer mthong khregs chod kyi gdams pa nyams su len par bya'o /
khregs chod ces pa rdzogs pa chen po'i rang skad yin te /
khregs zhes pa rig pa'i ye shes de man ngag gi gnad med par rtogs su med pas rdo rje pha lam lta bus mtshon te sra ba'i don no //
chod ces pa bla ma'i man ngag gis rtogs shing ma rig pa'i drwa ba the tshom chod pas na chod ces bya /
de lta bu'i lam bzang ma nor bar brtson pas bsgoms na tshe 'di kho na la grol ba thob ste sangs rgyas kyi go 'phang 'grub pas na /
gter thams cad kyi rgyal po'am dam pa yin zhing /
de lta bu grub pa'i gter sus thon pa de rnal 'byor gyi dbang phyug dam pa yin la /
grol ba thob pa'i yon tan de 'dra dang mi ldan na phyi rol rdzas kyi gter ji tsam thon kyang 'bras bu'i dam pa ma yin gsungs so //
de lta bu'i khregs chod kyi lam zab mo ni rdzogs pa chen po'i gzhung lugs bla ma'i man ngag bzhin du shes par bya ba yin la /
de ltar man ngag bzhi pa tshul bzhin nyams su blangs na mchog thun gyi dngos grub thams cad 'grub par gsungs so //
gu ru yi dam du sgrub pas /
phyi nang gi zab gter 'don zhing gtan gyi don chen 'grub byed yid bzhin nor bu dang 'dra ba'i man ngag le'u bzhi pa'o /
!
/man ngag lnga pa gu ru zil gnon drag po rtsal gyi sgrub pa la bsten nas sbas yul 'byed pa ni /
rang gi mdun gyi nam mkhar pad+ma dang nyi ma'i gdan la gu ru zil gnon drag po rtsal sku mdog dkar dmar khro la 'dzum pa /
dbu la pad zhwa khyung ldem can gsol zhing zab ber gsang gos dang chos gos gsol ba /
phyag g.yas gnam lcags kyi rdo rje rtse dgu rwa gdengs pa 'phyar zhing /
g.yon snying phreng bsnams pa /
zhabs g.yas bskum g.yon brkyang ba'i 'dor stabs su bzhugs pa /
dpral bar 'jam dpal gshin rje'i gshed nag po /
mgrin par rta mgrin /
thugs kar phyag rdor gnyis ka mthing nag
/lte bar ye shes mgon po /
gsang bar khyab 'jug rA hu la rnams dang /
'khor du phyogs bzhir /
shar du zhing skyong seng gdong can /
lhor bse'i skyes bu /
nub tu lcags kyi skyes bu /
byang du dung gi skyes bu /
shar lhor rdo rje legs pa /
lho nub tu rma chen spom ra /
nub byang du thang lha /
byang shar du lha mo dre'u zhon ma /
gzhan yang dge bsnyen nyer gcig
/brtan ma bcu gnyis /
srid pa'i lha rabs /
che ba dang gnyan pa drag po dang btsan po dang /
ri dbang mgur lha sogs bod kyi rgyal khams la dbang byed pa'i gzhi bdag mthu chen thams cad kyis bskor bar gsal gdab /
de dag thams cad kyang bran gyi tshul du g.yas thal mo sbyar tshul dang g.yon nor bu thogs nas gu ru la 'dud cing bka' nyan gsung sdod par bsam /
spyan 'dren /
mchod bstod kyi bar spyi ltar /
sbas yul nags khrod dben sa snyogs pa'i tshe :
zhes sogs bcad lhug gi gsol ba btab pa'i tshe dmigs pa ni /
gu ru'i thugs ka nas rno zhing myur ba'i 'od zer mang po 'phros /
'khor rnams la phog pas de rnams gnad la phab ste /
de thams cad kyis sngon gu ru'i spyan sngar srog snying phul cing dam bcas pa'i g.yar dam rjes su dran nas /
dus ngan snyigs ma lnga'i nyes skyon gyis dben pa'i sbas pa'i yul ljongs bde ba dang ldan pa gang yin pa dag rang la ster zhing lung ston par dmigs /
sbas yul sogs 'byed 'dod ma yin kyang /
rang nyid gang du sdod pa'i sa phyogs de nyid sbas yul dang yon tan mtshungs shing /
snyigs ma lngas dben pa'i bde skyid dpal g.yang thams cad bskyed par bsam /
mthar dbang len pa spyi ltar gyi rjes su /
gu ru rang la bstims nas /
rang nyid gu ru'i sku gnas lnga'i lha dang bcas pa gsal btab pa'i ting nge 'dzin sems dpa' las 'od zer 'phros /
'jig rten 'khor ba'i lha gzhi bdag mthu chen rnams dang /
'das pa'i lha yi dam mkha' 'gro
/rgyal ba sras bcas thams cad kyi mthu byin bsdus nas gnas lnga'i lha rnams la thim /
gnas gsum gyi lha'i byin rlabs kyis bdag gi mthu stobs bskyed /
mgon po dang sgra gcan gyis bdag gis ci bsgo ba'i las thams cad bsgrubs par bsam zhing /
bzlas pa ni /
hU~M a kA ya ha a ma ra :
a ya ma du ru tsa sha na :
trig nan :
sbur thum dzaHdza :
d+ha lo sha bu wa ma :
a nr-i tri sid+d+hi pha la dzaHdzaHdza :
zhes bzla'o //
rjes sdud lhar ldang bsngo smon spyi ltar ro //
rdzogs rim ni /
phyi ru snyigs ma lnga'i sdug bsngal skyob phyir sbas yul dben par 'jug pa ltar /
nang du 'khrul snang nyon mongs kyi zug rngu las skyob pa'i dben sa /
mchog tu mi 'gyur ba'i bde ba chen po bsgrub par bya ste /
de la steng sgo rnam par grol ba'i lam dang 'og sgo rnam par grol ba'i lam gnyis las /
'dir steng sgo rnam par grol ba'i lam gtum mo tsaN+Da lI bsgom pa gtso bor bstan la /
de'i tshul ni phyi nang gi stong ra bsgoms nas rlung sbyor ba bzhi ldan dang /
a haM gi dmigs gnad la a thung gi me sbar zhing /
haM gi bdud rtsi zhu ba'i 'du 'phrod la brten nas bde ba dang drod kyi ye shes skye zhing /
de la brtan pa thob na bogs 'don pa 'og sgo bde ba chen po'i lam rang gzhan gyi lus la brten pa'i man ngag ste /
de lta bu'i lam tshul bzhin nyams su blangs pas ro ma'i nus pa 'bar zhing rkyang ma'i nus pa 'dzag pa'i rten 'brel gyi mthus /
las kyi rlung rim gyis dbu mar zhugs shing /
yas 'bab dang mas brten gyi dga' ba bzhi nyams su myong zhing ngo 'phrod pa'i ting nge 'dzin gyis sa lam rim gyis bgrod de bcu gsum rdo rje 'dzin pa'i go 'phang tshe 'di la mngon du byed pa ni rdo rje theg pa'i nye lam mam /
rdo rje sems dpa'i gseng lam zhes bya ba /
blo chung skal dman dag gi spyod yul du ma gyur pa skal pa dang ldan pa dag gi spyod yul can yin pas na sbas yul gyi dam pa ste /
lam 'di'i yon tan zhu bde lhan cig skyes pa'i rkyen gyis sdug bsngal bde bar shar pas /
ma dag 'khrul pa'i rnam rtog gi dgra las skyob pa'i don gyis na sbas yul gyi tha snyad dper bzhag pa'o //
nyams khrid dngos ni gzhung gzhan las shes par bya ba yin te 'dir ni rgyu mtshan sa bon tsam mo //
gu ru zil gnon drag po rtsal gyi sgrub pas thun mong dang khyad par gyi sbas yul 'byed par byed pa yid bzhin gyi nor bu dang 'dra ba'i man ngag le'u lnga pa'o /
!
/man ngag drug pa gu ru seng ge sgra sgrog tu sgrub pa ni /
srung 'khor gyi nang rang gi mdun gyi nam mkhar pad+ma zla ba nyi ma'i steng na dgra bgegs dregs pa dam sri brdzis pa'i gdan la /
ngo bo gu ru pad+ma nyid rnam pa gsang bdag seng ge sgra sgrog sku mdog mthing nag zhal gcig phyag gnyis pa /
phyag g.yas gnam lcags kyi rdo rje rtse dgu pa nam mkha'i dbyings su 'phyar zhing /
g.yon sdigs mdzub thugs kar mdzad pas yum la 'khyud pa /
khro gtum 'jigs pa'i nyams can dbu skra'i gseb nas seng ge'i zhal phyung ba /
sku stod la seng glang gi stod g.yogs mi lpags kyi sked dkris /
stag sham sogs dpal dang dur khrod kyi chas thams cad kyis brgyan pa /
zhabs g.yas bskum g.yon brkyang gi 'dor stabs su bzhugs pa /
yum bdud 'dul drag mo seng ge'i gdong can ma /
sku mdog dmar nag gri thod 'dzin pa gcer bu rus pa'i rgyan gyis brgyan pas g.yon nas 'khyud pa /
de'i shar du rdo rje dpa' bo sngon po phyag g.yas rdo rje 'dzin pa /
yum rdo rje dpa' mo sngo skya g.yas DA ma ru /
lhor rin chen dpa' bo ser po nor bu /
rin chen dpa' mo ser skya rin chen zar bu /
nub tu pad+ma dpa' bo dmar po pad+ma /
pad+ma dpa' mo dmar skya pad sdong /
byang du las kyi dpa' bo ljang gu rgya gram /
las kyi dpa' mo ljang skya ral gri
/yab rnams kyis g.yon dril bu 'dzin pas yum gyi sked nas 'khyud pa /
dbu skra nag po spyi bor bcings shing thur du grol ba /
yum rnams g.yon ka pA la bdud rtsis bkang ba yab la stob pa /
thams cad kyang dar dang rin po che dang rus pa'i rgyan gyis brgyan cing /
sku bzhengs stabs su bgying bag dang ldan pa'o //
shar lhor 'gugs ging 'gugs byed mthing nag g.yas lcags kyu /
yum rdo rje ging mo sngon mo g.yas rdo rje /
lho nub tu 'dzin ging gsod byed ser nag ral gri
/rin chen ging mo ser mo rin po che /
nub byang du stob ging za byed dmar nag thod par snying bcug pa /
pad+ma ging mo dmar mo g.yas pad+ma /
byang shar du rgyug ging las byed ljang nag rgyu zhags /
yum las kyi ging mo ljang gu rgya gram /
dpa' mo dang ging mo thams cad g.yas yab la 'khyud pa /
g.yon dril bu 'khrol zhing /
king rus kyi gzugs su khros pa /
yab thams cad g.yon thod khrag dang bcas pas yum la 'khyud pa /
yab rnams rin po che dang dar dpyang sbrul gyis brgyan cing zhing lpags gyon pa /
bzhengs te zhabs bgrad pa dang /
brkyang bskum dpa' bo'i stangs stabs su gnas pa'o //
gzhan yang de dag gi mtha' skor du dpa' bo mkha' 'gro ging pho mo la sogs pa'i 'khor bye ba grangs med pa thams cad dril g.yer DA ma ru sogs rol mo'i sgra 'ur dir dang bcas pas bskor ba byin thibs se bzhugs par bsam mo //
spyan 'dren bzhugs su gsol /
dbang mchod bstod rnams sngar bzhin dang /
gsol 'debs /
stag gzig dom dred dug sbrul mche ba can :
sogs dang /
rgyun chags kyi gsol btab kyi tshe /
gu ru gtso 'khor gyi thugs ka nas 'od zer 'phros /
phyogs dus rgyal ba rgya mtsho la phog
/sku gsung thugs mnyes pa'i mchod pa 'bul /
thugs dam gyi rgyud bskul bas thugs rje'i byin rlabs rnams 'od zer gyi tshul du byung /
bdag dang bsrung bya thams cad la phog pas stag gzig dom dred gcan gzan ma rungs pa'i gnod pa sogs phyi nang gi 'jig pa mtha' dag zhi bar byin gyis brlabs /
'gro ba thams cad kyang gdug pa'i sems can gyi gnod pas bar du gcod pa thams cad las grol bar byin gyis brlabs par bsam mo /
mthar dbang len pa dang bdag bsre spyi dang 'dra ba las /
rang nyid gu ru gsang bdag seng sgra yab yum du gsal ba'i thugs kar ye shes sems dpa'/
de'i thugs kar nyi ma'i gdan la gnam lcags kyi rdo rje rtse dgu pa'i lte bar hUM yig mthing ga sngags phreng gis bskor ba /
de yang sngags phreng rnams 'gal me'i phreng ba ltar 'khor ba las me'i tshwa tshwa drag po 'bar zhing 'phros pas /
phyi'i bar chad gcan gzan gdug pa can dang /
nang gi bar chad phra men bsen mo /
mo gdon sogs ma rungs pa rnams dang /
gsang ba byad kha phur kha rbad 'dre rbod gtong gtong ba'i lha srung dang bcas pa thams cad rang gshed du dbab cing thal ba'i rdul phran bzhin du brlag
/phyi rol thams cad ye shes kyi me dpung khro mtshon gyi tshwa tshwa 'phro ba'i srung ba'i gur khang gis rab tu gtams pas cis kyang mi shigs par bsams la /
A+oM badzra gu ru sing ha g+haN+De d+harmA d+hA tu hU~M hU~M hU~M:
zhes rtsa sngags dang /
A+oM badzra tsaN+Da sarba duSh+TAM ta ka ha na da ha pa tsa hU~M phaT:
zhes spyi dril gsang bdag gi mtshan brgya dang /
aHkaHsaHmaHraHtsaHshaHdaHraHsaHmaHraHyaHphaT:
ces bdud 'dul drag mo'i gsang sngags yang snying ste /
gang mos gtso bor bzla ba'am cha mnyam pa sogs kyi sgo nas bzlas pa ci nus kyi mthar /
rjes sdud lhar ldang bsngo smon sogs spyi ltar ro //
de lta bu'i bskyed bzlas kyi sgo nas nyams su blangs pas sgrub pa'i rtags rdzogs pa'i tshe /
sngags rdzas dmig pa sogs kyis kha bsgyur te las la sbyor na /
gang brtsam pa de thogs med du 'grub par gsungs so //
rdzogs rim ni /
phyi rol na 'brog chen te mi med ri stong lung stong nags khrod sogs 'jigs pa'i 'phrang la /
gcan gzan ma rungs pa sogs gdug pa'i sems can gyi 'jigs pa yod pa ltar /
nang du 'pho med kyi ye shes mngon sum du ma gyur pa'i rnam rtog 'pho bcas kyi dbang gis skye ba dang /
'chi ba dang /
bar ma dor 'khyams pa ste /
de dag ni shin tu ya nga zhing mi bzod pa'i 'brog chen yin la /
de lta bu'i 'jigs pa las skyob pa'i man ngag lam du khyer ba la /
bar do'i gdams pa bsgom pa gces so //
de yang bar do ston byed kyi gzhung rnams las /
rang bzhin gyi bar do /
skye gnas gyi bar do /
rmi lam gyi bar do /
'chi ka'i bar do /
chos nyid kyi bar do /
srid pa'i bar do dang drug gsungs pa las /
dang po rnam pa gsum ni rang bzhin gyi bar dor 'du la /
der lam nyams su len pa'i tshul dang po skye gnas kyi bar do la sgro 'dogs chod pa bya khra tshang du 'jug pa lta bu ni /
don bla ma dam pa bsten nas des bstan pa'i gdams ngag gi don la thos bsam sgom gsum gyi nyams len gnad du bsnun te rtse gcig tu 'bad par bya ba yin la /
'dir ni 'chi ka'i bar do la gsal gdab pa sgeg mos me long la blta ba lta bu ni sngar bsgoms pa'i gdams pa rnams skabs 'dir blo la gsal thebs pa dang /
chos nyid kyi bar dor rang snang la yid ches pa ma pang du bu 'jug pa lta bu ni nyams len gyi don nyams 'og tu chud pas chos nyid kyi snang cha ji ltar shar yang 'jigs pa med par rang snang ye shes kyi rol par gding tshud pa dang /
srid pa bar do la las kyi 'phro mthud pa yur ba rkang chad la wa 'dzug pa lta bu ni /
'khrul snang 'jigs skrag ji ltar shar yang sngar goms pa dang /
srid pa bar do'i gdams pa nyams su len pa'i gnad kyis dag pa'i skye srid grub ste grol ba thob par gsungs la /
de dag gi tshul zhib par ni gzhung gzhan dang /
khyad par ye shes kyi sku can bla ma dam pa'i zhal las blang bar bya'o //
gu ru seng ge sgra sgrog tu sgrub pas phyi gcan gzan gyi 'jigs pa srung zhing /
nang bar do'i 'khrul snang gi 'jigs skrag zhi bar byed pa'i gdams pa yid bzhin gyi nor bu dang 'dra ba'i man ngag le'u drug pa'o /
!
/man ngag bdun pa gu ru pad+ma badzra rtsal du sgrub pa ni /
srung 'khor gyi nang mdun gyi nam mkha' la /
nyan thos kyi theg pa mtshon pa'i brdar pad+ma'i ze'u 'bru la rin po che'i mu tig 'bar ba bkram pa /
de'i steng du rim pa bzhin rang rgyal gyi shing asma gar+b+ha'i mgo bo 'khrigs pa /
byang sems kyi nor bu rin po che dkar dmar gyi brag ri /
kri ya'i rdo rje rtse gcig pa'i brag
/u pa'i rdo rje rtse gsum pa'i brag
/yo ga'i rdo rje rtse lnga pa'i brag gis gtams pa /
ma hA'i rtse dgu pa /
a nu'i pad+ma dmar po 'dab ma brgyad pa /
a ti'i theg pa mtshon pa'i nyi zla kha sbyor gyi gdan te theg pa rim dgu mtshon pa'i gdan dgu rdzogs kyi steng du /
dus gsum sangs rgyas kun gyi ngo bo rtsa ba'i bla ma gu ru 'od dpag med mgon pad+ma badzra rtsal sku mdog dmar po zhal gsum phyag drug zhabs bzhi pa /
g.yas dkar g.yon mthing dbus dmar khro 'dzum bzhad pa /
spyan dgu pa khro gnyer dang bcas pa /
dbu skra nag po'i thor tshugs kyi rtser nor bus mtshan pa /
phyag dang po gnyis rdo rje dang dril bu 'dzin pas yum la 'khyud pa /
bar pa gnyis ral gri dang b+han+d+ha /
tha ma gnyis tshe bum dang nam mkha'i dbyug pa ste kha T+wAM bsnams pa /
zhabs bzhi dor stabs su bgrad pa /
mtshan dpe'i gzi brjid dang ldan pa /
rin po che dang rus pa'i rgyan drug gsol ba /
thod skam gyi dbu rgyan dang thod rlon lnga bcu'i do shal glang chen lpags pa'i stod g.yogs /
stag lpags kyi sham thabs /
zhing lpags kyi sked dkris /
dar gyi cod pan dang /
sbrul rigs bzhis brgyan pa /
rak+ta'i thig le /
zhag gi zo ris /
thal chen gyi tshom bu /
gar dgu'i nyams can /
rigs bdag 'od dpag med dbu gtsug tu bzhugs pa'o //
de'i pang du yum lha lcam man+dA ra ba gsang ba ye shes kyi mkha' 'gro ma sku mdog dmar gsal /
rin po che dang /
rus pa dang dur khrod kyi chas kyis spras pa /
dar le brgan gyi cod pan can /
phyag g.yas DA ma ru dang g.yon dung chen dmar bkang stob pa /
gzhon tshul nu ma 'bur ba yab la gnyis su med par 'khyud pa /
'od phung dmar po'i dbus na bzhugs pa'i shar du zhe sdang rdo rje mthing nag phyag g.yas rdo rje /
yum skyod byed ma dmar mo rdo rje gri gug
/lhor nga rgyal rdo rje ser po rin po che /
gshin rje 'joms ma ljang gu rin chen gri gug
/nub tu 'dod chags rdo rje dmar po pad+ma /
sreg byed ma sngon mo pad+ma gri gug
/byang du phrag dog rdo rje ljang nag rgya gram /
tsan ti ka ser mo rgya gram gri gug
/shar lhor gti mug rdo rje smug nag 'khor lo /
rmongs byed ma dkar mo kha T+wAM/
lho nub tu bde ba'i rdo rje ser skya pad+ma'i zhags pa /
lA ma sngon mo lcags kyu /
nub byang du mtsho skyes rdo rje dmar po bum pa /
lha lcam man+dA ra ba dkar sngo pad sdong /
byang shar du khrag 'thung rdo rje smug nag dgra satwa /
gsod byed ma ljang gu spu gri ste /
yab thams cad kyis phyag g.yon dril bu dang bcas yum la 'khyud cing /
yum thams cad g.yon b+han+d+ha bsnams pa yab la 'khril ba /
thams cad kyang spyan gsum pa cung zad khro la 'dzum pa'i mdangs can rus pa dang rin po ches brgyan pa /
dar gyi cod pan lhab lhub dang dbu skra nag po'i thor tshugs can /
zhabs skyil krung du bzhugs pa ye shes rang 'od kyi me ri kha dog lnga phung 'khrigs pa'i dbus na zhi ma khro tshul gzi brjid dang ldan par bzhugs pa'o //
gzhan yang 'byung ba bzhi'i lha rigs lnga ste /
mkha' 'gro sde lnga yab yum sa'i lha mo rin chen mkha' 'gro
/chu'i lha mo rdo rje mkha' 'gro
/me'i pad+ma mkha' 'gro
/rlung gi las kyi mkha' 'gro ma'o //
mchan /
mngon rtogs spyi ltar dang mkha' 'gro bye ba 'bum sde grangs med dpag tu med pa'i 'khor gyis bskor te bzhugs pa /
gtso 'khor thams cad kyang bdag la thugs brtse bas dgongs pa'i tshul byin thibs se bzhugs par bsam mo //
spyan 'dren mchod bstod sogs 'dra ba las /
gsol 'debs /
sa chu me rlung 'byung ba'i bar chad kyis :
zhes sogs dang /
rgyun chags kyis gsol ba btab pa'i tshe /
gu ru gtso 'khor thams cad kyi thugs ka nas 'od zer mang po 'phros pas /
phyi ltar na sa chu me rlung ste 'byung ba bzhi'i gnod pas bar du gcod pa'i dgra thams cad zhi bar byas /
nang gi 'byung ba cha ma snyoms par 'khrugs pa'i 'du ba'i nad /
tsha grang rlung mkhris bad kan 'dus pa'i nad thams cad zhi bar byas /
gsang ba nyon mongs pa dug lnga'i rnam rtog thams cad zhi nas ye shes lnga'i ngo bor byin gyis brlabs par bsam zhing rtse gcig tu gsol ba btab bo //
dbang len pa dang bdag bsre sogs spyi ltar las /
rang nyid pad+ma badzra rtsal du gsal ba'i thugs kar nyi zla'i steng du rdo rje dkar po rtse lnga pa'i lte ba khong seng du yod pa'i dbus su pad+ma dmar po 'dab ma brgyad pa'i dbus su sangs rgyas 'od dpag med sku mdog dmar po rgyan med skyil krung mnyam gzhag can gyi phyag tu dus gsum bde gshegs thams cad kyi thugs kyi 'od zer las grub pa'i tshe'i bum pa kha dog sna tshogs kyi 'od zer 'phro ba'i nang du rdo rje gsum gyi ngo bo oM AHhU~M brtsegs ma /
snang mtha'i thugs kar hrIHgsal 'tsher las 'od zer dmar gsal 'phro ba dang bcas pa /
snang mtha'i sku'i mtha' skor pad 'dab kyi steng du mdun nas g.yas skor du sngags phreng gis 'khor ba rnams kyang bskor ba byed pa'i tshul du dmar hram hram 'khor zhing sgra dang bcas pa las 'od zer gyi tshogs dpag tu med pa 'phros /
bde bar gshegs pa yab yum rnams kyi zhal nas de 'dra ba'i sngags 'bru bsam gyis mi khyab pa thon nas /
sngags phreng la thim pas sngags thams cad bkrag dang gzi brjid dang ldan par byas /
slar yang bum nang gi 'bru gsum las 'od zer 'phros phyogs bcur rab 'byams kyi rtsa gsum mchog gsum thams cad la phog
/dgyes mchod phul thugs dam gyi rgyud bskul /
thugs rje byin rlabs nus mthu gzi mdangs tshe dpal 'byor pa thams cad bsdus bum par zhugs /
stong gsum gyi lha 'dre mi gsum thams cad kyi tshe bsod dpal 'byor snyan grags mthu nus thams cad bsdus bum par thim pas rgyal ba thams cad kyi mthu byin gyi dbang thob /
sangs rgyas kun 'dus kyi ngo bor bdag nyid gyur cing /
rang gang du 'dug pa'i zhing 'di yang 'byung ba bzhi'i skyon gyis mi gnod par nyes skyon thams cad dang bral ba bde ba can gyi zhing khams nyid du gyur par bsams nas /
A+oM AHhU~M gu ru shrI pad+ma badzra hrIHd+hu ma g+ha ye DA ki nI na maHswA hA:
zhes pad+ma badzra gyi rtsa sngags /
A+oM AHhU~M hrIHma ha ri ni sa ra tsa hri ya dzaHhU~M:
zhes mkha' 'gro yab yum gyi srog sngags dang /
oM AHhU~M gu ru d+he wa DA ki nI sarba swA hA/
hrIHma ha ri ni sa ra tsa hri ya a nr-i tri dzaHsarba aM ku sha dzaHtsit+ta hrIM hrIM sarba ba su sid+d+hi ku ru swA hA:
zhes rtsa gsum gyi spyi dril las sngags btags pa dang /
badzra gu ru'i 'dzab kyang ci nus su bzla zhing /
nyer bsdu ni spyi ltar ro //
las sbyor ni /
'byung ba'i gnod pa byung ba'i tshe gong gi dmigs pa bzhin gsol 'debs rtse gcig tu bya zhing /
gzhan yang 'byung ba'i dgra so so la rdzas sngags dmigs pa rten 'brel sogs gzhung gzhan las 'byung ba bzhin du sbyar bar bya'o //
nang 'byung 'khrugs kyi nad zhi ba dang /
rtsa rlung thig le'i gegs skyon bsal ba sogs ni gegs skyon rang rang gi thad du man ngag so so'i gzhung bzhin gang 'os sbyar ro //
rdzogs rim ni /
gsang ba ting 'dzin sems kyi gegs bsal ba zab gsal gyi man ngag bsgom ste /
bying ba dang rmugs pa dang 'thibs na sa'i gegs nyon mongs pa gti mug gis bskyed pa'i skyon yin pas de bsal ba la gnyen po shes pa hur bton te rtse gcig tu bsgrims shing rig pa ngar bskyed pa dang /
shes pa 'phro ba shas che ba ni phyi yo byad dang /
nang sems can la chags pa'i 'dod chags kyis bskyed pa chu'i gegs dang skyon no /
de sel ba'i thabs zhen pa bcad de shes pa rang sar klod nas 'jog pa dang /
shes pa rgod pa dang za zi mang ba ni me'i gegs nyon mongs pa zhe sdang gis bskyed pa'i skyon yin te /
de la shes pa khong glod de rang babs su 'jog pa dang /
rnam rtog spra spro mang po 'di yin gyi ngos bzung med par 'thor ba ste rlung /
nyon mongs pa phrag dog gis bskyed pa'i gegs dang skyon yin pas de sel ba'i thabs /
shes pa spra spro med par gang ltar snang ba de ga'i ngang la rang sar rang grol du bzhag pa'o //
de bzhin du bsam gtan dang po dang /
gnyis pa dang /
gsum pa dang /
bzhi pa'i skabs na 'dod pa'i nyams dang /
dga' ba'i nyams dang /
brtan pa'i nyams sogs skyon rnams bsal nas /
yod med rtag chad sogs mu bzhi'i gol sar ma lhung ba'i rang sar rang ngo shes pa lhag mthong gi ye shes blo las 'das pa gnas lugs rjen pa'i rang zhal la blta zhing /
de yang 'di lta bu'o snyam pas bsgom du med cing /
bsgom rgyu med do snyam pa'i rgya yan ngang blos byas kyi dri mas ma bslad par rang gi rang ngo shes bzhin gyi yid ches dang ma bral bas yengs pa med par mnyam par bzhag ste /
phra ba dang /
dwangs pa dang /
gsal ba dang /
mi rtog pa ste mtshan nyid bzhi dang ldan par skyong ba'i don dang ldan na gegs sel bogs 'don gyi gnad phal cher tshang zhing 'dus pas na 'di kho na la goms 'dris byed pa gces par gsungs shing des 'dra min gyi gegs dang gol sa thams cad bral ba dang /
'byung ba'i khams rnams dang rtsa rlung thig le rnams dag par byed pa'i bsnyen sgrub 'di la brtson pas nyams su blangs na mi shigs pa rdo rje gsum gyi 'bras bu la sbyor bar 'gyur ro //
gu ru pad+ma badzra rtsal gyi sgrub pas phyi nang gi 'byung ba'i gnod pa zhi bar byed pa rdo rje'i rnal 'byor yid bzhin nor bu dang 'dra ba'i man ngag le'u bdun pa'o /
!
/man ngag brgyad pa gu ru rta mgrin nag por sgrub pa ni /
de yang sngon 'gro rnams gzhan dang 'dra ba las /
mdun gyi nam mkhar skad cig dran rdzogs su rgya mtsho chen po sngo la dwangs pa'i dkyil du me dpung chen po 'bar ba /
de'i dbus su keM las keng rus pho mo gnyis su bsam /
de gnyis kha gdangs btsum spel mar byas pa'i rkyen gyis me lce chen po gnyis glog bzhin dmar khyug khyug keM keM byas pas me lce'i rtse nas yi ge hrIHdmar nag rdo rjes mtshan pa zhu ba las keng rus gnyis kyi mgo steng du stag pho mo gnyis su gyur /
de gnyis kyang kha gdangs btsum gyi rkyen las de gnyis kyi mgo thog tu ru dra pho mo'i gdan gyi steng du nyi ma'i dkyil 'khor /
de'i steng du thig le dmar nag nyi 'od dang mtshungs pa zhu ba las /
dus gsum sangs rgyas thams cad kyi ngo bo rtsa ba'i bla ma gu ru pad+mA ka ra nyid rnam pa khro bo thams cad kyi che mchog dpal rta mgrin nag po zhal gcig phyag gnyis pa /
zhabs gnyis mi'u thung gel tshul du bzhugs pa /
phyag gnyis kyis seng ldeng gi rnga pus mo g.yon pa'i steng du rdung ba /
sku la dur khrod kyi chas brgyad kyis brgyan pa /
dbu gtsug na rta mgo ljang zhur rta skad 'tsher ba /
dbu skra kham nag gyen du brdzes pa /
zhal gdangs shing ljags 'dril mche ba gtsigs pa /
dbu skra sma ra smin ma las me 'bar ba /
spyan gsum sdang mig tu bgrad pa /
snyan cha keng rus kyis brgyan pa shin tu drag gtum gsod pa'i ngar dang ldan pa'i pang du yum rdo rje khros ma sku mdog sngon mo gri gug dang thod pa 'dzin pas mgul nas 'khyud pa /
gcer bu rus pa'i rgyan can /
phyogs bzhir lcags kyu zhags pa lcags sgrog dril bu ste phyag rgya bzhi 'dzin pa'i mkha' 'gro sde bzhi dkar ser dmar ljang gi mdog can rus pa'i rgyan can dang /
gu ru rta mgrin gyi spyi bor slob dpon pad+ma thod phreng sku mdog dmar nag zhal gcig phyag gnyis pa /
zhabs gnyis g.yas bskum g.yon brkyang gi gar stabs mdzad pa /
phyag g.yas thod rnga nam mkha' la 'phyar bas 'khrol zhing g.yon dril bu dku la brten pa /
stag gi sham thabs /
thod pa skam rlon dang rus pas brgyan pa /
khro bo'i chas can /
yum rdo rje phag mo gri gug dang thod khrag 'dzin pa dang gnyis su med par rol pa /
de'i phyogs bzhir gsang ba ye shes kyi mkha' 'gro ma sde bzhi mdun nas rim bzhin sku mdog dkar ser dmar ljang gi mdog can /
zhal gcig phyag gnyis cang te'u dang dril bu thogs pa /
rus pa'i rgyan can khro mo'i rnam pa can no //
gzhan yang lha tshogs de dag thams cad kyi mtha' skor du khro bo dang khro mo'i tshogs grangs med pa kha ba bu yug lta bur 'tshubs pa'i phyi rim thams cad me dpung go mtshams med pa rab tu 'bar ba'i me lce'i rtse mo thams cad rdo rje dang yi ge raM gyis brgyan cing tshwa tshwa kun tu 'phro ba'i bar lhag thams cad keng rus mgo lag sogs keM gyis brgyan pas dkrigs pa'i dbus su /
gtso 'khor thams cad rab tu 'jigs su rung ba'i sku can du bskyed do //
spyan 'dren mchod bstod sogs 'dra ba las /
gsol 'debs /
lam srang 'jigs pa'i 'phrang la 'grim pa'i tshe :
zhes sogs rgyun chags kyis gsol ba btab pa'i tshe gu ru 'khor bcas kyi sku dang srung 'khor las ye shes kyi me dpung tsha ngar can mang po 'phros pas /
gnod byed thams cad rdul phran bzhin du bcom zhing 'od zer dang me thams cad tshur 'dus rab tu 'bar ba'i srung ba'i 'khor lor 'gal me ltar 'khor bas /
dgra jag chom po /
rkun ma /
byur dang /
gnod pa'i bgegs dang /
ltas ngan pa dang /
sri ngan pa dang /
mi kha dang /
keg chag dang /
byad kha dang /
rmis ltas ngan pa sogs nyam nga ba'i tshogs mtha' dag ming tsam yang ma lus pa rdul phran dang phye mar brlag cing bcom nas cis kyang mi shigs pa'i srung ba'i gur khang gis rab tu gtams pas gang gis kyang mi phyed pa'i rang bzhin du gyur par bsams la gsol ba rtse gcig tu gdab bo //
de nas dbang len pa dang bdag bsre spyi ltar byas pa'i mthar /
bzlas pa ni /
rang nyid gu ru rta mgrin nag po'i sku sngar ltar gsal ba'i thugs kar rang 'dra'i ye shes sems dpa'/
de'i thugs kar nyi ma'i gdan la hrIHnag po sngags phreng 'gal me'i phreng ba lta bus bskor ba dang /
spyi bo'i gu ru'i thugs kar hU~M mthing ga
/mkha' 'gro rnams kyi thugs kar dza ljang gu re bsams la gtso 'khor thams cad kyi zhal nas ye shes kyi me bo che tsha zhing ngar dang ldan pa drag rtsub dang sprul pa'i khro chung dpag tu med pa 'ur chom drag po dang bcas pa mang po 'phros /
me des nam mkha'i mtha' khyab tshad gang /
phyi rol gyi gnod byed dgra jag sogs lus srog gi bar chad du gyur pa thams cad la phog pas bya spu gzhob tu bsregs pa ltar thul thul bsreg par bsam /
me rnams nang du bkug cing zhal du bcug pas nang lus la zhugs pa'i gza' klu sogs kyi gdon dang /
rlung mkhris bad 'dus kyi nad dang sdig sgrib dang bcas pa bsregs shing bcom nas me bshang lam nas thon /
sa gzhi bar snang nam mkha' thams cad gang bas bar gyi gdon phra'u dang bcas pa thams cad gzhob tu thul gyis bsregs /
me'i gseb tu rang 'dra'i khro chung dpag tu med pas gang zhing bdag gzhan bzang ngan 'khor 'das sogs gnyis su snang ba'i rtog tshogs mtha' dag stong pa nyid du sbyangs nas ma yengs rig pa'i ngar dang bcas te /
A+oM AHhU~M gu ru kro d+ha ha ya grI wa kro d+ha ha ri ni sa sa ma ya dzaHkA le shwa ra sid+d+hi pha la hU~M:
zhes bzla'o //
grangs tshad ni nyis khri sum stong ste rlung rig sbrags te dmigs pa'i 'phrul rnams kyang rlung dang bstun par bya'o //
las sbyor ni /
phyi ltar du sdang dgra jag pa chom rkun sogs rdzas sngags dmigs pa'i gnad kyis bcings pa dang /
nang ltar du steng gdon gza' dang /
'og gdon klu dang sa bdag
/rgyal 'gong bsen mo 'dre mo sogs gdon gdug pa'i gnod pa bsrung ba dang /
bcings pa dang /
mnan pa sogs las tshogs de dag gang sgrub kyang ting nge 'dzin las yengs pa med pa dang /
bskyed rim gsal brtan gyi sgo nas bsnyen sgrub them par bskyal bas sngags kyi nus pa'i rtags mtshan rnyed rnyed du brtson pas 'di'i gzhung nas 'byung ba'i las tshogs rnams rtsom na gang yin pa de thogs pa med par 'grub par nges pa'o //
rdzogs rim ni /
'dir gsang ba sems kyi gegs bsal ba la /
rnam rtog rang ga ma byung rgyal du shor ba ni bskyed rdzogs sogs lam gyi chos gang bsgom yang bar du gcod pas na /
gzugs can bsad khyer gyi jag rkun dang 'dra ba yin /
rnam rtog de lam du khyer ba ni /
de yang phra pa dang sbom ba rags pa gang yang /
mig gi rnam shes gzugs dang /
rna ba'i rnam shes sgra dang /
sna'i rnam shes dri dang /
lce'i rnam shes ro dang /
lus kyi rnam shes reg bya dang /
yid kyi rnam shes chos te tshogs drug gi yul la zhen pa ni 'khrul pa'i rnam rtog yin te sdug bsngal 'khor ba lu gu rgyud du 'khyams par byed pa'i rgyu yin pas lam du khyer ba shin tu gal che ste /
de yang mig gi yul du skyes pa'am bud med zas nor gyi dngos po gang yang rung ba rang gi yid la 'bab pa mdzes pa zhig mthong ba na /
de'i tshe yang dag gi dran pas ma zin par yid du 'thad pa'i blos de la yid 'jug
/rim par 'dod pa'i 'dod chags skye bas de don du gnyer zhing sred pas las ngan gsog go
/lam du khyer ba ni /
'dod chags kyi snang ba dung skyes dus chags pa'i rnam rtog de'i ngo bo la gcer gyis blta zhing sngon bsu rjes dpyod kyi blo ma zhugs par lhan gyis bzhag
/de bzhin du yid du mi 'ong ba dgra lta bu dang /
srog chags ma rungs pa sogs mthong ba la mi dga' zhing zhe sdang gi blo skyes na gong bzhin de'i ngo la blta zhing bzo med du bzhag pas chags sdang gi las ma gsag pa ni lam du long ba'o //
de bzhin du sgra snyan pa la chags pa dang /
mi snyan pa la sdang ba dang dri zhim mi zhim /
ro bda' mi bda'/
reg bya 'jam dang rtsub /
chos bde dang sdug sogs thams cad gong bzhin chags sdang rang ga'i dbang du ma shor bar de dang de'i ngo bo la blta zhing /
spang bya'i rnam rtog dang /
gnyen po'i ye shes zhes dpyad bzo med par rang ngo rjen pa'i gshis thog tu lhod de 'jog pa'o //
de ltar gu ru rta mgrin nag po'i sgrub pas phyi dgra jag chom rkun /
nang gza' klu
/gsang ba tshogs drug gi rnam rtog lam du khyer ba yid bzhin nor bu dang 'dra ba'i man ngag le'u brgyad pa'o /
!
/man ngag dgu pa gu ru rdo rje gro lod rtsal du sgrub pa ni /
srung 'khor gyi nang du mdun gyi nam mkha'i dkyil du rdo rje'i gur khang yangs shing rgya che ba ye shes gyi me dpung rab tu 'bar ba dang bcas pa'i klong du /
pad+ma nyi ma'i gdan la rtsa ba'i bla ma gu ru pad+mA ka ra che mchog rdo rje gro lod rtsal /
sku mdog dmar smug rab tu khros pa 'chol ba'i sku can /
zhal rab tu gdangs shing mche ba gtsigs pa /
ljags 'dril zhing hU~M sgra sgrog pa /
spyan gsum sdang mig nam mkha'i dbyings su gzigs pa /
dbu skra dmar ser gyen du brdzes shing ag tshom dang smin ma me ltar 'bar ba /
thod pa skam po lngas dbur brgyan pa /
mi mgo rlon pa khrag 'dzag pa'i do shal can /
thabs shes dbyer med pa'i zhabs gnyis g.yon brkyang g.yas bskum pa'i gar stabs kyis ling ling mdzad pa'i 'gying bag gis rol pa'i sku la za 'og mthing ga'i ber phod dang /
chos gos dmar po gser gyi drwa ris can dang /
rus pa'i rgyan drug dang /
snyan la dung gi wang mig 'khrol zhing rin po che'i gdu bu gsol ba /
phyag gnyis kyi g.yas gser gyi rdo rje rtse dgu pa raM dang hU~M dgus mtshan pa nam mkha' la phyar bas dngos po thams cad skad cig gis 'joms pa /
g.yon gnam lcags kyi phur bu sku gsum gyi ngo bo sgril zhing gsor ba /
rngam brjid shin tu khros pa /
ye shes me'i tshwa tshwa 'khyug cing 'ur chom gyi hU~M sgra 'brug ltar sgrog pa'i 'khor du bdud 'dul ye shes kyi khro bo chen po bcus bskor ba ni /
steng du hU~M kA ra /
shar du rnam par rgyal ba /
lho ru gshin rje'i gshed chen /
nub tu rta skad can te rta mgrin /
byang du bdud rtsi 'khyil pa /
shar lhor dbyug sngon can /
lho nub tu mi g.yo ba /
nub byang du gzhan gyis mi thub pa /
byang shar du khams gsum rnam rgyal /
'og tu stobs po che ste /
khro bo chen po bcu po de kun kyang sku mdog mthing nag zhal gcig phyag gnyis kyis gnam lcags kyi phur bu 'dril ba /
dpal dang dur khrod kyi chas kyis brgyan pa'i pang du ni /
rim pa bzhin du sgra 'byin ma dkar mo 'khor lo 'dzin pa /
mda' snyems ma sngo skya rdo rje /
dur bdag ser skya ral gri
/tsaN+Da lI ljang gu dbyug to /
rlung 'byin ma sngo skya rnga yab /
rdo rje sder mo dmar ser ral gri
/gtun khung ma dmar mo tho ba /
rdo rje snyems ma ljang gu bum pa /
skul byed ma ser skya rtse gsum /
gsod byed ma ser mo dgra satwa bsnams pa ste /
yum khro mo bcu phyag g.yas kyis 'khyud cing g.yon dung khrag bsnams pa dang lhan cig tu rol pa /
gzhan yang de dag gi 'khor dang steng 'og bar gsum thams cad du sprul pa'i khro chung bsam gyis mi khyab pa rdo rje sogs mtshon cha sna tshogs pa'i phyag mtshan bsnams pa kha ba bu yug 'tshubs pa ltar gyis bskor nas bzhugs par gsal gdab bo //
spyan 'dren mchod bstod sogs 'dra ba las /
gsol 'debs ni /
gang zhig gshed ma'i mi yis mtha' skor nas :
zhes sogs dang /
rgyun chags kyis gsol ba btab pa'i tshe /
gu ru gtso 'khor gyi thugs ka'i sa bon hU~M yig sku'i cha ba spu'i bu ga dang /
dbu skra'i gseb dang /
phyag mtshan rnams las sprul pa'i khro bo mtshon cha sna tshogs thogs pa'i tshogs grangs med pa dang /
lcags sdig gi pho nya me mtshon gyi tshwa tshwa 'phro ba bu yug 'tshubs pa ltar 'phros pas /
bdag la sdang ba dang gnod cing 'tshe ba'i sems dang ldan pa'i gzugs can gyi dgra dang gzugs med kyi gdon bgegs kun gzir zhing bcom pas phye ma dang dum bur brlags shing bsad bcad gtubs pa'i sha khrag rus pa thams cad la /
khro chung dang lcags sdig sogs pho nya rnams kyis ro la bya rgod rub pa ltar hab hab dir dir lhag ma ma lus par rol cing zos /
khro bo rnams tshur 'dus pa las steng 'og phyogs mtshams thams cad rdo rje'i rang bzhin can gyi me mtshon gyi gur khang mi chod mi shigs mi phyed pa sra brtan gyi gong bu gcig tu gyur par bsam zhing rtse gcig tu gsol ba gdab bo //
dbang blang ba sogs spyi ltar byas pa'i mthar bdag bsre ni /
rang nyid gu ru che mchog pad+ma gro lod du gsal ba'i thugs kar rang 'dra ba'i ye shes sems dpa'/
de'i thugs kar rdo rje rtse dgu pa che chung nas 'bras tsam gyi lte bar nyi ma'i steng du hU~M yig dmar po'i mtha' ma la sngags kyi phreng ba kha dog dmar pos bskor ba las 'od zer 'phros /
phyogs bcu rab 'byams kyi rgyal ba thams cad la mchod pa 'bul /
sems can thams cad kyi las nyon sdig sgrib thams cad sbyangs /
gnod sems 'chang ba'i mi dang mi min 'byung po rnams kyi gdug cing rtsub pa'i bsam sbyor ngan pa thams cad zhi bar byas /
sngon gyi las dang 'phral gyi rkyen las byung ba'i bar chad ma lus pa kun sel bar bsams la snang grags lha sngags kyi rol par blta zhing rig pa ma yengs pa'i ngar dang bcas pas /
oM AHhU~M ma hA gu ru bi ru kro d+ha lo kot+ta ra sarba sid+d+hi hU~M hU~M hU~M phaT:
ces rtsa sngags te /
de ma /
yang na artsig nirtsig gam /
de gnyis gang rung bzla /
yang na zur chag gi skad du bsgyur ba'i rtsa ba'i sngags ni /
oM badzra gu ru gro bo lota lo ka sarba sid+d+hi hU~M hU~M hU~M:
gsang sngags 'di gsum po rang gi blo la gang mos pa nyid la gtso bor bzla ba'am /
gsum kar bzlas pa gang 'thad bya /
skabs su rtsa sngags zur chag skad 'gyur gyi sham bur hU~M phaT ces btags pa dang /
hU~M gi 'dzab dbyangs kyang rig pa'i ngar dang ldan pas mang du bzla zhing /
snang ba'i yul bzang ngan rnams la thogs rdugs med par rig pa ngar phyung rang shar du rtsal yang yang du sbyang bar bya'o //
de ltar che mchog pad+ma khro lod rtsal gyi rtsa ba'i sngags gsum po gang mos bzlas shing nus pa'i rtags thon nas las la sbyar ba ni /
man ngag gzhan dang zur du bkol pa'i yig chung ltar mtshon srung gi rim pa rnams bya'o //
rdzogs rim ni /
phyi rol dmag tshogs mtshon gyis gnod pa'i 'jigs pa ni /
rang la nang na zhe sdang sogs gzung 'dzin gyi nyon mongs hrag pa'i rgyu las byung bas /
des na sdug bsngal gyi rtsa ba bdag 'dzin gyi nyon mongs lam du khyer ba ste /
de yang zhe sdang gi snang ba kam gyis skyes pa'i dus /
dran pas cer bzung ste snang ba 'phro ba de'i rjes mi mthud cing blo bzo gang yang med par zhe sdang gi snang ba kho rang gi rang ngo de ka'i thog tu tsan ne bzhag pa na zhe sdang gi rnam rtog de rang sar yal nas spang bya dang gnyen po so so tha dad med par rang gi rig pa gsal stong du rjen lhang gis 'char ba ni /
nyon mongs zhe sdang gnas gyur pa'i rnam par dag pa me long lta bu'i ye shes yin la /
de bzhin du 'dod chags dang /
nga rgyal dang /
phrag dog dang /
gti mug gang shar ba de'i ngo bo la blta zhing bsgoms pas nyon mongs ma spangs gnas su dag pa ye shes lnga'i don rang chas su rtogs pa'i nyams myong khyad par can skye bar 'gyur zhing /
nyon mongs rang ga ma'i dbang du ma shor bar lam du lhong pas tha mal 'khrul pa'i skyon gyis ma bslad pa'i dran rig ni so so rang rig pa'i ye shes te /
don de kho na la 'bad par bya'o //
gu ru rdo rje gro lod kyi sgrub pas phyi rol dgra mtshon gyi gnod pa dang nang nyon mongs dug lnga rang sar grol bar byed pa yid bzhin gyi nor bu dang 'dra ba'i man ngag le'u dgu pa'o /
!
/man ngag bcu pa gu ru pad+ma rgyal po sgrub pa ni /
rang gi mdun gyi nam mkhar ye shes kyi rang 'od 'ja' tshon sna lnga'i gur khyim klong du pad+ma 'dab ma 'bum ldan nam brgyad ldan nyi zla'i gdan la ma hA gu ru pad+ma rgyal po gangs chen mtsho ste /
pad+ma rgyal po la sprul sku pad+ma rgyal po /
longs sku pad+ma rgyal po /
chos sku pad+ma rgyal po dang gsum du yong ba las 'dir longs sku de yang pad+ma rgyal po zhes pa sangs rgyas snang ba mtha' yas kyi mtshan gyi rnam grangs yin te /
don la sprul pa dang sprul gzhi'i khyad par tsam las dbyer med la /
'di ni spyan ras gzigs yin /
gangs chen mtsho zhes pa ni mdzad pa dang gdul bya zhing khams bsam gyis mi khyab pa'i don yin pas rnam snang du ma zad rigs lnga char la sbyar du rung gsungs /
de yang sku mdog dmar po zhal gcig phyag gnyis pa /
zhabs rdo rje skyil krung can /
phyag gnyis thal sbyar gyi bar du ut+pal dmar po'i sdong bu 'dzin pa /
rin po che'i rgyan dang dar gyi na bza' can /
rus pa'i rgyan dang stag sham gsol ba /
zhal dang spyan zhi ma khro'i rnam pa /
de'i pang du yum gsang ba ye shes kyi mkha' 'gro ma dmar mo gri thod 'dzin pas 'khyud pa /
gnyis ka'ang ut+pal dmar po'i cod pan dang do shal gyis brgyan pa /
spyi bor 'od dpag med dang thugs kar rdo rje sems dpa'/
pad 'dab brgyad la shar du sa snying dkar po rin po che'i myu gu
/shar lhor phyag rdor ljang gu rdo rje /
lhor nam snying dkar po ral gri
/lho nub tu spyan ras gzigs dmar po pad+ma /
nub tu sgrib sel ljang gu pusti /
nub byang du kun bzang dmar po rin po che /
byang du byams pa dkar ser klu shing /
byang shar du 'jam dpal dkar ljang ut+pal bsnams pa /
dar dang rin po che'i rgyan can sems dpa'i skyil krung gis bzhugs pa /
gzhan yang sangs rgyas byang sems dpag tu med pa'i 'khor gyis bskor bar bsgom /
tshig bdun gsol 'debs kyis spyan 'dren /
bzhugs gsol /
dbang bskur /
rgyas gdab /
mchod bstod sngar dang 'dra /
gsol 'debs ni /
nam zhig tshe zad 'chi ba'i dus byung tshe :
zhes sogs dang rgyun chags kyis gsol ba btab pas gu ru gtso 'khor gyi sku las 'od zer dpag tu med pa 'phros /
'gro ba rigs drug gi gnas thams cad sbyangs /
de dag gi sdig dang sdug bsngal thams cad sbyangs /
rigs drug sems can thams cad mos pas spyod pa'i sa la gnas pa'i byang chub sems dpar gyur /
'od zer lcags kyu lta bus de dag thams cad bde ba can gyi zhing khams su drangs /
kun kyang me tog pad+ma'i sbubs su skyes nas mgon po 'od dpag med kyi zhal mthong /
mos spyod la gnas pa thams cad kyang sa bcu rgyun mtha'i byang chub sems dpar gyur nas spang rtogs kyi yon tan rtsal rdzogs te sangs rgyas kyi go 'phang la reg par bsam /
dbang len pa spyi dang mtshungs /
mthar rang la thim pas rang nyid 'phags pa pad+ma'i rgyal po'i skur gyur pa'i thugs kar rdo rje sems dpa'/
de'i thugs kar pad+ma nyi zla la /
lte bar hrIH
de'i g.yas su A+oM/
g.yon du AH
mdun du hU~M/
mtha' skor du yi ge drug pa'i sngags phreng gis bskor ba gsal gdab /
yang na 'bru bzhi brtsegs \u0f88\u0f88byas kyang rung /
gang ltar yang sngags phreng las 'od zer 'phros sangs rgyas byang sems 'phags pa'i tshogs thams cad la mchod pa phul /
sku gsung thugs kyi byin rlabs thams cad bsdus te rang la thim /
yang 'od zer gyis rigs drug gi gnas kun tu khyab pas sems can thams cad kyi sdig sgrib sbyangs /
kun kyang pad+ma rgyal po'i skur gyur par bsams te /
lam khyer rnam gsum las /
snod bcud thams cad gzhal yas khang dang lha /
sgra grags thams cad 'phags pa'i gsung yi ge drug ma /
dran rtog thams cad 'phags pa'i thugs kyi rol pa las mi 'da' ba'i dran pa dang shes bzhin gyi sgo nas /
A+oM AHhU~M hrIHA+oM ma Ni pad+me hU~M:
zhes bzla zhing rjes sdud lhar ldang bsngo smon sngar ltar ro //
rdzogs rim ni /
spyir bskyed rdzogs kyi lam thams cad skye 'chi bar do gsum lam du byed pa las /
'dir 'chi ba 'od gsal gtso bor bstan pa yin te /
'chi ba zhes bya ba 'ong ba'i rgyu ni 'pho ba dang bcas pa'i rnam par rtog pa yin /
de la spyir kun rdzob rgyu'i thig le 'pho ba med par bcings te zag med kyi bde ba rgyud la skye bar byed pa 'am /
mchog tu mi 'gyur ba'i dge ba sgrub pa zhes dpal dus kyi 'khor lo sogs nas gsungs la /
kun rdzob rgyu'i thig le 'ching ba de 'pho med yin nam zhe na ma yin te /
'pho bcas zhes pa /
don la snga ma'i rnam rtog 'gag rgyu zhig dang /
phyi ma'i rnam rtog skye rgyu zhig 'dug ring la 'pho bcas kyi rnam rtog yin /
snga phyi'i rtog pas bar mi chod pa'i mnyam gzhag khor yug nyin mtshan gyi bar mtshams med pa zhig tu song na 'pho med kyi ye shes yin /
des na 'pho bcas kyi rnam rtog yod pa de srid du dran 'dun gyi rtsis yang dag par bzung nas nyin mo'i snang ba la rgyas gdab cing /
mtshan mo'i gnyid 'thug gi 'od gsal sbyang ba 'bad dgos /
'od gsal de 'byongs pa'i sngon du /
rmi lam gyi 'od gsal /
nyams kyi 'od gsal /
srab mo'i 'od gsal gsum po zin dgos /
de bzung ba'i thabs la bzhi /
bla ma'i mos gus la brten nas bzung ba dang /
rjes gzhig la brten nas dang /
hril 'dzin la brten nas dang /
dkar dmar 'du 'phrod la brten nas bzung ba'o //
dang po ni /
rang lus pad+ma'i rgyal po'i skur gsal ba'i snying nang du rtsa ba'i bla ma rnam pa rdo rje sems dpa' sngar bzhin bsgom /
de'i thugs kar hrIHdkar po 'od kyi rang bzhin can zhig bsams la bla ma la mos gus thun mong ma yin pa'i sgo nas gsol ba btab pas /
hrIHlas 'od zer nyi ma shar ba lta bur 'phros /
lus kyi nang thams cad 'od kyis gang bas lus 'ja' 'od kyi rang bzhin du gyur /
rim par gnas khang dang lung pa /
'jig rten gyi khams thams cad kyang bkra sal le yod par bsam zhing 'od gsal shar ba ngos zin par bya snyam pa'i 'dun pa yang yang gsal btab ste gnyid do //
gnyis pa ni /
snod bcud thams cad rim gyis bsdus nas rang lus yi dam du gsal ba la thim /
de pad gdan nas yar rim par me long la has btab pa ltar bsdus te hrIHla thim /
de gi gu'i bar du thim /
gi gu je phra je phrar mi dmigs par bzhag
/rtog pa nam shar yang yi dam gyi skur wal gyis ldang /
yang sngar bzhin bsgom /
'od gsal zin par bya snyam pa'i 'dun pa yang yang bya /
gsum pa ni /
snod bcud thams cad skad cig la 'ub kyis 'dus nas rang la thim ste mi dmigs par bzhag
/de gnyis la rim gyis bsdu ba dang /
skad cig la bsdu ba'i khyad par tsam mo //
bzhi pa ni /
rang yi dam du gsal ba'i lus kyi dbus su rtsa dbu ma gsal btab pa'i yar rtser thig le dkar po dang /
mar sner thig le dmar po sran ma tsam re bsgoms la /
dkar po mar byung /
dmar po yar byung nas snying ga'i thad du reg la khad du byas /
yang so sor gyes /
gnyid yur byung ba dang /
yang reg la khad du byas so sor gyes /
mthar dkar dmar gnyis khrug gis 'dres nas dbu ma'i nang thams cad khams dwangs mas gang bas lus thams cad bde mer gyur pa'i ngang la ma yengs par gnyid cing /
'dun pa ni yang nas yang du bya'o //
de ltar nyams su blangs pas 'khrul snang dag ste 'od gsal gyi gdams pa rang byan tshud nas /
'chi kha zhes rnam shes 'od gsal la thim pa dang lhan cig 'chi ba chos sku'i zhing khams la sangs rgya bar 'gyur te grol ba thob pa zhes bya'o //
bskyed rdzogs gang gi'ang thun mtshams rnams su sangs rgyas dang byang sems kyi mtshan brgya dang /
za ma tog gi mdo bklag
/nyin mtshan thun drug tu 'chi khar gnad gcod kyi sdug bsngal mi 'byung ba dang /
bde ba can du skye ba'i smon lam gdab bo //
gu ru pad+ma rgyal po'i sgrub pas 'chi ba lam du khyer ba yid bzhin nor bu dang 'dra ba'i man ngag le'u bcu pa'o //
man ngag bcu gcig pa gu ru snang mtha'i sgrub pa ni /
mdun gyi nam mkhar bde ba can gyi zhing khams lag mthil ltar mnyam pa /
gser gyi sa gzhi la bai DUr+Ya'i mig mang ris su byas pa'i snying por dpag bsam shing rin po che pad+ma rnam par snang ba zhes bya ba rin po che'i rang bzhin dpangs su dpag tshad stong dang drug brgya pa lo ma re re yang bkra shis rtags brgyad dang /
'bras bu re rer rgyal srid sna bdun gyi bkod pas mdzes pa /
sprul pa'i bya tshogs mang pos sgra skad snyan par sgrog pa de lta bu la sku rgyab rten nas pad+ma'i sdong po 'dab stong ldan pa dang zla gdan la /
ngo bo gu ru pad+ma la rnam pa sangs rgyas 'od dpag med sku mdog dmar po mnyam gzhag gi phyag rgya can /
chos gos gsum gsol ba /
mdzod spu sum cu rtsa gnyis dkar zhing dwangs la rnyogs pa dang bral ba /
phyag zhabs 'khor los mtshan pa sogs mtshan dpe rdzogs pa /
de'i shar du sangs rgyas mi 'khrugs pa sngon po sa gnon dang mnyam gzhag gi steng na rdo rje bsnams pa /
shar lhor rnam gzigs sa gnon mnyam gzhag
/lhor gtsug tor can mnyam gzhag
/lho nub tu thams cad skyob skyabs sbyin mnyam gzhag
/nub tu 'khor ba 'jig ting nge 'dzin gyi phyag rgya /
nub byang du gser thub chos 'chad mnyam gzhag
/byang du 'od srungs g.yas mchod sbyin g.yon chos gos kyi grwa ri dwags kyi rna ba lta bur 'dzin pa /
byang shar du shAkya thub pa chos 'chad kyi phyag rgya can /
thams cad zhabs rdor skyil chos gos gsum gsol ba /
mtshan dpe thams cad rdzogs shing rang rang gi byang chub shing drung na bzhugs pa bdun ka'ang gser btso ma'i mdog can no //
gzhan yang sangs rgyas gang+gA'i klung gi bye ma'i grangs tsam pa mtha' yas pas bskor bar gsal gdab /
gnas gsum du yi ge gsum dang /
thugs ka'i nang du pad zla la rdo rje rtse lnga pa'i lte bar hrIHdmar po bsam /
spyan 'dren nas mchod bstod kyi bar sngar bzhin dang /
gsol 'debs /
sgyu lus g.yar po zhig pa'i bar do ru :
zhes sogs dang rgyun chags kyis gsol ba btab pas /
gu ru gtso 'khor thams cad kyi mdzod spu dang thugs ka gtsug tor las 'od zer dpag tu med pa 'phros pas rigs drug gi gnas thams cad khyab /
rigs drug spyi dang khyad par srid pa bar dor 'khyams pa'i sems can yid lus thams cad la phog pas sdug bsngal gyi 'khrul snang thams cad skad cig la sbyangs /
de dag thams cad bde ba can gyi zhing du drangs nas sangs rgyas kyi go 'phang la reg par bsam mo //
dbang bzhi sngar bzhin blang /
mthar 'khor rnams gtso bor 'dus /
gtso bo 'od kyi gong bur ltem gyis zhu nas rang la thim pas rang nyid 'od dpag med kyi skur gyur par rang 'dra'i ye sems kyi thugs kar rdo rje hrIHdang bcas pa'i tha mar /
A+oM a mi ta b+hA hrI:
zhes pas bskor ba las 'od zer 'phros 'phags pa mchod cing dgyes pa bskangs /
srid pa bdun gyi sems can thams cad la phog pas de thams cad sangs rgyas 'od dpag med kyi skur gyur par bsams la gong gi sngags dang mtshan brgya rtsa brgyad pa dang /
na maHsarba ta thA ga ta hr-i da ya /
a nu ga te /
oM ku ruM gi ni swA hA/
zhes de bzhin gshegs pa bdun spyi'i sngags dang /
kaM ka ni ci nus bzla zhing /
rjes sdud lhar ldang sngar bzhin bya /
rdzogs rim ni /
bar do'i snang ba'i gzhi'am rtsa ba kun 'od gsal gyi ngang du gnas ma nus par rnam rtog las kyi rlung gis bskyod pa las bar do'i 'khrul snang shar te sdug bsngal nyams su myong ba yin pas /
de lam du khyer ba'i nyams len gyi snying po rmi lam bzung ba dang /
zin nas sbyang ba /
spel sgyur /
bcad pa dang lnga nyams su len pa gal che /
de la bzung ba ni /
rang gi mgrin par hrIHdmar po mar me ltar gsal ba zhig bsgom /
de la shes pa rtse gcig tu gtad la rmi lam la rmi lam du ngo shes par bya snyam pas bzung /
des ma zin na spyi bor hrIHdkar po dang 'og sgor dmar po bsam /
de gnyis yar mar 'ong nas phrad pa dang dmar pos dkar po ded nas 'bros 'ded bsgom /
mthar dkar po la dmar po thim nas dmar skya gcig tu gyur pa de wal gyis yal bas lus kyi nang thams cad 'od kyis khengs par bsams la 'dun pa gong bzhin bya /
des kyang ma zin na thun mong ma yin pas bzung ste /
rlung bum chen nyi shu rtsa gcig bzung /
'dun pa drag po nyer gcig btang /
kha mchil mag gis bkang la 'dun pa gong bzhin byas pas zin nges gsungs so //
de yang yang gis brtan pa thob par bsgom pa ni sbyang ba /
nyung ngu mang po dang /
mang po nyung ngu dang /
me chu ru sgyur ba sogs ni spel sgyur dang /
bcad pa ni rmi lam la rmi lam du ngo shes bzhin pas mnyam gzhag tu lhod de rgyud ring por gnas nus pa la zer ba yin zhing /
rmi lam bsgoms pa'i grub 'bras 'di kho na yin gsungs so //
de ltar nyams su len pa'i thun mtshams rnams su dkon brtsegs nas gsungs pa'i 'od dpag med kyi mdo bklag cing /
sems bskyed 'gyur ba bcu la 'bad /
bde chen zhing smon ma chag par 'don /
des gu ru 'od dpag med kyi sgrub pas bar do'i sdug bsngal rang sar zhi ste bde ba can du skye bar byed pa yid bzhin gyi nor bu dang 'dra ba'i man ngag le'u bcu gcig pa'o //
'gyur ba bcu ni /
sku'i rten du lha khang bzhengs pa /
gsung gi rten du glegs bam /
thugs rten mchod rten /
sems can spyi'i don du zam pa 'dzugs pa /
gcig gi don du srog bslu ba ste rtsa ba'i 'gyur ba lnga /
rgyun par lha khang la mchod pa /
glegs bam klog pa /
mchod rten la bskor ba /
zam pa 'dzugs pa /   zam pa gso ba /
srog bslu   gzhan srog la mi gnod pa   rnams rgyun mi chad par bya ste /
yan lag gi 'gyur ba lnga ste 'gyur ba bcu'o /
!
/man ngag bcu gnyis pa gu ru kun tu bzang por sgrub pa ni /
mdun gyi nam mkhar ye shes lnga'i rang 'od 'ja' zer gyi klong du pad+ma nyi zla'i gdan la gu ru kun tu bzang po sku mdog mthing gsal zhal gcig phyag gnyis pa'am /
zhal brgyad steng zhal brtsegs ma gnyis te bcu gang mos bsgoms te rgya chad phyogs lhung bral bas phyogs bcur gzigs pa'i don dang /
zhal gcig pa'i chos thams cad thig le nyag gcig tu rdzogs pa'i mtshan don no //
zhabs rdo rje'i skyil krung /
phyag gnyis mnyam gzhag
/sku gcer bu rgyan med du bsgom /
de'i don skyil krung ni mtha' gnyis kyis mi g.yo ba /
mnyam gzhag ni 'khor 'das ro mnyam pa /
gcer bu ni gzung 'dzin gyi sgrib g.yogs bral ba'o //
pang du yum chos dbyings kun tu bzang mo sku mdog ljang gu rdor dril 'dzin pas yab mgul 'khyud cing zhabs pad+ma'i skyil krung gis rol pa /
de yang yab snang ba dang yum stong pa ste zung 'jug gdod nas lhun grub kyi mtshon don no //
de'i mdun du rgyal sras rdor sems dkar po /
shar du rnam snang mthing ga
/lhor rin 'byung ser po /
nub tu snang mtha' dmar po /
byang du don grub ljang gu rnams /
rang rtags kyi phyag mtshan rdo rje /
'khor lo /
rin chen /
pad+ma /
ral gri
/g.yon thams cad dril bu 'dzin pas yum dang 'khril ba longs spyod rdzogs pa'i cha lugs can /
shar lhor phur pa /
lho nub badzra he ru ka
/nub byang rta mgrin /
byang shar du bdud rtsi 'khyil pa rnams dpal dang dur khrod kyi chas can rang 'od kyi yum dang bcas pa dang /
gzhan yang rigs gcig
/rigs lnga /
rigs gsum /
rigs brgya sogs zhi khro rab 'byams kyi tshom bu bsam gyis mi khyab pas bskor ba gsal gdab /
spyan 'dren rgyas gdab mchod bstod sngar bzhin dang /
gsol 'debs /
gzhan yang las dang rkyen gyi dbang gyur te :
sogs dang /
rgyun chags kyis gsol ba btab pa'i tshe /
kun bzang yab yum gyi thugs kar pad zlar ye shes rang 'od 'ja' sna lnga ldan rma bya'i mdongs lta bu'i lte bar yi ge A+oM AHhU~M:
gsal ba'i mthar /
'a a sha sa ma ha :rnams kyis bskor ba dang /
smin mtshams dang thugs ka nas 'od 'phros /
de yang 'od zer me 'od lta bu 'phros /
rigs drug dang bar ma do ste srid pa bdun gyi 'gro ba thams cad kyi sna bug gam spyi bo nas zhugs /
'khor ba'i rgyu'am rtsa ba rnam par shes pa'i tshogs bdun kun gzhi'i bag chags dang bcas pa'i sdig sgrib ma lus pa bsregs shing sbyangs /
rnam smin gyi phung po thams cad bsregs shing sbyangs /
de dag thams cad kyi rig pa'i ngo bo rgyal ba'i dkyil 'khor du byin gyis brlabs te /
mi 'gyur ba bde ba chen po kun tu bzang po'i dbyings su sbyangs par bsam /
dbang bzhi blangs nas rang la bstims te /
rang nyid kun bzang yab yum du gsal ba'i thugs kar pad zlar ye shes 'od lnga'i thig le gong bzhin bsams la /
lte bar rdo rje'i rang sgra
/A+oM AHhU~M:
'a a sha sa ma ha :
zhes pa'i 'bru dgu yas mar brtsegs pa la rig pa gtad cing 'phro 'du sngar bzhin byas te sems can thams cad kun bzang du gyur pa rnams kyis kyang sngags kyi rang sgra di ri ri sgrog par bsam zhing bzlas pa bya /
rjes sdud 'od gsal du 'jug ldang gong ltar ro //
rdzogs rim ni /
'khor ba'i sdug bsngal thams cad kyi rgyu ni dngos por zhen pa'i 'dzin pa a 'thas dam pos byas la /
dngos 'dzin gyi 'khrul snang de zlog cing 'jig par byed pa la /
lhun grub sgron ma bzhi'i man ngag nyams su blang dgos /
de yang lam gzhan gyi dbang du byas na khregs chod lta bas phyi rol snang ba'i yul la der 'dzin ma zhugs pas rang nyid mi 'ching tsam gyi don byed pa las 'khrul snang nyid rang grol du mi 'gyur /
rang sar grol nus pa la shes rab rang byung gi sgron ma dbang po'i spyod yul mngon sum shar ba nyams su myong dgos /
de'i lam gyi tshul ni man ngag rdzogs pa chen po gsang ba bas kyang ches gsang ba thod rgal mngon sum snang ba bzhi'i gdams pa nyams su blangs te /
de yang sdod pa gsum gyis tshad bzung ba /
thob pa gsum gyis gzer gdab pa /
gding bzhi'i 'bras bu mngon du byed pa sogs thun mong ma yin pa'i bla ma'i zhal gyi gdams pa las rtogs par bya'o //
thun skabs su sangs rgyas sras gcig sa bon gyi rgyud dang /
btags grol rgyud drug
/gser gyi zhun ma'i rgyud dang /
kun tu bzang po'i smon lam la sogs pa mang du bklag cing /
de'i don sems pa la 'bad par bya'o //
de ltar gu ru kun tu bzang po'i sgrub pas 'khrul snang rang grol du byed pa yid bzhin nor bu dang 'dra ba'i man ngag le'u bcu gnyis pa'o /
!
/man ngag bcu gsum pa gu ru rtsa ba'i bla mar sgrub pa ste /
mdun gyi nam mkhar pad+ma 'dab stong rgyas pa'i ge sar nyi zla'i gdan gyi steng du sa bon AHlas ngo bo rtsa ba'i bla ma /
rnam pa gu ru pad+ma 'byung gnas phyag gnyis mnyam gzhag gi phyag rgya'i steng na yid bzhin nor bu bsam 'phel dbang gi rgyal po bsnams pa /
yum mkha' 'gro mtsho rgyal sku mdog dkar la sngo ba'i mdangs chags pa /
phyag gnyis gri thod 'dzin pas yab kyi mgul nas 'khyud pa /
yum zag med kyi bde ba mchog tu rgyas pa ye shes 'od lnga'i klong du bzhugs pa /
de'i shar du hU~M las rnam par smin pa'i rig 'dzin dkar po rdo rje 'dzin pa /
lhor swA las tshe la dbang ba'i rig 'dzin ser po 'khor lo /
nub tu A+oM las phyag rgya chen po'i rig 'dzin dmar po pad+ma /
byang du hA las lhun gyis grub pa'i rig 'dzin ljang gu rgya gram 'dzin pa bzhi ka mnyam gzhag
/mtshams bzhir hrIHlas shes rab rgyud kyi slob dpon /
nyams chag skong ba'i slob dpon /
dam tshig dbang gi slob dpon /
man ngag lung gi slob dpon te brgyad ka cha lugs gtso bo dang mthun pa /
slob dpon bzhi po mnyam gzhag gi steng na thod pa dang bum pa 'dzin pa /
rang rang gi kha dog dang mtshungs pa'i yum dang sbyor ba /
gzhan yang grub thob bsam gyis mi khyab pas bskor ba gsal gdab /
spyan 'dren /
mchod pa /
bstod pa sogs spyi ltar dang /
'gro drug sdug bsngal chen pos nyen pa dang :
sogs ci mang dang /
rgyun chags kyis gsol ba btab pas /
gu ru'i dpral ba nas sku mang du byon nas rang gi dpral bar thim /
ljags steng nas gsung yig 'bru mang du byon nas rang gi mgrin par thim /
thugs ka nas phyag mtshan mang po byung rang gi snying gar thim /
lte ba nas thig le dang thig phran mang po byung rang gi lte bar thim /
gsang gnas nas me rlung chu gsum byung /
rang gi gsang bar thim pa de lta bu'i tshul gyis dbang blang ba phyi'i dbang bzhi /
'khor rnams gtso bor 'dus /
gu ru rang gi spyi bor byon yab yum mnyam sbyor gyi byang sems rang gi spyi bo sogs rim par gang ba'i dbang bzhi blang ba nang gi dbang bzhi /
bla ma yab yum spyi bo nas mar byon snying ga'i dbus su pad+ma 'dab ma 'bum ldan gyi lte bar nyi zla'i steng na gu ru'i sku mtshon gang ba mtshan dpe'i gzi byin ches cher 'bar ba zhig bsgom /
de'i thugs kar pad+ma nyi zla'i steng na rdo rje rtse lnga pa nas 'bru tsam gyi lte bar 'od lnga'i thig le'i dbus su yi ge aH
mtha' skor 'od lnga lu gu rgyud kyi thig le re re'i steng du /
A+oM AHhU~M gu ru DA ki nI dz+nyA na sarba sid+d+hi pha la hU~M:
zhes pa'i yig 'bru re re gnas pa lu gu rgyud du 'khor ba'i 'phro 'du sngar bzhin gyi dmigs pa dang bcas sngags ci 'grub bzla /
de yang snang srid sku dang zhing khams su gsal ba dang /
thugs ka'i sa bon sngags phreng gi 'phro 'dus rgyal ba sras dang bcas pa thams cad kyi ye shes rang gi rgyud la skyes par bsam zhing bzla'o //
thun mtshams rnams su bla ma'i mos gus gnad du bsnun te /
dran pa tsam gyis kyang 'gal rkyen sdug bsngal thams cad 'joms shing /
dga' bde gnam sa 'thab pa lta bu'i byin rlabs dang dngos grub char bzhin 'beb par dmigs la tshig bdun gsol 'debs le bdun sogs dang /
rtsa ba'i bla ma'i mtshan bstod dung dung klog pa la 'bad do //
rdzogs rim ni /
zab gsal bde ba chen po'i ye shes bsgom pa ste /
de la zab ces pa /
sems klong gsang skor sogs kyi don ni zab pa /
sbyor drug sogs dang khyad par rdzogs pa chen po thod rgal gyi don ni gsal ba /
nA ro ni gu lam 'bras sogs zhu bde'i lam bsgom pa ni bde ba ste /
de thams cad kyi don gyi 'gag ni bla ma'i mos gus la 'du /
de yang 'das ma 'ongs da lta'i rnam rtog gis ma bslad pa'i shes pa rig rig 'gyu 'gyu 'di la bltas tshe ngo bo ngos bzung gang du'ang ma grub la /
gdangs mos gus su lhang nge ba'i dran rig de kha dran pas zin bzhin ma bcos par skyong ba /
bla ma'i thugs dang dbyer med pa'i ngang bsgom la la bzla ba'i mnyam gzhag la bslab bo //
des na sgrub thabs kyi snying po lta bu rtsa ba'i bla mar bsgrubs pas mchog thun gyi dngos grub thams cad bde blag tu 'grub par byed pa'i man ngag yid bzhin nor bu dang 'dra ba'i le'u bcu gsum pa'o /
!
/de ltar rtsa ba dang yan lag gi rnal 'byor gang gi tshe yang bskyed rim la sku mdog rgyan dang cha lugs phyag mtshan bzhugs stangs sogs rnam pa gsal thebs shing /
de ka'i nga rgyal la gnas nyams brtan pa dang po'i brda don dag pa dran pa rnams nan tan gyis nyams su blang zhing /
sngags kyi rim pa dag kyang chad lhag nor 'khrul du ma song ba ring thung sogs brda dag cing skyon dang bral bar ngag bzlas grangs tshad rdzogs par bzla ba dang /
rlung kha sbyor gyi ngang nas zla ba 'gog pa thun mong dang khyad par gyi rdor bzlas la brtson pas bslab pa dang /
mtshan bcas dang mtshan med kyi rdzogs rim rnams kyang so so'i man ngag bzhin rtse gcig tu 'bad pas bsgom par bya'o //
rjes thob rnams su'ang las 'bras kyi don la gzhig ste sgo gsum gyi blang dor mtha' dag byol nyog tu ma song ba rgyu dang 'bras bu phra zhing zhib par shan phye ste mi dge sdig pa mtha' dag spang ba dang /
dge ba phra mo nas dang len gyis sgrub pa'i lag len gtso bor 'bad cing /
nyams len gyi gnas skabs mnyam rjes thams cad du gegs sel dang bogs 'don thams cad kyi mthar thug bla ma'i mos gus kho na la gtso bor bya ba ste bzang ngan ci byung yang gu ru rtsa ba'i bla ma nyid sangs rgyas dngos su yid ches pas gsol 'debs kyis lam du bya ba las bzang po la dga' brod rlom zhen /
ngan pa la sems lhong sogs gang la ya nga snyems 'phrigs yang sgyid lug gi dbang du mi gtang bar rkyen thams cad rang sems rnam rtog rten 'brel gyi rol par shes par bya ba dang /
mos gus dang dam tshig la ngo lkog med par srog las gces par bzung ste rang sems dpang du btsugs par bya zhing /
mdor na kun gzhi'i rnam shes 'di la sgyu ma lta bu rig pa'i rgyas btab nas ma yengs dran pa'i rtsis zin par byas te /
mnyam rjes nyin mtshan gyi thun mtshams ma 'dres kyi bar du 'bad cing /
thun thams cad kyi rjes kyi bya ba ni dge tshogs 'du byas pa thams cad chud mi za bar bla na med pa'i byang chub kyi rgyur bsngo bar bya ba yin la /
byang chub kyi bar du sems can gyis don du lhag bsam gyi 'dod don la smon pa ni smon lam yin te tshig tu smos nas 'dod don yid la gdung bas smon lam btab ste /
bsngo ba dang smon lam gyi byed las rang don byang chub dang gzhan don rgya chen po 'grub pa'o //
gzhan yang gdams pa nyams len gyi kha skong 'gro dus bskor ba /
zas tshogs 'khor /
smra brjod dam dbugs gsang sngags kyi rang sgra
/rig pa chos sku
/'gyu dran rnam shes sgyu ma'i 'phrul du go ba dang /
tshogs drug gi snang ba ci shar ci snang thams cad chos nyid kyi rol par shes pas lam du khyer ro //
mdor na rgyal ba'i bka' la mi bslu bar yid ches pa'i dad pa brtan pos bla ma dang sangs rgyas byang sems 'phags pa rnams dgyes pa'i las sgo gsum bag yod brten pa dang /
thun mong dang thun min gyi chos spyod mtha' dag la brtson pa dang /
lhag bsam bzang pos gzhan la phan pa'i las dge ba mtha' dag 'bad pa ste /
rang gzhan mi bslu ba gtan gyi bde ba thar pa byang chub kyi lam bzang po la 'jug pa la skyo ngal med pa'i spyod pa brtsams te bslab pa rin po che rnam pa gsum gyi sdom pa rnam par dag pa la byang chub kyi lam thams cad yongs su 'du ba yin gsungs so //
de dag gis dngos gzhi'i bye brag gi sgrub thabs yid bzhin nor bu lta bu'i man ngag rnam grangs bcu gsum legs par bshad zin to //
e ma ho /
deng dus gangs can ljongs 'dir thub bstan gyi //
snying po rdo rje theg pa'i lam srol kun //
mkhyen brtse nus mthus mi nub 'dzin mdzad mgon //
gang de'i bka' drin dran pas slar yang 'dud //
mchog de'i thugs bskyed rnam grol dwangs pa'i mtshor //
pad 'byung byin rlabs yid bzhin dbang gi rgyal //
gsal las 'dod dgu'i yon tan mchog mnga' ba'i //
cha shas gu ru'i sgrub thabs ngo mtshar phul //
yongs 'dus sgrub thabs spyi dang bye brag bcas //
gnas skabs mthar thug 'dod dgu 'byung ba'i gter //
gsal byed lde mig zin bris btab pa'i dges //
bstan 'gro yongs kyi legs tshogs 'phel rgyas shog
/rgyal bstan spyi dang rdo rje theg pa yi //
lam srol mtha' dag dar rgyas yun gnas shing //
skyes mchog zhabs brtan bshad sgrub phrin las 'phel //
skye dgu yongs la bde skyid dpal 'bar shog
/rigs drug 'khor ba'i ma rgan sems can rnams //
bla ma'i sgrub thabs lam mchog 'dir zhugs nas //
tshogs gnyis mthu rgyas sku gnyis mngon gyur te //
don gnyis bsam don lhun grub bkra shis shog
/bla ma'i mos gus gsol 'debs kyi sgrub thabs bsam pa lhun grub yid bzhin gyi nor bu lta bu'i man ngag 'di ni /
shing yos lor shangs stag rnar bdag sogs skal ldan lnga tsam la bka' gsang zhib rgyas su gnang ba'i dus rang nyid kyi dran pa'i gzungs su zin bris su btab pa las slar yang rgyas 'grel khrid yig lta bu bris shig ces khyab bdag rtsa ba'i bla ma'i bkas gnang bar brten /
chu pho spre'u lo nag pas nya ba'i yar ngo'i dus chen bzang po la rje bla ma rig 'dzin rgyal ba'i spyi gzugs gang gi zhabs rdul spyi bos mchod cing gsung gi gsang bas dbugs dbyung ba thob pa'i rnal 'byor pa o rgyan ngag dbang ye shes kyis g.yas ru shangs kyi ri khrod bde chen 'ba' ra brag gi yang dgon bla brang du sug bris su btab pa'i dge bas gangs ri'i khrod kyi bstan 'gro mtha' dag la phan bde'i legs tshogs rgya chen po 'byung ba dang /
dpal ldan bla ma'i bstan pa rin po che sa steng thams cad du nyi ma dang zla ba ltar yongs su grags shing phyogs dang dus dang gnas skabs thams cad du dar zhing rgyas pa'i rkyen mchog tu gyur cig
/lam 'dir thos bsam sgom byed rnams //
nyer 'tshe kun zhi bsam dgu 'grub //
byang chub bar du ma hA gu rus //
rjes bzung don gnyis lhun grub shog
/sarba mang+ga laM/
dge'o //
dge'o //
dge'o //

//
