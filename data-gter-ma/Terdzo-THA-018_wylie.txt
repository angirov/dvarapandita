@#//
bla ma'i thugs sgrub bar chad kun sel gyi phrin las 'bring po bzhugs so //
rgyal kun 'dus gzugs thod phreng rtsal la phyag 'tshal lo //
chos dbyings lha lam yangs pa nas //
bde chen longs spyod dkyil 'khor shar //
sna tshogs thabs mkhas 'od 'bum 'phro //
'gro ba'i mun sel bla mar 'dud //
gu ru'i thugs sgrub gang+gA las //
blo dang 'tsham pa'i bum par blangs /
khyer bde skal ldan rnams la spel //
de yang rgyal kun 'dus pa'i spyi gzugs gu ru pad+ma 'byung gnas kyi thugs kyi sgrub pa zab la 'dril ba shar gter 'bras bu'i tshul can bar chad kun sel gyi phrin las 'bring po khyer bde bar bshad pa la gsum /
sngon 'gro
/dngos gzhi /
rjes so //
de la dang po tshogs gsag cing :
gnyis pa bgegs tshogs mtshams bcad bya :
gsum pa 'gal rkyen sdig ltung bshags :
bzhi pa rdo rje'i dam bca' bzung :
lnga pa ye shes byin chen 'beb :
drug pa mchod rdzas byin gyis brlab :
bdun pa rang rig rang gsal gdab :
ces gsungs pas /
dang po la gnyis /
sbyor ba rten mchod bsham pa dang /
tshogs gsag dngos so //
dang po ni /
gnas bkra shis sar dus yar ngo mar ngo'i tshes bcu lta bur gnas khang rgyan gyis brgyan cing rtsa ba gsum gyi sku gsung thugs rten dgram /
stegs bu khebs ldan gyi khar rab dkyil 'khor ras bris sam /
maN+Dal tshom bu /
yang na gtor ma la brten kyang rung ste /
gang ltar yang bla ma'i gtor chen ni rin po che'i snod du 'bru sna'i phye chang dang mar khus sbrus /
spod sna tshogs pa btab la /
bang rim bzhi par rin chen zur brgyad kyi steng rin po che 'bar ba pad+mas bskor ba /
'bring po bang rim rin chen zur brgyad dor ba /
bsdus pa ma mo'i gtor ma ste zlum po pad+ma 'dab bzhi can gang 'byor rgyan khrom mthong brgyud ltar ram lnga rgyan nyi zla me ri can sha rgyan btsugs zas snas bskor /
dar gdugs sna tshogs phub pa'i g.yas su rtsa brgyad stong chang dang sbyar ba /
g.yon du so lnga'i rdzas khrag dang sbyar ba /
'o chang gi mchod yon /
tsan dan sbyar ba'i zhabs bsil /
me tog sna tshogs /
sbyar ba'i spos /
'bru mar rtsi mar gyi mar me /
dri bzang gi chab /
zhal zas sna tshogs bcas dang /
zhing lpags kyi khar tshogs gtor rin chen 'bar ba sogs bza' btung 'byor tshad /
bka' srung /
chad tho /
brtan ma /
bgegs dang gnas bdag gi gtor ma /
rang gi mdun du bsang chu /
nang mchod /
DA ru /
rdo rje dril bu /
gdab phur /
me tog gi snod /
gu gul /
yungs kar /
sbyar spos /
sgrub grogs yod na rol mo sogs dgos pa'i yo byad 'du bya /
gnyis pa tshogs gsag pa la lnga /
phyag bya ba /
gsol 'debs /
byin rlabs /
gtor ma gtong ba /
skyabs sems so //
dang po ni /
rnal 'byor pa du ma yod na gral phyag ni lha dang /
tshul phyag ye shes rgan rim dang bslab pa rgan rim la gzhig ste bya /
gnyis pa gsol 'debs ni /
brgyud pa'i bla ma rnams la mos gus gdung shugs drag pos tshig bdun gsol 'debs /
le'u bdun ma'i le'u gang rigs kyi mthar /
bde ldan zhing mgon khyab bdag chos kyi sku
/'od mtshan stong 'bar 'chi med lha yi lha //
gsol ba 'debs so phyi nang bar chad sol //
byin gyis rlobs shig mchog thun dngos grub stsol //
gru 'dzin bdag po rnam snang longs spyod rdzogs //
snying rje'i dbang phyug 'gro mgon pad dkar 'chang //
gsol ba 'debs so phyi nang bar chad sol //
byin gyis rlobs shig mchog thun dngos grub stsol //
dpal ldan pad+ma las 'khrungs sprul pa'i sku
/snang srid zil gnon rgyal dbang thod phreng rtsal //
gsol ba 'debs so phyi nang bar chad sol //
byin gyis rlobs shig mchog thun dngos grub stsol //
ye shes mkha' la spyod pa'i tshogs kyi rje //
gsang ba'i bdag mo dbyings phyug mtsho rgyal mar //
gsol ba 'debs so phyi nang bar chad sol //
byin gyis rlobs shig mchog thun dngos grub stsol //
'jig rten mig gcig rgyal tshab bai ro rje //
'jam dpal rdo rje khri srong yab sras la /
gsol ba 'debs so phyi nang bar chad sol //
byin gyis rlobs shig mchog thun dngos grub stsol /
dam 'dzin rnam 'phrul gnas gter brgya rtsa'i bdag
/snyigs ma'i 'gro 'dul mchog gyur bde chen gling //
gsol ba 'debs so phyi nang bar chad sol //
byin gyis rlobs shig mchog thun dngos grub stsol //
las smon skal ldan zab gsang bstan pa 'dzin /
lung zin chos bdag brgyud par bcas pa la //
gsol ba 'debs so phyi nang bar chad sol //
byin gyis rlobs shig mchog thun dngos grub stsol //
yi dam DA ki dam can gnas gter skyong //
zung 'jug ye shes rol pa'i 'khor lo la //
gsol ba 'debs so phyi nang bar chad sol //
byin gyis rlobs shig mchog thun dngos grub stsol //
byang chub bar du rtsa gsum lhag pa'i lhas //
rjes bzung 'jigs brgyad bdud bzhi dug lnga sogs //
phyi nang gsang ba'i bar chad kun zhi zhing //
sku gsum bla ma'i go 'phang myur thob shog
/gsum pa byin rlabs kyi tshogs la lnga /
bsang chu /
rdor dril /
phur bu /
phreng ba /
rnga'o //
dang po ni /
oM ha ya grI ba hU~M phaT/
rang nyid skad cig gis pad+ma he ru ka pad+ma dang thod khrag 'dzin pa'i skur gyur /
de'i thugs ka nas raM yaM khaM 'phros pas ma dag pa'i dngos 'dzin thams cad bsregs gtor sbyangs /
stong pa'i ngang las bsang chu'i steng du /
ma sUr+Ya maN+Dal /
nyi ma la gnas pa'i hU~M yig dmar po /
s+pha ra Na phaT/
saM ha ra Na hU~M/
'phro 'dus yongs su gyur pa las /
oM pad+ma ma hA kro d+hI shwa rI hU~M phaT/
khro mo dbyings phyug ma dmar mo dril bu dang b+han dmar 'dzin pa'i skur gyur par bsam zhing /
rdo rje rtse gcig pa'i phyag rgyas reg la /
oM ma hA kro d+hI shwa rI sarba dra byaM sho d+ha ya oM AHhU~M hrIHThAH
zhes brgya rtsa brgyad kyis byin gyis brlabs nas /
khro mo dbyings phyug ma'i rang bzhin gyi chu'i rdul phra rab tu gyur par bsam /
oM ma hA kro d+hI shwa rI sarba dra byaM sho d+hA ya hU~M phaTaH
ces bdag gnas yo byad thams cad la bsang gtor bya zhing /
thog mtha' kun tu yang bsang gtor gyi bya ba thams cad 'dis bya'o //
gnyis pa rdor dril ni /
hU~M las ye shes rdo rje dang :
AHlas stong nyid sgra sgrog dril :
thabs shes gnyis mtshon lag tu bzung :
oM badzra g+haN+De AHhU~M:
rdo rje gsor zhing dril bu dkrol /
gsum pa phur bu ni /
oM badzra kI li kI la ya hU~M phaT:
phur bu sras mchog skur gyur pa'i :
gnas gsum oM AHhU~M 'od kyis :
rdo rje gsum du byin gyis brlabs :
bgegs dang dam sri log 'dren rnams :
'dul ba'i nus pa ldan par gyur :
oM badzra kI li kI la ya sarba big+h+nAn baM hU~M phaT:
ces phur bu bsgril /
bzhi pa phreng ba lag g.yon du bkod la /
a tsan+d+ra /
zla ba la gnas trAM yig lnga :
'od 'phros sangs rgyas thams cad kyi :
gsung gi rdo rje'i byin rlabs bsdus :
yon tan ldan pa'i phreng bar gyur :
lha rnams thugs dam bskul ba dang :
'dzab bzlas sangs rgyas thams cad kyi :
gsung dbyangs mi zad 'grub par shog :
lha gang bsgrub kyi snying po bzla /
lnga pa rnga ni /
nyi ma la gnas hU~M yig gis :
sangs rgyas kun gyi byin rlabs bsdus :
skye med chos kyi sgra sgrog pa'i :
ye shes rang bzhin rnga ru gyur :
ma mo mkha' 'gro dbang sdud cing :
thugs dam bskul ba'i las 'grub gyur :
badzra tsa ma ra tsa mA ra ya hU~M:
zhes rnga dang DA ru brdung /
rol mo rgya cher bya /
bzhi pa gtor ma gtong ba ni /
gtor ma raM yaM khaM gis bsreg gtor bkrus /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M gis byin gyis brlab /
b+hU mi pa ti sa pa ri bA ra badzra sa mA dzaHsa spyan drangs /
b+hU mi pa ti sa pa ri bA ra a kA ro sogs /
oM AHhU~M phaT swA hA/
lan gsum gyis bsngos la /
gang dag 'dir gnas lha dang klu
/gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyod kyis bstsal du gsol //
zhes lan gsum gsol bas gnang ba byin par bsam /
lnga pa skyabs sems la gnyis /
dang po ni /
rang gi snying ga'i sa bon las 'od zer 'phros pas /
bla ma rig 'dzin sgyu 'phrul drwa ba chen po'i dkyil 'khor gyi lha tshogs mdun gyi nam mkhar badzra sa mA dzaH
zhes skyabs yul mkha' khyab tu sad pa'i spyan sngar /
na mo :
bdag dang mkha' mnyam sems can ma lus kun :
bla ma sangs rgyas chos dang dge 'dun dang :
yi dam dpa' bo mkha' 'gro chos skyong tshogs :
thugs rje che ldan rnams la skyabs su mchi :
gnyis pa sems bskyed pa la gsum /
smon sems bskyed pa /
tshogs gsag pa /
'jug pa byang chub kyi sems la blo sbyang ba'o //
dang po ni /
tshogs zhing rnams dpang po'i tshul du byas te don yid la dran bzhin pas /
ho :
sngon gyi rgyal ba sras dang bcas rnams kyis :
bla med byang chub mchog tu thugs bskyed ltar :
bdag kyang mar gyur mkha' mnyam 'gro kun la :
phan gdag slad du sangs rgyas bsgrub par bgyi :
gnyis pa rang gzhan sems can thams cad sgo gsum gus pas phyag 'tshal zhing /
mchod pa'i sprin rab 'byams spro ba sogs dmigs 'don zung du chud pas /
oM AHhU~M hrI:
rig 'dzin pad+ma 'byung gnas la sogs pa'i :
phyogs bcu'i skyabs yul rnams la phyag 'tshal lo :
dngos su 'byor dang yid las byung ba yi :
kun bzang mchod sprin nam mkha' gang bas mchod :
so thar byang chub sems dpa'i bslab pa dang :
rig 'dzin sngags kyi dam tshig nyams chag bshags :
'phags dang so so skye bo'i tshogs rnams kyis :
rgyal sras spyod pa spyad la rjes yi rang :
mtha' yas 'gro ba sdug bsngal gyur pa la :
phan pa ji ltar 'tsham pa'i chos 'khor bskor :
bskal pa bye ba bsam yas ji snyed du :
'gro ba'i don du mya ngan mi 'da' bzhugs :
bdag gis dus gsum gsag pa'i dge ba rnams :
'gro kun byang chub snying po thob phyir bsngo :
gsum pa ni /
bdag gi bde ba gzhan la gtong ba'i byams pa /
gzhan gyi sdug bsngal rang gis blang ba'i snying rje /
de dag dang mi 'bral bar smon pa'i dga' ba /
thams cad mnyam nyid btang snyoms pa'i blo phyogs ris dang bral bas rgyal sras kyi spyod pa rlabs po che la bslab pa'i 'dun pa dang bcas pas /
bsod nams 'di yis 'gro kun bde dang ldan :
sdug bsngal kun bral bdag la smin gyur cig :
sdug bsngal med pa'i bde dang mi 'bral zhing :
chos kun mnyam nyid btang snyoms la gnas shog :
rjes 'brel tshogs zhing bsdu ba ni /
dzaHhU~M baM hoHsa tshogs zhing rnams :
yi ge gsum gyi rnam pa yi :
bdag dang mkha' mnyam 'gro la thim :
sgrib dag byin gyis brlabs par gyur :
gnyis pa bgegs tshogs mtshams bcad pa la gsum /
gtor ma sbyin pa /
bka' bsgo ba /
srung 'khor bsgom pa'o //
dang po ni /
oM swa b+hA ba sogs /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
lag gnyis mkha' lding gi phyag rgya ston bzhin par /
oM AHhU~M lan gsum gyi mthar ha ho hrIH
zhes pas byin gyis brlab /
dgug pa ni lcags kyu'i phyag rgyas /
oM sarba b+hUta A kar+Sha ya dzaH
zhes mgron dgug
/oM sarba big+h+nAn na maHsarba ta thA ga te b+h+yo sogs /
daM ba l+yA di swA hA/
lan gsum gyis bsngo /
gnyis pa bka' bsgo ba ni /
hU~M hrI:
gnyis snang 'khrul pa'i gdon bgegs 'byung po kun :
gtor ma 'di longs rang rang gnas su dengs :
gal te mi 'gro rdo rje'i mtshon char gyis :
lus ngag yid gsum rdul phran ji bzhin du :
bdun rgyud rigs kyang rtsad nas brlag pa'i phyir :
de bas da lta nyid du phyir dengs shig :
hU~M hU~M hU~M bi shwa badzra kro d+ha dz+wa la maN+Da la phaT phaT phaT ha la ha la ha la hU~M:
gtor ma phyi rol du dor /
yungs kar brab /
gu gul bdug
/rdo rje gsor zhing rol mo'i tsham rngam bcas bgegs bskrad /
gsum pa srung 'khor bsgom pa ni /
hU~M hrI:
bdag nyid dpal chen pad+ma dbang gi sku :
'khor 'das thams cad gsang gsum phyag rgyar rdzogs :
rdo rje'i sa gzhi rwa gur bla bre sogs :
mtshon cha rnam lnga'i gur gyis phyogs mtshams gtams :
me ri me dpung srid gsum kun tu 'khrugs :
gnyis med ye shes lha sngags chos sku'i ngang :
mtshams kyi dkyil 'khor rang bzhin lhun gyis grub :
hU~M hU~M hU~M badzra rak+Sha rak+Sha b+h+rU~M:
gsum pa bshags pa ni /
mdun du bshags yul gsal btab la /
ho :
bde gshegs snying po rang bzhin 'od gsal la :
'khrul pa'i dbang gis sgro dang skur btab ste :
log pa'i lam du gol ba'i nongs pa kun :
gnyis med blo las 'das pa'i ngang du bshags :
sa ma ya shud+d+he a :
bshags dang bshags yul mi dmigs pa'i ngang la mnyam par bzhag
/bzhi pa rdo rje'i dam bca' bzung ba ni /
hU~M:
bde chen ye shes mched lcam lu gu rgyud :
mi 'bral rtse gcig bsgrub pa'i g.yar dam gyis :
thog ma mtha' ma med pa'i yi dam lha :
bla ma rig 'dzin kun bzang pad+ma 'byung :
gdod nas rang dang lhan cig skyes pa'i ngang :
da lta dbyer med du ma ro gcig pa'i :
bsnyen cing sgrub pa'i ting 'dzin zab mo las :
'da' dka' rdo rje'i dam tshig mchog tu bzung :
bo d+hi tsit+ta badzra sa ma ya hU~M:
lnga pa byin chen 'beb pa ni /
zhwa gos phod ka rgyan gyis bklubs /
spos bsregs rol mo snyan par 'khrol /
gar 'khrab gdung dbyangs zhing gis g.yab /
spro na rtags gdab zur gsal ltar bya /
bla ma rig 'dzin lha tshogs la :
bzod med mos gus rtse gcig pas :
hU~M hrI:
sku gsum bla ma'i lha tshogs dbyings nas bzhengs :
mi mngon dbyings nas gnas 'dir gshegs su gsol :
phyi nang gsang ba'i dkyil 'khor dam rdzas la :
sku gsung thugs kyi rdo rje'i byin chen phob :
ngo mtshar rtags dang mtshan ma myur du ston :
sgrub mchog rnams la dbang skur byin gyis rlobs :
gnas 'dir byin phob dbang dang dngos grub stsol :
oM AHhU~M badzra gu ru de ba DA ki nI dz+nyA na A be sha ya a A:
drug pa mchod pa byin rlabs ni /
hU~M hrI:
yig 'bru gsum las raM yaM khaM 'phros pas :
ye shes me rlung chu yis bsregs gtor bkrus :
snang srid gzhir bzhengs mchod pa'i phyag rgya che :
kun bzang rnam 'phrul rgya mtshor byin gyis brlabs :
hU~M hU~M hU~M sarba pU dza me g+ha AHhU~M:
oM badzra ar+g+haM AHhU~M:sogs nas /
shab+da AHhU~M:
hU~M hrI:
stong gsal rlung me thod sgyed rnam thar gsum :
chos dbyings rang byung b+han+d+ha chen po ru :
'byung ba phung po sha lnga bdud rtsi lnga :
me rlung sbyor bas byang chub sems su zhu :
rlangs pa kha dog lnga ldan phyogs bcur 'phros :
snod bcud dwangs ma oM AHhU~M du 'dus :
bde bar gshegs pa'i bdud rtsi spyan drangs nas :
kha sbyor 'khor lo sdom pa'i bdud rtsir gyur :
b+h+rU~M las rin chen snod mchog gzhal yas dbus :
'bru gsum las byung gtor ma 'dod yon lnga :
rak+ta'i snod mchog e yi rang bzhin dbus :
gIrti'i mkha' nas dmar chen char ltar bab :
bdud rtsi dkrugs shing /
oM AHhU~M sarba pany+tsa a mr-ita kuN+Da lI hU~M hrIHThA:
bdud rtsis gtor mar bran zhing /
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHThA:
rak+ta phyar zhing /
oM AHhU~M ma hA rak+ta dz+wa la maN+Da la hU~M hrIHThA:
bdun pa rang rig gsal gdab ni /
hU~M:
rang rig byang chub sems kyi rtsa gsum lha :
gzhan du ma grub rang dang dbyer med ngang :
rgyal ba'i dkyil 'khor thams cad 'di la rdzogs :
ye nas ma bcos rang du ngang gsal gdab :
oM AHhU~M gu ru d+he ba DA ki nI sarba sa ma ya satwaM:
bo d+hi tsit+ta dz+nyA na a :
gnyis pa dngos gzhi la /
dang po phyag rgya bskyed cing gsal :
gnyis pa ye shes dgug cing bstim :
gsum pa dbyer med bzhugs su gsol :
bzhi pa phyag dang mchod pas bsnyen :
lnga pa rdo rje'i gsang gsum bstod :
drug pa 'dzab bskul bzlas pas bsgrub :
bdun pa phrin las mthar phyin nas :
dbang dang dngos grub blang bar bya :
zhes pa ltar bdun las /
dang po la bzhi /
ting 'dzin gsum gyis khog phub pa /
rten gzhal yas khang bskyed pa /
brten pa lha bskyed pa /
byin rlabs dbang bskur ba'o //
dang po ni /
a :
chos sku de bzhin nyid dbyings 'od gsal ngang :
longs sku 'gag med kun snang snying rje'i rtsal :
sprul sku rgyu yi ting 'dzin hrIHdkar po :
de las 'od 'phros snod bcud dngos 'dzin sbyang :
gnyis pa ni /
'byung ba rim brtsegs rdo rje'i srung 'khor dbus :
b+h+rU~M las rin chen gzhal yas mtshan nyid rdzogs :
lte bar seng khri pad+ma nyi zla'i steng :
gsum pa ni /
rang rig bde gshegs kun 'dus pad+ma 'byung :
dkar dmar mdangs ldan zhi 'dzum khros pa'i nyams :
pad zhwa gsang phod chos gos ber phyam gsol :
phyag g.yas rdo rje g.yon pas thod bum bsnams :
gsang ba'i yum mchog sbas tshul kha T+wAM 'khyud :
zhabs gnyis rol stabs 'od lnga'i klong na 'gying :
spyi bor longs sku spyan ras gzigs dbang dkar :
phyag bzhi thal sbyar shel phreng pad dkar 'dzin :
de yi spyi bor chos sku snang mtha' yas :
dmar po mnyam gzhag bdud rtsi'i tshe bum bsnams :
gnyis ka longs spyod yongs rdzogs rgyan gyis mdzes :
phyi rol 'dab bzhi pad+ma'i ge sar la :
shar du rgyal ba'i gdung 'dzin sku mdog dkar :
ral gri lcags kyu 'dzin cing phyed skyil bzhugs :
thod skam dbur brgyan stag sham rus rgyan 'phyang :
lho ru smra ba'i seng ge dkar gsal mdangs :
chos 'chad phyag rgyas pad sdong glegs bam 'dzin :
paN zhwa chos gos gsum gsol skyil krung bzhugs :
nub tu skyes mchog tshul bzang sku mdog ser :
rdo rje sgrom 'dzin paN zhwa dmar po dang :
chos gos gsum gsol rdo rje skyil krung bzhugs :
byang du bdud kyi gshed chen dkar smug mdangs :
bsnyen phur dkur brten las phur bgegs la gzir :
'dor stabs pad zhwa ber mthing chos gos gsol :
de yi phyi rim rin chen zur brgyad la :
shar du 'dzam gling rgyan mchog sku mdog mthing :
las phur gnyis bsgril bsnyen phur sku la 'chang :
ber chen dur khrod chas gsol 'dor stabs bzhengs :
lho ru pad+ma 'byung gnas mthing gsal mdangs :
rdo rje dril 'dzin lha lcam dkar mo 'khril :
dar dang rin chen rus brgyan skyil krung bzhugs :
nub tu khyad par 'phags pa'i rig 'dzin dkar :
rdo rjes lam ston kha T+wAM mkhar ba mdzad :
bzhengs stabs pad zhwa ber mthing chos gos bklubs :
byang du rdzu 'phrul mthu chen dmar smug mdangs :
rab byung cha lugs mgo phreng rus rgyan 'phyang :
rdo rje phur 'dzin stag gi gdan la 'gying :
shar lhor rig 'dzin rdo rje drag rtsal dmar :
rdo rje sdig pa 'dzin cing khro bo'i chas :
phag mo mthing nag gri thod 'dzin pas 'khyud :
lho nub skal ldan 'dren mdzad mthing nag 'bar :
rdo rje dung khrag 'dzin cing dpal gyi chas :
gnam zhal mthing skya gri thod 'dzin dang 'khril :
nub byang rak+sha thod phreng smug nag brjid :
dur khrod chas gsol rdo rje dung khrag 'dzin :
mthing 'od 'bar ma gri thod 'dzin pas 'khyud :
byang shar bde chen rgyal po dmar gsal mdangs :
phyag gnyis rdor dril 'dzin cing yum dang sbyor :
khro 'dzum rin chen rus brgyan brkyang bskum gar :
kun kyang gang 'dul rgyan dang cha lugs rdzogs :
sgo bzhir dpa' bo sde bzhi yum dang bcas :
dkar ser dmar ljang rang rtags gri thod 'dzin :
rin chen rus brgyan brkyang bskum gar gyis bzhengs :
bar mtshams rtsa gsum chos srung sprin ltar gtibs :
snang stong zung 'jug ye shes sgyu ma'i sku :
bzhi pa ni /
rdo rje gsum gyi ngo bor lhun grub cing :
ye shes rigs lnga'i dbang mchog rdzogs par gyur :
oM AHhU~M:
oM hU~M trAM hrIHA:
a b+hi Shiny+tsa hU~M:
gnyis pa ye shes dgug cing bstim pa ni /
dbyangs dang rol mo'i sgra dang bcas pas /
rang gi thugs ka'i sa bon las 'od zer 'phros pas sku gsum gyi zhing dpal ri pad+ma 'od kyi pho brang nas gu ru pad+ma thod phreng rtsal la 'khor dkon mchog rtsa ba gsum gyi lha tshogs kyis bskor ba badzra sa mA dzaH
hU~M hrI:
yul gyi ming ni lho nub rnga yab gling :
sprul pa'i zhing mchog pad+ma drwa ba nas :
sku gsum dbyer med o rgyan thod phreng rtsal :
rab 'byams rtsa gsum rgya mtsho'i 'khor dang bcas :
mos pa'i gnas 'dir gdung bas spyan 'dren na :
thugs rje thugs dam dbang gis gshegs nas kyang :
bar chad kun sol mchog thun dngos grub stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
dzaHhU~M baM ho :
gsum pa bzhugs su gsol ba ni /
hU~M hrI:
yid 'ong pho brang mdzes pa'i gzhal yas dbus :
rin chen seng khri pad+ma nyi zla'i gdan :
ma hA gu ru'i lha tshogs 'khor dang bcas :
dgyes shing mi g.yo brtan par bzhugs su gsol :
sa ma ya tiSh+Tha lhan :
bzhi pa mchod pa la gnyis /
phyag 'tshal /
mchod pa'o //
dang po ni /
rang nyid las logs su gyes pa'i mchod lha rnams kyis phyag mchod bstod pa 'bul bar dmigs pa'i khyad par dang bcas /
na mo :
skye 'gag 'gyur med phrin las thams cad rdzogs :
rang byung thugs rjes 'gro ba ma lus sgrol :
yid bzhin nor ltar dngos grub char 'beb pa'i :
rig 'dzin 'dus pa'i tshogs la phyag 'tshal lo :
a ti pU ho :
pra tIts+tsha ho :
gnyis pa mchod pa la gsum /
phyi /
nang /
gsang ba'o //
dang po ni /
hU~M hrI:
bla ma yi dam mkha' 'gro'i spyan lam du :
dngos 'byor yid kyis rnam par sprul pa yi :
yan lag brgyad ldan mchod yon mtsho ltar bskyil :
dri med zhabs bsil gang+gA'i rgyun bzhin sbreng :
lha rdzas me tog char gyis nam mkha' bkang :
dri zhim spos kyi dud sprin bar snang khyab :
snang gsal nyi zla'i tshogs rnams 'od rab gsal :
byug pas bde ba bskyed pa bdud rtsi'i chu :
ro bcud nus pa phun tshogs zhal zas rigs :
rol mo glu dbyangs kun bzang dbyings khyab pa :
'bul lo bzhes nas mchog thun dngos grub stsol :
oM AHhU~M gu ru d+he ba DA ki nI sa pa ri bA ra ar+g+haM pA d+yaM sogs nas /
shab+da pra tIts+tsha swA hA:
gnyis pa nang mchod la gnyis /
sman raka 'bul ba dang /
gtor ma 'bul ba'o //
dang po ni /
hU~M hrI:
rang byung gdod nas rnam par dag pa'i rdzas :
rtsa brgyad yan lag stong sbyar sman gyi mchog :
'dod chags chags med rak+ta'i mchod pa che :
byang sems dkar dmar bdud rtsi rak+ta'i mtsho :
'khor 'das dwangs bcud khams gsum chags pa'i khrag :
zag med bde ba chen por bzhes su gsol :
gu ru d+he ba DA ki nI sarba pany+tsa a mr-ita ma hA rak+ta khA hi :
bdud rtsi'i thigs gtor zhing /
chos sku snang ba mtha' yas zhal du sarba pany+tsa a mr-ita kha raM khA hi /
longs sku thugs rje chen po'i zhal du sarba\u0f8e
sprul sku pad+ma 'byung gnas zhal du sarba\u0f8e
mkha' 'gro ye shes mtsho rgyal zhal du sarba\u0f8e
chos rgyal khri srong yab sras zhal du sarba\u0f8e
gnubs chen sangs rgyas ye shes zhal du sarba\u0f8e
lo tsA rgyal ba mchog dbyangs zhal du sarba\u0f8e
dge slong nam mkha'i snying po'i zhal du sarba\u0f8e
gnyags chen ye shes gzhon nu'i zhal du sarba\u0f8e
lang gro dkon mchog 'byung gnas zhal du sarba\u0f8e
sngags 'chang rdo rje bdud 'joms zhal du sarba\u0f8e
lo chen bai ro tsa na'i zhal du sarba\u0f8e
'brog mi dpal gyi ye shes zhal du sarba\u0f8e
rlangs chen dpal gyi seng ge'i zhal du sarba\u0f8e
gter chen mchog gyur gling pa'i zhal du sarba\u0f8e
drin chen rtsa ba'i bla ma'i zhal du sarba\u0f8e
dkon mchog rin chen rnam gsum zhal du sarba\u0f8e
yi dam dkyil 'khor lha tshogs zhal du sarba\u0f8e
gnas yul dpa' bo mkha' 'gro'i zhal du sarba\u0f8e
dam can chos srung rgya mtsho'i zhal du sarba\u0f8e
snod bcud lha ru gsal ba'i zhal du sarba pany+tsa a mr-ita kha raM khA hi /
bdud rtsi rang gis myang zhing /
oM AHhU~M:
mtheb srin nyi zla'i ga 'u sbyar ba yis :
lha tshogs dngos grub bdud rtsi'i 'bru gsum po :
blangs te rdo rje'i lce yi hU~M la brgyud :
lus kun gang bas ye shes rgyas par gyur :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
gnyis pa gtor ma 'bul ba ni /
hU~M hrI:
snang ba snod kyi 'jig rten gtor gzhong du :
srid pa bcud kyi sems can gtor mar sbyar :
dpal gyi gtor ma brjid ldan 'gying ba 'di :
bla ma yi dam mkha' 'gro'i tshogs la 'bul :
oM AHhU~M gu ru d+he ba DA ki nI ma hA ba liM ta khA hi :
gsum pa gsang mchod ni /
oM:
thabs dang shes rab dbyer med byang chub sems :
bde chen dgyes bskyed 'khrul pa bsgral ba'i sprin :
ye nas mchod dang mchod yul dmigs gtad bral :
rang byung lhun grub mchod pa chen po 'o :
sta na ga Na d+hA tu At+ma ko\u0f85 haM:
lnga pa bstod pa ni /
oM:
thugs rje'i bdag nyid mgon po tshe dpag med :
dus gsum rgyal ba'i gtso la phyag 'tshal bstod :A:
'gro ba'i mgon po 'phags pa spyan ras gzigs :
'khor ba dong nas sprugs la phyag 'tshal bstod :
hUM:
dus gsum sangs rgyas o rgyan sprul pa'i sku :
sku yi sprul pas phyogs bcu'i zhing kun khyab :
zhing khams rab 'byams sku yi dbyings su rdzogs :
chos kyi gsung dbyangs nam mkha'i mtha' dang mnyam :
thugs kyi dgongs pa zang thal 'dus ma byas :
yon tan bsam yas brjod pa'i yul las 'das :
phrin las 'gro 'dul rtsol med rtag tu 'jug :
dkyil 'khor gtso mchog rigs rnams kun gyi bdag :
pad+ma thod phreng rtsal la phyag 'tshal bstod :
hU~M hrI:
rgyal ba'i gdung 'tshob rig 'dzin 'gro ba'i mgon :
mkhyen rab mthar phyin rig 'dzin smra ba'i seng :
dngos grub mchog brnyes rig 'dzin pad+ma'i zhal :
mu stegs 'dul mdzad rig 'dzin bdud kyi gshed :
lha dang gnyis med rig 'dzin 'dzam gling rgyan :
'chi med rdo rje'i rig 'dzin pad+ma 'byung :
khyad par 'phags pa'i rig 'dzin kun tu 'chang :
dregs pa tshar gcod rig 'dzin gro bo lod :
'khor 'das zil gnon rig 'dzin drag po rtsal :
ye shes klong dgu'i rig 'dzin dpal chen po :
srin po'i kha gnon rig 'dzin thod phreng rtsal :
sku gsum dbyer med rig 'dzin bde chen rgyal :
kun kyang gang 'dul rgyan dang cha lugs rdzogs :
so so'i rigs kyi tshom bu mtha' yas shing :
sprul pa yang sprul nyi zer rdul ltar 'gyed :
mdzad pa bcu gnyis ston la phyag 'tshal bstod :
hU~M hrI:
rdo rje rin chen pad+ma las kyi rigs :
phrin las bzhi ldan dpa' bo mkha' 'gro'i tshogs :
rnam par thar pa brgyad kyi ngo bo nyid :
byin rlabs dngos grub phrin las kun gyi bdag :
sprin ltar gtibs pa'i rab 'byams rtsa gsum lha :
bsam yas sgyu 'phrul drwa bar phyag 'tshal bstod :
drug pa 'dzab bzla ba la bzhi /
'dzab khang dbye ba /
thugs dam bskul ba /
'dzab bzla ba /
'dzab bstod bya ba'o //
dang po ni /
b+h+rU~M bi shwa bi shud+d+he hrIHhU~M phaT dza :
bdag nyid rtsa ba'i dkyil 'khor las :
ye shes dkyil 'khor gnyis pa dbye :
mdun gyi nam mkhar bzhugs par gyur :
gnyis pa 'dzab la bskul ba ni /
hU~M hrI:
rig 'dzin bla ma'i lha tshogs dbyings nas bzhengs :
thugs dam gnad nas bskul lo 'dzab sgra sgrogs :
snang stong sku yi phyag rgyas stong gsum gang :
grags stong gsung gi 'dzab dbyangs 'brug ltar ldir :
rig stong thugs klong 'od gsal ngang du gnas :
lha rnams thams cad bde ba'i gar gyis rol :
sngags rnams rtsol med rdo rje'i glu yis bskul :
thugs ni sgrol mdzad ye shes srog dang bcas :
ma gsal bar du bskyed cing bzlas par 'bad :
ma 'grub bar du dgongs pa mi gtang gsol :
ma g.yel thugs dam chen po'i dus la bab :
bsnyen sgrub rnam bzhi stan thog 'di nyid du :
mthar phyin dkyil 'khor bdag po 'grub par mdzod :
gsum pa ting 'dzin bsgom zhing 'dzab bzla ba la gsum /
sku gsum bsnyen pa /
spyi dril /
las la sbyor ba'o //
dang po la gsum /
chos sku la brten nas bdag don byin rlabs bsdu ba /
longs sku la brten nas gzhan don phrin las mkha' khyab /
sprul sku la brten nas bdag gzhan gnyis med bskyed rdzogs zung 'jug gi bzlas pa'o //
dang po ni /
spyi bo'i rigs bdag thugs ka nas :
'od 'phros 'khor 'das tshe bcud bsdus :
phyag gi bum pa'i nang du thim :
de las bdud rtsi'i rgyun babs pas :
bdag gi tshangs pa'i sgo nas zhugs :
lus gang nad gdon sdig sgrib dag :
dngos grub rnam gnyis thob par bsam :
oM a mA ra Ni dzI ban+ti ye swA hA:
gnyis pa ni /
'gro 'dul 'phags pa'i thugs ka nas :
'od 'phros rigs drug khams kun khyab :
so so'i nyon mongs drug sbyangs nas :
thugs rje chen po'i sku ru bsam :
oM ma Ni pad+me hU~M hrI:
gsum pa ni /
rang nyid rigs 'dus bla ma yi :
thugs kar zla ba'i dkyil 'khor steng :
gser gyi rdo rje rtse lnga pa'i :
lte bar hrIHmthar sngags kyis bskor :
de las 'od 'phros 'phags pa mchod :
byin rlabs dngos grub rang la thim :
slar 'phros phyi snod dag pa'i zhing :
nang bcud 'gro kun lha yi sku :
sgra grags rdo rje'i sngags kyi dbyangs :
dran rtog 'od gsal ye shes ngang :
gnyis med dkyil 'khor gcig tu bsam :
oM AHhU~M badzra gu ru pad+ma sid+d+hi hU~MH
gnyis pa spyi dril sgrub pa bde chen bzlas pa ni /
bdag dang dkyil 'khor lha tshogs kyi :
sku las sku 'phros 'jig rten gang :
gsung gi 'dzab dbyangs sngags sgra sgrog :
thugs ni 'gyur med 'od gsal ngang :
phyogs dus rgyal ba mchod pas mnyes :
khams gsum 'gro ba'i don gnyis bsgrubs :
thams cad phyag rgya'i dkyil 'khor che :
bsam gyis mi khyab yongs rdzogs bsam :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
skabs su dbyangs kyi rta la bskyon pa sogs bzlas pa ci 'grub bya /
hU~M gi glu dbyangs rlung gnad dang sbyar ba bde chen rdo rje'i bzlas pa sogs ni sgrub pa'i skabs la dgos pa yin gyi nyi tshe ba la ma byas kyang chad pa'i skyon med do //
gsum pa las la sbyar ba ni /
rang gi thugs las 'od 'phros pas :
dpa' bo rigs bzhi'i thugs rgyud bskul :
sprul pa yang sprul 'jig rten khyab :
phrin las rnam bzhi lhun grub bsam :
spyi dril mthar :
ha ri ni sa ra tsa hri ya tsit+ta hring hring dza :
sarba sid+d+hi pha la hU~M:
sgrub pa'i bcu cha bzla
/bzhan kha bsgyur dang man ngag sbyar bar 'dod na zhal gdams snying byang la blta bar bya'o //
bzhi pa dzapa? bstod bya ba la gsum /
mchod pa /
bstod cing 'dod don gsol ba /
bshags pa bya ba'o //
dang po ni /
oM AHhU~M:
phyi mchod 'dod yon rgya mtsho sprin ltar gtibs :
nang mchod sman raka gtor tshogs bsam mi khyab :
gsang mchod bde stong zung 'jug ye shes dbyings :
'bul lo bzhes nas mchog mthun dngos grub stsol :
oM badzra ar+g+haM pA d+yaM sogs nas /
shab+da sarba pany+tsa rak+ta ba ling+ta ma hA pU dza AHhU~M:
sman raka sbreng zhing rol mo rgya cher bya'o //
gnyis pa ni /
hU~M hrI:
ngo bo 'od gsal chos sku'i ngang nyid las :
rang bzhin bde stong longs spyod rdzogs skur shar :
thugs rjes gang 'dul sprul sku'i 'gro don mdzad :
dkyil 'khor lha tshogs rnams la phyag 'tshal bstod :
thugs rjes bdag la byin gyis rlobs :
brtse bas bdag sogs lam sna drongs :
dgongs pas bdag la dngos grub stsol :
nus pas bdag sogs bar chad sol :
phyi yi bar chad phyi ru sol :
nang gi bar chad nang du sol :
gsang ba'i bar chad dbyings su sol :
gus pas phyag 'tshal skyabs su mchi :
oM AHhU~M badzra gu ru pad+ma sid+d+hi hU~M:
gsum pa ni /
oM:
rig 'dzin dkyil 'khor lha tshogs rnams :
bdag la gsan cing dgongs su gsol :
bdag cag ma rig 'khrul pa yis :
phyag rgya ma gsal dzapa? bzlas g.yel :
ting 'dzin dgongs pa'i rtsal ma rdzogs :
bying rgod 'chal bar gyur pa sogs :
nongs par gyur pa ci mchis kun :
snying nas 'gyod pas mthol bshags na :
sgrib dag tshangs pa'i dngos grub stsol :
yi ge brgya pa mang bzlas shing :
dgongs pa skye med ngang du bzhag :
a a a :
bdun pa dbang blang ba'i don du ye shes kyi dkyil 'khor du 'jug pa ni /
oM AHhU~M swA hA:
badzra sa ma ya kA ya wA ka tsit+ta gu Na karma swa b+ha wa At+ma ko\u0f85 haM:
oM:
shin tu rnam par dag pa yi :
ye shes rig rtsal 'chang ba'i lha :
gdod nas rang dang lhan cig skyes :
rdo rje bzhi yi dbyings su rdzogs :
dam tshig ye shes dbyer med par :
byang chub sems su ro gcig pa'i :
dbang bskur byin rlabs rmad po che :
sku bzhi'i ngo bor lhun gyis grub :
oM badzra sa ma ya hU~M satwaM ho :
kA ya bA ka tsit+ta dz+nyA na badzra dzaHhU~M baM ho :
mdun du bzhugs pa'i ye shes pa :
rang dang dbyer med brtan cing mnyes :
gsal snang rdzogs pa'i ting 'dzin la :
mnyam par bzhag pas lam du khyer :
skabs 'dir bka' srung gi gsol mchod rgyas bsdus gang 'grub nges par dgos /
gsum pa rjes kyi bya ba la /
dang po tshogs kyi dga' ston spel :
gnyis pa bskul zhing gtor ma skyong :
gsum pa bod khams brtan ma mchod :
bzhi pa las mjug bro yis bsdu :
lnga pa bskyed pa'i gsal snang bsdu :
drug pa zung 'jug sgyu mar spyod :
bdun pa smon lam shis brjod kyis :
gsag pa'i las rnams don yod 'gyur :
zhes pa ltar /
dang po la lnga /
byin rlabs /
spyan drang /
mchod pa /
longs spyod /
lhag ma bsngo ba'o //
dang po ni /
tshogs kyi yo byad la bsang chu 'thor zhing /
raM yaM khaM:
bdag nyid lhar gsal thugs ka'i sa bon las :
raM yaM khaM 'phros tshogs rdzas dngos 'dzin sbyangs :
'bru gsum 'od kyis ye shes bdud rtsir bsgyur :
'dod yon mchod sprin nam mkha' gang bar gyur :
oM AHhU~M:
gnyis pa spyan 'dren pa ni /
hU~M hU~M hU~M:
bzhengs shig sku gsum rgyal ba rgya mtsho'i tshogs :
'od gsal spros dang bral ba'i ngang nyid las :
bdag cag tshogs gsag sgrib pa sbyang slad du :
ye shes sgyu mar rol bzhin gshegs su gsol :
badzra sa ma ya dzaHdza :
gsum pa mchod pa la gsum gyi /
tshogs phud dang po 'bul ba ni /
zhu ba sngon 'gros /
oM AHhU~M:
tshogs kyi ngo bo ye shes bdud rtsi'i sprin :
rnam pa 'dod yon lha mos nam mkha' gang :
zag med bde ba chen po'i longs spyod 'dis :
rtsa gsum dkyil 'khor lha tshogs mnyes gyur cig :
ga Na tsakra pU dza ho :
gnyis pa bar pas bskang bshags ni /
zhu ba sngon du 'gro bas /
ho :
thog med gsag pa'i sdig sgrib nyes ltung dang :
khyad par rtsa ba yan lag dam tshig las :
'gal zhing nyams par gyur pa thams cad kun :
'dod yon tshogs kyi mchod pas bskang zhing bshags :
sa ma ya shud+d+he a :
gsum pa bsgral ba la zhu ba sngon du 'gro bas /
tshogs kyi 'dod yon lha mo rnams hU~M zhes rang la bsdu /
byin rlabs byas pa'i gong du bcad na dang /
ling ga zur du bcas na 'dir mi dgos shing /
gang ltar yang /
ma hA pad+ma shrI he ru ko\u0f85 haM:
bdag nyid pad+ma he ru ka'i skur gyur /
na mo dkon mchog gsum la phyag 'tshal lo /
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
rig 'dzin sgyu 'phrul drwa ba zhi khro rnam par rol pa'i lha tshogs rnams kyi bden pa dang /
sprul pa yang sprul phyag brnyan dang bcas pa rnams kyi bden pa dang /
bden pa chen po'i byin rlabs kyis ma rungs pa'i sems can bsgral ba'i zhing du gyur pa thams cad mtshan ma rdzas kyi rten 'di la mchis par gyur cig
/nr-i yaM dza :
nr-i badzra aM ku sha dza :
tri yaM dza :
tri badzra aM ku sha dza :
zhes lcags kyu'i phyag rgyas bkug la /
dzaHhU~M baM hoHsa 'gugs bcings bsdams shing myos par byas te /
las phur thogs nas /
hU~M:
dpal chen thugs sprul rdo rje'i ging ka ras :
gzung 'dzin bdud bgegs tshogs rnams bkug cing bstims :
'od gsal dbyings su bsgral pa'i sha khrag rus :
rtsa gsum dkyil 'khor lha tshogs zhal du bstab :
sarba big+h+nAn sha trUM mA ra ya kha kha khA hi khA hi :
ha ha hi hi hU~M hU~M phaT:
bzhi pa longs spyod pa ni /
las rdor gyis tshogs btegs la /
ho :
tshogs kyi mchod pa rgyan du rol :
pad+ma'i phyag rgyas blangs la /
a la la ho :
bza' btung rnams nang gi bsreg blug tu rol /
lnga pa lhag ma gtong ba ni /
smon lam sngon du 'gro bas lhag ma rnams gsog 'jog med par bsdus /
las rdor gyis zhu ba sngon du 'gro bas phud lhag bsre zhing /
oM AHhU~M:
lan gsum brjod pas slob dpon gyi zhal chab bran la /
e A ral+li hrIng dza :
zhes lhag mgron bkug la /
b+h+yo :
dpal gyi bka' nyan pho nya'i tshogs :
lhag ma'i longs spyod 'di gsol la :
sngon tshe g.yar dam bcas pa bzhin :
bar chad kun sol mthun rkyen spel :
ma ma hrIng hrIng ba liM ta khA hi :
gnyis pa bskul zhing chad mdo bsgrag pa ni /
hU~M:
sngon gyi bskal pa'i dang po la :
brgyud gsum bla ma rig 'dzin gyis :
dam la btags pa'i lha 'dre rnams :
chos nyid bden pa'i bka' la nyon :
dbang gi rgyal po pad+ma yis :
dur khrod chen po bsil tshal du :
mkha' 'gro dam can dam la btags :
bod kyi nyi ma mdzad pa'i tshe :
lha srin thams cad dam la btags :
bdag ni rig 'dzin de yi gdung :
khyod rnams lha 'dre de yi rigs :
sngon tshe slob dpon bka' ma bcag :
da lta rnal 'byor dam ma bkral :
rgyan gyi gtor ma 'di bzhes la :
bcol pa'i phrin las 'grub par mdzod :
ces chad tho bya //
gsum pa brtan ma bya ba ni /
gtor gzhong bdud rtsis bshal la gtor mar blugs shing /
hU~M:
rgya gar yul gyi tshu rol dang :
bal po'i yul gyi pha rol mtha':
a su ra yi brag phug tu :
rig 'dzin rdo rje drag po dang :
slob dpon ba su d+hA ra yis :
zhing chen brdal ba'i khri steng du :
tshogs kyi gral du bcug nas kyang :
dam tshig bdud rtsi byin pa yi :
brtan ma chen mo bcu gnyis rnams :
tha tshig dam bca' ji bzhin du :
mchod gtor bdud rtsi 'di bzhes la :
rnal 'byor bcol pa'i phrin las sgrubs :
oM ma mA:
la lA:
le lai :
taM taM:
te tai :
kha rag+ma :
ma ma sring 'gro ma hUM b+h+yo hU~M:
bzhi pa las mjug bro yis bsdu ba ni /
gtor gzhong sbubs la rdo rjes bsnol mar mnan la /
hU~M:
rta yi brtul zhugs chen po ni :
dbang chen rngam pa'i sgra sgrog cing :
dpal gyi rta skad tse re re :
rol pa'i rta bro chems se chem :
gzung 'dzin ltar snang dam sri'i tshogs :
rdzogs pa chen po'i klong du mnan :
oM AHhU~M badzra kro d+ha ha ya grI ba oM b+h+rU~M hrIHphaT:
lnga pa bskyed pa'i gsal snang bsdu ba la gsum /
dkyil 'khor lha la mchod bstod bzod gsol bya ba /
dngos grub blang ba /
bsdu rim dngos so //
dang po mchod bstod bzod gsol rnams 'dzab bstod dus ltar bya /
gnyis pa sgrub rten spyi bor blangs shing bdud rtsi btung la /
hU~M hrI:
snying po byang chub sems kyi dkyil 'khor du :
ye shes sgyu mar rol pa'i lha tshogs rnams :
mi 'da' rdo rje'i dam tshig rjes dgongs la :
byin rlabs dbang dang dngos grub bstsal du gsol :
gu ru d+he ba DA ki nI kA ya bA ka tsit+ta dz+nyA na karma sarba sid+d+hi pha la b+h+rU~M:
rtsa khams bdud rtsi'i dwangs mas gang :
mchog gi dngos grub mngon du gyur :
dwangs ma'i 'od zer phyogs bcur 'phros :
thun mong dngos grub 'bad med 'grub :
rnam kun dkyil 'khor 'khor lo dang :
dbyer med chen por byin brlabs gyur :
gsum pa dkyil 'khor bsdu ba ni /
mdun bskyed rten yod na /
oM:
'dir ni gzugs dang lhan cig tu :
'khor ba srid du bzhugs nas kyang :
nad med tshe dang dbang phyug dang :
mchog rnams legs par bstsal du gsol :
oM su pra sogs /
rdul tshon yin na /
oM/
khyed kyis sems can don kun mdzad //
sogs badzra mu :
gang ltar yang /
hU~M hU~M hU~M:
snod bcud lhar gsal ba thams cad rang la thim /
rang yang thugs ka'i sa bon la thim /
de yang mi dmigs pa 'od gsal gyi ngang du mnyam par bzhag
/drug pa zung 'jug sgyu ma lta bu'i rgyun gyi spyod lam ni /
phaT phaT phaT:
slar yang chu la nya ldang ba'i tshul gyis rang nyid gtso bo'i skur gsal ba'i spyi bor oM/
mgrin par AH
thugs kar hU~M yig gis mtshan par gyur /
oM AHhU~M badzra kA bA tsi rak+ShA haM:
snang grags rig gsum lha sngags ye shes kyi rol par blta zhing spyod lam thams cad don yod par bya'o //
bdun pa smon lam dang shis brjod la gnyis /
dang po dge rtsa rnams 'khor gsum yang dag pa'i bsngo bas rgyas gdab pa ni /
ho :
rig 'dzin bla ma'i dkyil 'khor bsgrubs pa'i mthus :
bdag dang mtha' yas sems can ma lus kun :
phrin las rnam bzhi lhun gyis grub pa dang :
'od gsal chos sku'i dbyings su grol bar shog :
gnyis pa shis brjod ni /
me tog 'thor zhing rol mo sna tshogs pa bsgrags la /
rtsa brgyud bla ma'i byin rlabs snying la zhugs :
yi dam mkha' 'gro lus dang grib bzhin 'grogs :
chos skyong srung mas bar chad kun bsal nas :
mchog thun dngos grub 'grub pa'i bkra shis shog :
ces shis pa brjod pas mtha' brgyan par bya'o //
gu ru'i man ngag bdud rtsi'i chu //
blo dang 'tsham par bstan pa'i mthus //
rim gnyis myu gu rab smin nas //
dngos grub 'bras bur spyod par shog
/ces pa'ang las dang po pa la mkho phyir mchog gyur gling pas gu ru'i bka' bzhin bris pas 'gro kun phan bde'i go 'phang la dkri ba'i rgyur gyur cig /

//
