re man+ta'i gtor 'bul ni /
dkar gtor gtsang ma bran la a kA ros byin gyis brlabs nas /
hU~M/
rdo rje khro bo re man+ta //
gur gum gzhon nu'i mdog 'dra zhing /
khro 'dzum bzhad cing sgeg pa'i gzugs //
dbu la dngul gyi rmog zhu la //
bya phod dkar pos brgyan pa gsol //
dmar ljang dar ber 'bar ba'i steng //
bse khrab mi zhub rta zhub mnabs //
phyag g.yas rdo rje rtse lnga phyar //
g.yon pas gter gyi ne'u le 'dzin //
mdung dar dmar po gru na bcug
/chibs su sngon po chu ris 'chib //
sngon po sgab ser rol du khrid //
spyi bo'i gtsug na bya khyung lding //
phrag gong lcags kyi bya khra 'jum //
seng chen gnyis ni phyi na 'gying //
rgya stag gnyis ni mdun nas 'gro //
rang 'dra lnga brgya'i 'khor dang bcas //
'dir gshegs brgyan pa'i gtor ma bzhes //
rngog chags 'phel zhing rgyas pa dang //
tshe srog brtan pa'i phrin las mdzod //
hU~M/
'jig rten tshangs pa'i mgon po ni //
kun da'i mdog can khro zhing bzhad //
dar nag ber gsol g.yu 'brug 'chib //
phyag na 'khor lo zhags pa bsnams //
'dir gshegs brgyan pa'i gtor ma bzhes //
rta nad zhi ba'i phrin las mdzod //
hU~M/
dpal ldan Ar+ya re man+ta //
btso ma gser gyi kha dog can //
gzhon nu nyi ma'i sras po ni //
pad+ma rA ga'i kha dog can //
'dir gshegs brgyan pa'i gtor ma bzhes //
rta g.yang dngos grub bstsal du gsol //
hU~M/
ma hA kA la re man+ta //
sprul pa khyung gis nam mkha' gang //
lcags kyi bya khras bar snang gang //
stag dang seng ges sa gzhi gang //
'dir gshegs brgyan pa'i gtor ma bzhes //
rta la gnod byed rdul du rlogs //
hU~M/
srid gsum dbang sgyur gang ba bzang //
sems dpa' rdo rje rnam thos sras //
nor lha bye ba 'bum dang bcas //
'dir gshegs brgyan pa'i gtor ma bzhes //
rngog chags srung zhing skyob pa dang //
'phel zhing rgyas pa'i phrin las mdzod //
hU~M/
lha chen ma hA kA la ni //
rta nag rting dkar chibs su 'chib //
nyi zla skar chen 'od zer 'phro //
stong gsum gling bzhi yud kyis nyul //
'dir gshegs brgyan pa'i gtor ma bzhes //
rta 'dre rtil sri tshar gcod cig
/hU~M//
gnod sbyin rta bdag ku be ra //
rang 'dra sprul pa 'bum dang bcas //
ral gri phyar zhing gnod byed 'dul //
'dir gshegs brgyan pa'i gtor ma bzhes //
gzhi byes lam gsum gar 'dug kyang //
rta yi rdzi bo ma g.yel cig
/bcol pa'i phrin las 'grub par mdzod //
ces gtor ma gtsang sar phul //
cho ga rgyas pa ma lcogs na gtor 'bul kho nas chog
/ces pa rta gzungs cho ga'i kha skong du rig sngags 'dzin pa rA ga a s+yas bris pa'o //
'di bris nyes pa rta lha'i tshogs la bshags shing dge bas bkra shis bde legs 'byung gyur cig //
/
