@#//
zab mo snying thig gi gnad thams cad bsdus pa'i don khrid lag len gsal ba bzhugs so //
sku gsum brgyud pa'i bla ma la //
sgo gsum gus pas phyag 'tshal nas //
'od gsal rdo rje snying po yi //
zhal gdams lag khrid 'bri bar bya //
'dir theg pa rnams kyi rtse mor gyur pa yang gsang bla med 'od gsal rdo rje snying po'i yang snying bcud thig gi zhal gdams lag khrid 'di la gnyis te /
bla ma brgyud pa'i rim pa dang /
de las byung ba'i gdams pa'o //
dang po la gnyis te /
ring brgyud dang nye brgyud do //
dang po la gnyis te /
snga 'gyur dang phyi 'gyur gyi lugs so //
dang po snga 'gyur la yang gnyis te /
spyi dang khyad par ro //
spyir ni rgyab chos su shes so //
gnyis pa khyad par ni /
dpal kun bzang yab yum gyis longs sku rigs lnga yab yum dang /
drug pa rdo rje 'chang chen po la bshad /
des ston pa rdo rje sems dpa' la bshad /
des sprul sku dga' rab rdo rje la bshad /
des sku'i rig 'dzin 'jam dpal bshes gnyen la bshad /
des thugs kyi rig 'dzin shrI seng ha la bshad /
des rig 'dzin chen po pad+ma 'byung gnas dang /
mkhas pa bi ma la mi tra dang /
sgra sgyur bai ro tsa na dang gsum la bshad /
rig 'dzin rnam pa de gsum gyis rgyal po khri srong lde'u btsan dang /
mkha' 'gro ye shes mtsho rgyal dang /
sna nam rdo rje bdud 'joms dang /
gter ston rig 'dzin chen po rnams la bshad /
des las can snying gi bu kun spangs don yod rgyal mtshan la bshad /
des brgyud 'dzin bsod nams mchog bzang la bshad /
des grub thob thang stong rgyal po la bshad /
des byang sems kun dga' nyi ma la bshad /
des zhen grol rat+na d+h+wa dza la bshad /
des rong po dkon mchog rdo rje la bshad /
des bla ma shAkya rgyal mtshan la bshad /
des bla ma byang chub seng ge la bshad /
des bla ma bkra shis rgya mtsho la bshad /
des rtsa ba'i bla ma la bshad do //
yang na /
kun tu bzang po /
des drug pa rdo rje 'chang chen /
des ston pa rdo rje sems dpa'/
des sprul sku dga' rab rdo rje /
des rig 'dzin shrI seng ha /
des slob dpon pad+ma 'byung gnas /
u rgyan rin po ches grub thob thang stong rgyal po la dbang dang gdams pa thams cad yongs su rdzogs par gnang ba yin cing /
de man chad gong dang 'dra'o ///
/gnyis pa phyi 'gyur gyi lugs la gnyis te /
spyi dang khyad par ro //
spyir ni rgyab chos su shes so //
gnyis pa khyad par ni /
rgyal ba rdo rje 'chang chen /
des rgyal sras te lo pa /
des mkhas grub na \u0f71ro paH
des sgra sgyur mar pa lo tsA/
des rje btsun mi la ras pa /
des mnyam med dwags po lha rje /
des dpal ldan phag mo gru pa /
des chos rje smar pa rin chen /
des mtshungs med yang dgon pa /
des skyes mchog spyan snga ba /
des rgyal sras dbu rtse ba /
des sprul sku rin chen gling pa /
des mkhan chen 'od zer bla ma /
des 'gro mgon shing mgo ba /
des rtogs ldan chos kyi rdo rje /
de+es mkhas btsun dz+nyA na d+h+wa dza /
des phyogs med byang sems chos rje /
des zhen grol rat+na d+h+wa dza /
des mtshan ldan rat+na badzra /
des mkhas mchog shAkya'i mtshan can /
des rtsa ba'i bla ma la'o ///
/gnyis pa shin tu nye brgyud ni /
rang rang la khregs chod thod rgal gyi gdams pa ma nor bar bstan pa'i rtsa ba'i bla ma de nyid do //
!
//gnyis pa de las byung ba'i gdams pa la gsum ste /
gang nyams su len pa'i dgos 'brel spyir bstan pa dang /
ci ltar nyams su len thabs rgyas par bshad pa dang /
de ltar nyams len khrid du gdab tshul gyi don bsdu ba'o //
dang po ni /
spyir sangs rgyas byang sems bla ma grub thob rnams kyis gsungs pa'i bka' bstan bcos man ngag bsam gyis mi khyab pa rnams 'bras bu don gnyis phun tshogs kyi sangs rgyas 'thob pa'i thabs kho na yin no //
sangs rgyas 'thob pa la zab lam thod rgal gyi nyams len gdams pas gdos bcas kyi rtsol rtog zad sar phyin dgos /
der phyin pa la rang snang gi dkyil 'khor gyi rtsal yongs su rdzogs dgos /
de rdzogs pa la mngon snang gong du 'phel dgos /
de 'phel ba la lam mngon sum gyi snang ba mthong dgos /
de mthong ba la gzhi don khregs chod kyi nyams len rang rgyud kyi nyon mongs pa thams cad nyan thos ltar bkag ma dgos par rtsa ba nas dag cing zad pa zhig dgos /
de dag pa la nyon mongs pa rang gi ngo bo spros pa thams cad dang bral bar ye nas gnas pa de rtogs dgos /
de rtogs par byed pa la lhag mthong gi ye shes skye dgos /
de skye ba la zhi gnas sems rtse gcig tu gnas dgos /
de gnas pa la 'jig rten gyi bya ba spang zhing tshe 'di la zhen pa log pa zhig dgos /
de ltar rim pa bzhin gcig la gcig dgos kyi 'brel chags na skas kyi them pa ltar /
lam 'og ma la brten nas gong ma mngon du byed dgos pa'o //
!
//rtsa ba'i gnyis pa ci ltar nyams su len thabs rgyas par bshad pa la gsum ste /
sngon du 'gro ba'i chos kyis rgyud las su rung bar byed pa dang /
dngos gzhi gnad don du gnyer ba mngon sum rang thog tu nyams su blang ba dang /
rjes bogs 'don las su rung bar byed pa snang ba mched pa'i thabs kyis chos zad sar bskyal ba'o //
dang po sngon du 'gro ba la gnyis te /
zhen 'dzin gyi khang bu bshig pa'i theg pa thun mong gi sngon 'gro dang /
thog ma'i khams kyi yon tan rnams kyi sna bsu zhing khrid de rang zhal mjal bar byed pa'i thabs thun mong ma yin pa'i sngon 'gro 'o //
dang po la bdun te /
'jig rten tshe 'di'i chos la zhen pa ldog cing nges 'byung gi sems rgyud la skye bar byed pa la blo ldog rnam pa bzhi'i khrid dang /
'khor ba ngan song gi sdug bsngal dang lam log pa'i lta ba las skyob par byed pa skyabs 'gro'i khrid dang /
theg chung rang don chos la mi gnas shing chos ci byed theg pa chen po'i lam du 'gro bar byed pa la sems bskyed kyi khrid dang /
rgyu bsod nams kyi tshogs la brten nas 'bras bu ye shes kyi tshogs rdzogs par byed pa la tshogs gsag maN+Dal gyi khrid dang /
snod kyi sdig sgrib 'dag par byed pa la rdo rje sems dpa'i sgom bzlas kyi khrid dang /
bcud bla ma'i byin rlabs kyis gang bar byed pa la lam zab bla ma'i rnal 'byor gyi khrid dang /
zab lam la 'jug pa'i gang zag gi blo brod pa skye bar byed pa la bsgoms pa'i phan yon gyi khrid do //
dang po la gnyis te /
dgos ched dang /
blo sbyong dngos so //
dang po ni /
dal 'byor rnyed dka' bsam pa dang /
'chi ba mi rtag pa sgom pa dang /
las rgyu 'bras spang blang byed pa dang /
'khor ba'i nyes dmigs bsam pa dang bzhi la yang nas yang du blo sbyangs na /
'jig rten tshe 'di'i chos la zhen pa ldog cing blo chos su 'gro ba'i dgos pa yod do ///
/gnyis pa blo sbyong dngos la bzhi ste /
dal 'byor rnyed par dka' ba bsam pa la blo sbyong ba dang /
'chi ba mi rtag pa sgom pa la blo sbyong ba dang /
las rgyu 'bras spang blang la blo sbyong ba dang /
'khor ba'i nyes dmigs bsam pa la blo sbyong ba dang bzhi'o //
dang po ni /
gang rnyed par dka' na /
dal 'byor gyi mi lus rin po che 'di rnyed par dka'/
gang las rnyed par dka' na /
rigs drug gi sems can rnams mi khom pa'i gnas brgyad nas rnyed par dka'/
gang du rnyed par dka' na /
lho 'dzam bu'i gling gi yul dbus su rnyed par dka'/
rgyu gang gis rnyed par dka' na /
dal 'byor gyi rgyu dge ba rnam dag cig nges par dgos te /
ngan song gi gnas na dal 'byor gyi lus la rgyu bsod nams kyi dge ba gsog pa'i skabs med de /
sdug bsngal gcig pu las med pas rnyed par dka'/
rnam grangs ci tsam gyi sgo nas rnyed par dka' na /
spyir sems can gzhan gyi rnam grangs la ltos na /
dal 'byor gyi mi lus kyang shin tu nyung bas na rnyed par dka'/
tshul ci ltar rnyed par dka' na /
zhal ba'i logs la sran ma gtor bas gcig chags srid pa tsam du rnyed par dka'/
des na dal 'byor gyi mi lus rin po che 'di thob nas don med du chud zos na /
phyis dal 'byor 'di 'dra thob par dka' bas /
lam zab mo la brtson pa gal che'o //
de la zhag gsum bya'o ///
/gnyis pa 'chi ba mi rtag pa sgom pa'i blo sbyong la gsum ste /
'chi nges pa can dang /
nam 'chi cha med pa dang /
'chi ba la gang gis kyang phan pa med pa'o //
dang po ni /
sngar skyes pa thams cad lus pa med pas 'chi nges pa can yin te /
da lta'i skye 'gro mthong thos gang yang mi rtag pas 'chi bar nges la /
lus sems 'dus byas yin pas 'chi nges shing /
tshe la bsnan pa med cing bri ba yod pas 'chi bar nges so //
'chi nges pa'i dpe ni /
skyes bu'i lte bar mtshon phog pa lta bu'o //
gnyis pa nam 'chi cha med pa ni /
'o skol 'dzam bu'i gling pa'i mi la tshe tshad kyang med pas nam 'chi cha med de /
'chi ba'i rkyen mang bas kyang nam 'chi cha med la /
tshe la dus btab med cing rkyen la nges pa med pas nam 'chi cha med cing /
'dus byas 'jig pa'i rang bzhin yin pas nam 'chi cha med de /
nam 'chi cha med pa'i dpe ni /
rtswa kha'i zil pa lta bu'o //
gsum pa 'chi ba la gang gis kyang phan pa med pa ni /
'tsho ba'i sman gyis 'chi ba la mi phan te /
'brel ba'i gnyen gyis 'chi ba'i dus su mi phan la /
bsags pa'i nor gyis kyang 'chi ba la mi phan zhing /
brtsigs pa'i mkhar dang srung ba'i dmag gis kyang 'chi ba la mi phan te /
'chi ba la gang gis kyang mi phan pa'i dpe /
nyi ma rgas pa'i grib so lta bu'o //
des na spyir zab lam nyams len gyi dang po dang /
bar dang /
tha mar mi rtag pa 'di kho na gnad du bsnun pa gal che'o //
de la zhag gsum bya'o ///
/gsum pa las rgyu 'bras kyi spang blang la blo sbyong ba ni /
gcig tu dkar ba'i las dang /
nag pa'i las /
'dres ma'i las dang gsum gyis /
go rim bzhin du 'bras bu bde ba dang /
sdug bsngal dang /
bde sdug 'dres mar myong bar gsungs /
yang bsam pa dkar la sbyor ba nag pa'i las dang /
bsam sbyor gnyis ka dkar ba'i 'bras bus bde ba myong zhing /
bsam pa nag la sbyor ba dkar ba'i las dang /
bsam sbyor gnyis ka nag pa'i las kyi 'bras bus sdug bsngal 'ba' zhig tu myong bar gsungs la /
yang /
dge sdig gang la sbyor rjes gnyis tshang na /
dngos gzhi ma tshang yang byas la bsags pa'i las su gsungs /
sbyor rjes gnyis ma tshang na /
dngos gzhi chen po byas kyang byas la ma bsags pa'i las su gsungs /
gzhan gyi dge ba dang sdig pa la rjes su yi rang byas pa ni /
ma byas pa la bsags pa'i las so //
gzhan mthong chos la myong bar 'gyur ba'i las dang /
skyes nas myong 'gyur gyi las dang /
lan grangs gzhan du myong 'gyur gyi las dang gsum gyis go rim bzhin du rnam smin gyi 'bras bu tshe 'di dang /
phyi ma dang lan grangs gzhan la myong bar gsungs /
tshur bsdu na nag po mi dge ba dang /
dkar po dge ba'o //
de gnyis spang blang byed tshul ni /
sdig pa mi dge ba thams cad dug bzhin du spong zhing de'i gnyen por dge ba rnams sman cha bzhin du dang du blang ba ni /
bram ze sgra mkhan gyis rang sems dge mi dger rdil 'bru dkar nag bzhag pas /
dang po nag po rkyang byung /
gnyen po bskyed de spang blang byas pas /
bar du phyed ma tsam byung /
mthar dkar po rkyang byung zer ba bzhin du nyams su blang ngo //
de la zhag gsum sogs ci rigs su blo sbyong ///
/bzhi pa 'khor ba'i nyes dmigs bsam pa la blo sbyong ba ni /
'khor ba ni khams gsum gyi sems can yin la /
de dag ni sdug bsngal gyi rang bzhin /
sdug bsngal gyi ngo bo /
sdug bsngal gyi yo lang yin te /
rtsa ba'i sdug bsngal bzhi ni lu gu rgyud dang 'dra ste /
gcig gsham du gcig 'brel dang gnyis 'brel du yong ba'o //
yan lag gi sdug bsngal rigs drug ni /
rgya mtsho'i rlabs dang 'dra ste /
bud pa dang sang ba med /
nying lag gi sdug bsngal ni skar ma dang 'dra ste grangs med /
des na gang du skyes kyang sdug bsngal gyi yo lang /
su dang 'grogs kyang sdug bsngal gyi grogs po /
gang du phyin yang sdug bsngal gyi gnas /
gang dang ci yin pa thams cad sdug bsngal gyi snon mar 'dug ste /
phun sum tshogs pa thams cad sdug bsngal gyi rgyu /
ma tshogs pa thams cad sdug bsngal gyi 'bras bu ste /
mdor na 'dod pa sems kyi sdug bsngal /
myong ba lus kyi sdug bsngal /
snang ba yul gyi sdug bsngal /
sgo gsum rtsol sgrub kyi sdug bsngal te /
sdug bsngal min pa gcig kyang med do //
de ltar 'khor ba'i chos thams cad sdug bsngal gyi rgya mtsho la thog mtha' med cing /
dus da res thar pa'i lam skabs rnyed pa'i thabs la brtson pa gal che'o //
'di la yang zhag gsum sogs ji rigs su sbyong ngo //
!
//gnyis pa 'khor ba ngan song gi sdug bsngal dang lam log pa'i lta ba las skyob par byed pa skyabs 'gro'i khrid la gnyis te /
skyabs su 'gro ba'i dgos ched dang /
skyabs 'gro dngos so //
dang po ni /
phyi rol pa rnams kyi 'jig rten pa'i lha phywa dang dbang phyug la sogs pa dang /
de'i rjes 'jug log lam la zhugs pa rnams dang /
'tshe ba chos su smra ba la sogs pa'i gzhung lugs dang /
de rnams la skyabs gnas su 'dzin na ni nges par bslu ba las /
dkon mchog gi yon tan mi bslu nges pa'i go 'phang la reg pa'i dgos ched dang /
'jig rten 'khor ba'i chos kyi nyes dmigs la blo ldog cing rnam grol dkon mchog gi yon tan la yid ches te /
blo chos su 'gro ba'i dgos ched yod do //
gnyis pa skyabs 'gro dngos la gnyis te /
skyabs gnas ngos gzung ba dang /
skyabs su 'gro tshul lo //
dang po ni /
sangs rgyas spangs rtogs phun sum tshogs pa /
chos dkon mchog lung chos dang rtogs chos /
dge 'dun dkon mchog rig grol gnyis ldan /
bla ma dkon mchog shes rab gsum ldan /
yi dam dkon mchog ye shes lnga ldan /
mkha' 'gro dkon mchog mtshan nyid lnga ldan /
chos sku dkon mchog dag pa gnyis ldan /
longs sku dkon mchog nges pa lnga ldan /
sprul sku dkon mchog ma nges don mdzad do //
gnyis pa skyabs su 'gro tshul ni /
sangs rgyas sam sku gsum la ston pa'i 'du shes /
chos lam gyi 'du shes /
dge 'dun lam grogs kyi 'du shes /
bla mas lam gyi 'dren pa /
yi dam gyis rgyud byin gyis rlob pa /
mkha' 'gros lam gyi bar chad sel ba ste /
de'ang skyabs su 'gro tshul mang ste /
da lan sngon 'gro'i skabs 'dir las dang po'i skyabs su 'gro tshul nas byed dgos pa'i phyir /
skyabs yul mdun gyi nam mkhar dmigs te /
phyi nang gsang ba'i skyabs gnas dkon mchog gsum dang rtsa ba gsum /
sku gsum gyis nam mkha' gang nas bzhugs par bsam la /
de rnams la rang rang gis blo nges par bkal te kha zhe 'phrod par byas la /
rgyas 'bring bsdus gsum ngag 'don gang spro ba logs su bkol ba ltar byas la /
de la zhag gsum bar blo sbyong ngo //
!
//gsum pa theg chung rang don chos la mi gnas shing chos ci byed theg pa chen po'i lam du 'gro bar byed pa'i sems bskyed kyi khrid la gnyis te /
dgos ched dang blo sbyong dngos so //
dang po ni /
theg chen bla med kyi khyad chos su bzhag ste /
theg chung rnams kyi chos ci byed rang nyid gcig pu thar pa 'thob pa'i don du byed pa'o //
theg pa chen po'i chos ci byed kyang gzhan don du byed do //
sems can thams cad sangs rgyas 'thob par smon cing lam la 'jug pa na /
theg chen lam gyi khongs su gtogs pa'i dgos ched yod do //
gnyis pa sems bskyed dngos la gnyis las /
dang po smon pa sems bskyed ni /
pha mas gtso byas sems can rgya che zhing grangs mang ba 'di rnams sdug bsngal gyi mnar pa 'di dang bral zhing /
bde ba dang ldan na re dga' snyam pa zhe thag pa nas bsam ste /
smon pa ni ngag 'don rgyas 'bring bsdus sogs gang spro logs su bkol ba ltar bya'o //
gnyis pa 'jug pa sems bskyed ni /
rang 'dod med cing sems can thams cad kyi don du /
lam zab mo la blo gzhol te nyams su blang ba'o //
'di nas lam gyi chos thams cad la sems bskyed kyis zin pa ni /
chos ci byed lam du 'gro zhing /
lam bgrod pa'i grogs theg chen thabs kyi zab lam zhes bya'o //
zab mo khams kyi yon tan rnams kyi sna bsu zhing gzugs sku'i sa bon 'di nas thebs te /
blo chen rnams kyis spyod par 'os so //
de la zhag gsum mam lnga bdun la sogs skabs dang sbyar la bya'o //
!
//bzhi pa rgyu bsod nams kyi tshogs la brten nas 'bras bu ye shes kyi tshogs rdzogs par byed pa tshogs gsag maN+Dal gyi khrid la gnyis te /
dgos ched dang dngos so //
dang po ni /
gang zag rang gi don du 'byor ba'i dgos pa yod do //
gnyis pa tshogs gsag maN+Dal 'bul ba dngos la /
dngos 'byor dang yid sprul gnyis las /
dang po ni /
sa shing ngam /
rin po che tshad ldan gang rung la /
rin po che /
sman /
'bru la sogs gang 'byor bkod la 'bul zhing /
gzhan yang rang la bsod nams kyi 'byor pa yod na /
rang gi sgrub pa'i cha rkyen ma 'dzom yang mtha' gnyis su ma lhung ba tsam du tshags shing /
lhag ma gzhan thams cad yar dkon mchog gi zhing sa bzang po la tshogs gsog pa dang /
mar re ltos med pa'i ma nus pa la sbyin gtong la 'bad par bya'o //
de 'dra'i bsod nams kyi 'byor pa med na'ang /
gnyis pa yid sprul gyi tshogs gsag ste /
rang gi gnas lugs khams kyi bzhugs tshul la yon tan sku gsum gyi zhing bkod rang byung du bzhugs pa rnams blo yul du gsal gdab ste /
bla ma sku gsum rdo rje 'chang gi bdag nyid can la 'bul te tshogs bsags pa ni /
tshogs gsag yan lag bcu pa'am /
bdun pas tshogs gsag pa dang /
rang lus kyi sha khrag kyang bdud rtsir byin gyis brlabs la tshogs gsag pa yang tshig gi rjes su don bsam la /
'bul tshig rgyas 'bring bsdus gsum gang 'phrod zhag gsum mam /
lnga bdun sogs skabs dang sbyar la gtang ngo //
!
//lnga pa snod kyi sdig sgrib 'dag par byed pa rdo rje sems dpa'i sgom bzlas la gnyis te /
dgos ched dang sgom bzlas dngos so //
dang po ni /
bcud seng ge dkar mo'i 'o ma de /
snod dag pa rin po che'i snod min pa /
gzhan gang gis kyang mi thub pa bzhin du /
bcud bla ma'i rnal 'byor gyi snod sgrib pa 'dag dgos pa ni /
sgrib sbyong gi dgos ched do //
gnyis pa sgom bzlas dngos ni /
tshigs bcad lhug dang rgyas 'bring bsdus sogs gud du bkol ba ltar la zhag gsum mam /
lnga bdun du sbyong ngo //
!
//drug pa bcud bla ma'i byin rlabs kyis gang bar byed pa la /
lam zab mo bla ma'i rnal 'byor gyi khrid la gnyis te /
dgos pa don che bar bsam pa dang /
lam zab bla ma'i rnal 'byor nyams su blang ba dngos so //
dang po ni /
bskal pa 'bum gyi sangs rgyas bas kyang bla ma'i bka' gnyan zhing don 'gyur che ba yin te /
rgyu mtshan nyid kyi rang bzhin lam la bskal pa grangs med gsum du bya dka' spyod pas sgrib pa sbyang zhing tshogs gsag dgos pa la /
'dir bla ma'i man ngag gis tshogs gnyis nye lam gyis tshe 'dir tshogs rdzogs shing /
gsang sngags phyi nang gi bskyed rim gyi lha sku 'bum phrag bsgoms kyang thun mong gi dngos grub tsam las mi thob cing /
bla ma'i sku gcig bsgoms na mchog gi dngos grub thob pas bsod nams che la /
dkon mchog la mchod pa thams cad phul kyang /
rgyu bsod nams kyi tshogs bsags pa tsam yin gyi /
bla ma la mnyes pa'i mchod pa phul pas thams cad mkhyen pa'i ye shes 'thob par 'gyur te /
bskal pa du mar thos bsam la blo sbyangs kyang /
bla ma'i sgom byung man ngag gis ma zin na rgyud grol ba'i gnad med la /
bka' mdo rgyud kyi brjod bya zab cing rtogs dka' ba'i don lhan cig skyes pa'i ye shes kyang bla ma'i brda thabs la rag las shing /
mtshan nyid dang ldan pa'i yon tan ma lus yongs su rdzogs pa'i bla ma ni sangs rgyas dngos dang 'dra bas /
dad mos gus pa'i sgo nas nan tan du bsten dgos te /
gang zhig gis bla ma la bsnyen bkur zhabs tog bsgrubs nas mos gus kyis bla ma spyi bor bsgom zhing gsol ba btab na /
rgyal ba thams cad kyi yon tan bla mas gnang bas don che ba'o /

/gnyis pa lam zab mo bla ma'i rnal 'byor dngos la gsum ste /
phyi brda don ngo sprod pa'i bla ma /
nang yin lugs go myong gi bla ma /
gsang ba rtogs pa don gyi bla ma'o //
las dang po pa rnams la /
dngos po phyi'i bla ma khag shin tu che ste /
de yang brgyud pa'i bla ma rnams ni spyi'i bla ma yin te /
rang rang chos sgor 'dzud mkhan de 'dren pa'i bla ma yin la /
so thar sdom pa 'bogs pa dang gsang sngags kyi dbang bskur ba de dam tshig dbang gi bla ma yin zhing /
sdom pa la nyams chag song na gso zhing skong mkhan de chag nyams skong ba'i bla ma yin la /
rgyud sogs bshad cing thos bsam bslab mkhan de shes rgyud 'grol ba'i bla ma yin te /
snyan brgyud zhal gdams man ngag bstan mkhan de man ngag lung gi bla ma yin no //
bla ma drug tu dbye yang rang gi drin can rtsa ba'i bla ma kho na la 'dus te /
brda don ngo sprad pa'i bla ma yon tan kun 'dus kyi bdag nyid can de rang gis ci ltar sgom zhe na /
de la gnyis te /
bla ma rang de ka ltar sgom pa dang /
cha lugs bsgyur nas sgom pa'o //
dang po ni /
bla ma'i yon tan zab mo la the tshom med na /
gzhon pa dang /
bgres pa dang /
khyim pa dang /
rab byung gi cha lugs gang yin pa ltar bsgoms kyang mi 'gal lo //
gnyis pa cha lugs bsgyur nas sgom pa ni /
bla ma'i yon tan zab mo la nges pa ma thob cing the tshom ma chod na /
thub pa'i dbang po'am /
rdo rje 'chang ngam /
pad+ma 'byung gnas la sogs rang gang mos pa'i cha lugs su bsgyur nas sgom pa'o //
de'i spyi bor brgyud pa'i bla ma rnams tho brtsegs pa ltar sgom pa'i lugs la gnyis te /
snga 'gyur rdzogs chen lugs ltar sgom pa dang /
phyi 'gyur phyag chen lugs ltar sgom pa'o //
de yang sgom thabs ngag 'don bslab bya rgyas 'bring bsdus gsum gang spro ba logs su bkol ba bzhin zhag gsum mam /
lnga bdun du sbyong ngo //
gnyis pa nang yin lugs go myong gi bla ma dang /
gsum pa rtogs pa don gyi bla ma dang gnyis /
'og dngos gzhi khregs chod thod rgal gyi nyams len skabs su gsal lo //
!
//bdun pa zab lam la 'jug pa'i gang zag rnams blo brod pa skye bar byed pa bsgoms pa'i phan yon bstan pa la gnyis te /
phan yon dngos dang /
ma bsgom pa'i skyon no //
dang po ni /
zab lam dngos su sgom ma nus kyang /
sgom pa la mos pa yi rang byas pas yang sems can thams cad dkar po'i dge ba bcu la bkod pa bas bsod nams che zhing /
phyi mar sems nyid rtogs nas rim gyis goms pas sangs rgyas 'thob pa'i rgyu byed pa'o //
tshe 'dir lam la 'jug cing zhi gnas sems rtog med thun gcig gnas pa de yang /
khams gsum gang ba'i mi la srog byin pa bas bsod nams che bar mdo las gsungs so //
sems rtog med du gnas pa de zhen pa med par bskyangs pas lhag mthong gi rtogs pa shar ba'o //
rtogs pa de'i ngang la yun se gol rdeb pa'i bar tsam gcig gnas na yang stong gsum gyi stong chen po'i sems can thams cad sbyin pa /
tshul khrims /
ting nge 'dzin /
shes rab /
rnam par grol ba'i ye shes mthong ba la rgyun du gzhug nas /
rang byang chub la bkod pa bas bsod nams che bar bka' las gsungs so //
de ltar rtogs pa shar ba'i ngang la skad cig ma re la gnas pas spang bya mtha' dag rim pas chod nas bsgrub bya sangs rgyas mngon du byed pa'o //
'o na sgom de yang thos bsam dang 'brel dgos sam zhe na /
spyir tshig bzhi tshigs su gcad pa gcig gi steng du yang thos bsam sgom gsum 'dzom shing rgyud thog na 'brel thub pa gcig sangs rgyas kyi bstan pa yin /
de la dang po thos dgos /
ma thos na bsam rgyu med /
ma bsam na don rgyud thog tu mi go
/ma go na bsgom mi shes /
ma bsgom na thos pas go ba'i tshig tha dad cing nyams su ma blang na nang du sems kyi don mi rtogs pas /
phyi ru 'dod yon gyi zhen pa mi chod /
bar du nyon mongs pa'i g.yul ngo mi zlog pas /
tshig mtha' la zhen pa'i thos bsam mang po bas /
blang dor gyi gnad shes pa dang /
de'i don la sgom pa gal che'o /
kha cig thos pa chung ba'i skyon gyis sgro 'dogs ma chod par /
man ngag gi khrid gcig zhus pas gnas pa lung ma bstan zhig skyes kyang /
rtogs pa ma shar ba la chos sku yin snyam /
rtug pa gser du bsgoms nas khyi rta shog rgyug byed pa de /
thos pa mi dgos zer nas skyon du blta /
thos pa rgya che chung min pa ma thos na gtan nas sgom thabs med /
sgom pa rang la yang dang po thos dgos /
kha cig thos pa zhes pa sgra tshad la sogs pa'i po ti mi kha gcod pa'i tha snyad mang po zhig ma shes na thos pa med par kha tshon bcad /
spyir po ti mang po ma shes kyang /
man ngag gi khrid gzhung 'di rnams bka' bstan bcos rnams kyi gnad 'gags zab mo'i don thams cad grub chen rnams kyis bsdus nas sems thog na gtan la phab pa yin /
po ti brgya shes pa de yang sems gtan la dbab thabs yin /
de'i don yang bla ma mtshan ldan gcig gis mang po gcig tu bsdus nas /
tshig bzhi pa'i tshigs su bcad pa gcig gi steng du mdo rgyud man ngag dang bcas pa'i don bsdus nas slob ma'i sems rgyud dang bstun te /
kha slob rna dul byed pa de thos pa yin /
spyir shes bya la rgya che zhing grangs mang yang gzhi lam 'bras gsum du bsdu ba yin /
thos pa rgya che yang de'i don ston pa yin /
chung yang de'i don ston /
gzhi la gnas lugs dang 'khrul lugs /
lam la spong gnyen gyi phra rags dang /
'bras bu mkhyen gnyis dbyer med gcig tu bstan pa kho nar 'dus pas rna dul byed pa thos pa yin /
thos pa che ba yang sangs rgyas thob pa'i gnad 'gags zin pa la zer /
de zin na thos pa chung yang bzod /
tshe dang ldan pa lam phran bstan dang /
glen pa lteng rgyas 'od srung la sogs pa rnams tshig rkang re re'i thog nas grol bar bshad do //
gnyis pa ma bsgom pa'i skyon ni /
thos pa che go ba bzang yang ma bsgom na nang du bdag 'dzin gyi rtog pa mi chod pas /
gzhan la bdag med par bshad kyang rang bdag 'dzin gyi rdzong la zhen pas /
chus khyer chu nang du skom grir shi ba'am /
yang na gzhan la zas skom byin kyang rang za rgyu med par shi ba'am /
long ba rol mo dang gar stabs mkhas pas gzhan mig yod dga' thub kyang rang gi mig med pas mi mthong ba ltar /
bka' bstan bcos man ngag la thos bsam byas pa'i go ba de gzhan la bshad pas gzhan dga' ba skyes kyang /
rang gi nyams su ma myong bas bdag 'dzin gyi rtog pa rang khar song nas chod ma thub pas /
chu nang du skom pas shi ba dang 'dra'o //
thos pa che yang bdag 'dzin gyi gnyen por ma song na dmyal bar sdug bsngal myong ste /
dper na lhas sbyin dang /
legs skar dang /
ko ka li ka'i gtam rgyud lta bu'o //
des na thos pa rgyas bsdus gang yin de'i don de rang gi rgyud thog la sbyar nas bsgom dgos so //
!
//gnyis pa thog ma'i khams kyi yon tan rnams kyi sna bsu zhing khrid de rang zhal mjal bar byed pa'i thabs thun mong ma yin pa'i sngon 'gro la gsum ste /
gzhi khregs chod blo 'das kyi don rang thog tu ngo 'phrod pa'i thabs la /
'khor 'das ru shan phye zhing dbu rdzogs phyag gsum gyi don cig char du ngo sprod pa dang /
phyag rdzogs thun mong khregs chod kyi nyams len rim gyis khrid thabs rgyas par bstan pa dang /
zab lam 'od gsal thod rgal gyi sngon 'gros lus ngag yid gsum gyi gnad sbyong ba'o //
dang po ni /
thun mong ba rnams kyi shing bu'am /
rdil bu dang /
yi ge dang /
lha'i phyag mtshan dang /
sku phra mo rnams mig yul du byas te sems 'jog pa'o //
de rnams yid la bsams te sems gzung zhing /
gnas pa'i thabs la brtson kyang /
gnas byed kyi mkhan po de rang 'phro ba'i rgyur song ste /
ci byed kyang gnas su ma btub pa'i skabs la sna sun khur te /
slar yang lam la 'jug snying mi 'dod pa'i skyon 'ong ba la /
thun mong ma yin pa'i skabs 'dir rang thog tu mi gnas pa'i rgyu sems kyi bag chags rkyen lus ngag yid ched rtsol 'bras bu skad cig kyang rang thog tu mi sdod par yul gzhan snang gcig la shes pa dza lang lang du 'phro ba'o //
de ltar 'phro ba'i rtog pa de rang mal du bzhag pas mi sdod par 'phro na /
slar lus ngag yid gsum ar la gtad cing ru shan dbye ste /
gnyug ma ka dag blo 'das kyi don rang thog tu ngo sprad par bya'o //
de yang lung stong ri khrod dben pa'i gnas gcig tu dpon slob gnyis ka 'tshogs te /
thabs sna tshogs kyis thugs mnyes pa'i bla ma de'i mdun du /
dang po lus ru shan dbye ba ni /
da ni sems can thams cad kyi don du lus dang 'khor ba ru shan phye la /
lus 'di 'khor bar mi ldog pa bya snyam du sems bskyed nas de nas yid la 'di ltar bsam par bya'o //
rnam rtog yul la 'phro ba'i rkyen rang gi lus 'dis byas te /
sgul skyod /
'gro 'ong /
'dug sdod /
rtsol sems skad cig kyang rang mal du 'dug par ma ster /
kye ma 'di yang sngon thog ma med pa nas rigs drug gi lus sna tshogs blangs te /
'du byed lus kyi bag chags 'di 'dra'i rgyu mthun yin pa 'dra na /
da 'di'i mtshang btsal na lus sgul skyod 'di'i phugs gang tsam na thug cing gda'/
phyi ma'i mtha' gar zad cing 'dug snyam ste /
lus rang mal na 'dug snying 'dod pa'i tshe ngal skad cig kyang mi gso bar /
slar dmyal ba'i spyod pa dang /
yi dwags kyi spyod pa dang /
dud 'gro'i spyod pa dang /
lha ma yin gyi spyod pa dang /
lha dang mi la sogs pa'i lus spyod shes tshad bya'o //
yang sangs rgyas kyi bzhugs stangs dang /
zhi ba dang khro bo'i bzhugs stangs shes tshad bya'o //
mthar ngal zhing dub ste lus sgul skyod mi 'dod par /
dur khrod kyi ro bzhin du 'gyur te hril ler 'dug go
/de'i tshe bla mas 'di skad brjod par bya ste /
kye ma skal ldan thar pa don du gnyer ba'i bsam pa can bdag la tshur nyon dang /
da lta khyod kyi lus sgul skyod dang bral ba 'di sangs rgyas sprul sku'i lus yin /
rtsol rtog zad par byed pa'i thabs la lam gyi man ngag zer /
rtsol rtog nam med pa'i dus sangs rgyas so //
zhes 'khor 'das kyi ru shan rtsol rtog yod med kyi mtshams nas dbye ste /
mun nag gi nang du mdzub btsugs byed pa 'dra ma byed la /
ngo sprod mkhas pa dag gis legs par gdab bo //
ngag dang sems gnyis kyang de bzhin du ngo sprad de /
de nas ngag ru shan dbye ba ni /
da ni sems can thams cad kyi don du ngag dang 'khor ba gnyis ru shan dbye la /
phyir mi ldog par bya snyam ste sems bskyed nas /
dmyal ba la a tsha a na kyi hud kyi skad dang /
yi dwags la bkres skom gyi gdung ba'i skad dang /
dud 'gro la ud sgra dang 'ba' sgra ma dag pa'i skad dang /
lha ma yin la rgyob dang sod kyi skad dang /
lha la dga' ba dang bde ba dang snyan pa'i skad dang /
mi la bdag gces dang mngon par zhen pa'i skad dang /
rigs drug gi smra brjod shes tshad dang /
zhi ba'i gsung dbyangs drug cu dang /
khro bo'i gad rgyangs bco brgyad dang /
'byung ba'i sgra skad shes tshad thams cad ngal mi gso bar ngag tu brjod pas smra ba'i nyams so med par pi wang rgyun thag chad pa bzhin du had de lus so //
de'i tshe 'khor 'das kyi sa mtshams ngag rtsol rtog yod med kyi mtshams nas ru shan phye ste /
ngag brjod med sangs rgyas kyi gsung du ngo legs par sprad do //
de nas yid ru shan dbye ba ni /
da ni sems can thams cad kyi don du sems dang 'khor ba ru shan dbye la /
phyir mi ldog par bya'o snyam du sems bskyed nas /
dmyal ba tsha grang gi sdug bsngal dang /
yi dwags bkres skom gyi sdug bsngal dang /
dud 'gro gcig gis gcig za ba dang bkol spyod kyi du kha dang /
lha la g.yeng ba dang ltung ba'i du kha dang /
mi la skye rgas na 'chi'i sdug bsngal sna tshogs pa yod pa yid la bsam zhing /
sangs rgyas dang byang chub sems dpa' rnams kyi zhing khams rnams dang /
dran rtog shes tshad ngal mi gso bar yid la bsam ste /
mthar dran bsam gyi nyams so med de ci yang yid la dran rgyu med par rang so rang mal na skyengs nas 'dug pa zhig 'ong /
de'i tshe rnam par shes pa dran rtog gi 'phro 'du yod med kyi mtshams nas 'khor 'das kyi ru shan dbye ste /
dran med sangs rgyas kyi dgongs par ngo sprad do //
dbu rdzogs phyag gsum gyi don cig char du ngo sprad pa ni logs su shes so //
!
//gnyis pa phyag rdzogs thun mong khregs chod kyi nyams len rim gyis khrid thabs rgyas par bstan pa 'di la gsum ste /
sgom ma skyes pa skye bar byed pa gnad bzhi'am gzhag thabs gsum /
skyes pa nyams su blang ba zhi lhag zung 'jug gi khrid /
de la bogs dbyung ba gcun thabs man ngag gi nyams len mthar bskyal ba'o //
dang po ni /
'phrul 'khor lus kyi gnad dam gzhag thabs ni /
de yang lus drang na rtsa drang /
rtsa drang na rlung drang /
rlung drang na sems drang /
sems drang na sangs rgyas kyi dgongs pa la slob pa'i dgos ched yod pas /
lus phyi'i bya ba so nam la sogs pa 'khor ba'i bya byed thams cad spang /
nang gi bya ba phyag dang bskor ba la sogs 'das pa'i chos spyod thams cad spang /
gsang ba'i bya ba lus kyi sgul skyod tsam yang mi bya bar /
lus rnam snang gi chos bdun gyi 'phrul 'khor bca' ba ni /
stan bde ba'i steng du rkang pa rdo rje'i skyil krung bca'/
lag pa gnyis mnyam gzhag phyag rgya lte 'og sor bzhir bca'/
rked pa mda' ltar bsrang /
dpung pa rgod gshog ltar brgyang /
mgrin pa lcags kyu ltar bag tsam bkug
/lce yar skan la sbyar /
mig sna rtse'i thad kyi bar snang la bya rgyu ci yang med par hrig ge blta'o //
lus gnad de la gzhag thabs gnyis te /
spang la phur pa gdab bzhin ya yo dgye rgu med par gzhag
/sog phon thag pa bcad pa ltar grim cha mi 'don par rang mal du bde phyam mer gzhag par bya'o //
'phrul 'khor rnal mar bca' shes na sgom rang babs su skye zhing /
ma shes na bsgoms kyang yon tan mi skye la /
slar gegs su 'gro bas de la gzab dgos pas zhag gsum bya /
gzhan ci yang bsgom rgyu med do //
lta stangs mig gi gnad ni /
mig dang shes pa gnad gcig pa'i phyir mig tsham tshum mi bya /
khyar khyur mi bya /
logs dang zur la mi blta /
ha cang mi mtho /
ha cang mi dma' bar rang gi thad kyi sor bzhi tsam la mdung tshugs su blta'o //
lta stangs gnad dang ldan na sgom rang babs su skye /
gnad dang ma ldan na sgom tshul dang mthun pa mi skye bas /
des na lta stangs gal che'o //
rlung gnad dam ngag gi gzhag thabs ni /
rlung sems gnyis zung du gnas pas rlung gi gnad gal che ste /
gong ltar lus gnad chos bdun dang ldan pa'i ngang nas /
rlung ro lan gsum phyir dbyung zhing /
'jam rlung gsar pa dal gyis rgyu ring thung ran par bzung ste /
rnying pa dbyung ste gsar pa bskyil /
des sgom rang babs su skye'o //
de ltar ma yin na rlung rgod pas sems rang babs su mi sdod par yul phyir 'phro nas sgom tshad ldan mi skye'o //
ngag gi sgo nas ngag phyi'i bya ba 'jig rten gyi 'khrul gtam bre mo la sogs pa dang /
nang gi bya ba 'jig rten las 'das pa'i chos spyod thams cad spang /
gsang ba'i bya ba bzlas brjod sngags bzlas pa tsam yang mi bya bar ngag smra brjod dang phral te /
ngag gi gzhag thabs la gnyis te /
lkugs pa ltar mi smra bar gzhag thabs /
bris sku'i mchu bzhin phye btsum mi byed par 'dzum shig ge gzhag go
/sems kyi gnad dam gzhag thabs ni /
sems phyi'i bya ba 'jig rten gyi 'khrul bsam log rtog la sogs pa'i ngan rtog thams cad /
nang gi bya ba 'jig rten las 'das pa'i lha bskyed pa la sogs pa'i bzang rtog thams cad /
gsang ba'i bya ba sems 'dzin lta sgom yid byed thams cad spangs te /
sems kyi gzhag thabs la gsum ste /
rnam rtog sngar 'das kyi rjes mi gcad /
ma 'ongs pa'i sngon mi bsu /
da ltar gyi shes pa so ma rang lugs gtad med bzo med rtog med lhug pa mi ro bzhin du gzhag
/de'i ngang la rig pa bzhag mkhan gyi rtsol bas spro bsdu med par khyung nam mkhar lding ba bzhin du gzhag
/de'i ngo bo lung ma bstan du ma lus par rig pa rang thog tu gsal la dwangs pa'i mdangs chags pa /
nyi zla sprin dang bral ba ltar gzhag go
/de ltar gnad bzhi'am /
gzhag thabs gsum la zhag bdun nam lnga gsum sogs bya'o ///
/gnyis pa skyes pa nyams su blang ba zhi lhag zung 'jug gi khrid la gsum ste /
rnam par mi rtog pa zhi gnas kyi khrid dang /
mi rtog pa'i ye shes lhag mthong gi khrid dang /
de gnyis su med pa'i nyams len ngo sprad pa'o //
dang po la gnyis te /
dgos pa dang /
khrid thabs dngos so //
dang po ni /
blo yang rab rnams la thog babs su khrid pa'i lugs gong gi gzhag thabs rnam gsum gyi ngo sprad cing nyams su blangs pas chog go
/blo 'bring mtha' rnams la dang po nas thog babs khrid lugs byas na go yul du lus so //
des na 'o skol gyi sems zhes bya ba rig rig tur tur mi dran dgu dran 'di 'khor 'das kun gyi gzhi byed pas kun gzhi zhes ming btags so //
de yang bde sdug thams cad kyi rtsa ba rang gi sems 'di yin te /
thog mar gtan la phab pa gal che zhing /
las dang po'i sems 'di ni rta dmu rgod dang 'dra ste /
dper na dmu rgod kyi rta de 'dzin pa la yang kho'i thog tu drag por rgyug na 'drogs nas mi zin pas /
thabs sna tshogs kyis khrid cing dal gyis bzung bas zin nas khol du thebs pa ltar /
sems dmu rgod 'di yang drag tu 'dzin na rtog pa je mang du 'gro zhing snying rlung la sogs mi 'dod pa du ma bskyed pa'i gegs su 'gro ba ste /
thabs sna tshogs kyi dmigs pas dal gyis rnal du phab pas zhi gnas mtshan nyid pa rgyud la skye ba'i dgos pa yod do //
gnyis pa khrid thabs dngos la gsum ste /
zhi gnas kyi dmigs pa dang /
ngo bo dang /
dbye ba'o //
dang po la gnyis te /
mtshan bcas zhi gnas kyi dmigs pa dang /
mtshan med zhi gnas kyi dmigs pa'o //
dang po la lnga ste /
dngos po phra mo la sems 'dzin pa dang /
'od kyi thig le rnams la sems 'dzin pa dang /
yig 'bru dang phyag mtshan rnams la sems 'dzin pa dang /
lha'i sku rnams la sems 'dzin pa dang /
rlung la bslab cing sems 'dzin pa'o //
dang po ni /
'phrul 'khor lus kyi gnad gong bzhin bca' la /
nam mkha' dang mnyam pa'i sems can thams cad kyi don du tshe 'di nyid la rdo rje 'chang gi go 'phang 'thob par bya /
de'i ched du theg pa chen po'i chos bsgom snyam du sems bskyed la /
bla ma'i rnal 'byor dang ldan pas de rnams khrid thams cad kyi gzhi bzhag tu shes par bya /
de'i ngang nas mdun du shing bu rdil bu la sogs pa'am /
dngos po phra mo gcig bzhag la mig mi btsum par ce re de la blta ba dang lhan cig tu sems gang du mi yengs par de thog tu hrig ge
/sa le /
lhan ner gzhag
/de la mdung tshugs tser zin du yang mi byed /
tha mal du yengs su mi 'jug par rig pa mi yengs pa'i rten tsam du ye re gzhag go
/sgom la bzang gyes byed pa gal che bas /
lhan ner gnas bdo ba la shig ger bshig la cung zad ngal gso /
yang de ka ltar bsgom /
de ltar thun thung la grangs mang bar byed nas thun bzhir sgom mo //
thun 'jog pa'i tshe yang har langs mi bya bar bag yod dang ldan pas /
de'i ngang ma shor bar dal bus spyod lam bzhir bsre zhing lam du khyer ro //
mig kyang sna las mi ring bar blta /
'gro 'dug la sogs spyod lam thams cad du mgo chag gi nad pa 'gram du dogs pa ltar /
sgom gyi ngang de 'tsho zhing bag yod dang ldan par bya'o //
de la zhag gsum bsgom par bya'o //
de khrid phog gcig yin /
des blo rig khyad kyi kha cig gnas pa skye ba 'ong /
kha cig rtog pa mang du 'gro ba 'ong /
de dag gang yin kyang khyad med /
gnyis pa 'od kyi thig le rnams la sems 'dzin pa ni /
de nas yang lus gnad la sogs sngar dang 'dra ba las /
dmigs pa ni /
blo rmugs can 'thib po dang bying po dang /
had po'i rigs rnams smin phrag mtshams kyi nam mkha' la mda' gang tsam du /
'od dkar po'i thig le rang gi mgo tsam zhig la rnam par shes pa ma yengs par mdung tshugs su gtad de /
gzhan gang du yang ma 'phro bar mnyam par gzhag
/blo rgod pa dang /
'phro ba dang /
byer po dang /
gzing po'i rigs rnams kyis lte ba'i gnas su 'od ser po rang gi khu tshur tsam zhig la rnam shes ma yengs par gtad cing mnyam par gzhag
/blo rang babs su gnas pa'i rigs rnams kyis rang gi snying gar 'od kyi thig le mthing ga sran ma tsam zhig la rnam shes ma yengs par mdung tshugs su gtad de /
gsal bdo ba la lhod kyis glod la sems ma yengs par rang babs su mnyam par bzhag cing /
rtog pas bar ma chod par bya /
yang de ka ltar sgom pa de ltar bya ba la /
thun thung la grangs mang ba gong bzhin bya'o //
de ltar zhag gsum bsgom /
rang nyams dang bstun la sgom du bcug
/khrid phog re'i skabs su ci byung nyul bar bya'o //
nyams gtan la phebs pa ni /
rnam par shes pa de ka ltar gnas shing gang du'ang mi 'phro na phebs pa yin pas ma brtan gyi bar du nan tan du bya'o //
des kyang skyer ma 'dod nas 'phro na /
de nas yang gzhan sngar ltar las /
rang gi lus phru ma phus brgyangs pa ltar stong sang nge ba'i snying ga'i thad kar rlung sems 'dres pa'i ngo bo'am /
'od kyi thig le mar me 'bring po tsam zhig rab tu 'tsher ba /
kha dog sngo la gsal ba /
reg bya tsha ba /
phar sgal pa la ma reg pa /
tshur brang la yang ma reg pa /
snying ga'i tshod du gsal ye re bsgom /
de la shes pa yud de gtad la /
gsal bdo ba la 'phro gcad /
yengs na dmigs pa gsal gdab bo //
de'i ngang la sems rang lugs su gzhag ste gzhan sngar dang 'dra /
de la zhag gsum bya'o //
de rnams la gnas pa'i kha ma zin na /
gsum pa yig 'bru dang phyag mtshan rnams la sems 'dzin pa ni /
de la yang lus gnad la sogs sngar ltar las /
dmigs pa ni /
a'am hU~M sogs yig 'bru la rig pa gtad do //
de'i ngang la sems rang lugs su bzhag ste thun thung la grangs mang bar bya /
de la zhag gsum mo //
des sems ma zin na yang lus gnad sogs 'dra ba las /
dmigs pa ni /
rdo rje pad+ma la sogs phyag mtshan la shes pa gtad de /
de'i ngang la sems rang lugs su gzhag
/thun bar gyi spyod lam gong bzhin no //
de'i dus su shes pa za zir gyur nas dmigs pa ma zin na /
rlung khams skye ba yin pas /
zas bcud can gtang /
dmigs pa cung zad glod la zhag re tsam la ngal gso nas /
gzod sgom pas yang bsing ba yin /
yang skyo ba'am 'tsher ba byung na shes pa 'khyog pa bya ba yin pas /
skabs su bka' brgyud kyi rnam thar dang /
ngo mtshar can gyi sgrung rgyud dang nges 'byung skyo ba skye ba'i chos kyang bshad par bya'o //
de rnams kyis zhi gnas rgyud la skye ba yang yod /
de la ma byung na /
bzhi pa lha'i sku rnams la sems 'dzin pa ni /
de nas yang gzhan sngar ltar las /
dmigs pa ni /
mdun gyi nam mkhar ston pa bcom ldan 'das de bzhin gshegs pa shAkya thub pa'i sku mtshan dang dpe byad kyis brgyan pa /
gser btso ma'i mdog lta bu 'od dang 'od zer gyis kun nas mdzes pa lam me ba la dmigs pa gtad cing mnyam par gzhag go
/de la zhag gsum bya'o //
yang mdun gyi nam mkhar 'phags pa spyan ras gzigs dbang phyug gi sku dkar po lam mer gsal ba'i thugs kar hrIHdkar po tsheg drag can la sems ma yengs pa tsam du lhan ner gtad /
de la zhag gsum bya'o //
yang mdun gyi nam mkhar rdo rje sems dpa'i sku mtho gang ba tsam zhig snang la rang bzhin med pa shel phyis pa lta bu dkar la gsal ba 'od kyi rang bzhin can gsal lham mer bsgom /
de'i thugs kar rig pa gtad la gsal ye re bsgom /
de yun thung la grangs mang ba de ltar bsgom mo //
de la zhag gsum bya'o //
de rnams la blo rig tha dad pas /
la la khrid phog re re gnyis gnyis gsum gsum tsam gyis gnas pa'i rkang zin pa 'ongs /
la lar khrid phog du ma dgos pa 'ongs /
gcig tu nges pa med pas /
phal cher khrid lugs 'dir bkod pa rnams kyis gnas pa skye ba 'ong bar 'dug
/slob ma'i nyams dang bla ma'i nyams bstun la bya'o //
'ga' zhig rtog pa mang du 'gro zhing je rgod du 'gro bar 'ongs te /
de ni sems cung zad zin pa'i rtags yin no //
'di yi dus su sgom gyis sna sun khur nas sgyid lugs pa'am /
nga la sgom mi skye bar 'dug
/rtog pa je rags su song snyam nas 'phro skyur nyen yod pas sna ma sun par dal bus khrid la skyong du bcug go
/rtog pa mang du song ba de sgom gyi sna zin pa yin /
sngar sems mi gnas pa'i gong du rnam rtog skyes tshad rgya yan du song yang dran pa'i bya ra med pas rang khar shor ba yin no //
da mang du song ba de dran pa'i bya ra bas mthong nas ngos zin te sgom skye 'dod pa'i rtags yin /
dal bus rtog pa de ngos zin par byas la bkag kyang mi bkag
/rjes su yang mi 'brang bar dmigs pa la sems gtad pas rtog pa je phra je nyung du 'gro ba yin no //
ci byas kyang rtog pa ngan langs can tho ler 'phro na /
rnam rtog kho rang dmigs pa'i rten byas te /
'dod chags dang /
zhe sdang dang /
bag chags ngan goms gang shar de ngos bzung la de ka'i thog tu sems lhod kyis glod la gzhag
/res rtog pa gcig skyes ngos tsir gyis bzung nas rang grol du khrol khrol gtang /
gnyis skyes ngos bzung gang shar gyi rjes su mi 'brang bar rang grol du gtang /
rjes su ma bcos pa'i ngang du lhod de glod /
de res mos byas pas rnam rtog lu gu rgyud du ma 'brel bar rtog pa dum bur song ste /
ngan rtog je nyung du song bas gnas pa bzang po skye'o //
de la zhag gsum sogs nyams dang bstun la sgom mo //
de rnams la zhi gnas mtshan nyid pa rgyud la ma skyes na /
lnga pa rlung la bslab cing sems 'dzin pa ni /
rlung la bslab ste /
rlung la bgrang ba dang /
gtang ba dang /
dgang ba dang /
kha sbyor dang bzhi las /
'dir bgrang ba dang dgang ba gnyis te /
bgrang ba ni /
srog rtsol phyi nang du rgyu ba la shes pa lhan ner gtad /
phyi ru 'gyu dus /
nang du 'gyu zung du bzung nas de'i ngang nas sems rang lugs su 'jog
/thun thung la grangs mang bar bya /
thun bar thams cad la ngang ma shor bar bya'o //
de la zhag gsum bsgom /
dgang ba ni /
rlung phyi ru lan gsum 'bud /
de nas nang du lan gsum rngubs la thub thang du gnan /
ma thub pa dang sangs kyis gtang /
dar re ngal gso'o //
de la zhag gsum bya'o ///
/gnyis pa mtshan ma med pa'i zhi gnas la gsum ste /
sgrim pa dang /
glod pa dang /
sgrim glod res mos so //
dang po ni /
lus gnad sogs sngar ltar las /
mig mdun gyi nam mkha' la ce re blta ba'i ngang nas /
dmigs pa ci yang mi bsgom par shes pa mdun gyi nam mkhar yengs pa med par hrig ge bsgrim /
gnas bdo ba la yang ngal gso'o //
skabs su sgrim mkhan gyi shes pa de ci 'dra zhig 'dug gang yin rtsad gcad /
yang hrig ge bsgrims la rtsad gcad /
de gnyis res mos su bya /
des bying rmugs kyi skyon yod na'ang sel lo //
spyod lam thams cad du dran pa yengs med du brten no //
de la zhag gcig gam gsum bya'o //
gnyis pa glod pa ni /
de nas yang lus gnad sogs sngar ltar las /
lta stangs thur du dbab ste sems lhod kyis glod la 'di sgom bya ba'i dmigs pa ci yang med par glod de rang lugs su khong glod la bsgom rgyu ci yang med pa la /
ma yengs tsam du rang babs rang gdangs /
gshis lugs /
ji bzhin de nyid kyi ngang la bcos bslad dang bral bar gzhag
/lhan ner gnas pa dang shig ger bshig la glod de gzhag go
/des gang du glod mkhan de gang yin par 'dug blta /
sems ma yin par 'dug na sems glod mkhan de kho rang ci 'drar 'dug rang gis rang la ce re blta /
yang glod par bya'o //
des gnas pa bzang po skye /
rig pa ngo 'phrod kyang srid do //
de la zhag gcig gam gsum bya'o //
gsum pa sgrim glod res mos ni /
de nas yang lus gnad sogs sngar ltar las /
shes pa grim gyis bsgrims la yengs med du phri li li bsgrim /
yang lhod kyis glod la gu yangs su phyam gyis gzhag
/yang bsgrim /
yang glod /
de ltar sgrim glod spel zhing bsgom /
res lta stangs nam mkha'i dbyings su ce re blta /
rig pa yang bsgom rgyu med kyang 'dun pa de hrig ge gtad /
yang glod /
res g.yas su lta stangs hrig ge dbyings rig ma yengs par gtad /
res g.yon du gtad /
res thur du gtad pa rnams res mos su thun re re 'khor mar bsgyur /
skabs su 'dun pa gtad mkhan gyi rig pa de ci 'dra zhig 'dug rig pa kho rang gis kho rang la blta /
res sems snying gi dkyil du bab par phyam mer gzhag
/res nam mkhas gar khyab tu phyam gyis btang bar gzhag
/de ltar res mos sna tshogs su bsgyur pas sems rnal du phebs pa'i rtags su /
rig pa gar gzhag bzhag phyam me /
lhan ne /
hrig ger gnas pa byung na zhi gnas skye ba yin /
de yang dran pa med par lteng por song na bying ba'am /
'thibs pa'i skyon yin pas /
rig pa g.yer bton /
gzengs bstod /
lta stangs bsgyur /
g.yeng zhing rgod na /
lta stangs thur la phab /
glod pa gal che /
sgom 'di yin dang rtog pa 'di yin med pa'i thom me ba byung na lteng po'i skyon yin pas /
sgrim glod res mos su bsgom zhing sgom mkhan ngos gzung ngo //
gzhan yang zhi gnas kyi skyon ngos gzung zhing /
thad ka thad ka'i skyon bsal bar bya'o //
de la zhag gsum sogs bya'o ///
/gnyis pa zhi gnas kyi ngo bo ni /
mar me rlung gis ma bskyod pa lta bu ste /
rnam rtog gang shar skad cig ma rang thog na rang lugs su lhan ner gnas pa /
rig pa gar gzhag bzhag tu g.yo ba med par brtan pa /
bying rmugs 'thibs gsum gyis ma gos par /
rig pa gsal ye re gsal ba /
rig pa gar gtad du hrig ge rtse mo rno ba /
glo bur gyi rtog pas mi skyod pa ste drang ba'o //
de la tshogs lam gyi bde gsal mi rtog pa gsum shar te /
sems rtog med du gnas pa zhi gnas /
de'i ngo bo la yul 'dzin gyi rtog pa med pas mi rtog pa /
de'i ngang la dbang po'i yul snang ma 'gags par gsal ba rtog pa'i zug rngu med par rang bde lhan ne gnas pa de bde ba'o //
de gsum la zhen na gol la /
ma zhen par skyong na rtogs pa mngon du byed pa'o ///
/gsum pa zhi gnas kyi dbye ba la gnyis te /
zag bcas dang zag med do //
dang po ni /
gong gi bde gsal mi rtog pa'i nyams mtshan ma can de rnam grangs snyoms 'jug dgu ste /
'dod khams kyi rnam par rtog pa spang ba la bsam gtan gyi snyoms 'jug bzhi /
gzugs khams kyi rnam par rtog pa spang ba la gzugs med kyi snyoms 'jug bzhi /
tshogs drug 'gog pa'i snyoms 'jug go
/bsam gtan gyi snyoms 'jug bzhi ni /
lhag mthong skye bar byed pa'i zhi gnas te /
bsam gtan bzhi pa'i ting 'dzin gshis dang mthun zhing /
'jig rten pa'i ting nge 'dzin rnams kyi nang nas mchog go
/gzugs med pa'i snyoms par 'jug pa bzhi ni /
ting nge 'dzin gyi gol sa yin no //
'gog pa'i snyoms par 'jug pa ni /
nyan thos zhi ba'i ting nge 'dzin no //
'dir gnyis pa zag med snyom 'jug ma tshang 'dra /
mchan /
de ltar de rnams ngo shes pas ting nge 'dzin gyi bye brag phyed cing rang gi sgom pa la /
de dag gi gol sa bstan pas gol sa gang yang mi 'byung ba yin no ///
/gnyis pa rnam par mi rtog pa'i ye shes lhag mthong gi khrid la gsum ste /
lhag mthong gi dmigs pa dang /
lhag mthong gi nyams dang /
lhag mthong gi rtogs pa'o //
dang po ni /
de ltar bde gsal mi rtog par gnas pa'i zhen pa dag pa la lhag mthong gi dmigs pas dpyad dgos so //
de la gnyis te /
snang ba sems su chod pa'i tshul dang /
sems stong par chod pa'i dpyod tshul lo //
dang po ni /
de yang lus gnad sogs sngar ltar las /
lta stangs gal che zhing mig mdun gyi nam mkhar rang gi sna rtse'i thad kyi bar snang la tsab tsum gya gyu med par thad sor ce re hrig ge blta ba la sems rang lugs su gzhag go
/de'i ngang la phyi dbang po'i yul du snang ba'i yid du mi 'ong gang shar yang shar ma thag bzo bcos ma byas pa'i rang thog na rtsol med du bzhag nas /
bsam mkhan kho rang gi rang gzugs min pa'i gzhan yul snang gcig logs su i snang ngang gis bsam mkhan kho rang gi rgyud nas rgyang 'tsho byed /
de yang bsam mkhan dang bsam yul gnyis skad cig ma'i steng du 'dzom pa de 'chug ma shor bar rang thog nas chod dgos /
skad cig dang po snang sems ya ma bral bar yod pa de rang thog na rtsol med du 'tsho ba gcig gis chod nas blo yul du snang bar shar tshad sems su chod pa'i gnad cig yod /
de ltar ma shes na snang ba gang shar skad cig ma'i ngang nas snang sems ngo bo gcig pa ma rig nas skad cig ma gnyis par song na snang ba phar lus /
rig pa tshur lus nas yul yul can gyi 'khrul pa rang kha ma la blo rtse gtad nas chod pa'i dus med /
des na gang shar gyi skad cig ma ya ma bral ba'i steng du dpyod shes pa gal che'o //
de la zhag gsum bya'o //
gnyis pa sems stong par rtogs pa'i dpyod tshul la lnga ste /
byung gnas 'gro gsum la dpyod pa dang /
dbyibs kha dog la dpyod pa dang /
gcig dang du ma la dpyod pa dang /
bde gsal mi rtog pa'i nyams zhen la dpyod pa dang /
gnas 'gyu gnyis la dpyod pa'o //
dang po sems byung gnas 'gro gsum la dpyod pa ni /
de ltar yul mtha' sems su chod pa dang /
chod mkhan skad cig ma de spang yang mi spang /
phar phar yang mi ded nas rang thog na rtsol med du chags pa'i ngang nas /
thog mar sems byung sa dpyod pa ni /
snang ba las byung ngam stong pa las byung /
snang ba las byung zhe na /
sa la sogs gang nas byung /
stong pa las byung zhe na /
nam mkha'i steng 'og phyogs mtshams gang las byung legs par brtag go
/bar du sems gnas sa dpyod pa ni /
khyod kyi sems rten can du gnas nas 'dug gam /
rten med du gnas 'dug
/rten can du gnas nas 'dug na /
phyi'i gzugs la sogs la gnas nas 'dug gam /
nang gi lus phyi nang mgo mjug la sogs la gnas 'dug gam /
gnas tshul ci ltar gnas shing 'dug
/rten med du gnas par 'dug na /
'o na med pa la gnas nas 'dug rgyu ci yod legs par brtag go
/mtha' mar sems kyi 'gro sa dpyod pa ni /
khyod kyi sems 'gro 'ong can du 'dug gam mi 'dug
/'dug na gang du 'dug
/gang nas 'ong /
tshul ci ltar 'gro 'ong byed dri'o //
'gro 'ong med ce na /
'o na tshur nga la bshad mkhan sogs ci lags bri /
legs par brtags shing dpyad do //
de la zhag gsum bya'o //
gnyis pa dbyibs gzugs dang kha dog la dpyod pa ni /
khyod kyi sems byung mkhan /
gnas mkhan /
'gro mkhan la sogs pa'i sems de dngos po can du 'dug gam /
dngos med du 'dug dri /
dngos po can du 'dug ce na /
dbyibs kyi rnam pa zlum po la sogs par 'dug gam dri /
kha dog gi rnam pa dkar po la sogs par 'dug gam /
de bzhin du sbom phra /
ring thung /
pho mo ma ning /
che chung phyogs ris /
phyi nang la sogs pa 'dug gam /
de rnams kyang rgyu gang gis byas /
rkyen cis byed /
zhes dri zhing rtsad bcad do //
de dag byung mkhan /
gnas mkhan /
'gro mkhan gyi sems de dngos med du 'dug ce na /
med pa la byung mkhan gnas mkhan 'gro mkhan rnyed pa mtshar /
zhes rtsad bcad do //
de la zhag gsum bya'o //
gsum pa gcig dang du ma la sogs dpyod pa ni /
sems de dag 'tshol mkhan dang 'tshol rgyu gcig gam tha dad /
gcig na sor mo'i rtse mos rang gis rang la mi reg gam /
ral gri'i so yis rang gis rang mi gcod pa bzhin du 'tshol mkhan dang 'tshol rgyu gcig mi srid do //
tha dad na /
'gro la shes rgyud gnyis mi mnga' bas /
de bzhin du bsam mkhan kho rang gi rgyud nas rgyang 'tsho byed do //
de zhag gsum bya'o //
bzhi pa bde gsal mi rtog pa'i nyams zhen dpyod tshul ni /
bde gsal mi rtog pa'i myong tshor blo yul du byung ba de ma thag ngos bzung nas /
rtog med du mi bzhag par bde na bde mkhan kho rang min pa'i bde yul gcig dang /
bde rgyu gcig logs su i snang ngang gis 'tsho /
gsal na gsal mkhan gyi phra ba de ngos bzung nas gsal snyam mkhan kho rang min pa'i gsal yul gcig dang /
gsal rgyu gcig logs nas 'ong rgyu i snang ngang gis 'tsho /
mi rtog par gnas na gnas dus gnas snyam mkhan kho rang min pa'i gnas yul gcig dang /
gnas rgyu zhig gnas pa'i myong rgyu ci 'dra gcig snang ngang gis rgyang 'tsho byed /
de yang bde mkhan /
gsal mkhan /
gnas mkhan skad cig ma de rang thog na chags pa'i ngang nas /
bde yul /
gsal yul /
gnas yul de ci 'dra ngang 'tsho shes dgos /
de la zhag gsum bya'o //
lnga pa gnas 'gyu gnyis la dpyod pa ni /
gnas pa rang gi ngo bo de ci 'dra zhig 'dug ngang gis 'tsho /
de ltar gnas pas rtog med kyi ngo bo yul med du hrig ge 'ong /
'gyu ba shar dus rtog pa gra ma nyams pa /
rang gi ngo bo de i byung 'tsho /
gnas dus su 'gyu ba de rang i byung 'tsho /
de ltar blo yul du bde mi bde dang /
bying rmugs rgod 'thor la sogs pa'i myong tshor gang byung ba de dang /
tshor mkhan skad cig ma'i steng du dbyer med pa'i gsang yod pas /
rtsol med kyi ngang nas bab 'tsho rgyang srung byed /
de la zhag gsum bya'o ///
/gnyis pa lhag mthong gi nyams ni /
gong du rtog dpyod kyis ma grub par gtan la phab pa'i shes pa de'i ngang la mnyam par bzhag pas /
zhi gnas kyi snyigs ma rim par dag nas /
dwangs cha skad cig ma rang thog na chags shing /
rtog med kyi ngang du skye med kyi nges shes lhag gis skye'o //
de'i steng na sbyor lam lhag mthong gi nyams bde gsal mi rtog pa gsum las /
rnam rtog rgyun chad med pa'i ngang nas gsal la ma 'gags pa'i shes pa rjen ne ba /
rang rig rang gsal sang nge ye re gsal ba /
de la yul yul can gyi bsgom bya sgom byed med pa de mi rtog pa /
de la 'bad rtsol med par rang lugs su gnas pa de bde ba'o ///
/gsum pa lhag mthong gi rtogs pa ni /
gong du yul yul can gyi myong tshor rim par dag nas /
gang shar gyi skad cig so ma yul med rang rig tu shar ba'o //
de'i steng du mthong lam /
lhag mthong rtogs pa'i bde gsal mi rtog pa gsum char gnyug ma yul med du shar bas gsal ba /
gsal bya gsal byed kyi rtog pa med pas mi rtog pa /
rig stong dbyer med du bde bas na bde ba'o ///
/gsum pa gnyis su med pa'i nyams len ngo sprad pa la gnyis te /
'dra nor shan dbye ba dang /
ma nor bar ngo sprad pa'o //
dang po ni /
de ltar rtogs pa de yang myong thog nas 'dra nor la ma shor ba gal che ste /
de yang rang snang gi shar lugs rig pa skad cig ma'i 'gyur ldog spu rtse rlung gis bskyod pa tsam zhig yin pas /
rang gi thad so'i dus rig pa min bla ma nyams myong can gcig dgos /
rtogs pa rgyud la ma skyes pa la nor nas ngo sprad pa yang yod /
skyes pa ngo ma sprad pas nyams thog tu lus pa yang yod /
skye bdo ba la ngo sprad snga nas go yul du lus pa yang yod pas shin tu dka' 'o //
'dra nor ngos gzung ba ni /
dang po rags chod kyi mgo zug pa dang /
mnyam gzhag dus skad cig ma'i phra mtha' sems su chod pa dang gnyis 'dra nor /
rtogs pa ngos bzung bas rang zhir rtog med du 'gro ba nyams yin pa dang /
rnam rtog skad cig ma de dran pas zin pa de gnas mi dgos par blo 'das su shar ba'i rtogs pa gnyis 'dra nor /
rnam rtog spros bral du go bas rtog pa go mkhan du langs nas yul med pa dang /
skad cig ma'i ngo bo rang gsal du shar bas 'khor 'das kyi blo yul zad pa gnyis 'dra nor che'o //
des na gong ma rnams thag bcad dgos /
'dra nor de rnams la ma shor bar nges par rtogs pa dang /
bka' dang bstan bcos mthun par ngo sprad do //
gnyis pa ma nor bar ngo sprad pa dngos ni /
khyod kyi sems ma bcos par rang lugs su bzhag pa'i dus na rnam par rtog pa rang sar zhi nas /
sems rang lugs su lhan ne gnas pa zhig mi 'dug gam /
de la zhi gnas zer ba yin /
da lta sgom chen pa skad pa phal cher de ka la sgom du byed /
rang yang brlams gzhan la yang de bstan pa mang ste /
des sgom du cung mi btub pa yin /
de med thabs kyang med pa yin no /
khyod kyi sems gnas mkhan gyi ngo bo kho rang la ltos dang /
de'i ngang la rmugs pa'am /
lung ma bstan nam /
btang snyoms su ma lus par sems kyi ngo bo 'di 'dra zhig 'dug
/bya rgyu'am /
ngag tu smra rgyu'am /
yid du bsam rgyu'am /
tshig tu brjod rgyu'i ngos gzung rang med la /
ngos gzung med bzhin du gsal la ma 'gags pa'i shes pa sang nge /
ye re /
rjen ne /
lhang nge ba de ma mthong ba'i mthong rgyu /
ma myong ba'i myong rgyu /
rig pa yod rgyu gcig yod la /
khar 'don du mi btub pa'i gsal la ngos gzung med pa zhig mi 'dug gam /
de la lhag mthong zer ba yin /
'di gnyis tshig la snga phyi byung yang don la tha dad med par sgom skad cig ma'i thog na tshang ba de la sgom skyon med skyes pa zer ba yin /
sems kyis sems la bltas tsam na /
rang sems dngos po dbyibs dang kha dog ci'i ngo bor yang ma grub pa ci yang med pa'i stong lhang nge ba 'di la ngo bo skye med stong pa'i ye shes zer ba yin /
sems skye med stong pa'i rtsal de rang bzhin gsal la go ma 'gags pa'i cir yang gsal bar 'char ba 'di la rang bzhin gsal ba'i ye shes zhes bya'o //
sems skye ba med pa'i ngo bo stong pa cir yang ma grub pa dang /
rtsal cir yang ma 'gags par sna tshogs su 'char ba 'di gnyis ming dang tshig tsam las /
don la gnyis su med pa'i rig pa hrig ge ba 'di la thugs rjes kun la khyab pa'i ye shes zhes bya ba yin /
rig pa skad cig ma 'di la dbyibs kha dog ci'i ngo bor yang ma grub pas rtag pa'i mtha' dang bral /
de bzhin du gsal ba sus kyang ma byas pa'i rang bzhin gyi gsal bas chad pa'i mtha' dang bral /
dus 'di tsam nas byung rkyen 'di las byung bya ba med pas skye ba'i mtha' dang bral /
dus 'di tsam nas sems shi ba'am 'gags bya ba med pas 'gag pa'i mtha' dang bral /
med bzhin du 'gag med kyi rtsal cir yang 'char bas gcig gi mtha' dang bral /
sna tshogs su snang yang rang bzhin med par grol bas du ma'i mtha' dang bral /
de la mtha' bral dbu ma'i lta ba zhes bya ba yin /
go mkhan myong mkhan blta mkhan /
sgom mkhan spyod mkhan shes mkhan skad cig ma kho rang gis kho rang yul med du rang ngo shes pas /
shes rab kyi pha rol tu phyin pa zhes bya ba yin /
tshogs drug gi snang ba gang shar la yid byed kyi spang blang dgag sgrub bzo bcos mi dgos par /
snang stong zung 'jug mngon du gyur cing /
skad cig so ma rang sa rang sar rang 'gros su shes pas /
phyag rgya chen po zhes zer ba yin /
rang gi sems su snang srid 'khor 'das kyi rnam pa ma 'dres gang 'char yang /
'char dus nyid la rig pa skad cig ma'i ngo bor yongs su rdzogs pas /
rdzogs pa chen po zhes zer ba yin /
rnam rtog
/bag chags /
sems /
sems byung gi dri ma thams cad 'gags pa'am /
song ba'am /
dag cing rig pa ye shes dri bral ka dag chos skur rtogs pas gzhi don khregs chod kyi dgongs pa zhes bya ba yin /
skad cig ma'i ngo bo'i thad nas ma rig pa zhes bya ba'i ming yang med pas /
lhan cig skyes pa'i ye shes /
chos nyid /
yongs grub /
de bzhin nyid /
don dam pa /
bde gshegs snying po /
khams rang bzhin rnam dag
/mtha' bral /
zung 'jug
/blo 'das /
thig le nyag gcig
/dbyings /
ye shes stong pa nyid /
zhi byed /
don dam skye med /
gsang sngags /
rig pa'i rtsal dbang /
rang byung ye shes /
ka dag la sogs pa zhes zer ba yin /
rtog pa shar ma thag gi rang rig pa'i ye shes 'di yang /
glo bur gyi dri ma rang sar dag pa'i thad nas lam bden gyi ye shes zer ba yin /
rtogs pa'i dus kyi ngo bo la ma rig pa'i dri ma med pas sangs rgyas kyi mkhyen ldan ye shes dang 'dra zhes zer ba yin /
rnam pa gang shar gyi skad cig ma'i ngo bo blo las 'das pa de rang ngo shes pas lta ba zhes bya /
rang thog nas chags pas sgom pa zhes bya /
spyod lam rnam bzhir de'i ngang las khyer bas spyod pa zhes bya /
skad cig ma'i rang ngo shes pa la shes bya'i yul dang /
shes byed kyi shes pa de la go ba zhes bya /
yid ches shing nges shes skye ba de la myong ba zhes bya /
shes bya shes byed de la brten ma dgos pa de la rtogs pa zhes bya ba yin /
rtogs pa'i ngang du sdod pa la ye shes kyi tshogs zhes bya /
rig pa'i thad de byams snying rjer shar bas bsod nams kyi tshogs zhes bya /
de gnyis skad cig ma'i steng du dbyer med pas tshogs gnyis zung 'jug zhes bya /
nyon mongs pa'i ngo bo rtogs shing zag med du shar ba la sngags kyi sdom pa'am shes rab kyi bslab pa yin /
de'i ngang la gnas pa de byang sems kyi bslab pa yin /
de ltar gnas tsa nyon mongs pa'i mtshan ma dag pa'i thad de so thar gyi sdom pa tshul khrims kyi bslab pa yin /
de ltar sdom gsum skad cig ma'i steng du dbyer med pas zag med kyi sdom pa zhes bya ba yin no //
rig pa lha ru gsal ba la bskyed rim zhes bya /
lha ngo bo stong pa la rdzogs rim zhes bya /
de gnyis skad cig ma'i steng du dbyer med pas bskyed rdzogs zung 'jug ces bya ba yin no //
skad cig ma'i ngo bor spros dang bral ba la gzhi zhes bya /
de rang ngo ma shes pa rang ngo shes pa lam yin pas gzhi lam dang 'brel zhes bya /
rang ngo shes pa'i ngang la brtan pa thob cing ma rig pa dag pas lam 'bras bu dang 'brel zhes bya'o //
skad cig ma stong pa'i thad de nas sangs /
rig pa'i thad nas rgyas pas sangs rgyas zhes bya ba yin /
skad cig ma rig pa'i thad nas sprul sku zhes bya /
stong pa'i thad nas chos sku zhes bya ba yin /
de gnyis zung du 'jug pa'i thad nas longs sku zhes bya ba yin no ///
/gsum pa bogs 'don gcun thabs man ngag gi nyams len mthar bskyal ba ni /
de ltar rtogs pa shar nas mnyam rjes gnyis byung ba'i /
rjes shes kyi rtog pa byung dus mthong lam gyi ngo bo rang de 'gyur bas rtogs pa red pa min /
mtshan ma'i myong ba des ngo bo bsgribs nas rjes shes red pa yin /
de rtogs pa'i ngang la sdod tsa rig pa yul la mi 'dzin par rang gsal du gnas pas /
snga ma mtshan ma yod ma myong ba'i thad de rig pas mtshan ma ma spang rang sar dag nas /
rtogs pa'i bogs nyams kyis 'don /
de ltar rtogs pas /
gnas pa'i nyams dang 'gyu ba gnyis gcig la gcig ltos nas byung ba yin pas /
skad cig ma'i ngo bor gnas rgyu dang myong rgyu yod ma myong ba'i don rtogs tsa /
nyams kyi dri ma dag byed rtogs pas byed de /
rim pa ltar mthar phyin pa'i lam man chad kyi rjes snang phra rags yang phra rnams ma spang rang ngo shes pas dag pa'o //
de yang mnyam gzhag skad cig ma gcig gi thog na gcun glod gnyis sprad shes dgos te /
rig pa skad cig ma rang thog nas chags pa de gcun pas /
de 'og 'gyus su mi shor /
rang thog na chags pa'i ngang nas sgrim pa'i rtsol ba med pas klod pa des don rig cing gsal bas gnad du 'gro'o //
rjes su skad cig ma gcig gi thog tu skyon yon gnyis ngos zin dgos te /
rjes shes su rtogs pa gang rung zhig thol gyis skyes pa de ma 'gags bar de skad cig yin /
de'i steng du skyon yon gnyis ngos gzung ba la skad cig ma'i ngo bo /
ye nas spros pa thams cad dang bral bar yod pa yon tan yin /
de rang ngo ma shes pa'i thad de skyon yin /
yon tan ngos bzung bas rnam rtog gang shar /
nyan thos ltar bkag ma dgos par chos skur shar ba yin pas /
gzhi lam du bslangs nas skyon ngos bzung bas /
rtog pa phra rags chod nas lam rim par bgrod de /
mthar sa bcu rgyun mtha'i bar du yang ngos gzung dgos te /
der yang rtog med ngo ma shes yun se gol rdeb pa'i bar tsam re 'ong bar gsungs pa de'i ngo ma shes pa de'i thad de skyon yin pas /
ngos bzung nas lam 'bras bu dang 'brel thub pa yin no //
spyir lam gyi skabs su thabs kyi dge ba la bogs med na /
de thabs rkyang par song bas dngos po dang mtshan mar zhen pa'i rtags yin pas /
chos thams cad rang bzhin med pa'i don shes par byas la /
'khor gsum yongs su rtog pa dang bral bar bya'o //
des thabs shes rab zung du tshud de bogs 'don du 'gro /
shes rab kyi dge ba la bogs med na shes rab rkyang pa stong pa phyogs gcig par gol ba'i rtags yin pas rgyu 'bras la gtso bor byas /
rten 'brel la go ba bskyed /
thabs lam gnad du bsnun pas bogs 'don du 'gro /
zhi gnas la bogs med na gnas lugs dang zhal ma mjal gnas pa rkyang par shor ba'i rtags yin pas /
rang sems la rang gis blta ste lhag mthong gi bogs 'don /
lhag mthong la bogs med na gnas pa'i nyams myong gi rlan chung bas 'phro rgod kyi rnam rtog ma zhi ba'i skyon yin pas /
ma yengs rtog chos kyi dran pa brten te /
zhi gnas kyi bogs 'don no //
mdor na thabs shes gang zhan pa de la stobs bskyed de zung du chud par bya'o //
spyir yang sgom pa yun bsring ste rgyun chad med par byed pa bogs 'don gyi mchog yin gsungs /
gzhan yang bzang ngan bar gsum gyi rnam rtog
/nyon mongs phra rags sbom gsum /
na tsha sdug bsngal khams 'dus /
'jig rten chos brgyad /
lha 'dre mi gsum 'gal rkyen mthun rkyen gang dang gang rang rgyud du byung yang rjes su mi 'brang /
spang yang mi spang /
'gegs kyang mi 'gegs /
sbyong yang mi sbyong /
bsgyur yang mi bsgyur bar thad ka thad kar ngos gzung zhing gang shar skad cig grwa ma nyams par rang babs rang lugs su lam du khyer bas bogs thon te lam mthar phyin to //
!
//gsum pa zab lam 'od gsal thod rgal gyi sngon 'gro lus ngag yid gsum gyi gnad sbyong bar gsum ste /
lus 'dug stangs rten 'brel gyis chun pa'i phyir sngon du lus sbyong ba dang /
khams gnas lugs kyi 'od gsal mngon sum du sna khrid pa'i phyir 'od gsal gyi rnam pa yi ge'i tshogs su ngag yid sbyong ba dang /
dran med blo 'das kyi gzhi thog tu mngon sum 'od gsal gyi rig pa rang snang du bskyal dgos pa'i phyir lus ngag sems rnams rnal rang thog tu phab ste rtsol med rang lugs 'dug pa la bslab pa'o //
dang po ni /
lus rdo rje'i skyil krung gis rkang mthil gnyis sprad de /
rting pa gsang bar gtad nas /
lus drang por bsrang /
lag gnyis spyi bor ma reg par thal mo sbyar zhing /
yar rtse mar rtse gnyis rdo rje'i rwa gsum pa 'dra ba la 'bad do //
de yang rang rang gi 'byung ba dang mthun pa'i kha dog tu bsgom ste /
byi glang stag gsum ni chu lus dkar por bsgom ste /
yos 'brug sbrul gsum ni sa lus ser por bsgom la /
rta lug sprel gsum ni me lus dmar por bsgom zhing /
bya khyi phag gsum ni rlung lus ljang gur bsgom mo //
yang na kha dog lnga ldan rdo rje rtse gsum pa'am /
rtse lnga chen po gcig tu rang lus bsgom mo //
de ltar rab zhag gsum /
'bring bdun /
tha ma bcu gcig tu bsgoms pas /
'byongs pa'i rtags ni lus khol bur na ba dang /
khang rul zhig pa bzhin nam /
tshugs mi thub cing drod skye ba dang rnam rtog med pa 'byung ngo //
ma byung gi bar du bskyar ro ///
/gnyis pa khams gnas lugs kyi 'od gsal mngon sum du sna khrid pa'i phyir 'od gsal gyi rnam pa yi ge'i tshogs su ngag yid sbyong ba la gnyis te /
snang bzhi'i go rim dang cha mthun du sna khrid par byed pa la ngag hU~M gis sems sbyong ba dang /
lus ngag yid gsum gyi 'khrul rgyu dang sa bon rtsa ba nas zad cing ye shes gsum gyi sna khrid par byed pa sku gsung thugs kyi yi ges rigs drug gi sa bon drug sbyong ba'o //
dang po la bzhi ste /
rgyas gdab pa dang /
mnyen btsal ba dang /
lam du gzhug pa dang /
rtsal sbyong ba'o //
dang po rgyas gdab pa ni /
lam mngon sum gyi snang ba mched pa la gdos bcas kyi snang bas bsgribs pa dang cha mthun du /
sngon 'gro la yang phyi snang ba la rgyas gdab pa ni /
lus skyil krung drang por bsrang /
ngag tu hU~M hU~M hU~M hU~M hU~M zhes ring po dbugs kyi thub tshad brjod cing sna bug g.yas nas yi ge hU~M gi rnam pa mang po gcig rting la gcig thon nas /
dang po khyim dang /
de nas mthong ba'i yul dang /
de nas rgyal khams /
de nas 'dzam bu gling /
de nas 'jig rten gyi khams thams cad hU~M gis me re re khengs par bsam mo //
de dus rlung ci nas kyang phyir phul ba gnad yin no //
de nas snang ba thams cad ban bun du song ba dang /
hU~M gis gang ba snyam pa 'char na rgyas thebs pa'i rtags so //
de ltar ma byung gi bar du bskyar ro //
de nas nang phung khams la rgyas gdab pa ni /
yang skyil krung byas te /
ngag tu hU~M zhes ring bar brjod cing /
phyi'i yi ge hU~M gi rnam pa kun gcig byung gnyis byung la sna bug g.yon nas khong par zhugs te /
khong pa'i nang thams cad hU~M gis me re re khengs par bsam mo //
rlung thub tshad nang du 'dzin pa gnad yin no //
rtags ni lto ba mi bde ba snyam pa dang /
hU~M gis gang ba snyam pa 'byung ngo //
de ltar ma byung gi bar du bskyar ro //
de ni mngon sum gyi snang ba mched pa dang cha mthun du sbyong ba'o //
gnyis pa mnyen btsal ba ni /
dngos gzhi nyams gong 'phel gyi skabs su /
dang po dngos po dwangs pa'i rdzas gcig la 'ben byas te /
mngon sum gyi snang ba mched pa de 'ben dang phral te g.yas g.yon rgyab phyogs sam gang du khrid kyang rang dbang thob pa dang cha mthun du /
sngon 'gro la yang rang gi mdun du mdung shing nam mkha'i dbyings su sleb pa zhig la lus skyil krung du byas te /
ngag tu hU~M ring po brjod cing /
yid hU~M gi thag pa na ra ra'i yar sne rtse mo'i bar dkris shing /
steng nas hU~M ye re 'dug snyam pa la dar cig gzhag
/de nas yang hU~M zhes brjod cing /
hU~M gi thag pa mar rting pa'i bar 'grol ba dang /
yang hU~M la shes pa gtad /
de ltar yang yang blo sbyong ba la nan tan du 'bad par byas pas /
sems gar gtad du zin pa snyam pa 'byung /
ma byung gi bar du bskyar ro //
gsum pa lam du gzhug pa ni /
dngos gzhi tshad phebs kyi dus su khregs chod blo 'das gzhi'i yon tan 'khor 'das kyi zhing khams thams cad rtsal snang yongs su rdzogs pa dang cha mthun du sngon 'gro la yang lus skyil krung byas te /
ngag tu hU~M ring bar brjod pas /
yid hU~M gi rnam pa mthing nag khru gang ba zhig ri mo srin bu'i 'gros kyi lam la phar 'khyog tshur 'khyog lta bu mthong yul gyi ri la sogs pa'i bar nas mi mthong ba'i sa phyogs dang bcas pa na phar mgron po don gnyer ba bzhin du zhugs nas song bas /
'jig rten gyi zhing khams thams cad kun tu kor tshe med par kun tu khyab par rgyug ste /
thams cad kyi rgyu mtshan hU~M gis shes te /
lkog gyur gyi chos med par bsam la nan tan du sbyong ngo //
bzhi pa rtsal sbyong ba ni /
yang dngos gzhi zad sar bskyal ba'i skabs la phyi nang gi zhen snang gdos bcas thams cad 'ja' lus su grol te 'od kyi nang nas lag sor bkram pa tsam las med pa dang cha mthun du /
'dir sngon 'gro'i skabs su yang lus skyil krung du byas te /
ngag tu hU~M drag la thung bar brjod nas /
yid hU~M mthing nag ye shes lnga'i me 'od dang ldan pa che chung gang la dmigs pa'i yul dang 'tsham pa de reg pa tsam gyis /
mig yul du mthong ba'i dngos po thams cad phar thal tshur thal kor tshe ma lus par phug pas gdos bcas kyi bya ba byed rgyu med par bsam ste nan tan du sbyangs pas /
rtags ni phyi'i snang ba 'di sang sing khral khrol du song ba snyam pa 'byung ngo //
ma byung gi bar du bskyar ro //
de nas nang phung po la rtsal sbyong ba ni /
ngag tu hU~M drag la thung ba brjod pas yid hU~M mthing nag mtho gang ba gcig gi rang gi lus kor tshe ma lus pa yar thal dang mar thal dang /
phar thal tshur thal du phug pas gdos bcas kyi bya ba byed rgyu med par bsam zhing nan tan du sbyong bas /
'byongs rtags ni /
lus kyi sha kor tsher 'phar ba dang /
khral khrol du song snyam pa 'byung ngo //
ma byung gi bar du bskyar ro //
de rnams rab kyis zhag re re /
'bring gis zhag gnyis gnyis /
tha mas zhag bzhi bzhi byas pas nyams su lon pa yin no ///
/gnyis pa lus ngag yid gsum gyi 'khrul rgyu sa bon rtsa ba nas zad cing ye shes gsum gyi sna khrid par byed pa sku gsung thugs kyi yi ges rigs drug gi sa bon drug sbyong ba ni /
sbyang gzhi 'gro ba'i gnas drug tu /
sbyong byed yi ge gsum gyis sa bon drug sbyong ba ni /
rang gi lus kyi spyi bor aHdkar po la lha'i bag chags thams cad dkar mog sgrib pa'i rnam pa can du 'dus par bsam /
de bzhin du mgrin par suMHljang ser la lha ma yin gyi bag chags rnams 'dus pa /
snying gar nr-iHsngo skya la mi'i bag chags rnams 'dus pa /
lte bar triHdmar nag la dud 'gro'i bag chags rnams 'dus pa /
gsang bar preHljang gu la yi dwags kyi bag chags rnams 'dus pa /
rkang mthil du duHdud kha la dmyal ba'i bag chags rnams 'dus pa /
spyi bor sku'i sa bon A+o~M dkar po 'od zer 'phro ba /
mgrin par gsung gi sa bon AHdmar po 'od zer 'phro ba /
snying gar thugs kyi sa bon hU~M mthing nag las 'od zer 'phro ba /
de'i 'od kyis sa bon drug dang lus ngag yid gsum gyi sgrib pa ma rig pa 'khrul pa'i bag chags thams cad thul thul tshig par bsgom zhing /
A+o~M AHhU~M gsum 'bum tsho bdun dbyangs snyan glu dang bcas pas zhag bdun du bzla'o //
de'i dus su bdag ci lta ba bzhin du sems can thams cad kyi gnas gsum gyi yi ge gsum las me 'bar te sa bon drug tshig par bsam zhing /
yang bzla'o //
'byongs pa'i rtags su sdig sgrib zad pa'i rmi lam mtshan ma sna tshogs dang /
lus ngag yid gsum tha mal gyi zhen pa 'gags te /
shel gong dag pa ltar sal sal song ba snyam byed pa'o //
de ltar ma byung gi bar du bskyar ro ///
/gsum pa dran med blo 'das kyi gzhi thog tu mngon sum 'od gsal gyi rig pa rang snang du bskyal dgos pa'i phyir /
lus ngag sems rnams rnal rang thog tu phab ste rtsol med rang lugs su 'dug pa la gnyis te /
blo rtsol zhen 'dzin gyi dri ma dang phral dgos pa'i phyir rnal rang thog tu dbab pa dang /
rnal dbab bya bral gyi don dang rten 'brel lus kyi gnad 'dzom na gzhi dang gzhi snang gi nyams len ngo sprad kyi sgo de nas yod pa'i phyir 'dug stangs so sor 'jog pa'o //
dang po ni /
gong gi sngon 'gro rnams la bar ma chod par brtson pa'i stobs kyis lus sems rnams dub pa'i tshe /
lus dur khrod kyi ro bzhin rang mal du bskyur /
ngag pi wang rgyun thag chad pa bzhin brjod med du bskyur ro //
yid rang 'thag chu bcad pa bzhin dran bsam 'dzin pa dang bral bar bskyur ba ni rnal dbab kyi don no //
de ltar rnal dbab la zhag gcig gam gsum sbyong bas lus ngag yid gsum rnal du phebs pa'i rtags ni /
lus rnal du phebs pas mi 'gul bar sdod pa dang /
ngag rnal du phebs pas smra snying mi 'dod pa da nga /
yid rnal du phebs pas 'jig rten gyi bya ba la yid mi 'jug pa'o //
ma byung gi bar du bskyar ro //
gnyis pa rnal dbab nyid 'dug stangs so sor 'jog pa la gsum las /
dang po nyan thos kyi 'dug stangs la bslab pa ni /
lus skyil krung mnyam gzhag drang por bsrangs la /
mig sna rtser phab la sems rtse gcig tu gtad nas mnyam par bzhag cing bsam brjod gang yang mi bya'o //
gnyis pa byang sems kyi 'dug stangs la bslab pa ni /
lus 'dug stangs gong dang 'dra ba las /
mig thad kar had de blta zhing sems gang du yang mi g.yo 'o //
gsum pa khro bo'i 'gyings stangs la bslab pa ni /
rkang pa g.yas bskum g.yon brkyang /
phyag gnyis gri gug dang thod khrag bsnams pa /
zhal gdangs mche ba gtsigs pa lta bu'i stangs stabs byas te /
mig bar snang la gyen du bgrad /
ngag tu ha ha hi hi la sogs pa brjod cing /
sems spros pa dang bral bar gzhag go
/de ltar sor 'jog pa la zhag gcig gam gsum sbyangs pas /
lus ngag yid gsum sor chud pas lus ngag yid gsum dge sbyor las 'bral mi phod pa 'byung ngo //
ma byung gi bar du bskyar ro //
de rnams kyis sngon 'gro'i skor song ngo //
!
//gnyis pa dngos gzhi'i gnad don du gnyer ba mngon sum rang thog tu nyams su len pa la gnyis te /
nyin snang nyi ma'am dngos po dwangs pa'i rdzas gcig la brten nas nyams su blang ba dang /
mtshan snang mun pa'i khang bu la brten nas nyams su blang ba'o //
dang po la gsum ste /
'du shes kyi rtog pa 'gag phyir sgo gsum gyi gnad gzir ba dang /
byar med kyi don rgyud la gnas phyir lus ngag yid gsum gyi bya ba gtang tshul dang /
mngon sum blo 'das kyi rang snang rang zhal mjal phyir sgo yul rlung rig gis gnad bsnun tshul lo //
dang po la gsum ste /
lus gnad du gzir ba dang /
ngag gnad du gzir ba dang /
yid gnad du gzir ba'o //
dang po la gnyis te /
de yang sku gsum gyi 'dug stangs dang /
sku lnga'i 'dug stangs dang /
gzhan yang 'dug stangs kyi bye brag mang du yod de /
'dir lan gcig lus gnad chun che ba'i phyir gtso bo sku gsum gyi 'dug stangs dang /
ngal gso rgyun khyer gyi nyams len yan lag gam 'khor gyi 'dug stangs kyis nyams su blang ngo //
de yang 'di ltar dbyar ma ston dang /
dgun chung dpyid kyi dus su sprin dang na bun khu rlangs med pa'i nam mkha' shin tu dwangs pa'i tshe /
snga dro nyi ma spang shar dang /
phyi dro nyi ma spang thal gnyis kyi 'gros dang mthun pa de ru gtso bo dang 'khor gyi 'dug stangs kyis nyams su blangs te /
dang po gtso bo'i 'dug stangs ni /
chos sku'i bzhugs stangs seng ge lta bu ste /
gdan gyi steng du seng ge 'gyings tshugs su 'dug la /
lag sor gnyis nang du mthe bong bcang ste /
rkang mthil gnyis mdun du sprad pa'i dbus su sa la btsugs /
ro stod seng ge ltar sang nge ba bya /
mjing pa yid tsam gyen du btegs te /
mig mi mgul bar nam mkha' la blta ba'o //
gnyis pa longs sku'i bzhugs stangs glang chen nyal ba lta bu ni /
gdan gyi steng du lus kha sbubs te /
pus brang sbyar la rkang mthil gnyis phyir bstan /
gru mo gnyis sa la btsugs nas /
lag mthil gnyis kyis og ko btegs la sor mo 'gram pa la sbyar /
sgal pa bsrang ste mig nam mkha' la zur gyis hrig ge mi 'gul bar blta'o //
gsum pa sprul sku'i bzhugs stangs drang srong tsog pu lta bu ni /
gdan gyi steng du rkang pa'i long bu gnyis gshib ste /
tsog pur 'dug pa'i pus mo'i steng nas lag pa gnyis bsnol te /
thal mos gru mo gnyis bkab la /
sgal tshigs drang por bsrang /
mig zim bus bar snang la blta bar bya'o ///
/gnyis pa ngal gso rgyun khyer gyi nyams len yan lag gam 'khor gyi 'dug stangs la brgyad de /
dang po khyung gi 'dug stangs ni /
rkang mthil gnyis mdun du sprad de /
lus drang por bsrang /
lag gnyis rdo rje khu tshur byas te brla yi steng du dbab /
ltag rtsa 'then /
mjing pa cung zad dgug
/mig gnyis smin phrag mkha' la zim bur gtad de nyams su blang ngo //
gnyis pa gcan gzan stag gi 'dug stangs ni /
yang rkang mthil gnyis mdun du sprad de /
lag gnyis rdo rje khu tshur sgro ba'i rtsar dbab /
ltag rtsa 'then /
mgrin pa dgug
/mig g.yas g.yon smin phrag la dril te thad sor blta'o //
gsum pa skyes bu'i 'dug stangs ni /
lus gnad 'dug tshul drang srong lta bu la /
lag gnyis sor mo bsnol te brla'i lhu gnyis kyi zhabs la 'khyud de /
mjing pa bag tsam gyen du btegs la /
mig smin phrag g.yas g.yon la dril te blta'o //
bzhi pa wa'i 'dug stangs ni /
rkang pa gnyis long bu gshib ste /
mthil gnyis sa la dbab /
lag gnyis mthe bong bcang ba'i khu tshur byas te rkang mgo'i gzhogs gnyis su phab /
dpung mgo 'then cing brgyang /
sgal tshigs drang por bsrang /
mig gnyis cung zad zim bus g.yas g.yon gyi zur la khrid de blta'o //
lnga pa bya rgod kyi 'dug stangs ni /
rkang pa rdo rje'i 'dug stangs la cung zad mdun du brkyang bar bya /
lag gnyis rdo rje khu tshur byas te rgyab tu dpyi mgo'i thad du btsugs te /
sgal tshigs drang por bsrang /
ltag rtsa 'then /
mig gnyis zim bur byas te zur gnyis su khrid de blta'o //
drug pa gyad kyi 'dug stangs ni /
rkang gnyis skyil krung lus drang por bsrangs te /
gru mo gnyis brla yi steng du gzug
/lag mthil gnyis kyis 'gram pa skyor te mig gnyis zim bur byas te /
phab pa dang bzlog pa'i thabs kyis g.yon zur du blta'o //
bdun pa chu srin gyi 'dug stangs ni /
rkang pa skyil krung /
lag mthil gnyis pus mo la bkab ste /
lus drang por bsrang /
mjing pa cung zad dgye bas zur la zim bus khrid de blta'o //
brgyad pa skyes bu gan rkyal du nyal te /
rkang pa gnyis shad kyis brkyangs te brtan po gcig la gtad /
lag pa gnyis kyi sor mo rnams bsnol te mgo'i rgyab nas skyor /
mig gnyis nyi ma la blta zhing zur du khrid do //
'dug stangs 'di rnams gang la yang gzhung bsrang zhing /
mjing pa cung zad bkug pa gal che'o //
spyir bzhugs stangs gang bca' yang bsdam pa btsir pa ma yin par /
cha cha nas glod chags pa gnad dam pa'o //
yang bogs 'don la grang shas che na sprul sku'i bzhugs stangs byas pas drod 'byung /
yang nad tsha shas che na chos sku'i bzhugs stangs kyis sel /
'byung ba snyoms na longs sku'i bzhugs stangs byas pas 'grub bo //
de yang nyin zhag gcig gis nyams su blang tshul ni /
snga dro glang chen gyi 'dug stangs /
gung la seng ge
/phyi dro drang srong du gnas par bya'o //
srod la drang srong dang /
gung la glang chen /
tho rangs seng ge'i 'dug stangs kyis nyams su blang ngo ///
/gnyis pa ngag gnad du gzir ba la /
dang po bslab pa ni /
thog mar smra bcad thun chung ngu la bslab /
de nas yun ring po la bslab /
skabs su smra rgyu med kyang smra zhing sun 'byin no //
gnyis pa gnas pa ni /
dge sbyor gyi tshig mi dgag
/gzhan ci yang mi smra zhing lag pas brda bya'o //
gsum pa la bzla ba ni /
lkugs pa ltar byas te dge sbyor gyi tshig dang lag pa'i brda yang spang /
de ltar rgyun du brjod pa med par gnas par bya'o //
gsum pa yid gnad du gzir ba ni /
ngo bo stong pa nyid kyi ngang la rang bzhin gsal ba'i rig pa la blta zhing /
thugs rje 'dzin med spang blang dang bral ba las ma yengs par blta'o //
lus ngag yid gsum gyi gnad gzir ba la zhag gsum sbyangs pas /
'byongs rtags ni /
lus bzhugs stangs la mi bde ba med pa dang /
ngag lkugs pa ltar 'gro ba dang /
sems gtad pa'i 'ben la rtag tu gnas pa byung na 'byongs rtags so //
de ltar ma byung bar du bskyar ro ///
/gnyis pa byar med kyi don rgyud la gnas phyir lus ngag yid gsum gyi bya ba gtang tshul ni /
dang po lus kyi gsum las /
phyi 'jig rten gyi bya ba tshong dang so nam la sogs pa dang /
nang dman pa'i phyag dang bskor ba la sogs pa dang /
gsang ba rnam g.yeng dang 'du 'dzi spangs te gcig pur gnas pa'o //
ngag la gsum las /
phyi 'jig rten gyi 'khrul gtam la sogs pa dang /
nang bzlas brjod mdo 'don la sogs pa dang /
gsang ba smra brjod bsnyen pa la sogs pa bkag nas lkugs pa ltar gnas par bya'o //
yid la gsum las /
phyi 'jig rten gyi 'khrul rtog sna tshogs dang /
nang chos spyod kyi bsam blo sna tshogs dang /
gsang ba rnam rtog gi 'phro 'du bkag nas dran bsam rnam rtog dang bral bar gnas pa'o //
de ltar lus ngag yid gsum bya ba gtang ba la zhag gsum sbyangs pas /
bya ba thongs pa'i rtags ni /
lus ngag yid gsum bya ba gang du'ang 'jug snying mi 'dod pa 'byung ngo //
ma byung gi bar du bskyar ro ///
/gsum pa mngon sum blo 'das kyi rang snang rang zhal mjal phyir sgo yul rlung rig gi gnad bsnun tshul la gsum ste /
gnad bsnun tshul dngos dang /
gnad la brten nas rang snang gi bye brag 'char tshul rnams ngo sprad pa dang /
ngo 'phrod pa'i don de nyams su blang ba'o //
dang po sgo'i gnad ni /
gong du bstan bzhin 'dug stangs kyi gnad rnams dang ldan par byas la /
chos sku'i gzigs stangs gyen du gtsug tor rnam par blta ba lta bu /
longs sku'i gzigs stangs zur la bram zes smyug ma srong ba lta bu /
sprul sku'i gzigs stangs zur la phab pa drang srong bsam gtan sgom pa lta bu'o //
gzigs stangs gang la yang ha cang rtsol bas bsgrims te bsdams pa ni /
rlung btsan thabs su gcun pa'i gegs su 'gyur ba'i phyir /
mig dal bus mi 'gul glod pa gnad kyi dam pa'o //
de ltar sgo yi gnad la zhag gsum sbyangs pas /
'byongs pa'i rtags su mig yul la ci tsam gtad kyang tshugs pa'o //
ma byung gi bar du bskyar ro //
de la rnal 'byor pa mig shas ngan pas sprul sku'i gzigs stangs dang bstun no //
gnyis pa yul gyi gnad ni /
yul rkyen dang bral ba nam mkha' stong pa /
dbang po rkyen dang bral ba /
gnas rkyen dang bral ba dwangs shing mtho la rab tu dben pa'i tshe na mthong ba'o //
yul gyi gnad 'byongs pa'i tshe na rtags su yul la gtad pa tsam gyis ye shes 'char ro //
ma byung gi bar du bskyar ro //
gsum pa rlung gi gnad ni /
rab tu dal ba ste /
de yang sna nas mi gtang bar kha nas drang zhing phyi nang gi rgyu ba cha snyoms pa las /
las dang po'i dus su cung zad bsdam pa ste /
rtsol ba dang bcas pa rang ma yin pa bya'o /
khyad par dad pa dang nges 'byung dang /
ting nge 'dzin 'phel dus dal bus nang du rang lugs su gzung la /
rdzogs par phyir mi gtang la /
nyon mongs pa skyes pa dang /
snying mi dga' ba la sogs pa'i tshe /
ha drag pos phyir 'phangs la /
cung zad phyir gzung ba gnad do //
de ltar rlung gi gnad la zhag ci rigs par sbyangs pas /
lu gu rgyud mgul 'phrig med par sdod pa'o //
ma byung gi bar du bskyar ro ///
/gnyis pa gnad la brten nas rang snang gi bye brag 'char tshul rnams ngo sprad pa ni /
rgyas par gzhan du shes /
mdor bsdus te bstan na /
rgyang zhags chu'i sgron ma gong gi gzigs stangs gang rung gis gcun te /
rang gi smin mtshams su dbyings rnam par dag pa'i sgron ma zhes bya ba bar snang gi 'ja' 'am /
rma bya'i mdongs lta bu 'char ro //
de dag gi nang du thig le stong pa'i sgron ma zhes bya ba chu gor mor rdo brgyab pa'am /
phub kyi sba 'khor lta bu'i nang du thig le nyungs 'bru tsam mam /
sran ma tsam du 'char ro //
de'i nang du shes rab rang byung gi sgron ma'i rtsal rig pa rdo rje lu gu rgyud ces bya ba phra ba rta rnga la mdud pa byas pa lta bu'am /
mu tig rtsar la brgyus pa lta bu'am /
lcags thag brgyangs pa lta bu'am /
me tog gi drwa ba rlung gis bskyod pa lta bu de dag thams cad kyang gnyis 'brel dang gsum 'brel la sogs su 'char ro //
de ni rang rig pa lu gu rgyud thig le nyag gcig ces bya ba yin no //
de yang dbyings rig 'du 'bral med pa nyi zla dang zer gyi tshul du gnas so //
de yang dbyings kyi rtags su 'od khyim /
ye shes kyi rtags su thig le /
sku'i rtags su lu gu rgyud /
de rnams kyang gnas lugs tsit+ta rin po che na /
ngo bo ka nas dag pa /
rang bzhin sku dang zhing khams 'od du gsal ba /
thugs rjes kun la khyab par bzhugs te /
lam dbang pos mngon sum 'char zhing mthong bar yod de /
des na yid dpyod 'dzin pa'i lta ba tshig dang blos byas shes rab la sogs rtog dpyod kyi lta ba bsnubs pa'o //
de ltar sgron ma bzhi ldan mngon sum gyi snang ba khra shig ge ba 'di la snang thog gi sku gsum dbyer med du ngo sprad de /
ngo bo 'od gsal snang la rang bzhin med pa gsal lam me ba 'di longs sku yin /
gsal dus nyid na gsal byed kyi mkhan po ma grub pa'i stong sang nge ba 'di chos sku yin /
gsal stong dbyer med kyi snang ba 'di gong nas gong du 'phel zhing rnam pa sna tshogs su shar ba 'di sprul sku yin no //
de yang rdo rje lu gu rgyud 'khor thig le thig phran gyis bskor bar bzhugs nas dbyings snang gi ra ba dang bcas pa de ni /
rang rig pa'i ngo bo chos kyi sku thig le nyag gcig ces bya'o //
sangs rgyas dang zhal dngos su mjal ba zhes bya ba'o //
mkha' 'gro sde lnga'i zhal dngos su mjal ba zhes bya'o //
ye shes kyi snang ba mjal te las dang sdig sgrib zad pa zhes bya'o //
'khor ba dang rgyab gyes pa'o //
dug lnga ye shes su shar ba'o //
nyon mongs pa ma spang gnas su dag pa'o //
chos nyid mngon sum gyi snang ba mthong ba zhes bya'o //
sangs rgyas stong dang byang chub sems dpa' bla ma yi dam mkha' 'gro thams cad kyis dbang dus gcig la bskur pa zhes bya'o //
rig pa'i rtsal dbang thob pa zhes bya'o //
sangs rgyas dang byang chub sems dpa' bla ma yi dam mkha' 'gro thams cad kyi zhal mngon sum du mthong ba zhes bya'o //
byin rlabs kyang rang bzhin gyis 'byung ngo //
mdo rgyud man ngag thams cad kyi dgongs don mthar thug gi bzhag so ni /
rdo rje lu gu rgyud thig le thig phran dang bcas pa'i snang ba 'di kho na yin no //
de ltar tshig de dag las can la bstan na tshig gsum po 'di yin no //
kye ma rigs kyi bu /
lus seng ge lta bur byas nas /
mig dang rig pa rang gi smin mtshams kyi nam mkha' la mi 'gyur bar blta'o //
rig pa dngos rdo rje lu gu rgyud khra khyug khyug 'di la ltos dang /
snang ba 'od du shar ba 'di sku gsum gyi snang ba 'di yin pas /
de ring phan chad nas rdo rje sems dpa' dang khyad par rdul tsam yang med ces bstan pa'i tshig gsum mo ///
/gsum pa ngo 'phrod pa'i don de nyams su blang ba ni /
lus sems ngag gi bya rtsol phral te /
gzhi don mngon sum gyi snang ba nyams su blang ba ste /
de yang mig gi gzi ma dbus su dril te gzugs sdud pa'i sgo ma yin par mngon sum 'od gsal 'char ba'i sgo dang 'phrod par byas la /
nyi zla la sogs dngos po dwangs pa'i rdzas gang rung gcig la mig gi zur gtad de /
kha dog lnga'i bye brag thig le thig phran rdo rje lu gu rgyud khor yug mu khyud dang bcas pa 'char ba ngo sprad do //
zab mo mngon sum gyi snang ba de lta bu 'char na ngo 'phrod pa yin pas /
thog mar sprul sku'i gzigs stangs kyis nyi ma nas mar khru gang gi sar gtad la /
mig mi 'gul bar dbyings rnam dag gi sgron ma 'ja' tshon ltar snang ba'i dbus su /
thig le stong pa'i sgron ma phub 'khor lta bur bzhugs pa'i nang du rdo rje lu gu rgyud 'ong bar byas la dar cig blta'o //
longs sku'i gzigs stangs kyis zur nas nyi ma dang khad kyis phral la g.yas phyogs su gtad de blta'o //
de nas chos sku'i gzigs stangs dang /
gzhan gnyis po thur dang thad sor gang mos gtad de bltas pas dbyings kyi snang ba kha dog lnga ldan khru gang tsam du mthong zhing /
sgron ma'i snang ba thig le zlum po khrigs su mthong zhing /
rig pa'i snang ba lu gu rgyud phra la 'gyu ba mthong ngo //
de ltar bltas kyang dbyings dang thig le ma mthong na mig gnyis mnyam par thad drang du blta'o //
dbyings ma mthong na nyi ma'i drung nas zur la bltas te khad kyis drangs la blta'o //
de nas dkar shas che na g.yas su bzlog pa dang /
ser shas che na gyen la bzlog pa dang /
ljang shas che na g.yon la bzlog pa dang /
dmar shas che na thur du dbab pa dang /
mthing shas che na dbus su dril ba dang /
lnga ldan snyoms par gsal na gzigs stangs gang yin de las mi 'gyur ba gnad yin no //
de bzhin du goms 'dris byas pas /
dbyings snang dum bu dang gyen 'greng du mthong na thur du blta'o //
rtsibs shar du mthong na mdun du dril la blta'o //
gru bzhir mthong na g.yas su blta'o //
zlum por mthong na g.yon du gcun no //
zla gam du mthong na steng du blta'o //
gru gsum mthong na thur du dbab bo //
ye shes lnga'i dbyibs gtso 'khor la sogs pa gsal na de nyid las mi 'gyur bar blta zhing nyams su blang ngo //
de yang nyi zla mar me 'di rnams la blta ma shes na 'od lhing lhing phrig phrig
/ldem ldem la sogs kyis 'gags nas lu gu rgyud ngos mi zin par rig pa pra yas zin lang dang /
snang ba yul phyir 'brang ba la sogs pa 'byung nyen yod pas /
gnad nas zin pa khag che'o //
blta ma shes na nyi mas mig 'tshig ste dmar por song /
zla ba'i rlung zer gyis chu 'gags /
mar me'i mdangs kyis skya rib tu 'grib pa la sogs 'byung bas mkhas par bya'o //
de yang phyogs gang du khrid kyang mngon sum gyi snang ba de ma yal gyi bar blta zhing nyams su blang ngo //
snang cha de yal ba dang nyi ma la sogs sngon gyi 'ben la bsnyags te sngon bzhin khrid de nyams su blang ngo //
de la mngon sum gyi ye shes sgrib med du shig ger 'char ba'i tshe /
dran rig gi rtsol rtog gang yang med pa'i gnad gcig la blo 'das kyi nyams len zab mo yod pas /
'char snang de rnams kyi bye brag gang la yang 'du shes kyi ming ma btags /
ngos ma bzung la rtog med du sa le shig ger nyams su blang ngo //
de yang las dang po pa rnams kyis 'jam rlung phyir phul ba dang /
nang du gzung ba'i yun la bskyal te nyams su blang ngo //
gong du ngo sprod kyi skabs su bshad pa bzhin gzhi dang gzhi snang gi don rim gnyis zung 'jug gi dgongs pa mdo rgyud kun gyi brjod bya zab mo ngo sprad de shes rab kyi gnad zab don la the tshom chod par byas te nyams su blang ngo //
gzhan yang mngon sum gyi snang ba'i sgo 'phrod pa'i tshe /
de las gzhan gyi i 'char gyi re ba dang /
mi 'char gyi dogs pa rnams spangs te nyams su blang ngo //
de ltar mngon sum gyi dus su gtso bo sku gsum gyi 'dug stangs la bslab cing /
'khor gyi 'dug stangs rnams zhor la ngal gso'i rten tsam du bya'o //
nyams gong 'phel gyi skabs su rang snang gi ye shes las su rung ba'i tshe /
gtso bo'i 'dug stangs zhor la bya zhing 'khor gyi 'dug stangs la gtso bor bslab bo //
gzhan yang gnad du gang 'gro ba zhig la brten te dbyings snang blo 'das kyi mngon sum gyi 'char sgo dang /
dur khrod kyi ro bzhin rtsol rtog bral bar nyams su blang ngo //
phyi nam mkha' stong pa la brten te dbyings snang phra ba re kha nag po snang ba skra'i nyag ma tsam nas gzung ste /
rang snang gi dkyil 'khor ma rdzogs kyi bar thams cad shes rab rang byung gi sgron ma the tshom med par byas la /
lus sems ngag gi byed rtsol thams cad bor te /
mngon sum gyi bye brag gang 'char yang bya bral blo 'das kyi ye shes rang snang nyag gcig gi gnad du 'gro bar byas la nyams su blang ngo ///
/gnyis pa mtshan snang mun pa'i khang bu la brten nas nyams su blang ba la gnyis te /
sngon du mun pa'i khang bu bzhengs pa dang /
khang bu'i nang du ci ltar nyams su blang tshul lo //
dang po ni /
gnas dwangs shing mtho ba brlan gsher med pa'i sar /
mun khang gi tshad rab 'bring gnyis ni gzhung du shes so //
'dir bya sla ba'i phyir tha ma'i tshad du bzhengs na /
'og khang 'khor lo 'gebs kyi thog tu logs re la 'dom gang dang mda' gang ba /
yar mar du mi langs nas lag pa brkyangs pa'i tshad du bya'o //
steng 'og phyogs mtshams su zhal ba byi dor dang ldan pa /
dkar ba'i gseng bug cung zad kyang med pa /
sgo yi dpangs su mtho bzhi pa /
'byor na sgo yol rim pa gsum dang ldan pa /
de tsam ma 'byor na /
'dzul sgo can byas te /
sgom khang gi nang thams cad la dri bzang gis chag chag gdab bo //
spos kyis bdug
/dbus drang por mal bya /
gzhan yang gegs sel gyi khung sgo btod cing /
bza' btung bskyal ba'i sgo 'khyud sgo 'khyog can bya zhing /
zhabs phyogs su bshang lci 'dor ba'i bu ga 'des dang bstun la bya'o //
skabs 'dir khra khrid gsal bug la bslab na /
de dag gi lag len gsal sgo btod tshul ni /
de yang grub na phyogs bzhi gzhan la ma gtad pa'i rang logs bzhir yod pa'i shar du /
rang gi lta stangs thad kar 'ong sar /
rgya skar gnyugs su mtho do /
zheng du mkhyid gang ba la zhal ba dang bcas pa bya /
lhor rang gi snying ga'i thad du skar khung gru bzhi mgo shong ba tsam bya /
nub tu lte ba'i thad kar gsal bug zla gam lag mgo shong ba tsam bya /
byang du sa mtshams su bug pa zlum po mthe bong shong ba tsam bya'o //
gal te sgom khang rang logs su med na /
logs du yod dang bstun pa'i gsal bug bzhi tshad che chung mtho dman rnams gong ltar rig pas dpags te shes par bya'o //
gzhan skar khung skra nyag shong ba tsam yang med cing sgo yol dang ldan par bya'o //
de nas lus ngag yid gsum phyi nang gi rnam g.yengs dang bral bar lus kyi bsku byug 'jam rtsi bza' btung gi tshad la phab pa rnams brten pa zhag gsum tsam ci bder sor gzhug la /
de rnams grub nas sgom khang gi nang du snga dro dang po la zhugs shing nang tshangs can gyi gdan la gnas pas /
thog mar chos sku'i bzhugs stangs dang lta stangs kyis skar khung gzhan rnams dam du bkag
/nyi shar zer la shar phyogs kyi skar khung phyes te /
de la gtad la mi 'gul bar gzir ro //
de nas snga dro'i cha la lho phyogs kyi bug pa phyes la /
longs sku'i bzhugs stangs dang lta stangs kyis gzir ro //
gung la ci bder gnas so //
nyi ma dgong mor babs pa'i tshe /
nub kyi gsal bug phyes pa la /
sprul sku'i bzhugs stangs dang gzigs stangs kyis nyams len bya'o //
nyi ma nub pa dang /
byang bug phyes la /
lus rnam snang gi chos bdun bca' ba'i mig dwangs ma byang gi sa mtshams kyi bu gar gtad de /
mngon sum du gzir bas dbyings rig i gsal blta'o //
de ma zin gyi bar du skar khung rnams la gong bzhin du bslab bo //
de ltar rgya skar rnams mthong nas mar rim par dbab cing /
gcig la bltas tshe gzhan rnams rim gyis bkag pa gnad do //
de nas byang gi gsal bug la lu gu rgyud zin pa dang /
skar khung thams cad bkag la mtshan snang mun pa'i man ngag 'og nas byung ba ltar bsgom mo //
logs bzhi rang logs su med pa'i skar khung gcig ma sogs pa la'ang /
blta tshul gong ltar rim pa nas phab cing /
je chung du gtang ba'i gnad shes par byas te lag tu blang ngo //
de rnams gang la'ang rig pa rdo rje lu gu rgyud la blta zhing de nyid zin pa gal che'o //
de ltar rim pa bzhin nyams su blangs pas /
mthar gsal bug phra zhing phra ba la brten nas kyang rdo rje lu gu rgyud snang ba'o //
gal te sngar nas nyin snang la nyams su blangs te cher goms pas na /
de dag la ma brten par mun khang du gzhug kyang rung ngo //
de dag las log pa ni mun khang du mi 'jug go
/ci ste goms shugs med pas skyon gegs mang ba'i phyir ro //
de bas rim skyes pa las dang po pa rnams la 'di ltar khrid pas gegs skyon mi 'byung ba yin no //
rang snang gi bye brag 'char tshul dang /
nyams su blang tshul gong 'og nyin snang mtshan snang gi skabs dang mthun no ///
/gnyis pa khang bu'i nang du ci ltar nyams su blang tshul la gsum ste /
'od rtsa ar la gtad pa dang /
de las byung ba'i rang snang gi bye brag rnams ngo sprad pa dang /
ngo 'phrod pa'i don de nyams su blang ba'o //
dang po la gnyis te /
'jug thabs dang /
ar gtad dngos so /
dang po ni /
rang nyid nang du zhugs nas stan bde ba la 'dug ste /
yi dam drag po'i lha gang rung zhig la nga rgyal gzung ste bgegs bskrad pa'i sngags brjod cing /
gu gul gyi dud pas bdug la mtshams bcad de /
mtshon cha dang me ri'i gur khang du bsgom mo //
de nas skyabs 'gro sems bskyed la sogs bla ma'i rnal 'byor bsgom zin pa'i rjes la /
khregs chod blo 'das kyi dgongs pa la yun ci rigs su bzhag go
/gnyis pa ar gtad dngos ni /
drang srong tsog pu'i 'dug stangs byas te /
lag pa'i gru mo gnyis brla'i pus mo'i steng gar bder gtad la /
rang gi rlung thub tshad gcig bzung ste /
lag pa g.yas g.yon gyi mtheb mdzub gsum yi ge 'bru gsum du bsgoms la /
mig mtha' gnyis nas cung zad btsir ba'am mig gi 'bru'i steng nas pags pa dang bcas pa dal bus gnan no //
yun 'ga' zhig gis 'od gsal 'char ba'i tshad gzung ste /
cung zhig ni ma yin no //
'o na ci ltar yin zhe na /
dang po mtha' nas dal bus gnan te ma na'i bar du gnan /
cung zad na ba dang dal bus glod la phral lo //
de'i rjes rlung ro yang gtang ngo //
de yang skabs su sgron ma dwangs su gzhug cing ar gtad ni /
tshod dang bstun pa gal che ste /
ha cang drags na mig na /
mgo na /
skyugs log pa la sogs 'byung nyen yod pas mkhas par bslab bo ///
/gnyis pa de las byung ba'i rang snang gi bye brag 'char tshul rnams ngo sprad pa ni /
dang po du ba lta bu dang /
smig sgyu lta bu dang /
sprin dang /
khu rlangs lta bu dang /
sa rdo ri brag rtsi shing nags tshal lta bu dang /
chu bo 'bab pa lta bu dang /
me 'bar ba lta bu dang /
rlung 'tshub ma langs pa lta bu dang /
nam mkha' dwangs pa lta bu dang /
nyi ma dang /
zla ba dang /
skar ma dang /
glog 'gyu ba lta bu dang /
'gro ba rigs drug gi gzugs dang /
sems can rnam pa sna tshogs kyi gzugs dang /
lha'i gnas la sogs pa dang /
'od snang dkar po dang /
ser po dang /
dmar po dang /
ljang gu dang /
mthing ga dang /
sna tshogs pa dang /
drwa mig ris dang /
za 'og ris dang /
rma bya'i mdongs lta bu dang /
thig le dang /
thig phran dang /
lu gu rgyud dang /
mchod rten lta bu dang /
sangs rgyas dang byang chub sems dpa' dang /
nyan thos dang /
rang sangs rgyas la sogs pa'i sku mang po snang ba dang /
'ja' 'od kyi bar dang mtshams rnams su lha sku che ba dang /
chung ba dang /
bar pa sna tshogs su 'char ba mthong bar 'gyur ro //
mdor na 'dod pa'i yon tan bsam gyis mi khyab pa la longs spyod pa'i rnam pa dang /
shes bya'i yul du yod tshad dang srid tshad kyi 'khor 'das lam pa'i bye brag bsam gyis mi khyab pa'i rnam pa 'char ro //
de rnams rnam smin a 'thas kyi bag chags dngos so //
gdos bcas kyi snang ba ma yin /
de dang 'dra ba'i rnam pa snang ba yi ger yang bri mi btub bo //
de yang ci snang ci srid bzang ngan gyi rnam pa thams cad blo 'das rang snang ye shes kyi ngo bo nyag gcig las gzhan gyi slad rdul tsam yang mi srid de /
'o na bral ba 'bras bu gzhan rgyud kyi ye shes de rang snang gi cha la mthong ngam zhe na /
de ni mthong ba med de rang snang gi lugs su bzhag na thams cad rang snang min pa gzhan med pa'o //
rang snang gi dkyil 'khor de rnams kyang 'du shes kyi rtsol rtog cha phra ba dang bcas pa bral nas rtsol med rang bzhin gyis shar te /
zab lam thabs mkhas pa'i gnad kyis nyams len don gnyer ba'i tshe /
nyi zla'i dkyil du mun pa mi srid pa bzhin du thams cad ye shes kyi snang ba las gzhan gyi zhen 'dzin dang gdos bcas kyi snang ba'i ming yang mi srid do //
snang ba 'di'i bye brag rnams ni thog ma'i khams bde gshegs snying po'i yon tan rang snang gi gdangs mngon sum du gsal ba tsam las gzhan gang nas rtsol zhing sgrub tu med pa'o //
de nas snang ba de rnams kyi bzang ngan phan gnod med pa'i phyir /
spang blang dgag sgrub kyi zhen pa med par mkhas dgos so //
de rnams kyi snang ba'i ngo bo ni /
phan gnod med pa'i rol pa /
dgag sgrub med pa'i chos nyid /
rnam pa kun ldan gyi stong pa chen po /
ma 'khrul pa'i sems can /
ma grol ba'i sangs rgyas /
lam med pa'i lam snang /
tsha sreg med pa'i me /
rlan gsher med pa'i chu /
mi stong pa'i nam mkha'/
sra ba med pa'i sa /
dngos por 'degs mi nus pa'i rlung /
sdug bsngal med pa'i dmyal ba /
bkres skom med pa'i yi dwags /
glen lkugs med pa'i dud 'gro /
brel phongs med pa'i sde rigs /
'khon sems phrag dog med pa'i lha ma yin /
dga' sems 'dod 'jo med pa'i mtho ris lha /
'dren ston mi nus pa'i ston pa /
gsung mi shes pa'i chos 'chad /
yon tan mi shes pa'i chos nyan /
bzang ngan med pa'i ston 'khor /
rnam pa yul na med pa'i 'jig rten brtan g.yo /
zhes gsungs pa lta bu'am /
don de nyid chos thams cad kyi chos nyid de kho na nyid yin pa'i phyir /
mdo rgyud rnams kyi lung gis nges pa'i phyir the tshom med tshul gyi khungs drangs na mang du yod kyang yi ge mang gis dogs nas lung sbyor thams cad ma bris /
de'i tshe 'khrul pa gnas su dag nas ye shes kyi rang sgra 'ur 'ur sing sing po de chos kyi sgra sgrog tu thos par 'gyur ro //
'khrul pa'i dri gnas su dag nas ye shes kyi dri zag pa med pa tshor bar 'gyur ro //
'khrul pa'i ro gnas su dag nas ye shes kyi ro mchog brgya dang ldan pa'i ro nyams su myong bar 'gyur ro //
'khrul pa'i reg bya gnas su dag nas ye shes kyi reg bya bde ba chen po'i drod la spyod par 'gyur ro //
de yang ye shes rang snang dang /
rnam shes 'khrul snang gnyis kyi khyad par ni /
da lta glo bur bag chags kyi 'khrul gzugs /
sgo lnga rnam shes kyi gsal cha /
sa chu me rlung gi gzugs brnyan /
rnam shes 'khrul snang gi ngo kha tsam las gzhan phyi nang bar gsum gang na'ang mi srid do //
gnas lugs rang snang gi bye brag rnams ni /
gnyen pos bshig tu med cing 'gyur ba med la /
rnam shes 'khrul snang gi lus gzugs sam /
bag chags sems kyi snang ba 'dus pa 'di bral ba'i chos can /
dpyad mi bzod glo bur gyi mtshan nyid can yin pa'i phyir /
'di ma nor bar ngo sprad dgos pa'o ///
/gsum pa ngo 'phrod pa'i don de nyams su blang ba ni /
de'i tshe 'od gsal gyi snang ba gang 'char ba de ma yal gyi bar du lus sems ngag gi bya ba phral te bya bral blo 'das nyag gcig gi dran snang lhug par 'char ba'i ngang de'i thog tu bzhugs te nyams su blang ngo //
yal ba dang sngar bzhin 'od gsal gyi ar la gtad do //
de bzhin du zhag bdun tshan tsam la rtsol bas 'bad cing nyams su blang ngo //
de phyin chad nas rtsol ba ma byas kyang zab mo blo 'das kyi snang ba shig shig lam lam du 'char nas /
lus 'dug stangs kyi tshad dang ldan pa'i og mkhar gyi stegs nas nyams su blang tshul ni /
de yang stan mda' gang gru bzhi nang tshangs can /
g.yas g.yon la sdar skyor thag thug med par /
lus gnad rkang pa cung zad bsnol bas sgom thag pho ba dang pus mo'i bar la btang la pus mo gnyis cung zad bsdam /
lag pa g.yas g.yon gnyis kyi dpung rtsa dam glod ran par bsdam pa bsnol mar bya /
yang na drang srong ltar 'khyud do //
sgom mkhar dri bzang gi shing drod dang ldan pa drang po la /
rang gi mtho gsum sor gsum pa sbom phra sba lcag phra shos tsam la /
rked pa bum ldir /
rtsa ba zlum po /
rtse mo og stegs zla gam lag mthil dang mnyam pa /
dar ram ras bal gyi 'bol lcibs can de sgro ba nas sor bzhi'i sar btsugs te /
og gor btsugs la /
de la brtod phur srog shing gi tshul du byas nas g.yo 'gul dang phrag phrig med par mig thad so drang po'i nam mkhar mdung tshugs su gtad cing /
rlung dal bar byas la sems ka dag 'phro rtog dang bral ba'i ngang nas lhun grub 'od gsal gyi snang ba de la rtog dpyod der 'dzin med par nyams su blang ngo //
de yang blo 'das kyi ngang du skad cig kyang ma yengs par nyams su blang ngo //
gal te sems byung gi rjes la yengs thabs su shor na zab mo mngon sum snang ba yal nas med do //
de'i tshe sngar rtsol ba'i ched du mi gnyer te /
gung mdzub kyi rtse mo gnyis kyi thog tu thug pa tsam re mnan no //
de ltar byas pas zab mo 'od gsal gyi snang ba khra lam lam gsal shig shig tu 'char te /
gzhi don rang byung gi snang ba de la dgag sgrub nges gzung gi 'du shes kyis ma bslad par /
rtsol med gzhi don nyag gcig tu rdo rus sprad de nyams su blang ngo //
yang skabs su lag mthil gnyis kyis bkab la blta'o //
lar phyi nang gi gdos bcas thams cad bsgribs te mi mthong ba'i skabs la ci dang ci 'char ba thams cad bzo bcos dgag sgrub med par nyams su blang ngo //
'di nas grol ba'i tshad du ma phebs kyi bar du nyin snang dang mtshan snang gi ye shes gang la yang shes rab rang byung gi sgron ma the tshom med par byas te bya bral rtsol med du nyams su blang ba las gzhan med do //
de rnams kyis dngos gzhi gnad don du gnyer ba mngon sum rang thog tu nyams su blang tshul song ngo //
!
//gsum pa rjes kyi bogs 'don las su rung phyir snang ba mched thabs kyis chos zad kyi sar bskyal ba la gsum ste /
nyin snang gi nyams len bogs 'don mched thabs dang /
mtshan snang gi nyams len bogs 'don mched thabs dang /
nyin mtshan bsre ba'i nyams len bogs 'don mched thabs so //
dang po ni /
'dug stangs kyi sgo sprad pa dang zur du khrid pa la bslab pa la gnad che'o //
zab mo 'od gsal gyi bye brag ci ltar 'char na yang ngos gzung dang /
ngo shes dang /
re dogs kyi blo rtsol phral la skad cig kyang ma yengs par rtog med du had de shig ger nyams su blangs na mngon sum mched pa'i gnad 'di las che ba med do //
yang bar bar du grib ma'i nang du khregs chod blo 'das kyi don la lus ngag sems kyi rtsol ba thams cad rnal rang thog tu dbab ste ngal yud tsam re gso ba dang /
nyi ma sogs 'ben gyi zur la khrid de 'dug stangs gsar pa /
shes pa so ma /
glod so ma /
zab mo mngon sum gyi ye shes kyang so ma /
skad cig dang po'i snang ba bcad de las dang po pas yun thung la rnam grangs mang du mthud cing nyams su blang na /
rig pa'i bkrag mdangs smin pa'i dgos ched yod do //
yang ga pur gyi chu mig tu bskus te phyis shing nyi ma'i zur la khrid na ye shes kyi bkrag mdangs rgyas pa'i dgos ched yod do //
gzhan yang zla ba dang /
me long dang /
mar me dang /
shel dang /
khang pa'i glo skar dang /
'khar phor chu'i bkang ba rnams la blta zhing zur du khrid la nyams su blang ngo //
de rnams la kha dog lnga ldan gyi bkrag mdangs med na nyi zla la khrid cing /
yang 'di rnams la blta zhing khrid do //
yang zla ba la blta dus mig gi shul na bya mo nag mo'i sgong rtsi ser po byugs na 'phel che'o //
nyin mo sUr+Ya'i skabs su sing ras dmar nag gam /
rgya kha lta bus bkab pas 'phel che 'byung ba yang snyoms par 'gyur ro //
mar me la blta dus mig la ga pur dang tsan+dan gyi chu byugs pas shed med tshag por mi 'gyur ro //
thams cad kyi gnad du rlung dal bas phyir 'dzin pa dang /
'gro 'ong kha la byed pa dang /
lus sku gsum gyi 'phrul 'khor dang mi bral mi 'gul ba gnad do //
de ltar bya zhing nyams su blangs pas mngon sum gyi ye shes gsar du smin te 'char ba'i tshe /
ngo shes ngos gzung gi rtsol ba ma shor na skad cig dang po'i rang mdangs smin pa yin pas dran med du shig ger nyams su blang ngo //
de yang ngo shes dang ngos gzung gi dran rtsol skad cig tsam gyis ye shes bsgribs te med do //
des na dran med ngang la rtsol med du mngon sum ye shes kyi snang ba nyams su blang ba'i gnad la mkhas dgos so //
gzhan yang lus kyi gegs sel bza' btung gi bcud brten tshul ni /
nad tsha ba la dri chu mang po gtang /
grang ba la sga skya dang pi pi ling gnyis chang bkol du gtang /
rlung la zhun chen dzA ti dang sbyar la gtang /
bad kan la 'u su chu grang dang sbyar la gtang /
mkhris pa la a bar skyur gsum gyi bsdus grang gtang /
lus kyi bsku byugs bya thabs ni /
mngon gsum gnad la sbyong ba'i dus su /
lus ljid cing 'thib pa dang /
stod rnams bsdams shing dbugs mi bde ba dang /
shes pa 'thib cing dbang po bsgribs na /
de yang rtsa khams rnams 'khrugs pa dang /
bsgribs shing chu ser gnas pa'i rtags yin pas /
de la rtsa shad 'di ltar bya ste /
a bar skyur gsum gyi thang byas nas skabs skabs su gtang bar bya'o //
de bzhin du mar rnying 'bri mar gyis skabs skabs su nyi mar bsku mnye byas na /
des rtsa nad thams cad sel zhing sgyu lus bde ste /
shes pa khams yang dwangs pa dang /
nyams kyi mngon sum mched par 'gyur ro //
sgo'i gegs sel sman sbyor bya thabs ni /
dus gnyan nam mig la zan bsgres pa'i gtor ma brgya rtsa brgyad btang na mig ni long bar mi 'gyur ro //
yang nangs par snga mo langs pa'i dus su /
lag mthil gnyis shugs kyis 'phur bas drod 'bar ba dang /
mig la yang yang lhan nas mi skyag bsal zhing rdeb tshum bya'o //
de bzhin du rgyun du byas na mig gi shed skye zhing grib mi 'byung ngo //
gzhan yang nangs par snga ba'i tshe na /
kha rul mchil ma byugs pas kyang mig gi rab rib sel ba yin no //
gzhan yang zla ba phyed pa'i mig sman bstan pa ni /
rtswa a wa /
sngo rtag ngu /
go snyod /
bca' ba /
ra mo shag gi rtsa ba rnams zhib tu brdungs te /
ba gsar gyi 'o ma phul bcu drug nang du bsdus la /
tsha shas che na bzang drug dang /
grang shas che na bur dkar dang /
snyoms na seng ldeng dang /
tsan+dan dkar dmar dang drug khyor gang tsam btab nas /
mdzo mo'am /
ba gsar gyi mar srang lo grangs tsam du bya mo nag mo'i gser sgong sbyar ba'i sman mar thur mgo re /
tshes bcu drug gi tho rangs bzhin zos pas mig gsal zhing 'grib pa yang phyed pa yin no //
phyis mig la nad gang yang mi 'jug go
/gzhan yang snang ba la blta ba'i tshe /
khra khrid kyi a wa dgu po rgyun du brten /
bya mo nag mo'i sgong rtsi ser mo dang /
ba ser mo'i zhun mar dang /
a ru ra gser mdog dang /
gi waM dang /
yung ba dang /
me tog lug mig pa'i lte ba ser po /
me tog lug ru ser po /
kha che gur kum dang /
nya'i mig rnams ser po dgu sbyor zhes bya ste /
zhib tu byas la mig la byugs na mig shed skye zhing mig skyon thams cad dag par 'gyur ro //
yang srin bu me khyer dang /
lhang ma lhang tsher dang /
bya mo nag mo'i gser sgong bsres pa mig gi steng du byugs nas /
A+o~M chen kong chen b+ha ha na zhun chen g+ha me ston yang /
ces 'bum bzlas na ye shes kyi spyan du gsal bas 'od sna tshogs su 'char zhing /
'od kor phor pa tsam du 'char bar 'gyur ro //
rdzas med kyang zhag re bzhin brgya rtsa brgyad re brjod na snang ba gong 'phel du 'char ro //
de rnams kyis bla ma'i man ngag phyag len gyi khrid gnad kyi zhal shes te /
nyin snang gi bogs 'don bye brag 'ga' zhig thal lo ///
/gnyis pa mtshan snang gi nyams len bogs 'don mched pa'i thabs ni /
gnad kyi man ngag la brten te zab mo mngon sum rang rig ye shes kyi snang ba gang dang gang gi rnam pa 'char zin pa thams cad ma yal gyi bar du lus ngag sems kyi rtsol ba dran rig thams cad phral te /
dran med rang byung blo las 'das pa'i gzhi thog tu bskyal ba la mkhas na /
mngon sum gyi snang ba 'di las 'phel che ba med do //
bye brag tu 'jig rten gyi zhing khams rnams la blta bar 'dod na /
gdong pa phra ba'i nyag nas mtheb mdzub kyis gzung zhing /
mig zur snga so gnyis kyi pags shun thog tu mi na ba tsam gyis mnan te /
gzhan gyi rtsol rtog bral bar 'dug na /
yul khams mi 'dra ba'i snang ba mang du 'char te /
rnam rtog gi 'phro cha ma shor ba gal che'o //
yang srin bal lam /
phying 'bol hril mo mig 'bras tsam pa gnyis mig la lhan la snam bu nag po'am dmar po zheng sor bzhi pas dam glod ran par ltag khung du bcings la lus drang por bsrang /
rlung dal bar kha nas gtang zhing dbang po thad kar gtad de nyin mtshan du gnas par bya'o //
yang skabs skabs su phying bu nag po la bya mo nag mo'i gser thig dang /
ga pur dang /
tsan+dan gyi chus byugs pa de mig la bkab la dam glod mtshams par bcings la sngar bzhin nyams su blang ngo //
gzhan yang du ba lta bu /
smig sgyu lta bu /
mar me lta bu /
gzugs mdzes pa dang mi mdzes pa'i rnam pa gang la yang zhe 'dod dang dgag sgrub kyi blo rtsol mi shor ba gnad che'o //
ci'i phyir na gnyis snang blo'i yul ma yin te /
blo 'das ye shes kyi snang ba yin pas thabs kyis man ngag rtsa rlung 'dug stangs kyi gnad gcig la brten pa'i brda thabs ma gtogs /
bsam byung gi yul na ye shes mngon pa'i thabs med do //
cung zhig phyis phyis nas goms pa dang /
yig 'bru rdo rje rin po che pad+ma la sogs yid la bya'o //
yang ri mo mkhas pas bris pa 'dra ba'i sku'am zhing khams bkod pa rnams yid la bya'o //
gzhan yang dag ma dag gi zhing khams rnams yid la bya ste /
yid la shig shig 'char ba dang ma yal gyi bar du klod pa gnad yin no //
'o na gong du ye shes kyi snang ba blo'i yul na med tshul bshad pa dang /
'dir yid la byed pa gnyis 'gal ba can du 'dug ste /
yid la byed pa zhig blo snang yin mod zhe na /
'dir yid la byed pa ni yid la byed pa dang snang ba 'char ba dus mnyam /
snang ba 'char ba dang 'dzin rtog bral ba dus mnyam ste /
skad cig dang po'i snang ba can yin pa'i phyir /
snga phyir gnyis snang ma yin pas 'gal ba med do //
'di rnams kyi dus skabs kun tu lus sems phral te bar do'i skabs chos nyid lhun grub kyi snang bar 'dug ste nyams su blang ba ni gnad gal po che'o //
de nas zhag lnga'am bdun nas mtheb mdzub kyi rtsol ba bzhag kyang rang snang ba ni ar gtad 'byongs pa'i tshad do //
de nas dwangs su gzhug pa ni /
rdo rje'i skyil krung rnam snang gi chos bdun ltar byas la /
mig gzigs stangs thur du blta ba zhag bdun /
thad drang du blta ba la zhag bdun /
gyen du blta ba la zhag bdun du nyams su blang ngo //
yang mun khang du zhugs nas 'od gsal nyams su len pa'i tshe /
phyi nang gsang ba'i gegs bsal ba la /
dang po phyi lus kyi gegs ni /
thos chung 'dod sems brtson 'grus can mun sgom la zhugs pas /
gzhi khregs chod ka dag gi don ci lta ba bzhin shes rab chung bas ma rtogs /
thod rgal gyi bshad pa snyan po thos pa la brten nas tshe gcig lus gcig la sangs rgyas myur 'dod kyis brtson 'grus cher bskyed de bsgrims pas /
lus ha sha chad nas gob tshe zha 'khum lta bur 'gyur ba dang /
gzer 'chus dang /
rengs pa dang /
nad btsan thabs su langs pa la sogs pa 'byung ste /
de la ni thog mar khregs chod kyi don legs par gnad du tshud par gdab /
de nas lus lhod kyis glod la cung zhig sor bzhag ste /
nyi ma la bsro zhing til mar la sogs kyi byugs pa bya /
nad langs na rab kyis nad thog tu ro snyoms /
rlung mdung tshugs su gtad de sgom /
'bring gis na sa der bla ma bsgoms te de la mos gus kyi sems zin pa dang /
rjes su bdud rtsir bzhu la bde khril le bar bsgom /
tha mas nad la gang 'phrod kyi sman dpyad brten rang babs sor 'jog gis nyams su blang ngo //
yang spun po blo mang bya blo can mun khang la zhugs pas /
lus gnad ma chun par tshab tshub mang bas /
lus za zi dang khol bur na ba dang /
gzer ba dang /
gnyid med pa la sogs 'byung bas /
de la lus gnad chun pa'i thun thung la grangs mang bar byas nas gnyug bsring zhing bsgom par bya'o //
yang mi nyor po shed med btang snyoms can mun khang du zhugs pas /
lus rmya ba dang /
gnyid pa dang /
lus gnad 'chugs pa la sogs 'byung bas /
de la bsing zhing bsgrims te /
gos srab pa /
mal chung la mtho ba bya'o //
yang glen pa u tshugs snying rus can mun khang du tshod med nan zhugs byas pas lus stod smad khyab par na ba dang /
gzer ba dang /
rtsa la zug nas gzer ba dang /
sna sun nas mi 'jug pa dang /
thom po smyo thabs rigs 'byung bas /
de la nges 'byung dang /
skyo shas blo ldog bsgom /
gtso cher sgom 'khar la brten /
nyin mo dang bsres te bsing zhing lus la dri chu byugs /
khu tshur snying gar brdeg gam /
mkhal rtsa bcing ngo //
yang las ngan skal med dam /
dam sel lam /
sdig can sgrib g.yogs can mun khang du zhugs pas /
lus la gegs kyi rnam pa mang du 'byung zhing /
rtsa thig rlung gsum dang /
nyams kyi gegs mang po 'byung bas /
de la skabs su phyag dang bskor bar zhugs /
skong bshags dang /
yig brgya dang /
bla ma la dbang zhu /
'bul ba dang /
tshogs 'khor bya /
lus gnad kyis drag tu gcun cing gnad la bor ba la sogs rnams gang rigs shes par bya'o //
gzhan yang lus la grang rngul 'byung zhing 'dar na /
phye mar gyis phyis pa'i rjes la rang ngam grogs kyis drag tu 'phur la gos drod can brten /
lus tsha yal yal /
za sbir sbir /
rtsi yam yam /
za phung gi khrod du lhung ba lta bur byung na /
chang na lon gar mo bre gang dang /
mar khu chu chod phul gang bsre zhing bskol nas phul dor gyur pa'i nang du phye cung zad btab ste /
lug zho tsam byas la drod ma yal ba la brten nas gos dron mo gon /
yang lus bying za zhing phrug dgos pa'i mi bzod pa byung na chang gi sbang glad dang /
tshwa mar dang /
lci ba ser ka ma'i thal ba bsres pa'i skyo ma byugs te me nyi la bsro zhing drag tu 'phur /
rjes la rtsam pas phyi'o //
yang lus kyi tshigs pa na ba dang /
skrangs par gyur na /
nyi ma la byugs shing chang gi snying po dang /
til mar ram /
'bri mar phyed mar bsres pas cung zad bskol ba la /
spang spos dang go snyod kyi phye ma thun re btab pas byugs shing 'phur /
rjes la rtsam pas phyi'o //
yang mgo na ba dang /
'thom pa dang /
skyugs log pa rnams la phal cher cung zad g.yeng bas phan /
des ma phan na /
mthil bzhi dang thod srubs rnams la snum tshan byug go
/yang mig rtsa la sogs pa ma bde na /
lag pa'i mthil gnyis drag tu 'phur pa'i drod yang yang mig la sbyar /
des ma phan na gzhan nas byung ba ltar mig gi sman sbyor gang 'phrod brten par bya'o //
mdor na rlung mkhris bad kan la sogs gang la gang phan gyi zas dang sman brten no /
khams rigs kyi gegs sel la /
me shas che ba'i mis gos srab gdan mal dma' bar bya'o //
rlung shas che na zas drod can brten /
lta stangs phab bo //
sa shas che na mal spo cung zad nyi ma dang spel lo //
chu shas che na bsil drod snyoms pa dang /
lus gnad cung zad thun dum bur mthud do //
mdor na bla ma nyams rtogs dang ldan pa gcig gis khrid de gang 'os lam du gang 'gro thams cad la rig pa'i mda' bsnun no //
nang rtsa thig rlung gsum gyi gegs sel ni chags lam gsang khrid rnams kyi skabs su shes so //
gsang ba nyams kyi gegs sel ba ni /
mun pa'i rnal 'byor la zhugs nas /
blo yid gnyis the tshom gyi bsam pa rtog dpyod mang po la 'phro na /
thag chod kyi gdengs brten te legs rung nyes rung de nyid la blo lhan gyis bkal la nyams su len no //
yang rtsa mdud grol ba'am /
gnas drug gi rlung gnad du tshud pas /
bar do dang rigs drug gi gnas 'byongs shar zhing sngangs skrag skyes na /
bla ma'am grogs kyis rigs drug tu snang ba rang gi sems las don logs na grub tu med do //
med bzhin snang ba rmi lam dang sgyu ma lta bu'i dpe bshad /
lus stong pa phru ma ltar bsgom zhing bag yangs su glod /
'jigs snang skye dus mchan rtsa gnyis lag pas bsnol mar bsdam zhing rdo rje'i rba rlabs bya'o //
yang rtog pa 'og 'gyu lung ma bstan dang /
nyams la 'byams nas yun song ba ma tshor gnas 'byams la song na /
skyo shas dang nges 'byung gi rig pa la ngar btags /
dbang po la hur phyung /
shes pa gzengs bstod la bsgom /
thun chung la grangs mang ba la bslab cing lus gnad bsgrim mo //
yang rtog pa pra yas dang /
ha cang rgod cing 'phro ba la /
sprul sku'i lta stangs bya /
og btegs phab /
shes pa 'phang smad do //
yang 'dod log chags sems snying rje skyo shas la sogs legs nyes kyi bsam mno mang po la 'phro na /
khregs chod kyi lta thog tu ngar bskyed /
bogs su gang 'gro rig pa'i mda' bsnun no //
yang na yi dam gyi bskyed rim gsal re gdab /
zhen log dang dgos med mi sdug pa la sogs gnyen po'i gnad gang 'gro re gtang ngo //
yang mngon sum gyi snang ba dbyings rig 'od gsal bkrag dang ldan pa la /
rtag lta dang mngon zhen cung zad byung na /
de lta bu'i gsal snang thams cad chu zla'am me long gi gzugs brnyan ltar snang la rang bzhin ma grub par 'dzin blo dang phral la ngo sprad par bya'o //
yang khregs chod gzhi snang gi ting nge 'dzin la 'byams nas /
thod rgal mngon sum 'od gsal gyi snang ba mi zin pa srid pas /
de la phyogs kyi skar khung cung zad re phye la ar gtad dang spel zhing thun dum bur byas pas /
'byams pa'i 'phro chod de zin nas snang stong gi nyams rmad du byung ba 'char zhing gong du 'phel bar 'gyur ro //
gzhan yang bde gsal mi rtog pa'i nyams kyi gol sa dang /
gegs sel tshul rnams myong ba can gyi bla mas ci ltar rigs pa'i tshul gyis bsal bar bya'o //
gzhan yang nyams su len pa'i rnal 'byor gyi lus ngag yid gsum la lam rtags kyi 'char tshul las /
skyon yon tan du 'gyur ba dang /
yon tan skyon du 'gyur ba la sogs pa rnam grangs mang du 'byung ba rnams /
rnam dpyod dang /
gzhung dang /
rang gi myong ba rnams sprad la legs par brtags te /
blang dor gyi mtshan nyid shes par byed pa gal che zhing /
nyams rtags phal mo che rnams ni ji mi snyam tsam gyis lbu ba chur zhig pa ltar 'gyur ro //
mun pa'i rnal 'byor du 'jug pa la /
dang po 'jug sgo la dal gyi thabs mkhas pas bslab cing nyams su blang bas gegs mi 'byung /
cung zad byung yang sel sla'o //
dang po 'jug sgo nyes na bar chad gegs kyi rgyu mang zhing gol sa che bas /
'jug pa la mkhas pa gnad shin tu che'o //
de rnams kyis mtshan snang bogs 'don gyi gnad 'ga' zhig thal lo ///
/gsum pa nyin mtshan bsre ba'i nyams len bogs 'don mched thabs ni /
sngon gyi nyams len de rnams la bslabs pas goms pa'i tshe bar bar du mig btsum te glod na nyin snang bzhin 'char ro //
mi 'char na sngon bzhin nyi ma la bslab pa dang /
yang mig btsum nas glod do //
de ni nyin snang mtshan snang la khrid thabs so //
yang mtshan snang mun khang du zhugs pa'i tshe /
nyin snang gi bye brag rnams yid la byas te glod do //
gzhan yang tho rangs dang nam langs kyi dus su nyin snang gi 'od gsal rnams yid la byas te glod cing gnyid dang sbrel la rmi lam 'od gsal du chod pa'i nyams len la brtson pa gal che'o //
de rnams kyis nyin mtshan bsre bas 'od gsal khor yug tu 'gro ba'i dgos pa yod do //
mnyam rjes bsre zhing bogs dbyung ba ni /
de ltar mun pa'i rnal 'byor la nyams su blangs pas /
rab nyin mtshan 'dres pa /
'bring mun snang du dal yongs su rdzogs pa /
tha ma yang mun khang du rdo rje lu gu rgyud 'od khyim dang bcas pa mngon sum du rjen ce re mthong ba tsam du gyur pa dang /
rnam g.yeng rab tu che ba'i sa phyogs te /
de yang mi'i rnam g.yeng grong khyer chen po'i 'dus sa'am /
mi ma yin pa'i rnam g.yeng dur khrod chen po'i dkyil lam /
gnyis ka'i rnam g.yeng tshong dus chen po'i gnas gang 'phrod du /
rab skyor med rjen pa /
'bring skyor can /
tha ma sgom khang mun pa can nam /
bsam gtan gyi khang bu spyi rgyug ltar gang 'phrod la brten te /
lus ngag yid gsum gyi bya ba dgu phrugs su btang la gzhung ltar rang gi nyams su ji ltar dben pa'i gnas su blangs pa bzhin du /
de ltar nyams su blangs pas tshogs drug yul snang gang la yang dbang po mi spro bar mngon gsum gyi gnad la g.yo ba med par 'dug phan chad rnal 'byor pas nyams len la brtan pa thob te /
'khor ba'i g.yang sa sgrol ba zhes kyang bya /
tshe gcig lus gcig gis rnal 'byor grol ba zhes bya'o //
de ltar ma gyur cing ting nge 'dzin la brtan pa ma thob par /
tshogs drug yul snang la 'byams na /
slar dben pa'i gnas su nyams su len pa'am /
de nyid du bsre zhing nyams su blang ba gang 'thad kyis nyams su blang bar bya'o //
mdor na thog mar nyin snang gi rnal 'byor la brten par bya /
de nas mtshan snang gi rnal 'byor la brten par bya /
gang la yang drod tshad rnams ma yengs par brtags par bya'o //
tshul de rnams kyis rjes kyi bogs 'don mched pa'i thabs 'ga' zhig go
/de ltar nyams su blangs pas snang ba bzhi tshad du phyin nas gdod ma'i dbyings su brtson 'grus rab rnams tshe 'di nyid la grol la /
'bring rnams bar do'i rang snang la brtan pa thob cing /
tha ma yang rang bzhin sprul sku'i zhing du bar do med par sangs rgyas pa'o //
de ltar sbyor dngos rjes gsum gyi rang snang rdzogs par byed pa'i thabs khrid kyi rim pa rnams song ngo //
!
//rtsa ba'i gsum pa de ltar nyams len khrid du gdab tshul gyi zhabs bsdu ba la gsum ste /
dang po rab nyams khrid du gdab pa ni /
de yang sngon 'gro nas gzung ste mthar nyams rtags kyi rim pa bcu gnyis thug bar dpon slob lhan cig tu re re zhing rtags tshad la phab par nyams su blang bar byas te /
dbang po'i khyad par dang mthun par grol bar 'gyur zhing /
de la ni lo zla tshes grangs kyi dus mi 'dzin par /
rab rtags ma rdzogs kyi bar /
'bring rig pa tshad la ma phebs kyi bar /
tha ma yang nyams len gcig rkya pher ba tsam ma byung gi bar du gdab par bya'o ///
/gnyis pa 'bring tshig khrid du gdab pa ni /
de yang thun mong gi sngon 'gro bdun gyi dmigs rkang re la zhag re'am /
gang zag gi nyams tshod dang bstun la bya'o //
de nas 'khor 'das ru shan dbye zhing khregs chod kyi don ngo sprad pa la zhag lnga la sogs gang 'thad gang zag gi dbang po rab 'bring du bstun la bya'o //
de nas lus sbyong la zhag gcig gam gsum du bslab /
de nas ngag yid sbyong ba la zhag gnyis gnyis sam /
bzhi bzhi'o //
de nas yi ge 'bru gsum la zhag bdun du bzla'o //
de nas lus ngag yid gsum rnal du phab pa dang sor gzhug pa gnyis la zhag gsum re bya'o //
de nas thod rgal gyi dngos gzhi sgo gsum gyi gnad gzir ba la zhag gsum mo //
de nas lus ngag yid gsum bya ba gtang ba la zhag gsum mo //
de nas sgo yul rlung rig gi gnad bsnun pa la zhag gsum mo //
de ltar thod rgal mngon sum gyi ngo sprod theb par bya zhing /
snod kyi mtshan nyid shes par byas la /
ar gtad kyi lag khrid dang /
rgyun khyer nyin mtshan gyi rnal 'byor kyang gdab par bya ba ni /
thun mong du mi gdab pa gnad yin no //
de ltar mngon sum gyi snang ba ngo sprad cing mthong ba de las mi 'bral bar nyams su blangs te /
snang ba bzhi ma rdzogs bar du mtha' rten rgyab rten byas te nyams su blang /
de yang rab nyams len gyi gnad shes pa /
'bring don go ba /
tha ma yang rim pa go ma log tsam gyis tshig zin cing nyams len gnad shes par bya'o ///
/gsum pa tha ma lung khrid du gdab pa ni /
rab zla ba gcig
/'bring zhag bcu gsum /
tha ma zhag bdun gyi khongs su khrid lung rdzogs par gdab pas des kyang gang zag dbang po rnon po'am /
sngon gyi las 'phro yod pa rnams ni ngo 'phrod par 'gyur ro //
'bring brtson 'grus dang ldan zhing mos gus la ltem rkyang ma zhugs na /
nyams su len pa'i phyogs rtogs rnyed par 'gyur ro //
tha ma rnams kyang 'brel pa thob pa'i byin rlabs kyis deng phyin chad ngan song du ltung mi srid cing /
skye ba 'di'i 'og rol du skye ba gzhan gyis bar ma chod par chos 'di lta bu la sogs pa dang mjal zhing nyams su tshul bzhin du lon nas rang gzhan la phan pa'i skal ba dang ldan par 'gyur ro //
mdor na dpon slob thams cad kyis nyams khrid /
tshig khrid /
lung khrid gsum gang byed kyang /
nyams khrid la nyams len gyi srang du tshud pa /
tshig khrid la tshig don 'brel bas nyams len gyi gnad go ba /
lung khrid la don 'bru thog tu ma lus shing bka' lung rjes gnang rdzogs par gdab /
thams cad kyang bshad lo nyan lo tsam gyis lo 'dod kyi dbang du ma song bar /
gnad thog tu phebs pa /
rgyud thog tu khel ba /
don thog tu 'dril ba gal che ba yin no //
zhes gsungs so ///
/zab mo snying thig chos so cog rnams las //
zab khrid mi 'dra rgya che grangs mang yang //
zab gnad kun 'dus lag len 'di kho na //
zab zab yig tshogs mang pos dgos med snyam //
'di ni mtshungs med shAkya'i mtshan can gyi //
zab don mngon sum gsal byed man ngag las //
bla mas zhal shes lag khrid byas pa rnams /
kho bos   bu 'bor bkra shis rgya mtsho /gud du phyung nas bris pa la //
don du ma gyur nyes skyon gang yod rnams //
bla ma yab sras gnyis la bzod par gsol //
don du gyur pa'i dge ba yongs bsngo zhing //
rang gzhan thams cad tshe 'dir grol bar shog
/sarba mang+ga laM///
/
!
'di'i khrid lung gi brgyud pa /
mdzad pa po nas he pa chos 'byung /
ston pa rgyal mtshan /
kun bzang shes rab nas dpal yul spyi brgyud ltar la /
karma 'gyur med /
karma kun bzang bstan 'dzin zhal snga nas nos /
