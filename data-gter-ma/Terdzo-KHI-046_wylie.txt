@#//
snyan brgyud srid pa mo mo'i gnad tig gi phrin las dang dbang bskur ba'i lag len bklag chog tu bkod pa ma mo dgyes pa'i dga' tshal zhes bya ba bzhugs so //
na mo gu ru ut+ta ra he ru kA ya /
snang srid yum mchog gsang ba'i mkha' dbyings su //
rang rig ngo bo mngon gyur bla med dpal //
mngon rdzogs rgyal po 'khor lo'i mgon po la //
gus pas btud nas cho ga'i las khrigs dgod //
snyan brgyud ma mo'i gnad tig lag tu len pa la /
nye bar mkho ba'i yig cha khrigs su bsdeb pa la gnyis /
phrin las kyi byang bu dang dbang bskur ba'i rim pa'o //
dang po la gsum /
sngon 'gro
/dngos gzhi /
rjes kyi bya ba'o //
dang po la yo byad kyi gshom ni /
dbang dang bsnyen sgrub mdos gtang ba'i skabs rnams su so so la dgos pa'i dkyil 'khor dang rten tshang bar bsham /
tshogs mchod lta bu'i phrin las dkyus tsam la rten ji ltar 'dzoms pa bkram pa'i mdun du stegs gtsang mar sman gtor rak+ta /
chu gnyis nyer spyod tsam bsham /
sngon gtor /
tshogs kyi yo byad /
gtor 'bul sogs phrin las la dgos pa rnams tshogs par bya'o //
sngon 'gro dngos la bdun /
thog mar tshig bdun dang brgyud pa'i gsol 'debs sngon du btang la skyabs su 'gro ba ni /
bla ma dpal chen mngon rdzogs rgyal po'i dkyil 'khor mkha' khyab tu sad pa'i spyan sngar bdag gzhan 'gro kun sgo gsum 'jug pa gcig pas skyabs su 'gro bar mos la /
a :
skye ba med pa'i ye shes las :
'gag med snang ba'i phyag rgyar bzhengs :
mngon rdzogs rgyal po he ru kar :
rang ngo shes pas skyabs su mchi :
lan gsum /
gnyis pa sems bskyed pa ni /
smon 'jug gi don yid la dran bzhin pas /
hU~M:
de bzhin nyid dbyings ma rtogs pa'i :
'gro la snying rje chen po'i blos :
rim gnyis zab mo'i rnal 'byor gyis :
khams gsum sgrol bar sems mchog bskyed :
lan gsum /
gsum pa tshogs gsag pa ni /
ho :
rdo rje slob dpon sangs rgyas dpal :
dus gsum bzhugs la phyag 'tshal lo :
mchog gsum bsten pa'i zhing gyur la :
gnyis med yid kyis skyabs su mchi :
dngos 'byor yid kyis rnam sprul pa'i :
dag pa'i mchod pa bzhes su gsol :
dngos grub chu bo gcod pa'i gegs :
nyes byas ma lus bshags par bgyi :
phyogs bcu 'khor gsum dag pa'i chos :
ma chags spyod la rjes yi rang :
dag pa'i mtha' bzhi dri ma med :
rdzogs pa'i byang chub sems bskyed do :
bde gshegs byang chub sems dpa' la :
dag pa gsum gyi lus 'bul lo :
tshe rabs bgrangs pa'i las rnams kun :
bsdus te byang chub chen por bsngo :
zhes lan gsum /
dzaHhU~M baM hoH
tshogs zhing rnams rang la thim par gyur /
bzhi pa bgegs bskrad pa ni /
bgegs gtor la chab bran la /
raM yaM khaM gis sbyang /
stong pa'i ngang las b+h+rU~M las rang rang gi yid dang mthun pa'i snod rnams su khaM las gtor ma 'dod pa'i yon tan lnga dang ldan pa so so'i spyod yul bzhin du 'char bar gyur /
oM AHhU~M ha ho hrIH
lan gsum gyis brlab /
sarba b+hUta A kar+Sha ya dzaHsa bgegs bkug
/sarba big+h+nAn na maHsarba sogs nas /
khaM gr-ih+na daM ba l+yA di swA hA/
nam mkha' mdzod kyi sngags rgya lan gsum gyis bsngo /
lnga pa bka' bsgo zhing mtshams gcad pa ni /
hU~M hU~M:
glo bur ltar snang 'khrul pa'i bgegs :
rang grol gnyug ma'i klong du dengs :
phyi nang gzhan gsum dbyer med pa :
rdo rje'i srung 'khor chen por grub :
badzra rak+Sha tiSh+Than+tu :
drug pa byin 'beb pa ni /
oM:
sngon gyi thugs dam chen po yis :
'gro rnams yongs su sgrol ba'i phyir :
dpal chen lha sngags ye shes kyis :
mchog thun grub pa'i byin chen phob :
oM gu h+ya dz+nyA na shrI he ru ka gu h+ya dz+nyA na kro d+hI shwa rI satwaM:
ma ma yo gi ni ru lu ru lu hU~M b+h+yo hU~M:
zhes sngags mthar /
dz+nyA na A be sha ya A:
bdun pa mchod rdzas byin brlab pa ni /
oM AHhU~M:
dbyings kyi snod du rig pa'i bcud :
'dod yon rgya mtsho'i sprin 'phro ba :
mchod pa'i phyag rgya chen po ni :
'phel 'grib bral ba'i rgyan du shar :
oM sarba pU dza AHhU~M:
gnyis pa dngos gzhi la'ang bdun las /
dang po dam tshig gi 'khor lo bskyed pa ni /
a :
stong pa de bzhin nyid dbyings maH
gsal ba kun snang btsun mo'i 'phrulaH
zung 'jug shin tu phra ba yi :
rtsa rlung thig le'i dwangs ma hU~MH
nam mkha'i dkyil du nyi ltar shar :
de las rig pa'i rtsal 'phros pas :
me chu rlung gi bskal pa stongaH
cir yang mi dmigs stong nyid kyi :
rol pa mkha' rlung me chu sa :
yum lnga'i b+ha ga gsang ba'i dbus :
ze'u 'bru lhun po brjid chags steng :
byang chub sems kyi gzhal med khangaH
dur khrod 'jigs pa'i bkod pa rdzogs :
dbus su pad nyi dregs pa'i stengaH
snying po'i srog las lha skur bzhengs :
bdag nyid mngon rdzogs he ru ka :
mthing nag nam mkha' dwangs pa'i mdog :
'od zer kha dog cir yang 'gyur :
rdo rje'i bya khyung zhing dbyug thogs :
nyid zhi bde mchog mu kha leH
kha T+wAM thod khrag bsnams pas 'khril :
dregs pa ru dra'i dpung bcom pa'i :
longs spyod chen po'i rgyan gyis brjid :
zhabs bzhi dor stabs bde nyams kyis :
me dpung 'khrug pa'i klong na gsalaH
dag pa'i rtsa rlung thig le'i khamasaH
bsam mi khyab pa'i cho 'phrul las :
rtag pa'i rgyal po rigs lnga dang :
rje mo dman mo sgo skyong sogs :
snang srid ma mo'i dkyil 'khor pa :
bde drod gzi byin 'bar bar bzhugasaH
sa ma ya ho :
sa ma ya satwaM:
a nu rA gA ya ho :
a nu rA gA ya mi :
dzaHhU~M baM ho :
a ho a ho a ho :
rol pa chen po'i gar dang ni :
rdo rje bde chen gsang ba'i glu :
bzod med bde ba'i nyams 'gyur gyis :
sras bcas rgyal ba zhi khro dang :
dpa' bo dang ni rnal 'byor ma'i :
thugs rgyud rang dbang med par bskulaH
snod bcud dwangs ma mer mer g.yos :
dregs pa'i srog rtsa gnad nas bzung :
thams cad thig le 'od lnga'i mdangasaH
ye shes chen po'i srog tu bsdus :
dam tshig ye shes ro mnyam pa :
srid zhi'i spyi dpal gcig tu rdzogs :
gnyis pa dbang bskur rgyas gdab ni /
sku gsung thugs ni rdo rje gsum :
ye shes lnga yi rang dbang thob :
oM AHhU~M:
hU~M oM trAM hrIHA:
gsum pa ye shes kyi dkyil 'khor gzhug pa ni /
hU~M:
dbyings las ye shes rang shar ba'i :
dpal chen lha tshogs gnyis med gshegs :
dam ye ro mnyam ngang du bzhugasaH
rang bzhin yongs shes phyag gis 'dud :
oM ru lu ru lu hU~M b+h+yo hU~M:
sarba sa ma ya dza :
dzaHhU~M baM ho :
sa ma ya tiSh+Than+tu :
a ti pU ho :
na ma d+hi :
bzhi pa mchod pa ni /
oM:
yul la dbang pos mtshams sbyar ba'i :
cir snang nyer spyod 'dod yon sprin :
sman raka gtor tshogs bsam mi khyab :
bde stong rol pa'i rgyan du mchod :
sarba pU dza sa ma ya ho :
lnga pa bstod pa ni /
hU~M:
chos dbyings skye ba med pa las :
rig pa ye shes longs spyod rdzogs :
gang 'dul sprul pa'i skur ston pa'i :
he ru ka la phyag 'tshal bstod :
drug pa gsal brtan dag gsum gyi ting nge 'dzin bsgom zhing lus sbyang sngon du 'gro bas stong ra'i nang du rtsa 'khor lha tshogs dang bcas pa gsal zhing phra mo'i thig ler sems 'dzin pa'i tshul nus na gzhung ltar bya /
bdun pa bzlas pa'i rnal 'byor la gnyis /
bsnyen pa dang sgrub pa'o //
dang po ni /
mi bskyod he ru ka dpal gyi :
thugs kar bde stong nyi zla'i sbubs :
mar me ltar 'bar hU~M yig gi :
nA da'i sprin las sngags kyi phreng :
bde ba'i srog dang ldan par 'phros :
zhal sbyor bar nas mgal me ltar :
'khor ba'i 'od kyis thugs rgyud bskul :
bde chen ye shes nyams 'bar nas :
a haM sngags kyi rang sgra yis :
'khor 'das khams kun dbang med g.yos :
bde ba mer mer 'od du zhu :
snying dbus mi shigs thig ler thim :
ye shes gzi byin 'bar bar bsam :
oM gu h+ya dz+nyA na bo d+hi tsit+ta ma hA su kha hU~M hU~M:
zhes bzla /
gnyis pa sgrub pa ni /
bde ba'i lcags kyus rab 'byams kyi :
snang srid ma mo'i srog nas drangs :
'jig rten las dang ye shes kyi :
dngos grub ma lus thob par bsam :
oM gu h+ya dz+nyA na shrI he ru ka gu h+ya dz+nyA na kro d+hI shwa rI satwaM:
ma ma yo gi ni ru lu ru lu hU~M b+h+yo hU~M:
zhes bzla /
khyad par las kyi ma mo gcun pa'i man ngag gi bzlas pa ni /
rlung nang du 'jug pa oM zhes drangs /
gnas pa'i tshe AHzhes pa la sems yun ring du gzung /
phyi la hU~M zhes 'phang /
de rnams kyang kha dog dkar dmar mthing gsum dang so so'i sgra gdangs la sems gtad /
'byongs nas 'byung gnas gsal ba'i nyams shar na bum can gyi rlung dang sbyar bar gsungs /
grangs tshad ni bsnyen pa 'bum phrag bco lnga /
las sgrub sngags 'bum phrag bzhi bzla bar gsungs pa'o //
stong tshigs mchod bstod spyi ltar 'bul /
tshe sgrub sbyor na tshe 'brang sogs rten bshams la /
b+h+rU~M:
snying po thugs kyi thig le ru :
tshe yi ngo bo b+h+rU~M ljang gu :
srog gi phreng ba rgyud gsum po :
'od zer gzha' tshon drwa ba can :
nyi zla'i gwa 'ur rgyas gdab pa :
spros pas nam mkha' gang ba'i 'od :
ye shes las dang 'jig rten gyi :
srid pa ma mo'i sprin phung 'phro :
bsdus pas bla tshe chad nyams dang :
srid zhi'i dwangs bcud dbang med phrogs :
bdud rtsi'i bcud kyis rab tu gtams :
snying po tshe yi ngo bor thim :
rtsa yi gsos gyur lang tsho 'bar :
rlung gi srog brtan rdo rje'i tshe :
thig le mi 'gyur gzhom du med :
ye shes snying po'i dbyig tu gyur :
ces dmigs la sgrub sngags kyi sham du /
badzra dz+nyA na bin+d+hu A yu She swA hA:
zhes btags pa bzla /
grangs tshad ni khri 'bum bye ba brda rtags dang sbyar bar gsungs /

thun mthar pho nya bskul ba ni /
hU~M:
dam tshig chen po'i dus la bab :
'khor 'das ma tshogs las la bzhengs :
sprul pa chen pos stong gsum khongasaH
srid zhi'i dwangs bcud dbang med phrogs :
bla tshe yar pa rang sor tshud :
srog klung dbang thang nyams pa gsos :
rgas pa med pa rdo rje'i lus :
'gyur ba med pa gnyug ma'i srog :
'pho ba med pa dbyings kyi tshe :
mi 'gyur mi shigs dngos grub stsol :
ces 'khor 'das kyi tshe bcud bdag dang sgrub pa'i rdzas la thim par bsam /
chos gter srung ma'i gtor chog byed na 'dir sbyar /
thun mtshams tshogs kyi mchod pa ni /
tshogs kyi dam rdzas ji ltar 'byor pa bshams la byin brlab pa ni /
raM yaM khaM:
dbyings rig zung 'jug me rlung chus :
tshogs rdzas dngos 'dzin bsregs gtor bkrus :
stong nyid b+han+d+har bde ba che'i :
tshogs kyi 'du ba rgya mtshor gyur :
oM A hU~M:
lan gsum /
tshogs zhing drang ba ni /
hU~M hU~M hU~M:
dag mnyam chos sku'i klong yangs nas :
kha sbyor rtsal 'chang he ru ka :
bla na med pa'i mngon rdzogs rgyal :
tshur gshegs tshogs kyi 'du bar spyon :
e h+ye hi badzra sa mA dzaH
dang po mchod bshags bsgral bstab ni /
oM AHhU~M:
dngos yid dam tshig rdzas kyis mchod :
nyams chag sdig ltung snying nas bshags :
gzung 'dzin 'khrul pa bsgral pa'i tshogs :
khrag 'thung chen po'i zhal du sbyor :
sa ma ya pU dza ho :
skong ba spro na skabs 'brel 'dir sbyar /
bar pa nang gi tshogs su rol pa ni /
oM AHhU~M:
phung po khams dang skye mched kun :
gdan gsum yongs rdzogs dkyil 'khor te :
bza' bca' btung ba'i longs spyod kun :
rdo rje'i dam tshig chen por rol :
a la la ho :
tha ma lhag ma ni /
byin rlabs spyi ltar byas la /
pheM pheM:
dpal gyi bka' sdod pho nya'i tshogs :
lhag ma'i longs spyod 'di bzhes la :
gzung 'dzin 'khrul pa zhi ba dang :
rig rtsal rgyas pa'i phrin las mdzod :
de'i rjes 'brel du chad mdo gtang ba ni /
hU~M:
sngon tshe bla med he ru kas :
chos nyid rang sgras gsang chen rgyud :
ston 'khor dgongs pa dbyer med du :
byin gyis brlabs shing gsungs pa'i tshe :
g.yar dam bzhes pa'i srung ma dang :
rjes 'jug rig 'dzin grub pa yis :
dam tshig gnyer du gtad pa kunaH
dgra bgegs sha khrag gtor ma bzhes :
rnam bzhi'i las kun grub pa dang :
bstan pa dar ba'i phrin las sgrubs :
bstan ma skyong ba ni /
b+h+yo :
bod khams skyong ba'i brtan ma'i tshogs :
'dir gshegs bshal chus bdud rtsi bzhes :
gangs can mtha' dbus bde ba dang :
bshad sgrub bstan pa rgyas par mdzod :
ma ma hrIM hrIM ba liM ta khA hi :
gtor mnan bya ba ni /
gtor gzhong 'og tu dgra bgegs bkug la /
hU~M:
rnam thar gsum dang ldan pa'i dbyings :
glo bur 'khrul pa'i dam sri mnan :
rig pa ye shes bro brdungs pas :
'bar ba'i brtul zhugs yongs su rdzogs :
sa ma ya ho ho :
gsum pa rjes su bya ba la bdun las /
dang po gtang rag mchod bstod ni phrin las ltar bya /
gnyis pa dngos grub blang ba ni /
oM:
dbyings kyi ngang du 'khrul pa zhi :
rig pa'i rtsal las ye shes rgyas :
rlung sems dbang 'dus gzung 'dzin thul :
mchog dngos 'grub pa'i byin rlabs stsol :
ma hA pa ra ma sid+d+hi hU~M:
gsum pa nongs bshags bzod gsol ni /
ma rnyed yongs su sogs dang yig brgya lan gsum brjod /
bzhi pa dkyil 'khor sogs rten yod na tshogs mgron sogs brtan bzhugs bya /
med na gshegs su gsol /
lnga pa bdag bskyed bsdu ldang ni /
a a a :
lhar snang rig rtsal dbyings su thim :
dbyings rig 'du 'bral med pa'i ngang :

bde stong zung 'jug rtags kyi sku :
phyag rgya chen po'i rol par shar :
phaT phaT phaT:
drug pa bsngo smon ni /
ho :
bsod nams ye shes tshogs gnyis kyis :
'gro rnams sgrib gnyis yongs dag nas :
kha sbyor bzhi ldan mngon rdzogs rgyal :
he ru ka dpal myur 'grub shog :
bdun pa bkra shis brjod pa ni /
oM:
dbyings kyi ngo bo chos sku gdod ma'i mgon :
rig pa rang snang dpal chen longs spyod rdzogs :
dbyings rig zung 'jug rtsa brgyud bla ma yis :
mchog thun dge legs 'grub pa'i bkra shis shog :
ces sogs theg chen thun mong ma yin pa'i bsngo smon dang shis brjod tshig phreng rgyas par spel lo //
!
//gnyis pa 'di nyid kyi gdams pa'i 'jug sgo dbang bskur ba'i rim pa la gsum /
sbyor ba /
dngos gzhi /
rjes so //
dang po ni /
stegs bu'i dbus su ras bris kyi dkyil 'khor bkram /
ma 'dzom na maN+Dal la tshom bu mthing nag gcig bkod pa'i steng du khri'u'i khar gsang bum thod pa mtshan ldan la a mr-itas bkang ba dar mthing nag gi bkab la bzhag
/mdun ngos sogs su /
thod sku
/sngags byang dang phreng ba /
shel rdo 'am tsit+ta /
bdud rtsi chos sman /
gtor snod du ri rab bang rim bzhi'i steng du dpal bshos /
g.yas g.yon du sman rag
/rgyab ngos su nam rgyang mda' 'phang shing ris btsugs shing srid pa'i dkor cha yod dgus brgyan pa'i mdos rnams dang /
rgyab mdun gang bder /
tshe gal mthun sdeb kyi tshe 'brang /
tshe chang tshe ril bcas bkod /
mchod pa'i sman gtor rak+ta /
chu gnyis nyer spyod spyi mthun bsham /
las bum gtor 'bul tshogs mchod sogs phrin las la dgos pa'i yo byad rnams tshogs par bya'o //
de nas dbang don sgrub mchod ni /
brgyud 'debs skyabs sems nas brtsam las byang mthar chags su btang /
bdag mdun dbyer med du bskyed /
bzlas pa'i dbur dzapa? khang phyes la bsnyen pa dang sgrub sngags mang du bzla /
rdor bzlas ma grub kyang chog
/tshe sgrub kyi dmigs bzlas bya zhing mchod bstod 'bul la tshe 'gugs gtang /
srung ma'i gtor chog dang tshogs bsgral bstab kyi bar du bya /
las bum du dbyings phyug ma'i bskyed bzlas bya /
rig pa'i me tog dor la gnang ba zhu'o //
gnyis pa dngos gzhi dbang bskur ba'i rim pa la /
slob ma rnams khrus bya /
bgegs bskrad cing srung 'khor bsgom /
me tog bkye bsdu dang sems bskyed gsal gdab /
chos bshad khyad par /
de'ang chos dbyings gdod nas rnam par dag pa'i rang rtsal byang chub sems kyi rol pa shin tu phra ba'i rtsa rlung thig le las rags par khams gsum gyi snod dang bcud du snang ba thams cad /
kun bzang mu kha le'i mkha' klong dbyings gsum gyi rang bzhin du ye nas shar ba la rang byung rig pa rang sa zin nas ye shes chen po'i rtsal rdzogs pa /
dpal bla na med pa'i he ru ka mngon rdzogs rgyal pos ye shes kyi ma mo sku las sprul /
las kyi ma mo rnams dam la bzhag ste rgyud sde mtha' yas pa gsungs /
rig 'dzin rtsal 'chang rnams kyis de la brten nas lung dang man ngag gi rim pa ji snyed byung ba thams cad 'phags yul du slob dpon d+ha na saMskr-ita dang gangs can gyi ljongs su dpal he ru ka rdo rje thod phreng rtsal gyis spel bar mdzad cing /
'brog mi dpal gyi ye shes sogs bka' nas bkar brgyud pa dang /
sprul sku ra shag chen po'i zab gter las byon pa sogs sngon dus ma mo rol pa'i bshad sgrub phrin las shin tu dar bas gangs can bstan 'gro'i bde skyid sprin bral yar zla'i dpal ltar rgyas par gyur kyang /
deng sang mtshan tsam gyi lhag mar gyur cing snyigs ma'i rtsal shugs je rgyas su gyur pa'i skabs 'dir rtsa ba'i gzhung nyid las /
srid pa ma mo'i tan+t+ra'i bcud :
snying po mchog gi thig le 'di :
slob dpon d+ha na saMskr-itas :
nyi ma 'od zer bdag la bstsal :
ma 'ongs bskal pa'i tha ma ru :
chos byed dmod cing sdig byed bstod :
bzang po'i drin lan ngan gyis 'jal :
mna' dang chad la cir mi sems :
mi dge 'jol nyog spyod pa dang :
sngags kyi 'da' dka'i sa ma ya :
khrel med chu la bskyur ba'i dus :
srid pa'i ma mo thams cad 'khrugs :
nad mug mtshon gyi bskal ngan ldang :
mtha' bzhi'i 'byung po dbus su lhags :
kla klos bstan zhabs sdud nye'i tshe :
las 'phro can la dngos su ston :
des kyang rang gi snying la bzhag :
dus la babs na gsang ste spel :
rang gzhan mang po'i don du 'gyur :
zhes gsungs pa ltar ma mo'i rol pa'i rgyud lung man ngag mtha' dag gi yang snying bcud du dril ba'i gnad kyi ti ka 'di nyid mkhas shing dngos grub brnyes pa thams cad kyi spyi rje /
sprul pa'i gter chen 7pad+ma 'od gsal mdo sngags gling pa la bka' gter chos sgo rab 'byams kyi bka' babs chen po bdun bzhugs pa'i nang tshan zab mo snyan du brgyud pa'i chos skor las byon pa ste /
de'ang mdo khams yon tan gnas lnga gcig 'dus rdzong shod bde gshegs 'dus pa'i pho brang chen por bzhugs pa'i skabs su dag pa'i snang ba 'byams klas pa'i ngang /
dur khrod chen po bsil tshal rang byung mchod rten bde byed brtsegs pa'i drung du bka' babs rig 'dzin chen po rnam pa dgus byin gyis brlabs shing /
rgyud dang sgrub sde'i gdams pa'i snying po rnams kun 'dus rig 'dzin pad+ma bde ba chen po ye shes sku'i rnam rol gcig nyid du mar 'char bas so sor bstsal pa las /
'dir slob dpon chen po d+ha na saMskr-itas byin gyis brlabs shing rnal 'byor gyi dbang phyug nyi ma 'od zer gyi snyan brgyud du bstsal pa ste /
'di'i dgos pa'ang gzhung las /
rang don nyams blangs bar chad zhi :
gzhan don las sbyar bstan la phan :
zab don snying po'i gsang ba la :
rtse gcig bsgoms pas 'ja' lus sku :
zla ba drug gi nges par 'thob :
de phyir shin tu gces pa'i don :
snying gi ti la ka ru zungs :
zhes bsngags pa don dang ldan pa'i srid pa ma mo'i gnad tig gi smin byed sgrub pa la sogs kyis mtshams sbyar nas maN+Dal 'bul du gzhug
/slob dpon dpal chen he ru ka mngon rdzogs rgyal por dngos su gsal ba la mos gus drag pos thal mo me tog dang bcas te gsol ba 'debs pa 'di'i rjes zlos mdzod /
ho :
'byung lnga'i khyab bdag rtag pa'i ma :
dgyes rol he ru ka dpal che :
dam tshig gsang ba'i mkha' klong du :
bde chen bdud rtsi dbab par mdzod :
lan gsum /
dpal chen mngon rdzogs rgyal po rang snang ye shes kyi dkyil 'khor 'khor lo rtsa gsum rgyal ba chos srung dang bcas pa mkha' khyab tu bzhugs pa la /
bdag sogs sems can thams cad deng nas byang chub ma thob kyi bar du rtse gcig gus pa chen pos skyabs su 'gro ba'i 'dun pas 'di'i rjes zlos /
a :
skye ba med pa'i ye shes las :
sogs las byang ltar lan gsum /
pha mar gyur pa'i mkha' mnyam gyi 'gro ba mtha' dag he ru ka'i go 'phang mchog la 'god par bya /
de'i ched du gsang ba'i dkyil 'khor chen por smin byed zab mo'i sgor zhugs shing lam rim pa gnyis kyi rnal 'byor la brtson par bgyi'o snyam du sems bskyed pa 'di'i rjes zlos /
hU~M:
de bzhin nyid dbyings ma rtogs pa'i :
sogs lan gsum /
rgyud rnam par dag par bya ba'i slad du /
zhing mchog dam pa de dag gi spyan sngar tshogs gnyis gsag cing sdig sgrib sbyang ba dang dge rtsa yongs su spel bar byed pa'i ting nge 'dzin rjes su dran pas rgyun bshags yan lag brgyad pa 'di'i rjes zlos /
ho :
rdo rje slob dpon sangs rgyas dpal :
sogs lan gsum /
dbang gi gzhi dgod cing ye shes pa'i byin rlabs dbab pa'i slad du khyed rang rnams lus ngag yid gsum gcun la dmigs pa 'di rtse gcig tu sgoms shig
/oM ma hA shUn+ya tA dz+nyA na badzra swa b+hA ba At+ma ko\u0f85 haMH
dbyings stong pa nyid yum gyi mkha' klong chen por bde stong ye shes kyi snang char khyed rang rnams gang du gnas pa'i go sar /
pad+ma nyi ma dregs pa bsnol ba'i gdan gyi steng du rang rig pa'i ngo bo hU~M mthing nag las /
khyed rang dpal chen he ru ka mngon rdzogs rgyal po sku mdog mthing nag nam mkha' dwangs pa'i mdog can las kha dog sna tshogs pa'i 'od zer cir yang 'gyur ba /
khro zhing sgeg la chags pa'i nyams can /
phyag g.yas pas rdo rje'i bya khyung dang g.yon pas zhing gi dbyug to phyar ba /
dpal gyi chas bcu dang dur khrod kyi chas brgyad kyis brgyan pa /
yum nyid zhi bde mchog mu kha le mthing skya kha T+wAM ga dang thod khrag bsnams nas 'khril ba /
zhabs bzhi 'dor stabs me dpung 'khrugs pa'i klong na gsal bar gyur pa'i spyi bor oM dkar po /
mgrin par AHdmar po /
thugs kar hU~M sngon po rnams kyis mtshan pa dang /
slob dpon dpal chen he ru ka yab yum mnyam par sbyor ba'i mkha' gsang las bde ba'i sgra dang 'od zer gyis snang ba chos kyi dbyings kun tu khyab pa 'phros pas bsgoms pa dang 'dra ba'i ye shes sems dpa' dang /
rtsa gsum rgyal ba sras dang bcas pa rnams kyang dpal chen mngon rdzogs rgyal po'i sku gsung thugs kyi phyag rgya'i rnam par kha char bu yug 'tshubs pa ltar byon nas khyed rang rnams la thim pas byin gyis brlabs pa'i mos 'dun drag tu mdzod cig
/spos rol dang snying po'i sngags mthar /
dz+nyA na badzra A be sha ya a AH
btags pa brjod la dbab /
ye shes pa'i byin rlabs kyi rgyun byang chub ma thob kyi bar du brtan par mos shig
/tiSh+Tha badzra /
zhes rgya gram mgor bzhag
/dbang dngos gzhi la bum pa gsang ba sher ye bzhi pa rnams dang mtha' rten rnam pa lnga'i dbang rnams rim par 'byung ba las /
dang po bum dbang gi slad du dmigs pa 'di ltar du mdzod /
slob dpon dpal he ru ka'i thugs ka nas 'phros pa'i 'od zer gyi snang bas dbang gi lha nam mkha' gang bar sad pa rnams kyis bkra shis pa'i rnam pa du ma dang ldan pas /
gsang ba'i bum pa dpal chen he ru ka'i rten dang brten pa yongs su rdzogs pa'i ngo bos dbang bskur bar mos shig
/b+han+d+ha spyi bor bzhag la /
oM:
lnga ldan yum gyi b+han+d+ha ru :
mngon rdzogs sprul par bcas pa bzhugs :
byang chub thig le gcig tu rdzogs :
rdo rje rgyal por khyod dbang bskur :
gu h+ya ka la sha a b+hi Shiny+tsa oM:
des bum pa'i dbang thob /
lam bskyed rim bsgom pa la dbang /
lta ba ngo bo nyid gsum mngon du byed pa dang /
grub mtha' 'khor 'das dbyer med snyog
/'da' ka 'od kyi gong bu sgras 'pho bar dbang /
'bras bu rang bzhin lhun grub kyi sprul sku 'grub pa'i skal pa can du byas pa yin no //
gnyis pa gsang ba'i dbang gi slad du /
bla ma dpal chen po yab yum snyoms par zhugs pa'i bde chen byang chub sems kyi bdud rtsi'i rgyun /
pad+ma b+hany+dza'i bcud du bskyil ba khyed rang rnams kyi mgrin par myang bas lus thams cad bde bas gang bar mos shig
/thod pa'i bdud rtsi sbyin la /
A:
rtsa srog tsit+ta'i rgyun las drangs :
mchog gi bdud rtsir ro mnyam bskyil :
dkar dmar lhag pa'i dam tshig rdzas :
dpa' bo chen po'i lce la bzhag :
gu h+ya sa ma ya a b+hi Shiny+tsa A:
des gsang ba'i dbang thob /
lam bdag byin brlab pa bsgom pa la dbang /
lta ba rang byung ye shes mngon du byed pa dang /
grub mtha' ma 'dres yongs rdzogs snyog
/'da' ka dpe'i 'od gsal du 'pho ba la dbang /
'bras bu rang bzhin lhun grub longs sku 'grub pa'i skal pa can du byas pa yin no //
gsum pa shes rab ye shes kyi dbang gi slad du /
rnam med bde ba chen po'i ye shes rnam bcas phyag rgya'i gzugs su shar ba rigs can mchog gi mtshan nyid rdzogs pa'i pho nya gzhon nu ma gtad pa dang 'du shes gsum ldan gyis snyoms par zhugs pas /
yas bab rgyu dang mas brtan 'bras bu'i dga' ba bzhi'i mthar lhan skyes dpe'i 'od gsal mngon du byas par mos shig
/rig tsaka gtad la /
hU~M:
'di ni 'byung ba lnga yi bdag :
srid zhi'i spyi dpal chen mo ste :
lus ngag 'dod pa mnyam ldan pas :
lhan cig skyes dga' bslab par gyis :
gu h+ya su kha a b+hi Shiny+tsa hU~M:
des shes rab ye shes kyi dbang thob /
dkyil 'khor 'khor lo thabs kyi lam bsgom pa la dbang /
lta ba lhan skyes ye shes mngon du byed pa dang /
grub mtha' bde stong rgya chung ba snyog
/'da' ka rdo rje sems dpar 'pho ba la dbang /
'bras bu rang bzhin lhun grub chos sku 'grub pa'i skal pa can du byas pa yin no //
bzhi pa tshig dbang rin po che'i slad du /
sngar dpe las skyes pa'i lhan skyes bde ba chen po'i rang ngo bltas nas mnyam par bzhag pas /
dpe bral rang byung gi ye shes smra bsam brjod pa las 'das pa 'od gsal chos sku'i dgongs pa'i rang mdangs bskyang bar mdzod cig
/ho :
ltos shig cir yang grub pa med :
grub pa med pa'i sems nyid la :
bde ba'i rol rtsal mkha' dang mnyam :
yang dag nges don rtogs par gyis :
gu h+ya dz+nyA na a b+hi Shiny+tsa a a a :
des bzhi pa tshig dbang rin po che thob /
lam rdo rje rba rlabs bsgom pa la dbang /
lta ba chos rnams rnam dag mngon du byed pa dang /
grub mtha' bde stong rgya che ba snyog
/'da' ka phyag rgya chen por 'pho ba la dbang /
'bras bu rang bzhin lhun grub ngo bo nyid sku 'grub pa'i skal pa can du byas pa yin no //
de rnams kyis dbang gi dngos gzhi grub /
mtha' rten rjes su gnang ba la rnam pa lngar yod pa las /
dang po sku phyag rgya'i rjes su gnang ba'i slad du dkyil 'khor gyi dpal he ru ka'i sku las ye shes kyi sku lus kyi dkyil 'khor dang bcas pa 'phros /
khyed rang gi spyi bo nas zhugs te thim pas phung khams skye mched thams cad lha sku phyag rgya chen por gnas gyur /
snang ba thams cad lha'i 'khor lor shar bar gyur par mos shig
/thod sku spyi bor bzhag la /
oM:
bla na med pa'i he ru ka :
'byung ba lnga bdag ma mo'i tshogs :
ye shes las dang 'jig rten gyi :
rdo rje'i sku yi dbang bskur ro :
kA ya a b+hi Shiny+tsa oM:
gnyis pa gsung snying po sngags kyi rjes su gnang ba'i slad du dkyil 'khor gyi dpal he ru ka'i mgrin pa nas bsnyen sgrub sngags kyi phreng ba 'od zer dang bcas pa 'phros /
khyed rang gi mgrin par thim pas srog rtsol rlung gi rgyu ba thams cad rdo rje'i sngags su gnas gyur /
sgra grags thams cad mi shigs nA da'i rang sgrar 'char bar gyur par mos shig
/sngags byang dang phreng ba mgrin par bzhag la /
A:
'jig rten rtsa la las rlung sngags :
thig le yi ge'i gzugs su shar :
rtag tu chu bo'i rgyun bzhin zlos :
rdo rje'i gsung mchog thob par 'gyur :
wA ka a b+hi Shiny+tsa A:
gsum pa thugs ye shes chen po'i rjes su gnang ba'i slad du /
dkyil 'khor gyi dpal he ru ka'i thugs las 'od zer gyi gong bu kha dog lnga ldan tsit+ta'i dbyibs can 'phros /
khyed rang gi snying gi dbus su thim pas ngar 'dzin gyi rtog pa rig stong 'od gsal chen por gnas gyur /
rtog tshogs thams cad ye shes kyi 'khor lor 'char bar gyur par mos shig
/tsit+ta'am shel rdo snying gar bzhag la /
hU~M:
tsit+ta rang byung gsang ba'i sbubs :
ye shes gcig las 'gyur ba med :
'di nyid bsgom pa'i rnal 'byor pa :
rdo rje snying po'i thugs su 'gyur :
tsit+ta a b+hi Shiny+tsa hU~M:
bzhi pa yon tan bdud rtsi'i rjes su gnang ba'i slad du /
tshul bzhin du sbyar nas bsgrubs pa'i myong grol bdud rtsi rA sA ya na dam tshig gi rdzas su brten pas spangs rtogs 'bras bu'i yon tan 'bad med du rgyas par mos shig
/chos sman sbyin la /
swA:
myang bas grol ba'i bdud rtsi ni :
dran pa tsam gyis bde chen skye :
sngags kyi dam tshig 'di spyod la :
'bras bu'i yon tan rgyas par gyis :
gu Na a b+hi Shiny+tsa swA:
lnga pa phrin las mdos gtor gyi rjes su gnang ba'i slad du /
snod bcud yongs rdzogs kyi mdos gtor sman raka phyag tu gtad pas srid pa ma mo rol pa'i phrin las rnam pa bzhi la rang dbang thob par gyur par mos shig
/mdos raka gtad la /
hA:
snang ba gzhir bzhengs mdos su byas :
srid pa sman dang rak+tar bskyil :
snod bcud yongs rdzogs mdos chen pos :
phrin las rnam bzhi sgrub par gyis :
karma a b+hi Shiny+tsa hA:
de rnams kyi rjes 'brel du bkra shis tshe'i dbang dang dngos grub sbyin pa la /
khyed rang rnams dpal chen mngon rdzogs rgyal por gsal ba'i thugs kar tshe rten nyi zla'i gwa'u'i dbus su dwangs srog b+h+rU~M yig ljang gu 'od zer gyi phreng ba can du gsal thobs /
slob dpon dang dkyil 'khor pa'i thugs ka nas 'od zer dmar po lcags kyu'i dbyibs can dang /
ye shes las dang 'jig rten gyi srid pa ma mo'i tshogs nyi zer gyi rdul lta bu spros pas /
khyed rang rnams kyi bla tshe chad nyams yar pa thams cad dang /
'khor 'das brtan g.yo'i bcud dang dwangs ma thams cad 'chi med bdud rtsi'i rnam par bkug
/khyed rang rnams kyi snying ga'i tshe rten dang mdun gyi sgrub rdzas la sib sib thim par mos shig
/ces byas la tshe 'gugs gtang /
tshe 'brang dpal chen por gsal ba'i gnas gsum nas 'od zer bdud rtsi'i rgyun byung /
khyed rang gi gnas gsum du zhugs te lus thams cad gang bas rtsa rlung thig le sgrib bral du byas /
sgo gsum mi shigs rdo rje gsum gyi rang bzhin du gyur /
dwangs ma snying ga'i tshe rten la thim /
nyi zla'i gwa'u kha bsgrigs /
'od zer rdo rje'i drwa bas 'gyur med du rgyas gdab par mos shig
/tshe 'brang spyi bor bzhag la /
b+h+rU~M:
'chi med bcud kyis gtams pa yi :
dngos grub mchog gi tshe dang dpal :
sgrub pa'i rdzas la brten nas kyang :
sgrub mchog srog gi thig ler stsol :
A yur+dz+nyA na sid+d+hi hU~M:
zhes brjod cing tshe ril dang tshe chang yang sbyin /
mtshams sbyor spyi mthun byas la shis brjod kyi tshig phreng ci rigs brjod /
de dag gis srid pa ma mo'i gnad tig gi smin byed rjes 'brel bcas tshang bar grub pa lags /
de'i grol byed khrid kyi rim pa zab mo zhu ba'i yon du maN+Dal phul /
de'ang rtsa ba'i gzhung nyid las gsal zhing rgyas par bstan pa 'di la rtse gcig tu gsan par zhu /
'dod pa'i khams ni rtsa yin te :
zhes pa nas /
don gyi btsan sa zin pa 'o :
sa ma ya :
zhes ma mo bka' gter gyi rgyud lung chen po rnams su'ang gab 'thor sbas pa'i tshul gyis dkyus gcig tu ma bstan pa'i zab gnad mtha' dag dkyus gcig tu bstan pa'i zab khrid 'di lta bu shin tu dkon cing /
'di'i gnad don snying po /
'dod khams rtsa gtso bor gyur pa'i rags pa lus kyi snang zhen sbyong ba'i bskyed rim rnal 'byor lus dkyil dang phra thig la brten nas sngags kyi zhi gnas sgrub pa /
gzugs khams rlung gtso bor gyur pa'i ngag gi zhen pa sbyong ba'i bzlas pa'i rnal 'byor la ngag bzlas rdor bzlas bum pa can la brten nas lhag mthong gi gzhi sgrub pa /
gzugs med khams sems gtso bor gyur pa'i thig le bde ba chen por lam du bslang ba rang lus dang gzhan lus la bsten nas bde stong zung 'jug phyag rgya chen po sgrub pa rnams kyis bsdus pa ste /
de lta bu'i zab don nyams su blangs nas tshul bzhin du rgyud la sbyor bar mdzod cig
/de rnams kyis ma mo'i gnad tig gi dbang khrid chig rdzogs su bgyis grub pa lags pas sogs kyis mtshams sbyar nas dam tshig khas blang /
gtang rag maN+Dal /
lus 'bul dge bsngo bcas spyi ltar bya /
slob dpon gyis rjes kyi bya ba tshogs la rol zhing lhag ma gtang /
chad brtan rta bro rnams song nas gtang raka mchod bstod /
nongs bshags bzod gsol /
mdun bskyed ye shes pa skabs bstun gyis gshegs bstim /
bdag bskyed bsdu ldang /
bsngo smon shis brjod kyi bar las byang ltar bya'o //
dbyings kyi ma mo sher phyin dgongs don rtogs //
ye shes ma mo rigs lnga'i phyag rgyar rdzogs //
'jig rten ma mo'i stong srog rang dbang thob //
las kyi ma mo bran du bkol byed shog
/ces snga na med pa'i zab gsang rmad du byung ba 'di nyid snyigs ma'i dus 'dir lhag par mkho bar mthong nas 'phel rgyas su 'gyur ba'i sgor dmigs te phyogs bral du spyod pa'i rnal 'byor pa pad+ma gar dbang blo gros mtha' yas pa'i sdes tsa 'dra rin chen brag gi sgrub gnas kun bzang bde chen 'od gsal gling du bgyis pa dge legs 'phel ///
/
