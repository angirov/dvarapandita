@#//
dam can mgar ba nag po'i phrin las rjes gnang dang
bcas pa dam ldan re skong zhes bya ba bzhugs so //
khrag 'thung rta mchog rgyal por 'dud //
de sprul mthu ldan dregs pa'i gtso //
gter kha bye ba'i gnyer 'dzin pa //
skyes mchog rdo rje legs pas skyongs //
'di'i sgrub pa'i lag len gzhan nas shes dgos la /
phrin las dang rjes gnang tsam la gong du yi dam gyi mchod gtor bsham pa'i mdun du zangs lcags kyi snod du mkhar thabs steng gtor ma zur gsum ra mgos mtshan pa /
mdun du lha bshos dkar po /
g.yas su gshin rje khrom ris can /
rgyab tu bdud bshos nag po /
g.yon du btsan bshos dmar po /
'dabs su thod pa skam rlon gyis bskor ba rgyan ldan sku tsaka dar gdugs kyis brgyan pa bkod /
de mdun mchod gtor gru gsum dmar po dang /
zhi drag gi mchod pa bshams pa ni sbyor ba'o //
phrin las dngos la thog mar phyag rdor ram rta mgrin dmar nag gang rung gi bdag bskyed bzlas pa dang bcas pa byas /
mchod rdzas byin gyis brlab pa ni /
oM big+h+nAn+ta kr-i ta hU~M phaTaHkyis bsang /
swa b+hA bas sbyang /
stong pa'i ngang las a las pad+ma'i snod yangs shing rgya che ba rnams kyi nang du /
hU~M yig las byung ba'i mchod yon /
me tog
/bdug spos /
snang gsal /
dri chab /
zhal zas /
rol mo /
phyi nang gsang ba'i rten rdzas /
rin chen /
'bru sman /
rtsi bcud /
nor dbyig
/go mtshon /
'phan gdugs /
rgyal mtshan la sogs pa mchod pa'i yo byad rnam pa sna tshogs pa dwangs shing thogs pa med pa /
'dod pa'i yon tan lnga dang ldan pa /
rgya cher 'phro zhing zad mi shes pa /
skyes bu chen po 'khor dang bcas pa'i thugs mnyes par byed cing tshims pa skyed pa rnams su gyur /
oM badzra ar+g+haM AHhU~M/
nas /
shab+da AHhU~M/
mdun rten bsang sbyang /
stong pa nyid du gyur /
stong pa'i ngang las rang gi mdun du pha wang long bu'i sku mkhar /
'ja' tshon sna lnga'i 'od zer 'phro ba /
steng na dug gi sprin chen 'khrigs pa las 'brug gi sgra chen po sgrog cing /
gnam lcags thog gi bu yug 'tshubs pa /
phyi rol du khrag gi rgya mtsho khol zhing rlung nag 'tshub ma 'khyil ba /
mtha' ma lcags ri nag pos bskor ba'o //
de'i nang du paM las pad+ma /
raM las nyi ma'i dkyil 'khor gyi steng du /
ra skyes kham pa rwa la dkar khung sum brtsegs dang ldan pa /
de'i steng du yi ge tri nag po /
de las 'od zer 'phros 'dus pa las dam can skyes bu chen po sku mdog mthing nag tu 'dug pa /
zhal gcig phyag gnyis spyan gsum pa /
zhal gdangs shing mche ba rnam par gtsigs pa /
dbu skra dmar ser gyen du 'bar ba /
zhal nas dug gi kha rlangs 'thul ba /
g.yas na khro chu'i tho ba thogs pa /
g.yon na sbud pa nag po thogs pa /
rdo rje 'dzin pa bdag gis las ci bgyi zhes zer zhing /
zhal nas sod cig dang rgyob cig la sogs pa'i sgra sgrog pa /
sku la dar nag gi 'jol ber gser gyi rdo rje'i ri mo can dgu brtsegs gsol ba'i nang ma la gser rked rin chen ska rags su bcings pa /
de'i 'khor du lha dang /
gshin rje dang /
bdud dang /
btsan gyi ging chen sde bzhi /
lha'i dge bsnyan brgya dang nyi shu /
btsan gyi dge bsnyen brgya dang nyi shu
/bdud kyi dge bsnyen brgya dang nyi shu ste mched zla sum brgya drug cu dang /
rdo rje dpal dang ldan pa sogs yum chen dgyes sde mo bcu gnyis /
klad na lcags kyi bya khra lding ba /
rgyab na lcags spyang 'ur ba 'grol zhing /
mdun na zangs kyi 'phar ba rgyug pa /
g.yas na dred mo lag dkar thal mo rdeb cing /
g.yon na dom bu snying dkar ngar sgra 'don pa la sogs za byed mche ba can gyi lha tshogs /
gnas gtsang ma'i lha'i 'khor tshogs 'bum phrag gcig
/btsan gyi 'khor tshogs 'bum phrag dgu
/gshin rje'i 'khor tshogs 'bum phrag brgyad /
bdud kyi 'khor tshogs 'bum phrag bcu gnyis /
klu'i 'khor tshogs sa ya phrag bdun /
gnod sbyin gyi 'khor tshogs 'bum phrag bzhi la sogs pas bskor zhing /
bdag gi bka' nyan dang gsung sdod kyi tshul du gnas pa'i thugs kar tri nag po /
bdag nyid yi dam lha'i sa bon dang tri las 'od zer 'phros pas /
'og min gyi gnas nas bcom ldan 'das rnam par snang mdzad kyi 'khor du gnas pa rdo rje rigs kyi sems dpar bzhugs pa ye shes kyi rdo rje legs pa dang /
ri bo ma la ya'i rtse mo thod pa'i gzhal med khang na dpal phyag na rdo rje'i 'khor du gnas pa dam tshig gi rdo rje legs pa dang /
nyi ma nub phyogs pha wang long bu'i sku mkhar na skyes bu chen po'i tshul du gnas pa las kyi rdo rje legs pa ste /
dam can skyes bu chen po 'khor dang bcas pa rnams spyan drangs /
tri badzra sA d+hu sa pa ri bA ra badzra sa mA dzaHdzaH
rnga brdung zhing dbyangs dang bcas pas /
hU~M/
dam can skyes bu chen po ging gi bdag
/dpal ldan dregs pa rta mgrin thugs las sprul //
dam can skyes bu rdo rje'i mtshan can khyod //
thugs rje'i dbang gis gnas 'dir gshegs su gsol //
hU~M/
dam tshig dbang gis stong gsum kun nyul zhing //
sangs rgyas bstan la gnod pa'i dgra bo rnams //
thams cad dbyings su sgrol bar mdzad pa yi //
nag po'i tshogs dang bcas te gshegs su gsol //
hU~M/
dpal ldan skyes bu phrin las mdzad pa'i tshe //
mched zla sum brgya drug cur bcas pa dang //
za byed mche ba can dang bcas pa rnams //
dgra bo'i sha khrag gsol zhing da tshur byon //
hU~M/
dpal ldan dbang phyug 'jig rten skyong ba'i gtso //
'gro ba'i don du thugs rjes skur sprul nas //
sgrub pa po la sdang ba'i dgra bgegs rnams //
'dul mdzad skyes bu chen po da tshur byon //
'khor ba'i skyon gyis ma gos sku mdog nag
/log lta 'dul phyir sku la ber nag gsol //
'gro drug dbyings su sgrol phyir spyan rtsa dmar //
dgra bgegs 'dul phyir smin ma ag tshom ser //
nyon mongs sreg phyir zhal nas me 'bar zhing //
shangs nas rlung nag 'tshubs ma 'khyil ba yis //
'khor ba'i nyon mongs log lta 'joms par byed //
dam can skyes bu rdo rje'i mtshan can khyod //
deng 'di nas ni snying po byang chub bar //
rdo rje legs pa skyes bu khyod nyid dang //
mi 'bral phyir na gnas 'dir gshegs su gsol //
bstan pa bsrung phyir gnas 'dir gshegs su gsol //
ces dang /
dus gsum sangs rgyas kun gyi bstan bsrung zhing //
grangs med thog ma'i dus nas sems bskyed pa //
sngon tshe de bzhin gshegs pas byin brlabs pa //
phyag na rdo rjes dbang bskur dam tshig can //
badzra sA d+hu drag po mthu bo che //
sgrol ba'i ging chen dung gi thor tshugs can //
shar phyogs tshangs pa dkar po snying 'byin dang //
lha srin sde brgyad dmag dpon me ru tse //
yab rje nag po srog bdag kun gyi rje //
yam shud dmar po btsan gyi rje bo dang //
drag po drag mo btsan gyi rje bo rnams //
srog snying gnad nas spyan 'dren gshegs su gsol //
bzhugs gsol ni /
hU~M/
dpal ldan khrag 'thung bka' yi dkyil 'khor du //
'khor lo 'bar ba'i phyi rim dur khrod la //
mi ro rta ro gcal du bkram pa'i steng //
ra skyes seng ge ma he khyu mchog dang //
rta yi rgyal po nyi zla brtsegs pa'i steng //
skyes mchog dregs pa'i gtso bo 'jigs byed che //
chos skyong dregs byed 'khor dang bcas pa rnams //
thugs dam bskang phyir brtan par bzhugs su gsol //
dam can skyes bu chen po khyod nyid ni //
sangs rgyas bstan pa yun du bsrung ba dang //
'gro ba'i don du thugs rjes brtser dgongs la //
gnas 'dir spyan 'dren mchod phyir bzhugs su gsol //
zhes spyan drangs dbyer med du bzhugs par bsam /
gtso 'khor rnams kyi spyi bor phyag na rdo rje dang /
pad+ma badzra bsgom /
ljags thog tu bdud rtsi blud la /
mgo bor rdo rje bzhag par mos shing /
rgyal ba rnams kyis ji ltar bka' bstsal cing /
khro rgyal rnams kyis dbang bskur dam bzhag pa //
pad+ma badzras ji ltar bsgos pa bzhin //
rang gi khas blangs dam bcas dran par mdzod //
rang nyid yi dam gyi nga rgyal brtan pos spyi bor rdo rje bzhag
/lce la bdud rtsi byin par mos la /
oM badzra sA d+hu sa ma ya wa ka traM traM/
shi ni kra ma ni /
sa ma ya sA d+hu /
tri dzaH
dzaHhU~M baM hoH
lan gsum /
mchod pa ni /
hU~M/
dregs byed khyod rnams mchod pa'i dam rdzas ni //
thang skyes chu skyes me tog sna tshogs dang //
spos mchog rnams dang gsur gyi mchog rnams dang //
zhun chen snang gsal sgron me sna tshogs 'bul //
sman stong bdud rtsi sbyar ba'i dri chab dang //
sha khrag ba liM zhal zas ar+g+haM dang //
sil snyan sgra dbyangs sbyar ba'i rol mo rnams //
chos skyong rgyal po 'khor dang bcas la 'bul //
mchog tu mdzes shing yid 'ong gzugs rnams dang //
rab tu sgra snyan tshims byed rmad byung dri //
ro brgya dang ldan phun tshogs zhal zas rnams //
ngo mtshar reg bya sna tshogs khyod la 'bul //
lha rdzas 'khor lo rin chen bsam 'phel satri /
khyim bdag cang shes myur 'gro glang chen mchog
/ma lus dpung las rgyal byed dmag dpon te //
rgyal srid rin chen bdun yang khyod la 'bul //
sra brtan mi shigs khro chu las grub cing //
nyon mongs dgra dpung 'joms pa'i tho ba ni //
rdo rje rin chen gyis spras rab mdzes pa'i //
rin chen yu ba can 'di khyod la 'bul //
mnyen zhing yangs pa'i khong dang ring po yi //
mchu ldan drag po'i shugs can rlung gi tshogs //
phyogs mthar spros pas dgra rnams rdul phran bzhin //
rlog byed rlung gi gter 'di khyod la 'bul //
bye brag gtor ma 'bul ba ni /
bsang sbyang /
stong pa'i ngang las /
yaM las rlung gi dkyil 'khor /
raM las me'i dkyil 'khor /
de'i steng du a las pad+ma'i snod yangs shing rgya che ba /
de'i nang du /
go ku da ha na las sha lnga /
bi mu ma ra shu las bdud rtsi lnga /
yi ge de dag gis mtshan pa'o //
rang gi sna bug g.yon pa nas rlung hU~M gi dbyibs can 'phros /
rlung gi dkyil 'khor la phog
/ba dan bskyod pas /
rlung g.yos /
me sbar /
thod pa dros /
rdzas rnams khol /
nyes pa'i skyon rnams phyir lud /
de'i steng du oM AHhU~M las 'od zer 'phros /
de bzhin gshegs pa rnams kyi thugs ka nas ye shes kyi bdud rtsi bkug
/dam tshig gi bdud rtsi dang gnyis su med par 'dres /
ye shes kyi bdud rtsi'i rgya mtsho chen por gyur /
oM AHhU~M/
lan gsum brjod /
'bul ba ni /
hU~M/
dam can skyes bu chen po 'khor bcas la //
sha khrag dmar gyi gtor ma chen po dang //
ra yi rnam lnga tshil gyi dud pa 'di //
dam can skyes bu khyod la mchod pa 'bul /
khams gsum stong gsum 'byung bzhi las grub pa'i //
nor gyi mchog gyur rin chen rnam pa bdun //
dam rdzas ba liM la sogs thams cad kyang //
dam can skyes bu khyod la mchod pa 'bul //
sangs rgyas bstan la gnod pa'i dgra bgegs dang //
bla ma la sdang gsang sngags smod pa sogs //
sgrub pa po la sdang ba'i dgra bo yi //
dam nyams dgra bo'i sha khrag mchod par 'bul /
khyod la mchod pa phul ba'i bsod nams kyis /
khams gsum sems can bde zhing skyid pa dang //
sgrub pa po la tshe ring nad med cing //
mthu dang longs spyod rgyas pa'i dngos grub stsol //
oM badzra sA d+hu sa ma ya wa ka traM traM shi ni kra ma ni sa ma ya sA d+hu tri dzaHdzaHhU~M baM hoH
i daM ba liM ta kha kha khA hi khA hi /
zhes lan gsum mam bdun sogs brjod /
dam rdzas bdud rtsi'i gtor ma rgya chen po 'di 'bul lo //
yongs su bzhes la sangs rgyas kyi bstan pa bsrung ba dang /
bdag cag dpon slob 'khor dang bcas pa rnams kyi rkyen phyi nang gi bar du gcod pa thams cad zhi ba dang phrin las rnam pa bzhi thogs pa med par 'grub pa'i sdongs grogs rgya chen po mdzad du gsol /
bstod pa ni /
hU~M/
dam can mgar ba'i mtshan can nag po che //
zhal gcig phyag gnyis dbu skra dmar ser 'khyil //
g.yas kyi phyag na khro chu'i tho ba thogs //
g.yon gyi phyag na mgar gyi sbud pa bsnams //
ra la bcibs shing sku la ber nag gsol //
spyan rtsa dmar zhing ljags ni glog ltar 'khyug
/dam nyams dgra bo khyur mid bgyid mdzad pa //
zhal nas rkan sgra drag por brdabs pa yis //
log par lta ba'i bgegs rnams 'dar du 'jug
/srid gsum gdug pa'i tshogs rnams ma lus kun //
zil gyis gnon cing dbang du sdud mdzad pa //
dam can mgar ba'i tshogs la phyag 'tshal bstod //
bzlas pa ni /
dam can gyi thugs kar nyi ma la gnas pa'i tri nag po'i mthar sngags kyi phreng bas g.yas su bskor ba /
bdag gi thugs ka'i 'od zer gyis bskul bas sngon gyi dam tshig dran nas ci bsgo ba'i las thams cad thogs med du bsgrubs par mos la gong gnon sngon du 'gro ba'i snying po ci lcogs bzla /
skong gsol ni /
mchod gtor kha gso /
byin rlabs gong ltar byas la /
hU~M/
dregs byed khyod rnams sogs kyi tshig bzhi mtshams rnams su /
khyod kyi thugs dam gnyan po bskang gyur cig
/gdug pa 'dul ba'i mthu rtsal dngos grub stsol //
ces sbyar ba dang /
rlung nag 'tshub ma 'khyil ba'i klong dkyil na /
khrag chen rgya mtsho rba klong 'khrugs pa'i dbus /
khro chus bsdams pa'i pha wang long bu'i mkhar //
mtho zhing rab yangs blta bar mi bzod la //
log lta bsad pa'i lus kyi ka gdan sgo //
ka gdung gral grab sha khrag thog leb can //
mngon par bkra ba'i 'ja' tshon 'od zer 'phro //
zhing chen bla bre bres shing thod pa dang //
rgyu rlon snying phreng drwa phyed do shal 'phyang //
ra skyes mi lpags ba dan rgyal mtshan phyar //
gsar rnying ro dang dum bu nang khrol dang //
skra tshil klad pa rkang sogs lang ling bkram //
keM rus stong phrag bsnol ba'i khri chen bshams //
lcags ri nag pos bskor ba'i pho brang steng //
nam mkha' khyab par khebs pa'i dug gi sprin //
tsha grang rlung 'khrugs drag po'i nga ro sgrog
/'jigs chen gnam lcags rdo rje'i ser chen 'beb //
gshin rje'i grong khyer gsar du lhags pa bzhin //
rab 'jigs dur khrod rgyan gyis bklubs pa 'di //
chos skyong rgyal po 'khor dang bcas la 'bul //
rnam mang rgyan spras tsa ra rog po dang //
a dza tsit+ta pha wang rin chen rdo //
sku gzugs srog 'khor ra yi rgyal mtshan sogs //
'bod bsten sgrub pa'i dam rdzas khyod la 'bul //
in+d+ra nI la mar gad mu tig g.yu //
gser dngul zangs lcags la sogs rin chen bdun //
'bru dang 'bras bu dri sman rtsi bcud sogs //
nor dbyig rnam pa sna tshogs khyod la 'bul //
rang lus bsrung zhing phas rgol gsod byed pa //
sra brtan go cha'i khyad par sna tshogs dang //
rno zhing ngar ldan drag po'i mtshon cha rnams //
'jol ber mthing nag la sogs khyod la 'bul //
stag gzig gcan gzan la sogs g.yang gzhi'i tshogs //
'phen gdugs rgyal mtshan ba dan khri+i gdan bzang //
ra skyes seng ge ma he khyu mchog rta //
dar tshon sna tshogs rgyan spras khyod la 'bul //
rtsa brgyad stong sbyar 'chi med bdud rtsi dang //
dgra bgegs a dza las byung rak+ta'i mtsho //
so sor mthun pa'i dam rdzas sna tshogs pa //
dam can skyes bu khyod la mchod par 'bul /
khyod kyi thugs dam gnyan po skong gyur cig
/gdug pa 'dul ba'i mthu rtsal dngos grub stsol //
ces pa tsam dang /
spro na /
yang gcig thugs dam sogs kyang bya'o //
bshags pa ni /
hU~M/
dam can khyod kyi thugs dang ci 'gal ba //
ma rig dbang gis nyes pa byung ba rnams //
rab tu 'gyod pa'i sems kyis mthol lo bshags //
skyes bu khyod la phrag dog ma mchis kyang /
khyod kyi 'khor du gtogs pa'i 'jig rten pa //
gdug pa'i tshogs ni de dag thams cad la //
thugs dang 'gal bar gyur pa ci mchis pa //
rab tu 'gyod pa'i sems kyis mthol lo bshags //
bdag gis rab tu bshags pa'i bsod nams kyis //
bdag cag dpon slob yon mchod 'khor bcas kyi //
mi mthun phyogs rnams ma lus zhi ba dang //
bsam pa 'grub pa'i dngos grub bstsal du gsol //
de nas phrin las kho na gtang na rjes chog la 'jug
/rjes gnang byed na skong bshags grub pa dang /
las bum bgegs mthar byed sngags kyis byin brlab /
slob ma la khrus bya /
sems bskyed gsal btab la /
de la skyes mchog rdo rje legs pa 'di nyid rnam pa 'jig rten dregs pa'i sde dpon gyi tshul bstan kyang /
don du sangs rgyas thams cad kyi sku gsung thugs kyi sprul pa ste /
'og min gyi gnas su bcom ldan 'das rnam par snang mdzad kyi spyan sngar sku rdo rje'i rang bzhin ye shes kyi rdo rje legs pa dang /
ri ma la ya gnam lcags 'bar ba'i rtser /
gsang ba'i bdag po'i spyan sngar thugs rdo rje'i rang bzhin dam tshig gi rdo rje legs pa dang /
nyi ma nub phyogs pha wang long bu'i sku mkhar na /
dpal ldan dregs pa rta mgrin gyi sprul pa gsung rdo rje'i rang bzhin las kyi rdo rje legs pa'i tshul du bzhugs par gsungs la /
rgyal ba'i bstan pa rin po che srung ba'i phyir dregs pa rang rgyud pa ltar bstan te /
dpal phyag na rdo rjes dbang bskur zhing bstan pa bsrung bar bka' bsgos gnyer du gtad /
rang nyid kyis kyang khas blangs shing dam la zhugs /
de nas slob dpon chen po pad+ma 'byung gnas kyis byin gyis brlabs te /
chos skyong ba'i srung mar mnga' gsol nas /
gtsug lag khang dang gter kha du ma'i gnyer gtad /
stag spyang kha sprod sogs rgyud dang man ngag sgrub thabs mang po gter kha rnams su sbas pa gu ru jo rtse dang rat+na gling pa sogs kyis bton cing /
khyad par grub mchog karma pak+shis dam la btags nas phrin las tha dag thogs med du bsgrubs pas na /
bkra shis la byin chags /
rgyud 'jam la snying nye /
dpa' zhing brtul phod la mthu rtsal che /
dam tshig la gnas shing phrin las myur ba'i chos skyong khyad par can yin /
'di nyid kyi rjes gnang dpal karma kaM tshang gi phyag bzhes ltar bsgrub par bgyi ba la sogs kyis mtshams sbyar nas maN+Dal 'bul du gzhug
/gsol ba 'debs pa 'di'i rjes zlos mdzod /
rdo rje 'dzin pa dgongs su gsol //
sangs rgyas bstan pa bsrung ba'i phyir //
dam can skyes bu chen po yi //
rjes su gnang ba bstsal du gsol //
lan gsum /
rgyud dag par byed pa'i slad du bla ma yi dam dbyer ma mchis pa la rtsa gsum rab 'byams rgya mtshos bskor te bzhugs pa'i spyan sngar yan lag lnga pa'i gsag sbyong bgyi ba'i 'dun pas 'di'i rjes zlos /
dkon mchog gsum la bdag skyabs sogs gsum /
de nas rjes gnang gi gzhi 'god pa'i don du slob dpon la phyag na rdo rje dngos kyi mos 'dun drag po mdzod /
de'ang skyes bu chen po 'di nyid ngo bo ye shes pa yin yang /
gnas skabs su 'jig rten pa ltar bsgrub na bskul bar sla zhing drag las la myur bas /
khyed rang rnams yi dam du bsgom nas /
chos skyong bka' sdod kyi tshul du gtad pa yin pas mos 'dun 'di rnams mdzad 'tshal //
slob dpon gyi thugs ka nas 'od zer 'phros /
khyed rang rnams la phog pas nad gdon sdig sgrib thams cad bsregs /
rnam smin gyi phung po sha khrag rus pa dang bcas pa 'od du zhu /
swa b+hA ba sogs /
stong pa'i ngang las paM las sna tshogs pad+ma 'dab ma 'bum ldan gyi lte bar /
raM las nyi ma'i dkyil 'khor gyi steng du /
khyed rang rnams kyi rnam shes hU~M las rdo rje sngon po hU~M gis mtshan pa de las 'od 'phros /
'phags pa mchod /
sems can gyi don byas /
tshur 'dus yongs su gyur pa las khyed rang rnams skad cig gis dpal gsang ba'i bdag po phyag na rdo rje sku mdog sngon po zhal gcig phyag gnyis pa /
phyag g.yas rdo rje rtse lnga pa nam mkhar phyar zhing g.yon thugs kar sdigs mdzub mdzad pa /
khro gnyer rab tu bsdus shing spyan gsum dus mtha'i me ltar 'bar ba /
zhal gdangs shing mche ba gtsigs pa /
glog ltar g.yo ba'i ljags 'dril zhing hU~M sgra sgrog pa /
dbu skra dang sma ra smin ma dmar ser gyen du 'bar zhing /
sku la sbrul chen po brgyad kyis brgyan pa /
thod pa skam po lngas dbu brgyan cing /
spyi bor mi bskyod pas rgyas gdab pa /
rus pa dang rin po che dang dar sna tshogs kyis brgyan pa /
stag lpags rlon pa'i sham thabs can /
zhabs g.yas bskum zhing g.yon brkyang ba'i 'dor stabs kyis ye shes kyis me 'bar ba'i dbus na bzhengs pa'i dpral bar oM dkar po /
mgrin par AHdmar po /
thugs kar hU~M sngon pos mtshan par sgoms shig
/de ltar khyed rang rnams gsang bdag tu gsal ba la /
skyes bu chen po bka' sdod du gtad pa yin pas /
de la sku bskyed pa'i rjes gnang /
sngags bzlas pa'i rjes gnang /
srog snying blang ba'i rjes gnang /
srung mar gtad pa'i rjes gnang dang bzhi yod pa las /
dang po sku bskyed pa'i rjes gnang ni /
dmigs pa 'di bzhin du mdzod cig
/khyed rang rnams gsang bdag tu gsal ba'i mdun du gtor ma 'di dang tha dad med par nyi ma nub phyogs pha wang long bu'i sku mkhar sogs gong gi bskyed chog skabs ltar brjod /
dam can skyes bu chen po 'khor dang bcas pa rnams spyan drangs /
mdun bskyed kyi lha tshogs la thim pas dbyer med du gyur par mos shig
/rol mo dang bcas pas /
tri badzra sA d+hu sa pa ri bA ra badzra sa mA dzaHdzaHhU~M baM hoHgnyis su med par gyur /
ces brjod /
de ni sku bskyed pa'i rjes su gnang ba yin /
da sngags bzla ba'i rjes su gnang ba ni /
slob dpon gsang bdag tu gsal ba'i zhal nas sngags kyi rang sgra 'gag pa med par sgrog pa la sems gtad /
khyed rang rnams phyag rdor du gsal ba'i thugs ka'i hU~M las 'od 'phros /
mdun bskyed kyi thugs ka'i tri la phog pas thugs rgyud bskul /
skyes bu chen po'i gsung gi dngos grub thob snyam pas 'di'i rjes zlos mdzod /
oM badzra sA d+hu sogs ci rigs brjod /
de ltar byas pas mdun bskyed kyi thugs ka nas sprul pa'i las mkhan dpag tu med pa 'phros /
de rnams la khyed rang rnams kyis ji ltar bka' bsgos pa bzhin phrin las mtha' dag thogs med du sgrub par yod snyam pa mdzod /
de ni sngags bzla ba'i rjes su gnang ba yin /
da srog snying blang ba'i rjes su gnang ba ni /
khyed rang rnams kyis slob dpon la phyag rdor gyi mos 'dun drag tu byas pas /
slob dpon gyi thugs ka nas 'od zer 'phros /
mdun bskyed kyi thugs ka'i tri la phog pas skyes bu chen po'i thugs rgyud bskul /
thugs ka'i tri las tri gnyis pa zhig 'phros /
khyed rang rnams kyi thugs ka'i hU~M la thim pas skyes bu chen po'i thugs kyi dngos grub thob cing /
slar dam can 'khor dang bcas pas khyed rang rnams la gus shing 'dud pa'i tshul gyis /
ji ltar bcol ba'i phrin las mtha' dag bsgrub par khas blangs shing dam bcas nas lus dang grib ma bzhin du mi 'bral bar 'grogs par yod snyam du mnyam par 'jog par zhu /
de ni srog snying blang ba'i rjes su gnang ba yin /
da srung mar gtad pa'i rjes su gnang ba ni /
gtor ma la dpal 'bar btsugs pa thogs te /
bla ma phyag rdor du gsal bas mdun gyi dam can 'khor dang bcas pa khyed rang rnams phyag rdor du gsal ba la bka' sdod kyi las mkhan du gtad nas bka' bsgos /
bla ma brgyud pa'i mtshan nas smros te /
dam tshig bsgrags pas slob dpon gyis ji ltar bka' bsgos pa bzhin /
khyed rang rnams kyi phrin las thams cad bsgrub par yod snyam pa'i sems ma yengs par gyis shig
/gtor ma slob ma'i lag tu bzhag la rol mo dang bcas pas /
dam can skyes bu chen po rdo rje legs pa /
rdo rje bdud 'dul /
mgar ba nag po /
dge bsnyen chen po /
a jo chen po /
dmag dpon chen po /
tshong dpon chen po /
gnas po chen po /
byes lha chen po /
jag dpon chen po /
dgra bla chen po /
gnam ral gcig gi bdag po /
sa gru gcig gi rje bo /
'khor du lha'i ging chen tshangs pa dkar po /
gshin rje'i ging chen me ru tse dmar po /
bdud kyi ging chen yab rje nag po /
btsan gyi ging chen yam shud dmar po /
dkar po lha'i dge bsnyen brgya dang nyi shu
/dmar po btsan gyi dge bsnyen brgya dang nyi shu
/nag po bdud kyi dge bsnyen brgya dang nyi shu ste mched zla sum brgya drug cu /
rdo rje dpal dang ldan pa sogs gsang ba'i yum chen dgyes sde mo bcu gnyis /
klad na lcags kyi bya khra lding ba /
rgyab na lcags spyang 'ur ba 'grol ba /
mdun na zangs kyi 'phar ba rgyug pa /
g.yas na dred mo lag dkar thal mo rdeb pa /
g.yon na dom bu snying dkar ngar sgra 'don pa la sogs pa za byed mche ba can gyi lha tshogs /
gnas gtsang ma'i lha'i 'khor tshogs 'bum phrag gcig
/btsan gyi 'khor tshogs 'bum phrag dgu /
gshin rje'i 'khor tshogs 'bum phrag brgyad /
bdud kyi 'khor tshogs 'bum phrag bcu gnyis /
klu yi 'khor tshogs sa ya phrag bdun /
gnod sbyin gyi 'khor tshogs 'bum phrag bzhi la sogs pa khyed rnams kyis sngon gyi dam tshig gnyan po rjes su dran par mdzod cig
/sngon gsang ba'i bdag po phyag na rdo rjes bka' bsgos shing dam la bzhag pa dang /
khyad par du slob dpon pad+ma 'byung gnas dang /
grub mchog karma pak+shi nas rtsa ba'i bla ma'i bar du byon pa'i bka' brgyud kyi bla ma rnams kyis bka' bsgos shing gnyer du gtad pa'i dam tshig gnyan po rjes su dran par mdzod cig
/skyes bu chen po 'khor dang bcas pa khyed rnams rdo rje'i slob ma 'di rnams kyi srung mar gtad pa yin pas /
brgyud pa'i bla ma de rnams kyi bka' dang dam las mi 'da' ba bzhin du /
rnal 'byor pa bdag cag gi yang bka' las ma 'da' bar rdo rje slob ma 'di rnams kyi lus dang grib ma bzhin du mi 'bral bar 'grogs /
dus da nas gzung ste byang chub ma thob kyi bar du 'gal rkyen sol /
mthun rkyen sbyor /
bsam pa sgrubs /
re ba skongs /
'gro na lam 'chos /
sdod na brten sa gyis /
nyin gyi bya ra dang mtshan gyi mel tshe mdzod /
sngon nas bsu ma dang phyi nas skyel ma mdzod /
dam tshig gi grogs po dang rdo rje'i bka' sdod mdzod /
'di rnams kyis byin pa'i phud bzhes /
bcol ba'i las mdzod /
gdams pa'i ngag nyon /
dgos pa'i don sgrubs /
sdang ba'i dgra sod /
gnod pa'i bgegs thul /
bar chad kyi rkyen zlog
/sdod pa'i gnas mal srungs /
mkho ba'i yo byad srungs /
brgyud 'dzin gyi slob ma srungs /
rigs rgyud kyi bu tsha skyongs /
mdor na tshe 'di'i 'gal rkyen sol la mthun rkyen sbyor /
phyi ma bla na med pa yang dag par rdzogs pa'i sangs rgyas kyi sar sbyor ba'i phrin las mdzod cig
/badzra sA d+hu sa pa ri bA ra badzra sa ma ya satwaM/
de ltar byas pas /
slob dpon gyis ji ltar bka' bsgos pa bzhin du khas blangs nas khyed rang rnams kyi rjes su 'brang ste /
phrin las mtha' dag bsgrub par yod snyam pa mdzod /
des skyes bu chen po'i rjes su gnang ba legs par grub /
dam can 'khor dang bcas pa chos skyong du 'dzin snyam pas 'di'i rjes zlos mdzod /
gtso bos ji ltar bka' bstsal pa //
sogs spyi ltar la /
slob ma rnams /
oM AHhU~M gis bsrungs la rang gnas su gtang /
slob dpon gyis slar yang gtor mchod kha gsos la /
skong bshags bya /
rjes kyi bya ba sngags tsam gyis mchod /
dam tshig dbang gis stong gsum kun nyul zhing //
sangs rgyas bstan la gnod pa'i dgra bo rnams //
thams cad dbyings su sgrol bar mdzad pa yi //
nag po'i tshogs dang bcas la bstod par bgyi //
zhes sh+lo ka gcig gis bstod /
bzod gsol dang /
sku rten sogs la brtan bzhugs sam /
rten nges pa can med na gshegs su gsol /
bdag bskyed bsdu ldang sogs rjes rim rnams byas pas grub bo //
chos skyong dgyes pa'i gzi byin gyis //
bstan 'tshe'i mun pa pha mthar bskrad //
lung rtogs mnga' thang rab spel bas //
'jig rten kun kyang bde legs shog
/ces pa'i tshul 'di la bka' gter rnying pa'i rgyun bar ma chad par 'dres shing khyad par grub chen karma pak+shi'i nye brgyud du snang bas kaM tshang chos skyong khyad par ba rnams kyi be bum las /
pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang du khol phyung bgyis pa dge legs 'phel ///
/
