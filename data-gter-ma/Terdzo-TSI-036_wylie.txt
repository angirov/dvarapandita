@#//
rdo rje phag mo sme ba brtsegs ma'i sgom bzlas mi gtsang kun 'joms rdo rje pha lam bzhugs so //
bcom ldan 'das rdo rje phag mo la phyag 'tshal lo //
o rgyan chen po'i gsang mdzod man ngag bzhin //
rgyal ba kun yum shes rab pha rol phyin //
rdo rje khros nag sme ba brtsegs ma yi //
sgrub thabs snying po rab zab 'dir bstan bya //
skyabs sems yan lag bdun pa sngon 'gro bas //
bde ba'i gdan la 'khod de 'di ltar bsgom /
hU~M hU~M hU~M/
chos rnams stong nyid sgyu ma lta bu'i ngang //
gzhal yas chos 'byung pad+ma 'dab bzhi'i dbus //
de steng a las rdo rje khros ma nag
/dud sprin mdog 'dra mi bzad cher khros sku
/zhal gdangs ljags 'dril mche gtsigs dug rlangs 'khrigs //
shangs gnyer bskal pa 'thor ba'i dus rlung g.yo /
spyan gsum dmar zlum sdang mig phyogs bcur gzigs //
sma ra smin ma ag tshom me ltar 'bar //
dmar nag 'bar 'phyang ral gseb phag zhal ngur //
thod skam mgo phreng rus rgyan mi g.yang gsol /
gser gyi rna cha stag sham sbrul chun spras //
zhabs gnyis brkyang bskum gru mor kha T+wAM brten //
phyag g.yas 'bar ba'i e sgrom   chos 'byung me 'bar ba /mkha' la phyar //
g.yon pas dag byed khrus bum thugs kar 'dzin //
phag zhal steng du pad zla nyi ma yi //
gdan la 'dren mchog rtsa ba'i bla ma dang //
dbyer med pad 'byung rdor sems cha lugs can //
snyems ma mtsho rgyal yum dang gnyis med 'khyud //
gtso mo'i phyogs bzhi'i 'dab mar 'byung bzhi yi //
mkha' 'gro rang mdog 'byung 'dzin sngags sgra sgrog
/kun gyi gnas gsum oM AHhU~M mtshan las //
'od 'phros ye shes spyan drangs dam ye 'dres //
ting 'dzin gyis sprul lha mos mchod cing bstod //
thugs kar rang 'dra'i d+hA ki tshon gang ba'i //
snying dbus rdo rje nag po nas 'bras tsam //
lte bar a yig spu bris lta bu'i mthar //
sngags phreng mgal me lta bur 'khor ba yis //
'od zer drag rtsub rno myur me 'bar bas //
lus kyi phyi nang snod bcud khor yug khengs //
thog med nas bsags sdig sgrib nyams chag dag
/sel yugs mdze gdon rme nal 'khon thab grib //
zas gos ro bag byi bang grib la sogs //
grib rigs thams cad gzhob thul bsregs byas shing //
rdor sems yab yum sku las ye shes rlung //
rab tu khros pas sngags kyi me dpung che //
'khrugs pas grib gdon lhag med bcom par gyur //
oM AHhU~M swA hA/
oM badzra satwa A:
oM g+har+khaM dzir+khaM b+hi mA na se u tsuSh+ma ma hA kro d+hI hU~M phaT/
ces dmigs pa ma yengs pas rtse gcig tu bsnyen pa 'bum phrag gsum bskyal bas nad gdon sdig sgrib nyams chag dag pa'i ltas spyi dang mthun par 'byung la /
bsnyen pa thems nas gnas skabs su yang rtsa sngags brgya stong khri sogs gang 'grub bzlas pas grib rigs thams cad sel ba dang /
rtag tu phag mo 'di'i sgom bzlas la brtson na 'go ba'i nad gza' klu sa bdag rgyal bsen sogs gdon bgegs 'byung po'i gnod pas mi tshugs shing bskyed rdzogs kyi nyams len brtan pa dang /
ye shes mkha' 'gro mas rjes su bzung bas bar dor mchog ster bar 'gyur ro //
thun skabs su 'byung lnga'i sngags byang 'di yang bzla bar bya'o //
oM AHhU~M hrIHma ha ri ni sa ra tsa hri ya e ho shud+d+he shud+d+he /
yaM ho shud+d+he shud+d+he /
baM ho shud+d+he shud+d+he /
laM ho shud+d+he shud+d+he /
raM ho shud+d+he shud+d+he /
a a a swA hA/
zhes tshar bdun sogs ci nus bzla /
mthar thun bsdu tshe /
snod bcud 'od zhu 'khor gyi lha bzhir 'dus //
de yang gtso mo me 'od sngags la thim //
rdor sems sku las bdud rtsi'i rgyun babs pas //
lus khengs sgrib tshogs bag chags bcas bcom zhing //
rdor sems rang thim dbyer med gcig tu gyur //
rang yang ye shes sems dpa'i sku la thim //
de yang ting 'dzin hU~M ste de mas rim //
thig le mkha' la yal ltar dmigs med bzhag

/slar yang skad cig lhar gsal nas sngags kyis bsrung bar bya'o //
bsnyen pa thems nas khrus kyi las bya bar 'dod na /
khrus bum gtsang mar lha tshogs mngon rtogs bzhin bskyed la ye shes pa dgug bstim bya zhing sngags ci rigs pa bzla /
mthar lha 'od du zhu ba'i chus rang gzhan gyi don du byab khrus sogs spyi dang mthun par bya /
sku gsung thugs kyi rjes gnang spyi ltar byas kyang rung ngo //
grib 'joms sme brtsegs sgrub pa'i thabs //
mang yang rdo rje khros nag ma'i //
sgrub thabs 'di 'dra ches rnyed dka'//
zog chos ma yin gu ru'i gsung //
byin rlabs drod ma yal ba 'di //
nyams su len na gnas skabs dang //
mthar thug dge legs yon tan thob //
des na 'di nyid sgrub la 'bungs //
zhes gang zag 'ga' la phan pa'i lhag bsam rnam par dag pas bskul nas kaHthog lho phyogs pa tshe dbang nor bu zhi ba'i blo gros kyis me lug smin drug zla ba'i tshes gcig rdo rje d+hA ki rgyu ba'i dus su mang yul gung thang za 'og phug tu sug bris su byas shing slar nub ri sgang po cher gtan la phab pa mang+ga laM///
/
