A+o~M swasti /
dpal ldan mthu chen gsang ba'i bdag
/mi phyed rdo rje'i thugs ldan lha //
kUTig+haraM la btud nas //
de sgrub snying por dril te bshad //
'dir khang bu brtsegs pa'i rgyud las byung ba'i phyag na rdo rje'i sgrub thabs dang 'brel bar dbang bskur ba la gsum ste /
sbyor ba yo byad kyi gshom dang /
dngos gzhi sgrub thabs dang /
rjes gnang gi cho ga'o //
dang po yo byad kyi bsham ni /
maN+Dal pad+ma 'dab brgyad dbus su hU~M yig dang bcas pa bris pa'am /
tshom bu bkod pas kyang rung /
de'i steng du many+dzi la gtor ma sku rten btsugs pa dang /
mdun du bum pa yang spyi dang mthun par bca'/
mtha' mchod pas bskor /
rdor dril sogs yo byad thams cad tshogs par bsham mo //

//gnyis pa sgrub thabs las sngon 'gro ni /
bgegs gtor btang mtshams bcad /
skyabs sems tshad med bzhi sgom pa rnams spyi dang mthun /
rang gi thugs ka'i 'od kyis tshogs zhing rnams mdun gyi nam mkhar spyan drangs /
yan lag bdun pas tshogs gsag
/tshogs zhing rnams rang la thim /
swa b+hA bas chos thams cad stong pa nyid du bsgom /
de ltar ma rtogs pa rnams sangs rgyas la 'god par bya'o snyam pa'i snying rje bskyed /
stong nyid snying rje dbyer med pa'i ngang las 'od gsal gyi rang mdangs rdo rje srung ba'i 'khor lo chen por dag pa'i dbus su /
paM las pad+ma dang raM las nyi ma la gnas pa'i hU~M yig yongs su gyur pa las rang nyid gsang ba'i bdag po kUTig+haraM sku mdog mthing nag zhal gcig phyag gnyis spyan gsum pa /
dbu skra dang sma ra smin ma 'bar zhing mche ba gtsigs pa /
phyag g.yas rdo rje rtse lnga pa phyar zhing g.yon thod khrag thugs kar 'dzin pa gar dgu'i nyams can /
dbang phyug dang u mA bsnol ba'i gdan la g.yas bskum zhing g.yon brkyang ba'i stabs kyis 'gying ba /
thod skam lnga'i dbu rgyan dang thod rlon lnga bcu'i do shal /
seng ge'i pags pa dang dar sngon pos stod g.yogs shing stag lpags kyi sham thabs 'phyang ba /
klu rigs lnga'i sbrul chun can /
bskal pa'i me phung 'bar ba'i klong na bzhugs pa'o //
de'i dpral bar A+o~M/
mgrin par AH
thugs kar hU~M/
hU~M las 'od zer 'phros pas bsgoms pa dang 'dra ba'i ye shes sems dpa' 'khor dang bcas pa badzra sa mA dzaHsa spyan drang /
dzaHhU~M baM hoHsa gnyis su med par gyur /
slar yang snying ga'i hU~M gi 'od zer gyis dbang gi lha rigs lnga 'khor dang bcas pa spyan drangs pa mchod /
bdag la mngon par dbang bskur du gsol /
zhes gsol ba btab pas /
A+o~M sarba ta thA ga ta a b+hi She ka ta sa ma ya shrI hU~M/
zhes gsung zhing dbang bskur sku gang dri ma dag chu'i lhag ma spyi bor 'khyil ba las mi bskyod pas dbu brgyan par gyur /
ar+g+haM la sogs pas mchod /
stobs po che la drag shul ldan //
rig sngags rgyal po dge ba can //
gdul dka' ma lus 'dul ba po //
rdo rje 'dzin la phyag 'tshal lo //
zhes pas bstod /
snying gar nyi ma la gnas pa'i rdo rje sngon po rtse lnga pa'i lte bar nyi ma'i dbus su hU~M sngon po bzla bya'i sngags kyi phreng bas bskor ba las spro bsdu'i dmigs pa dang sbyar te /
A+o~M nI lAM ba ra d+hA ra badzra pA Ni rA dz+nyA pa ya ti swA hA:
zhes ci nus su bzla'o //
mthar mi dmigs par bsdus te dge ba bsngo /
thun mtshams su gtor ma 'bul na /
bsang sbyang snod ka pA lar bcud sha lnga bdud rtsi lngar byin gyis brlabs la /
snying ga'i hU~M gi 'od zer gyis gtor mgron mdun gyi nam mkhar spyan drangs /
rtsa sngags la i daM ba lin+ta kha kha khA hi khA hi btags pa gsum gyis gtor ma phul /
A+o~M AHhU~M gis nang mchod dang /
nyer spyod kyis mchod /
sngar bzhin bstod nas phrin las gsol /   mchod sbyin gtor ma sogs /mchan /
nongs pa bshags /
gtor mgron badzra muHsa gshegs su gsol lo //
!
//gsum pa rjes gnang gi cho ga ni /
sngar bshad pa'i yo byad kyi bsham dang ldan pas /
cho ga gong bshad lta bus bdag mdun bum pa rnams phyogs gcig tu sgrub pa yin la /
dmigs pa ni tha dad du bsgom mo //
de lta bus mdun bskyed dang gtor ma la chabs cig tu bzlas pa dang /
khyad par bum nang gi lha'i sku las bdud rtsi'i rgyun babs bum pa gang bar bsam nas gzungs thag la brten nas bzlas pa 'od du zhu ba rnams spyi ltar bya /
gtor 'bul dang gnang ba zhu ba rnams sngon du 'gro bas /
slob ma'i bya ba khrus byas bgegs bskrad /
chos bshad ci rigs sngon du 'gro bas /
phyag na rdo rje la sgrub thabs kyi bka' srol bsam gyis mi khyab pa zhig yod pa las /
'dir khang bu brtsegs pa zhes bya ba'i rgyud las byung ba slob dpon chen po pad+ma 'byung gnas kyi zab chos bshes gnyen grwa ston dbang phyug 'bar gyi gter byon /
gsang ba'i bdag po kUTig+haraM te khang bu brtsegs pa zhes bya ba de nyid sgrub pa'i thabs yin la /
'di'i byin rlabs dbang bskur zhu ba'i don du maN+Dal phul zhes brda sprad /
maN+Dal phul nas gsol ba 'debs pa 'di'i rjes zlos mdzod byas la /
rdo rje 'dzin pa dgongs su gsol //
bdag ni 'gro la phan don du //
gtso chen khyed la gsol 'debs kyis //
ma lus rjes gnang bka' drin stsol //
ces pa lta bu'i gsol 'debs dang /
rgyun bshags spyi ltar byas la /
slob ma bsang sbyang stong pa'i ngang las paM las pad+ma dang raM las nyi ma la gnas pa'i hU~M yig yongs su gyur pa las khyed rang gsang ba'i bdag po kUTig+haraM sku mdog zhes sogs nas /
me phung 'bar ba'i klong na bzhugs pa'o //
zhes pa'i bar gyis bskyed rim phog la /
sku'i byin rlabs ni /
slob dpon la mos gus dung byas pas thugs ka nas 'od zer 'phros /
mdun bskyed kyi thugs rgyud bskul /
de'i thugs ka nas kyang 'od zer 'phros pas phyogs bcu'i sangs rgyas dang byang chub sems dpa' thams cad gsang ba'i bdag po'i rnam par spyan drangs pa dang /
slob dpon dang mdun bskyed kyi thugs ka nas kyang gsang ba'i bdag po'i sku bsam gyis mi khyab pa byon /
khyed rang gi spyi bo nas sib kyis thim par mos mdzod /
byas la rol mo'i sgra dang bcas pas snying po drag tu bzlas pa'i mthar kA ya a d+hi tiSh+Tha A+o~M:
zhes bzlas /
de brtan par bya ba'i phyir bum pa'i chus dbang bskur ba'i mos pa gyis zhes brjod la /
ji ltar bltams pa sogs nas shrI ye hU~M:
dbang bskur sku gang dri ma dag chu'i lhag ma spyi bor 'khyil ba las mi bskyod pas dbu brgyan par gyur /
zhes brjod cing bum chus dbang bskur /
de ltar sku'i dbang thob pas lus kyi sdig sgrib dag
/bar chad zhi /
lus lha sku sgom pa la dbang /
gsang ba'i bdag po'i sku dang dbyer med du gyur pa'o //
zhes rtogs pa bskyed /
gsung gi byin rlabs ni /
khyed rang dang mdun gyi gsang bdag gnyis ka'i thugs kar rdo rje'i lte bar nyi ma la gnas pa'i hU~M yig sngon po /
mdun bskyed kyi thugs ka'i hU~M la rtsa ba'i sngags kyis bskor ba gsal btab /
slob dpon la mos gus dung byas pas slob dpon gyi thugs ka nas 'od zer 'phros /
mdun bskyed kyi thugs rgyud bskul /
thugs ka'i sngags phreng las sngags phreng gnyis pa mched zhal nas thon /
rang gi zhal du zhugs thugs ka'i sa bon gyi mthar 'khod par mos la 'di'i rjes zlos mdzod /
ces slob dpon gyi phreng ba lag tu gtad la rtsa sngags lan gsum rjes zlos byed du 'jug
/slar yang slob dpon gyi thugs ka nas 'od zer 'phros pas mdun bskyed dang phyogs bcu'i sangs rgyas dang byang chub sems dpa' thams cad kyi thugs ka nas /
gsung gi rig sngags thams cad gsang ba'i bdag po'i sngags kyi yig 'bru'i rnam par spyan drangs /
khyed rang gi snying ga'i yig 'bru rnams la thim par mos mdzod /
ces rol mo'i sgra dang bcas pas sngags bzlas pa'i mthar wA ka a d+hi tiSh+Tha A:
zhes bzla zhing slob dpon gyi phreng ba mgrin par gtod /
de ltar gsung gi dbang thob pas ngag gi sdig sgrib dag
/bar chad zhi /
ngag sngags bzla ba la dbang /
gsang ba'i bdag po'i gsung dang dbyer med du gyur pa'o //
zhes rtogs pa bskyed /
thugs kyi byin rlabs ni /
slob dpon la mos gus dung byas pas /
slob dpon gyi thugs ka nas 'od zer 'phros /
mdun bskyed dang phyogs bcu'i sangs rgyas dang byang chub sems dpa' thams cad kyi thugs gnyis su med pa'i ye shes rnams phyag mtshan rdo rje'i rnam par spyan drangs /
khyed rang gi snying ga'i hU~M la sib kyis thim par mos mdzod byas la /
rol mo'i sgra dang bcas pas sngags bzlas pa'i mthar tsit+ta a d+hi tiSh+Tha hU~M:
zhes brjod /
de nas snod bcud thams cad 'od du zhu khyed rang lha skur gsal ba la thim /
de yang thugs ka'i rdo rje hU~M yig dang bcas pa la thim /
rdo rje yang hU~M la thim /
hU~M yig nA da'i bar du bsdus nas 'od gsal stong pa nyid la blo bzhag
/slar yang lha sku snang stong du ldang bar mdzod /
de ltar thugs kyi dbang thob pas yid kyi sdig sgrib dag
/bar chad zhi /
yid chos nyid kyi don sgom pa la dbang /
gsang ba'i bdag po'i thugs dang dbyer med du gyur pa'o //
zhes rtogs pa bskyed /
phrin las kyi byin rlabs ni gtor ma la brten pa ste /
gtor ma 'di nyid bcom ldan 'das gsang ba'i bdag po kUTig+haraMr dngos su mos /
de la mos gus dung byas pas khyed rang gi spyi bor byon /
rgyud byin gyis brlabs pa yin snyam pa gyis /
gtor ma mgo bor bzhag la /
dus gsum sangs rgyas thams cad kyi :
sku gsung thugs kyis byin brlabs shing :
dngos grub rnam gnyis 'byung 'gyur ba'i :
gtor ma'i dbang bskur thob par shog :
sngags kyi mthar ba lin+ta a d+hi tiSh+Tha swA hA:
zhes dang bka' bsgo /
mthar gtor ma'i lha 'od du zhu nas khyed rang la thim pas gsang bdag dngos su gyur snyam pa'i mos pa gyis /
slob ma lhar gyur pa la mchod cing brtan bzhugs byas la /
de ltar phrin las kyi dbang thob pas bya byed kyi sdig sgrib dag
/bar chad zhi /
phrin las bzhi sgrub pa la dbang /
gsang ba'i bdag po'i phrin las dang dbyer med du gyur pa'o //
mthar dam tshig khas blang /
maN+Dal bsngo ba sogs spyi dang 'dra /
rjes chog mchod bstod bzod gsol gshegs bsdu smon lam shis brjod rnams bya'o //
rnam 'a~Xgyur skye 'jig chos rnams la //
gnas lugs 'jigs me~Xd rdo~X rje~X yis //
rgyas 'debs gsang bdag khang brtsegs kyi //
rgyud don snying por phyung 'di mtshar //
phyag rdor khang brtsegs grwa pa mngon shes can gyi gter ma'i sgrub thabs rjes gnang dang bcas pa'i le tshan no ///
/
