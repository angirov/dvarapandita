@#//
bka' brgyad rang byung rang shar las /
khyung chen yongs rdzogs kyi dbang bskur ba'i cho ga rdo rje'i rgyan phreng zhes bya ba bzhugs so //
na mo gu ru badzra kro d+hA ya /
'khor 'das zil gnon he ru ka
/mkha' lding dbang po'i skur bstan nas //
gdug pa 'dul mdzad der btud nas //
rdo rje'i rgyan phreng bstar bar bya //
'di'i smin byed sgrub par skabs su babs pa'i tshe /
stegs bu'i gung du bdag bskyed mchod pa sman raka gtor gsum la sogs skabs bstun bsham /
stegs dbus maN+Dal la tshom bu lnga bkod par bum pa chas dang bcud ldan /
mdun du gtso khyung mthing ga
/khyung rigs bzhi bcas tsaka li gnyis /
g.yas g.yon du dbu rgyan rdor dril /
de mdun phyi nang gi mchod gtor sogs spyi mthun bsham zhing mkho ba'i yo byad tshogs par bya /
de nas bdag bskyed bka' brgyad rang shar gyi las byang ngam /
ting 'dzin goms pas sngags sgrub tsam btang nas bzlas pa stong tshigs bcas bya /
de tsam ma 'grub na nyang lugs phyag rgya rkyang sgrub tsam gyis kyang 'thus /
slar mchod pa byin brlab la /
rang nyid yi dam lhar gsal ba'i mdun du :
zhes sogs gter gzhung gi bskyed chog spyan 'dren nas mchod pa'i bar du gtang /
bsnyen sgrub bzlas pa ci 'grub dang las sbyor skabs bstun bzlas la gtor 'bul bstod bskul gyi bar du bya /
ting nge 'dzin dbang blang ba'am rig me dor la gnang ba nod /
'khyil pa bzlas pa'i las bum gyi chus slob ma rnams khrus bya /
bgegs bskrad cing srung 'khor bsgom /
sems bskyed gsal gdab sogs byas te /
de la 'dir gter ston grub thob thams cad kyi rgyal po sna nam rdo rje bdud 'joms kyi rol gar rig 'dzin chen po dngos grub rgyal mtshan gyis byang zang zang lha brag nas mdzod lnga'i chos sgrom chen po spyan drangs pa'i nang tshan /
shar dung mdzod dkar po las byon pa'i bka' brgyad drag po rang byung rang shar gyi cha lag yongs rdzogs rnam pa gsum las /
sa bdag klu gnyan gtso bor gyur pa'i snyigs dus mi srun gdug pa 'dul ba la ched du bsngags pa rgyal sras khyung chen yongs rdzogs kyi dbang bskur bgyi ba la sogs kyis mtshams sbyar te maN+Dal 'bul du gzhug
/gsol ba 'debs pa 'di'i rjes zlos mdzod /
ho :
yi dam rgyal ba'i dkyil 'khor gtso :
ye shes khyung chen zil gnon gyi :
byin rlabs dbang bskur tshul bzhin du :
bdag la bstsal bar mdzad du gsol :
lan gsum /
bla ma dpal chen he ru ka rgyal sras khyung chen yongs rdzogs kyi dkyil 'khor rtsa gsum chos srung dang bcas pa'i spyan sngar rgyun bshags yan lag brgyad pa tshig dang mthun pa'i dmigs 'dun rtse gcig pas 'di'i rjes zlos /
rdo rje slob dpon sangs rgyas dpal //
sogs lan gsum /
de nas ye shes pa dbab pa'i slad du sgo gsum gyi gnad gcun la dmigs pa 'di ltar du mdzod /
oM shUn+ya tA sogs brjod la /
chos thams cad stong pa nyid kyi ngang las /
hU~M raM/
zhes brjod pas bskal pa'i me phung drag tu 'bar ba'i klong du /
khyed rang rnams yi ge khroM mthing nag las rgyal sras khyung chen yongs rdzogs mkha' lding dbang po shin tu khros pa /
sku mdog mthing nag rdo rje'i rwa gdengs shing gnam lcags kyi mchu sder dang gser mig nyi zla ltar 'khyil ba /
sgro gshog ral gri dang spu gri'i rang bzhin can /
phyag gnyis kyis sbrul nag zhal du 'dren pa /
sprul pa'i khyung chen rigs bzhis bskor zhing yang sprul bya khyung grangs med 'phro ba'i skur gsal ba'i gnas gsum 'bru gsum gyis mtshan pa dang /
slob dpon yang mkha' lding yongs rdzogs kyi skur gsal ba'i yig 'bru gsum dang thugs srog sa bon las 'od zer bsam gyis mi khyab pa spros /
bsgoms pa dang 'dra ba'i ye shes pa phyogs bcu'i zhing nas spyan drangs /
khyed rang rnams la dbyer med du thim par mos shig
/las byang gi spyan 'dren mthar /
bsnyen sgrub gnyis kyi sngags la /
badzra dz+nyA na A be sha ya a AH
btags pa brjod la byin dbab /
tiSh+Tha badzra dang me tog mgor bzhag la brtan par bya /
dkyil 'khor pa la me tog phul te 'di'i rjes zlos /
sa ma ya satwaM:
zhes 'bru 'thor /
hU~M phaT:
ces brjod pas rgyal sras khyung chen yongs rdzogs kyi dkyil 'khor mngon sum ltar mthong bar gyur pa'i mos pa mdzod /
dam chu sbyin la /
'di ni khyod kyi dam tshig chu //
dam tshig 'das na sreg par byed /
dam tshig bsrung na dngos grub ni //
rdo rje bdud rtsi'i chu 'dis 'grub //
oM badzra a mr-ita u da ka Tha Tha hU~M/
deng phyin chad rtsa ba dang yan lag gi dam tshig sa ma ya 'bum sde rnams legs par bsrung dgos so //
mkha' lding gi phyag rgya gnas lngar gtugs la /
oM bud+d+ha :
badzra :
rat+na :
pad+ma :
karma :
sa ma ya a A:
zhes brjod /
slob dpon gyi thugs ka nas 'phros pa'i 'od zer gyis dpal he ru ka yab yum dpa' bo rnal 'byor ma nam mkha' gang bar spyan drangs pa rnams kyis rigs lnga'i rang bzhin gyi bum pa la sogs pa'i dbang bskur rim bzhin bstsal bar mos shig
/bum pa mgo bo'i gnas lngar bzhag la /
hU~M:
bum pa rin chen gzhal yas khang :
khyung chen rigs lngas byin brlabs pa :
sdug bsngal thams cad sel byed pa'i :
ye shes bum chus dbang bskur ro :
oM bud+d+ha ga ru DaHa b+hi Shiny+tsa oM:
oM badzra ga ru DaHa b+hi Shiny+tsa hU~M:
oM rat+na ga ru DaHa b+hi Shiny+tsa trAM:
oM pad+ma ga ru DaHa b+hi Shiny+tsa hrI:
oM karma ga ru DaHa b+hi Shiny+tsa A:
dbu rgyan mgor bzhag la /
hU~M:
dbu rgyan rigs lngas dbang bskur bas :
bsam pa yid bzhin 'grub byed pa'i :
khyung chen rigs lnga'i dbang yin te :
sdug bsngal sel bar dbang bskur ro :
oM hU~M trAM hrIHA:
rdo rje gtad de :
rdo rje thabs mchog dbang bskur bas :
mtshan ma'i rnam rtog kun 'joms pa :
chags pa dag dang bral bar byed :
khyung chen dbang ni bskur bar bya :
oM badzra a b+hi Shiny+tsa hU~M:
dril bu gtad de :
shes rab dril bus dbang bskur bas :
phrin las sna tshogs 'grub byed pa'i :
dngos grub thams cad thob byed pa :
khyung chen dbang ni bskur bar bya :
oM karma shab+da a b+hi Shiny+tsa hU~M:
khyung sku spyi bor bzhag la /
hU~M:
rgyal sras mtshan mas dbang bskur bas :
the tshom rtog pa spangs pa ste :
nyon mongs thams cad 'dul ba'i gtso :
khyung chen dbang ni bskur bar bya :
oM bud+d+ha nAm a b+hi Shiny+tsa hU~M:
de ltar rig pa'i dbang lnga bskur bas /
phung po lnga gnas gyur /
dug lnga ma spangs gnas su dag nas mkha' lding rigs lnga'i rang bzhin du smin /
ye shes lnga mngon du byas pa la khyung chen yongs rdzogs kyi dbang byin pas rdo rje slob dpon chen po'i go 'phang mchog la sbyor bar mos shig
/rigs bzhi'i khyung tsaka gtad la /
ho :
khyung chen rnams kyi dbang bskur bas :
klu dang gnod sbyin dri za dang :
sa bdag gnyan dang 'byung po dang :
gdug pa'i gnod pas mi tshugs 'gyur :
oM sarba a b+hi Shiny+tsa hU~M:
de ltar rdo rje slob dpon chen por gyur pa la de nyid kyi phrin las rab 'byams sgrub pa'i gnang ba sbyin pa lags te /
khams gsum sems can thams cad la :
dbang bskur gdug pa'i nad las grol :
khyung chen dbang 'di rab tu skur :
deng nas brtsam ste 'di'i sgo nas skal ldan rjes su gzung ba dang /
bsnyen sgrub las sbyor la brtson cing gdug pa 'dul bar rjes su gnang ba yin no //
me tog 'thor la shis brjod bya /
gtso bos ji ltar sogs dam tshig gzung ba phyin dbang rjes spyi ltar bya /
mdun bskyed la las byang ltar mchod /
bstod par 'os pa thams cad la //
sogs kyis bstod /
nongs bshags dang yig brgya brjod /
rten yod med dang bstun pa'i gshegs bstim bya /
bdag bskyed bsdu ldang /
bsngo smon shis brjod bcas bdag bskyed gang la brten pa de'i lugs ltar bya'o //
rgyu yi nad gdon ye shes phyag rgyas thebs //
'bras bu'i nad gdon gnyen po'i stobs kyis bcom //
'di dang gtan du zag med bde dga' yis /
khams gsum skye dgu mtha' dag 'tsho gyur cig
/ces pa'ang rang 'dra'i blo dman dbang dpe kha khral du klog pa rnams la phan par bsams nas rgyal dbang pad+ma'i rig pa 'dzin pa'i gzugs brnyan pad+ma gar gyi dbang phyug rtsal gyis rdzong gsar bkra shis lha rtser bgyis pa dge legs 'phel ///
/
