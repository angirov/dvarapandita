@#//
dgongs gter sgrol ma'i zab tig las /
legs so gsum gyi don khrid gsal bar bkod pa grub gnyis thig le zhes bya ba bzhugs so //
na mo gu ru Ar+ya tA ra yai /
ngo mtshar thugs bskyed dam bca'i go bgos nas //
mkha' khyab 'gro sgrol phrin las rlabs po che //
sras bcas rgyal ba kun las rmad byung ba //
rje btsun 'phags mas byang chub bar du skyongs //
de yi rgyud bzang rgya mtsho las //
yang zab dgongs pa'i ti la ka
/kha tshang don 'dril chos sde'i bcud //
tshe gcig mchog sbyor khrid rim dbye //
de la dang po khrid tshul 'di dang 'brel ba'i lo rgyus mdo tsam smros na /
phyogs dus rgyal ba kun gyi skyed yum rje btsun 'phags ma sgrol ma'i rgyud dang man ngag mtha' yas pa sangs rgyas kyi zhing 'dir byon pa'i nang nas /
'phags pa 'jig rten dbang phyug nyid sprul pa'i skur bstan pa o rgyan pad+mAka ras gangs can ljongs kyi mnga' bdag rje 'bangs skal pa dang ldan pa rnams la rje btsun sgrol ma'i gdams skor rgyas bsdus ci rigs pa bstsal cing /
phal cher ma 'ongs pa'i don la dgongs nas gter kha sna tshogs par sbas pa'i nang tshan snying po'i yang bcud kyi chos skor la rim pa gsum du bzhugs pa'i dang po /
sgrol ma'i thugs tig gi skor rnams shangs zab bu lung du rje bla ma pad+ma 'od gsal mdo sngags gling pa'i gter skal du bzhugs pa rten 'brel gyi dbang las dngos su 'don par ma mdzad kyang de'i rtsa ba rdo rje'i tshig rkang rim pa gsum pa dang /
'chi med 'phags ma'i snying tig gi sgrub skor ngo mtshar can dgongs pa'i gter las phyung pa dang /
'bring po nyer mkho'i sgrub thabs las tshogs dang bcas pa thugs sgrub bar chad kun sel gyi cha lag tu byon cing /
yang zab snying po'i bcud mchog sgrol ma zab tig gi chos sde 'di ni /
snyigs ma'i dus kyi mtha' 'dir rtsod pa dang bral zhing yongs su grags pa 'gro 'dul sprul pa'i gter chen mchog gyur bde chen gling pa de nyid mdo khams gnas chen nyer lnga'i ya gyal yon tan gsung gi gnas smad shod dzam nang pad+ma shel phug tu bzhugs pa'i skabs su /
tho rangs shig la rje btsun sgrol mas zhal mngon du bstan nas legs so legs so legs so zhes lan gsum gsungs shing byin gyis brlabs pa'i rkyen la brten nas /
zab cing 'dril ba'i chos sde 'di nyid dgongs pa'i klong nas rang brdol ba'i tshul gyis gtan la phab ste rje bla ma 'jam dbyangs mkhyen brtse'i dbang po la smin grol bdud rtsi chig brgyud tshul du bstsal /
de nas bgrang bya gsum lhag pa'i 'og tu rje bla ma rin po che thams cad mkhyen gzigs nyid nas kho bo la brtse bas gzigs te bka' drin du bstsal ba lags so //
lo rgyus de ldan gyi gdams ngag la rtsa ba dbang /
phyi nang gsang ba'i sgrub thabs /
mchog gi las sbyor /
bka' srung gi skor rnams su bzhugs pa las /
'dir mchog gi phrin las gnyis las tshe gcig gis bcom ldan 'das ma'i go 'phang mngon du byed pa legs so gsum gyi don khrid khyad par can bgyi ba ste /
de'ang gzhung las /
de yi don khrid rim pa ni :
legs so gsum gyi man ngag ste :
legs so legs so legs so zhes :
rdo rje mi shigs nA da'i rgyud :
brjod med brjod pa kun gyi gzhi :
gdul bya'i bsam pa bzhin du snang :
zhes gsungs so //
de lta bu'i khrid 'chad pa la don gsum /
thog mar dge ba lam stegs kyi khrid /
bar du dge ba lam gyi rtsa ba'i khrid /
tha mar dge ba lam dngos gzhi rjes rim gyi khrid dang bcas pa'o //
dang po ni /
mngon mtho lha mi dang nges legs nyan rang gi theg pa rnams dang rjes su 'brel ba dad pa dang nges 'byung rnam par dag pa'i nyams len skyes bu chung 'bring gi lam 'chad pa ste /
'di la gnyis /
thun gyi sngon 'gro dang /
khrid dngos so //
dang po ni /
bsam gtan gyi tsher mas dben pa'i gnas su sgo gsum 'khrul pa'i bya ba thams cad btang /
stan bde bar skyil mo krung gis 'dug
/lus drang por bsrang /
rlung ro lan gsum 'bud /
sems mi g.yeng bar dran pa mngon du bzhag ste /
mdun gyi nam mkhar pad+ma dang zla ba'i gdan la ngo bo rtsa ba'i bla ma la rnam pa rje btsun sgrol ma skyabs gnas dkon mchog kun 'dus kyi skur gsal btab /
mos gus drag tu bskyed de /
dus gsum sangs rgyas thams cad 'dus pa'i ngo bo /
dpal ldan bla ma dam pa dang rje btsun sgrol ma dbyer ma mchis pa la gsol ba 'debs so //
bdag la byin gyis brlab tu gsol /
bdag la phyin ci log gi dri ma thams cad nye bar zhi bar mdzad du gsol /
phyin ci ma log pa'i rtogs pa thams cad bskyed par mdzad du gsol /
theg pa chen po'i chos bsgrub pa la bar chad thams cad sel bar mdzad du gsol /
ces gsol ba drag tu gdab /
mthar bla ma rang gi spyi bo nas zhugs te snying 'od kyi gur khang du bzhugs par mos /
bdag gi dge ba'i rtsa ba 'dis sems can thams cad kyi don du rdzogs pa'i sangs rgyas kyi go 'phang rin po che thob par gyur cig
/ces dge ba bsngo /
'di ni 'og gi sgom rim thun mong ba thams cad kyi sngon du tshar re 'gro dgos so //
gnyis pa khrid dngos la'ang gnyis /
skyes bu chung ngu dang /
skyes bu 'bring dang thun mong ba'i rim pa la bslab pa'o //
dang po la lnga /
dal 'byor rnyed dka'/
'chi ba mi rtag pa /
ngan song gi sdug bsngal /
las rgyu 'bras la bsam pa /
skyabs su 'gro ba'o //
dang po ni /
thun gyi sngon 'gro gong bzhin byas la /
de rjes gnas lus longs spyod thams cad la gzhig 'brel btang ste /
phyi ma thams cad kyi dmigs pa'i gzhi /
bdag gis da res thob pa'i mi lus 'di 'dra nam yang rnyed pa shin tu dka'/
'di chud zos su mi gtang /
chos la khel ba zhig nges par bya snyam du zhe thag pa nas bsam /
de'ang snying rje pad+ma dkar po'i mdo las /
mir skye ba ni rnyed par dka'/
dal ba phun sum tshogs pa'ang rnyed par dka'/
sangs rgyas 'jig rten du 'byung ba'ang rnyed par dka'/
dge ba'i chos la 'dun pa'ang rnyed par dka'/
yang dag pa'i smon lam rnyed par dka' ba lags so //
zhes gsungs te /
mi'i lus rten ngo bo'i sgo nas rnyed par dka' ba ni /
ngo bo mi khoms pa brgyad las log pa'i dal ba brgyad thob /
khyad chos 'byor pa bcu dang ldan pa 'di 'dra rnyed pa shin tu dka' ste /
de la mi khoms pa brgyad ni /
tsha grang gi sdug bsngal bar mtshams med par myong ba'i dmyal ba /
bkres skom gyis rtag tu sems tshig pa yi dwags /
shin tu glen cing lkugs pa dud 'gro
/'dod yon dang ting nge 'dzin gyi g.yeng bas chos la 'bad mi khoms pa lha tshe ring po /
mi yin du zin kyang mtha' 'khob kyi yul du dud 'gro'i 'du shes can du skyes pa kla klo /
dge sdig dang mtho ris thar pa'i rgyu 'bras la yid mi ches pa log lta can /
sangs rgyas ma byon pa'i 'jig rten du skyes pa /
dbang po ma tshang ba glen lkugs su gyur nas legs nyes mi go ba lkugs pa rnams su ma skyes pas dal ba brgyad dang ldan /
spyir mi lus thob /
sgos chos dar ba'i yul dbus su skyes /
dbang po sgo lnga tshang pas ci bslab shes su rung /
lta ba log pa dang mtshams med sogs ma byas pas las kyi mtha' ma log
/dkar po'i chos kyi gnas sangs rgyas kyi bstan pa la dad pa bcas rang 'byor lnga tshang /
sangs rgyas 'jig rten du byon /
des dam pa'i chos gsungs /
de'i bstan pa'ang ma nub par gnas /
de la 'jug pa'ang mang /
chos byed rnams la gzhan dag snying brtse bas mthun rkyen sbyin pa sogs yod pas gzhan 'byor lnga tshang bas /
mi lus rin chen zhes yid bzhin nor bu rin po che dang chos mtshungs pa 'di rnyed pa'i dus su chud zos su mi gtang bar chos la cis kyang 'bad snyam du bsam /
grangs la bsam nas rnyed dka' ba ni /
dmyal ba sa chen po'i rdul phran tsam /
yi dwags kha ba bu yug tsam /
dud 'gro byings gnas rgya mtsho chen po la chang gi sbang ma tsam /
kha 'thor ba sa gzhi bar snang ri klung khengs pa tsam /
mtho ris kyi 'gro ba sen mo'i steng gi rdul tsam /
de bas kyang spyir mi'i 'gro ba nyung /
sgos 'dzam bu'i gling pa /
yang sgos chos byed pa'i mi lus nyin skar dang 'dra /
de'i rgyu mtshan sems can gyi nang na sdig pa spyod pa sha stag las dge ba byed pa dkon /
de'i nang nas mi lus thob pa'i rgyu tshul khrims srung thub pa dkon pas thob dka' ba'i dpe /
rgya mtsho cher g.yeng sogs kyi lung dang yang sbyar /
rnyed pa don che ba bsam pa ni /
mi lus 'di la brten nas tshe rabs kun tu 'khor ba'i bde skyid /
thar pa'i go 'phang /
bla na med pa sangs rgyas kyi 'bras bu yang bsgrub nus /
phyis nas 'di 'dra'i dal 'byor mi thob pas tshe 'di'i bde skyid bya byed rmi lam dang 'dra ba 'di rnams blos btang nas chos la 'bad dgos te /
zhi ba lhas /
'di 'dra'i dal ba rnyed pa'i dus //
bdag gis dge goms ma byas na //
'di las bslus pa gzhan med de //
'di las rmongs pa'ang gzhan med do //
zhes so //
gnyis pa mi rtag pa bsam pa la /
nges par myur du 'chi ba bsam pa ni /
mdo las /
dge slong dag 'dus byas thams cad ni mi rtag pa'o //
zhes gsungs pas /
spyir 'dus byas thams cad 'jig pa'i mtha' bzhi las ma 'das pas mi rtag
/sgos 'gro ba'i tshe srog chu'i chu bur dang 'dra ste nam yal cha med /
mi lus thob kyang nges par 'chi ste sngar ma shi nas lus pa gcig kyang med /
lus 'dus byas yin pas kyang rtag brtan med /
tshe skad cig ma re re 'das shing 'chi ba la je nyer song ba yin te rtsal po ches mda' 'phangs pa'am /
ri gzar gyi ngos nas chu 'bab pa'am /
gsod sar khrid pa'i srog chags dang 'dra ste /
ljon shing gi mdo las /
gsod sar khrid pa'i btson bzhin du //
gom re bor zhing 'chi dang nye //
zhes so //
nam 'chi cha med bsam pa ni /
'gro ba gzhan dang gling gzhan gyi tshe la nges pa yod kyang 'dzam bu'i gling pa'i tshe la nges pa med pas skyes ma thag nas 'chi ba sogs mang /
lus mi gtsang ba'i rdzas 'dus pa ma gtogs snying po gcig kyang med /
phyi'i rkyen me chu g.yang sa gcan gzan la sogs pa /
nang lus la nad dang gdon gyi rigs /
'tsho ba'i rkyen zas sman logs pa sogs 'chi rkyen shin tu mang zhing nam 'ong nges pa med de /
klu sgrub zhabs kyis /
'chi ba'i rkyen ni mang ba ste //
gson pa yi ni nyung zad cig
/de dag nyid kyang 'chi ba'i rkyen //
de bas rtag tu chos mdzod cig
/ces so //
'chi ba la chos ma yin pa cis kyang mi phan pa bsam pa ni /
'chi ba'i dus su nor rdzas ji tsam yod kyang khab gcig khyer dbang med /
gnyen grogs 'khor g.yog ji tsam yod kyang bran gyi tha ma tsam khrid dbang med /
rang gi lus kyang shul du bskyur /
sems dge sdig gi las kyi rjes su 'brangs nas 'gro dgos te /
chos ldan rab 'byor gyis /
dge dang sdig pa ma gtogs pa //
'gro ba thams cad phyir ldog nas //
'ga' yang khyod rjes mi 'brang bar //
mkhyen par gyis la legs par dpyod //
ces so //
des na 'chi ba la gzhan cis kyang phan pa med /
'chi kha phan chad skye ba thams cad du phan nges pa dam pa'i chos kho na yin pas de ring nyid nas dam pa'i chos la 'bad snyam du bsam mo //
gsum pa ngan song gi sdug bsngal bsam pa la /
'chi ba kho nas mi chog
/skye ba dbang med du len dgos /
gar skye rang dbang med /
las dge sdig gis mtho ris ngan song du 'phen /
da lta dge ba bsgrub mi nus /
sgo gsum sdig pa'i las kho na spyad pas ngan song gsum du skye /
der skyes na sdug bsngal bsam gyis mi khyab /
tshe tshad ring bas thar pa'i dus med /
de la dmyal ba ni /
tsha dmyal gyi gnas lcags bsregs kyi sa gzhi la me shin tu tsha ba 'bar ba /
chu dang mtsho rnams zangs zhun khro chu 'gyur byed kyi chu can /
shing rnams lcags bsregs sogs las grub pa /
las kyi gshin rje dang srin po gdug pa'i bya sbrul gcan gzan du mas gang ba la /
yang sos nas mnar med kyi bar brgyad po rnams snga ma'i sdug bsngal gyi steng phyi ma'i sdug bsngal lhag por yod pa /
grang dmyal gyi gnas sa gzhi thams cad gangs dang chu 'khyags kyi rang bzhin rlung dang bu yug 'dres pas rtag tu khyab pas grang ngad bzod glags med pa /
chu bur can nas pad+ma ltar cher gas pa'i bar brgyad po gong ma las 'og ma bdun 'gyur gyis grang ba /
tshe tshad shin tu ring ba /
tsha dmyal brgyad po'i phyogs bzhir nye 'khor ba bzhi ni /
me ma mur gyi 'obs /
ro myags kyi 'dam /
spu gris gtams pa'i lam /
shal ma li'i sdong po rnams dang /
nyi tshe ba'i dmyal ba sa 'og sa steng nges med du lus kyi rnam pa dang sdug bsngal myong tshul ma nges pa dpag tu med pa yod pa'i tshul la bsam /
yi dwags sa 'og gshin rje'i yul dang /
kha 'thor sa 'og sa steng bar snang thams cad khyab par gnas /
de dag gi rigs mdo sde dran pa nyer bzhag las sum cu rtsa drug tu gsungs kyang bsdu na gsum ste /
phyi'i sgrib pa can zas skom la rnag khrag tu mthong ba dang /
chu klung la sogs pa'i 'gram du phyin kyang de ma thag skam pa'o //
skyes bu go mtshon thogs pas srung bar mthong ba sogs kyis lo grangs mang por zas skom ye mi rnyed pas rtag tu bkres pas sdug bsngal /
nang gi sgrib pa can ni /
bza' btung byed pa'i mthu med pa ste /
bshes spring las /
kha cig kha ni khab kyi mig tsam la //
lto ba ri yi khyon tsam bkres pas nyen //
mi gtsang gyi nar bor ba cung zad tsam //
'tshal ba'i mthu dang ldan pa ma lags so //
zhes pa ltar ro //
zas skom gyi sgrib pa can ni /
bza' btung byas pa de nyid khong pa'i nang du me lcer gyur nas tshig pa dang /
kha cig phyi sa dang gcin 'thung zhing rang gi sha bcad cing za ba'o //
de thams cad rtag tu bkres skom bzod glags med pas tshol 'gros kyis thang chad /
gos dang bral bas tshad pas tshig cing grang bas sbrebs pa sogs sdug bsngal dos drags /
tshe tshad mi lo stong phrag bco lnga thub /
dud 'gro byings gnas rgya mtsho chen po'i nang na rigs mi 'dra ba dpag tu med pa yod pa rnams brten pa'i gnas med /
rlabs kyis bdas te nges med du 'khyams /
phan tshun gcig gis gcig za ba /
rtag tu 'jigs skrag gis bde ba med /
kha 'thor ba mi yul na gnas pa 'di rnams te /
mis bdag tu ma bzung ba rnams ni rtag tu dgra byung dogs kyis sems la bde ba med /
bdag tu bzung ba rnams ni /
zhon pa dang /
khur bkal ba sogs bkol spyod dang /
sha lpags kyi ched du gsod pas sdug bsngal ba /
gtso bo dud 'gro rnams glen zhing lkugs pas gson bzhin du gcig gis gcig za bas rtag tu 'jigs skrag gis gnas dgos pas /
sdug bsngal de lta bu rnams rang gis myong dgos na bzod pa'i thabs med pas dam pa'i chos kho na bsgrub pa'i zhe dam bca' 'o //
bzhi pa las 'bras bsam pa ni /
mdo sde las brgya pa las /
las rnams kyang ni sna tshogs las //
de yis 'gro 'di sna tshogs byas //
zhes gsungs pa ltar /
bde sdug thams cad las bsags pa kho na las byung ba ste /
dge ba'i las bsags pa las 'bras bu bde ba myong /
mi dge ba'i las bsags pas 'bras bu sdug bsngal kho na myong /
sa bon gang btab pa'i lo tog so sor smin pa dang 'dra /
dge sdig gang yin yang rgyu las bsags pa'i dus chung ngu las med kyang rim par brgya 'gyur stong 'gyur 'phel bas 'bras bu rnam smin shin tu che /
las dkar nag che chung gang byas kyang gnyen pos ma bcom na 'bras bu ma smin gyi bar du chud mi za /
rang gis byas pa'i las dkar nag gang yin yang rang nyid la smin cing ma byas pa'i las dang mi 'phrad pa'i tshul la nan du bsam te dge sdig la blang dor bya /
de la mi dge ba'i las gtsor bsdus pa bcu ste /
'dod chags zhe sdang gti mug gsum gyi sgo nas sems can che chung gang rung gi srog gcod pa dang /
mthu dang 'jab bu dang g.yo sgyus ma byin par len pa dang /
rigs dang bdag po dang chos kyis bsrungs pa la 'dod log spyod pa ste lus kyi mi dge ba gsum /
pha ma dang chen po dang chung ngu la brdzun smra ba /
btsan phra gzhogs phra lkog tu smra ba'i phra ma /
dngos dang gzhogs dang brgyud de smra ba'i tshig rtsub /
log pa dang 'jig rten pa dang bden pa'i ngag kyal pa ste ngag gi bzhi /
bdag dang gzhan dang gnyis ka ma yin pa la brnab sems /
zhe sdang phrag dog 'khon 'dzin las byung ba'i gnod sems /
las 'bras dang bden pa dang dkon mchog la log par lta ba ste yid kyi gsum rnams spyod pas so sor rnam smin dang rgyu mthun dang dbang gi 'bras bu myong /
de'ang nyon mongs zhe sdang gi dbang gis /
grangs mang po /
yul chen po brten nas spyad pas dmyal ba /
'dod chags dang 'bring po las yi dwags /
gti mug dang chung ngus dud 'gror skye bas 'di rnams sdug bsngal gyi rtsa ba yin par bsam ste sngar byas sbyong ba'i thabs la 'bad /
phyin chad mi byed pa'i dam bca'/
de las ldog pa srog gcod spong ba /
rdzun mi smra ba sogs bcu ni dge ba bcu yin la /
'jug pa'i las gzhan gyi srog skyob pa /
sbyin pa gtong ba /
tshangs spyod la gnas pa /
bden pa smra ba /
mi mdza' ba bsdum pa /
zhi des 'jam po smra ba /
don dang ldan pa kho na smra ba /
chags pa chung zhing chog shes pa /
byams pas phan sems bskyed pa /
las 'bras sogs la yid ches pas dad pa rnam gsum skyed pa ste 'bras bu rgyu mthun sogs gsum gong las ldog pa myong /
dge ba bcu cher spyad pas lha /
'bring pos mi lus thob /
dge ba yin yang bsam pa ma dag pa sogs mi dge ba dang 'dres pas lha min du skye /
dge ba bcu ni 'di phyi kun tu bde legs kyi rgyu yin pas dus rtag tu dge ba 'ba' zhig bsgrub par bgyi'o snyam du bsam mo //
lnga pa skyabs su 'gro ba ni /
de ltar ngan song gi sdug bsngal bzod pa'i thabs med pas gnas ngan der mi skye ba'i skyabs gnas zhig mi tshol ka med du song /
'khor ba ngan song gi sdug bsngal las skyob thub pa ni rang sdug bsngal de las thar pa zhig dgos pas tshangs pa brgya byin lta bu 'jig rten pa'i chen po sus kyang skyob mi thub /
mdo sde mya ngan 'das chen las /
dkon mchog gsum la skyabs song ba //
'jigs pa med pa thob par 'gyur //
ces gsungs pas yul dkon mchog gsum la brten dgos /
de la'ang gsum ste /
mdun na bzhugs pa'i skyabs yul ni /
sku gsung thugs rten dang dge 'dun te dmigs pa'i rten tsam mo //
mngon par rtogs pa'i yul sangs rgyas sku gsum gyi bdag nyid /
lung dang rtogs pa'i dam chos /
'phags pa'i dge 'dun gsum ste /
sangs rgyas la ston pa /
chos la lam /
dge 'dun la lam sgrub pa'i grogs su zhu ba'o //
de kho na nyid kyi yul ni sangs rgyas nyag gcig te /
rgyud bla ma las /
dam pa'i don du 'gro ba yi //
skyabs ni sangs rgyas nyag gcig yin //
ces so //
skabs 'dir skyabs gnas thams cad rje btsun ma 'phags ma sgrol ma la 'du ste de nyid ngo bo rgyal ba thams cad skyed pa'i yum bcom ldan 'das ma shes rab kyi pha rol tu phyin ma yin la /
rnam pa sku dge 'dun /
gsung dam chos /
thugs sangs rgyas kyi rang bzhin du bzhugs pa'o //
des na mdun gyi nam mkhar pad+ma dang zla ba'i gdan la bla ma dang dbyer med pa'i rje btsun ma 'phags ma sgrol ma la skyabs gnas dkon mchog rgya mtshos bskor te mngon sum bzhugs pa'i phyag g.yas skyabs sbyin mdzad pa'i 'og tu bdag dang 'gro ba thams cad tshud /
'khor ba dang ngan song gi 'jigs pa thams cad las rtag tu skyob par bsam la mos gus rtse gcig pas skyabs 'gro'i tshig ni /
na mo :
bla ma yi dam rje btsun ma :
mchog gsum rgyal ba rgya mtsho la :
bdag sogs 'gro kun byang chub bar :
rtse gcig gus pas skyabs su mchi :
zhes lan brgya stong ci nus su brjod /
mthar skyabs yul rnams 'od du zhu nas rang la thim pas rgyud byin gyis brlabs par bsam la spros bral gyi ngang du mnyam par bzhag la dge ba bsngo /
de ltar dkon mchog gsum la skyabs su song zin nas spyi'i bslab bya gsum /
bye brag gi bslab bya gsum /
cha mthun gyi bslab bya gsum rnams la slob tshul spyi ltar byas pas khyad par can gyi phan yon brgyad 'thob par 'gyur ro //
de rnams kyis skyes bu chung ngu dang thun mong ba'i lam rim mo //
gnyis pa skyes bu 'bring po dang thun mong ba'i rim pa sbyong ba la gnyis /
'khor ba'i rgyu 'bras dang /
thar pa'i rgyu 'bras bsam pa'o //
dang po la'ang gnyis /
'bras bu sdug bsngal dang /
rgyu kun 'byung gi rab dbye bsam pa'o //
dang po ni /
bdag ngan song las thar nas mtho ris su skyes na chog gam snyam na der yang bde ba med de /
mir skyes pa rnams sdug bsngal brgyad kyis mnar ba ste /
dang po skye ba'i sdug bsngal ni /
ma'i mngal du gnas dus mngal gnas de dog cing 'khum pa dang mun nag dang dri ngan pa'i sdug bsngal gsum rtag tu 'ong /
ma 'greng pa'i tshe ris mnan pa lta bu /
ltogs pa'i tshe g.yang la dpyangs pa lta bu /
bza' btung dro grang las tsha grang gi sdug bsngal myong /
mngal nas btsas pa'i tshe 'jur mig nas drangs pa lta bu /
'jam pos dkris kyang tsher dong du bskyur ba lta bu /
lag gis blangs pas bye'u khras khyer ba tsam gyi sdug bsngal yod /
spyir mi bzod pa'i tshor ba dang bcas te skye dgos pas skye ba sdug bsngal dang ldan /
nyon mongs skyed 'phel gyi sa bon zug pas gnas ngan len dang ldan /
rga na 'chi sogs 'byung ba'i khungs su gyur pas sdug bsngal gyi gnas su gyur /
phyis rkyen dang 'phrad pas nyon mongs ldangs te las gsog pa'i gzhir byung bas nyon mongs kyi gnas su gyur /
rgyun skad cig skad cig gis 'gyur bas dbang med du 'jig pa ste sdug bsngal rnam pa lnga dang ldan pa'o //
gnyis pa rgas pa'i tshe na /
sha mdog legs po sngo ham dang skra dkar por song nas kha dog nyams /
so bud /
lus po rgur /
rkang lag 'khyogs /
sha lpags skam nas dbyibs nyams /
lang 'dug 'gro sdod mi nus pas mthu stobs nyams /
mig mi gsal rna ba 'on pa sogs dbang po nyams /
kha zas nyung na bkres /
mang na mi 'ju ba sogs longs spyod nyams pa bcas sdug bsngal lnga dang ldan /
gsum pa na ba'i tshe /
zug rngu'i tshor bas yid mi bde /
sha zhu pags pa skam nas lus kyi rang bzhin 'gyur /
yul yid du 'ong ba spyad dbang med /
mi 'dod pa sman dpyad rtsub mo sogs brten dgos /
srog gi dbang po 'bral bar nye bas skrag cing 'tsher ba ste sdug bsngal lnga dang ldan /
bzhi pa 'chi ba'i skabs su /
longs spyod gnyen grogs /
'khor g.yog phun sum tshogs pa rnams dang bral /
gces pa'i lus kyang bor /
yid ma bde ba'i tshor ba drag po spyad pas sdug bsngal lnga dang ldan pa'o //
gzhan yang yod pa skyong gis mi long ba ni /
longs spyod mnga' thang snyan grags zas nor rta phyugs la sogs pa yod na de rnams gsag pa dang srung ba dang spel ba la 'bad pa du mas nyin mtshan du brtson dgos shing /
gyong god cung zad re byung na'ang yid mi bde chen pos mnar bas sdug bsngal /
med pa tshol bas mi rnyed pa ni /
longs spyod zas nor sogs kyi don du bkres skom ngal dub dang /
lus srog la'ang ma bltas par 'bad kyang lto gos tsam legs par ma 'khyongs pas sdug bsngal /
mi 'dod pa dang 'phrad pa ni /
btsan po dang /
mkhon yod pa dang /
jag rkun /
gcan gzan sogs kyi gnod pa glo bur nam 'ong cha med pa dang /
rgyal po'i mnga' 'bangs /
phyug po'i 'khor g.yog lta bu mi 'dod mi khyag bzhin du las de byed dgos pas sdug bsngal /
'dod pa dang bral ba ni /
pha ma spun zla grogs 'khor la sogs pa med thabs med pa dang bral ba'am /
mnga' thang longs spyod nyams /
nor rdzas stor brlag dang rta phyugs shi god sogs yid la chags pa rnams dang bral bas sems la mya ngan chen po skye ste sdug bsngal ba'o //
lha min rnams kyang lus rten de bzung ba tsam nas phrag dog che bas gzhan dang 'thab rtsod kho nas dus 'da'/
khyad par lha dang 'thab pa'i tshe /
lha min bsod nams chung bas g.yul pham ste gsod rdung yang myong /
phal cher nag phyogs yin pas chos la mi mos /
lha rnams kyang gnas skabs bde ba la rnam g.yeng kho nas dus 'da' zhing chos sgrub pa'i blo mi skye /
tshe tshad ring po rnams kyang skad cig gcig tsam sdod pa'i snang ba las med par 'chi ba'i ltas lus kyi 'od nyams /
yid skyo bas stan la sdod snying mi 'dod /
me tog gi rgyan rnying /
gos la dri ma chags /
lus la rngul 'byung ba'i tshe grogs gzhan rnams kyis kyang spangs nas byer /
shi ba'i 'og tu ngan song du 'gro ba sogs mthong nas yun ring por sdug bsngal bzod glags med par myong ba'o //
mdor na 'khor ba'i gnas ris mtho dman gang du skyes kyang bde ba cung zad kyang med de /
gu ru rin po che'i zhal nas /
'khor ba 'di na khab kyi rtse tsam yang //
bde ba nam yang yod ma yin ces gsungs //
cung zad bde yang 'gyur ba'i sdug bsngal yod //
ces gsungs /
nye bar len pa'i phung po lnga po tshor ba btang snyoms dang ldan pa thams cad khyab pa 'du byed kyi sdug bsngal te 'khor ba thams cad la des ma khyab pa med /
ngan song gsum dang mtho ris kyi nad gdon la sogs pa'i tshor ba sdug bsngal thams cad sdug bsngal gyi sdug bsngal /
bsam gzugs kyi ting nge 'dzin dang lha mi'i bde skyid sogs tshor ba bde ba thams cad 'gyur ba'i sdug bsngal yin pas sdug bsngal gsum po de las cis kyang thar bar 'dod pa'i blo skyed /
gzhan yang 'khor ba 'di la /
mtho dman bde sdug dgra gnyen pha bu gnas lus longs spyod nges pa med par 'gro ba dang /
'dod yon spyad pas mi ngoms shing /
sdug bsngal myong bas yi mug pas ngoms mi shes pa dang /
lus yang nas yang du 'dor dgos pa dang /
nying mtshams yang yang sbyor dgos pa dang /
bde sdug mtho dman 'byor rgud sna tshogs su 'gyur ba dang /
gcig pur grogs med pa skye rga na 'chi bar do'i sdug bsngal myong dgos pa bcas sdug bsngal drug gis mnar ba'i 'khor ba la me'i 'obs dang sha btson gyi dong lta bur mthong bas /
'di las ci nas kyang thar bar bya snyam du bsam mo //
gnyis pa rgyu kun 'byung ba bsam pa ni /
sdug bsngal can gyi 'khor ba de rgyu med rkyen med pas rang bzhin byung ba ma yin /
de thams cad las bsags pa las byung /
las thams cad nyon mongs pa'i kun slong las byung /
nyon mongs pa la rtsa nyon drug dang kun tu sbyor ba dgu sogs rab dbye mang yang kun gyi rtsa ba dug gsum du 'du /
thams cad kyi rtsa ba ni gnas lugs ma rtogs pa'i ma rig pas bsgribs te phung po la zhen nas bdag dang /
bdag gces par 'dzin pas 'khor ba'i rgyur song /
bdag 'dzin la brten nas lta ba ngan pa thams cad byung ste rang gi lus sems sogs nang sems can dang phyi nyer spyod la zhen pas 'dod chags byung /
de la brten nas nga rgyal phrag dog ser sna rnams byung /
rang ngam rang phyogs la gnod cing 'tshe ba la khong khro ba'i zhe sdang dang de'i rnam 'gyur gnod sems khro 'tshig la sogs pa byung /
de rnams kyis las bsags pas bsod nams ma yin pa'i las kyis ngan 'gro /
bsod nams kyi las kyis mtho ris /
mi g.yo ba'i zag bcas kyi bsam gtan gyis gzugs dang gzugs med du 'phen pas /
rang gzhan thams cad 'khor bar 'khyams byed kyi rgyu kun 'byung nyon mongs pa ci nas kyang spang bar bya'o snyam du rang rgyud kyi nyon mongs pa la brtag gzhig byas te bsgom mo //
gnyis pa thar pa'i rgyu 'bras bsam pa ni /
'khor ba spangs nas don du gnyer ba ni thar pa yin la /
de ni zag pa med pa'i shes rab kyis nyon mongs pa'i sgrib pa spangs te bdag med pa'i gnas lugs phyin ci ma log pa rtogs pa yin /
de'i rgyur sems rtse gcig pa'i ting nge 'dzin dgos /
de'i rgyu nges 'byung gi tshul khrims rnam par dag pa dgos pas /
da ni 'khor ba las thar bar bya ba'i phyir /
tshul khrims bsrung /
ting nge 'dzin bsgom /
shes rab bskyed nas mi rtag sdug bsngal stong pa bdag med pa'i don rtogs par bya'o snyam du bsam /
de dag skyes bu 'bring gi nyams len te sngon 'gro'i chos rnams grub bo /
!
/gnyis pa bar du dge ba theg pa chen po dang rjes su 'brel pa lhag bsam rnam par dag pa'i nyams len skyes bu chen po'i lam 'chad pa ste /
'di la gnyis /
bsam pa'i 'jug sgo la bslab pa dang /
de nyid mtha' rgyas su byed pa'o //
dang po ni /
'khor ba'i nyes dmigs rnams shes nas spang /
thar pa myang 'das thob dgos pa la 'thob bya myang 'das kyi byang chub de la nyan rang gnyis rdzogs pa'i sangs rgyas dang gsum du yod pa las /
rang don spang rtogs yongs su rdzogs shing gzhan don phrin las la thog pa med pa thar pa byang chub kyi mchog rdzogs pa'i sangs rgyas kyi go 'phang 'thob dgos pas /
ji ltar byas na bdag sangs rgyas 'thob par 'gyur snyam du yang yang bsam /
gnyis pa de nyid mtha' rgyas su byed pa la gnyis /
rgyu 'bras kyi 'brel bsam pa /
de'i don bsam pa'o //
dang po ni /
bdag sangs rgyas thob dgos pa la de'i rgyur byang chub kyi sems dgos par 'dug
/de'i rgyur snying rje /
de'i rgyur byams pa /
de'i rgyur byas pa shes shing drin du bzo ba /
de'i rgyur 'khor ba na gnas pa'i sems can thams cad pha mar shes dgos par 'dug
/nam mkhas khyab pa'i sems can thams cad pha ma yin /
re re nas drin che /
'di rnams sdug bsngal dang bral /
bde ba dang ldan na ci ma rung /
'di rnams bde ba la 'god pa'i phyir bdag gis sangs rgyas 'thob par bya /
thob nas kyang sems can thams cad sangs rgyas kyi sa la 'god par bya snyam du bsam /
gnyis pa rgyu 'bras kyi don bsam pa la gsum /
byams pa /
snying rje /
byang chub kyi sems sgom pa'o //
dang po ni /
thog mar rtsa ba'i ma de mdun na yod pa dmigs /
'dis bdag dang po lus bskyed /
bdag gi phyir du dka' ba du ma spyad /
bdag la gces pa'i srog kyang byin /
mthar gtan tshig gcig slob pa nas bzung 'jig rten gyi bya ba yongs su rdzogs pa bstan nas rang las kyang gces pa'i byams pas bskyangs /
phan tshad med pa btags /
gnod pa tshad med pa las bskyabs pas drin che /
ma 'di bde skyid dang ldan na ci ma rung /
skye ba 'di kho nar ma zad skye ba gzhan dpag tu med pa la ma byas /
byas res kyis da lta bzhin du phan btags /
lan re pha dang gnyen grogs mdza' bshes su gyur nas phan btags pa la'ang tshad med snyam du ma de snying du sdug cing phan pa dang bde bar 'dod pa'i byams pa'i sems gsha' ma rgyud la ma skyes bar du bsgom /
de la skyes nas nye du sogs skye sla ba nyung ngu dang /
de nas yul mi /
rim par rgya je che la btang ste stong gsum dang mkha' khyab kyi 'gro ba rigs drug gi sems can thams cad la rtsa ba'i ma bzhin byams pa'i sems ma skyes bar du bsgom /
ma 'di rnams bde zhing skyid par gyur cig
/bdag gis 'di rnams bde skyid phun sum tshogs pa la dgod nus par gyur cig snyam du yang yang bsam /
rin chen phreng ba las /
byams pa bsgom pa'i phan yon chen po brgyad thob par gsungs shing /
rdzi'u tshod sum brgya'i kha zas dag
/nyin rer dus gsum byin pas kyang //
byams pa yud tsam thang gcig gi
/bsod nams dag la char mi nye //
zhes mdor bsdus te bstan to //
gnyis pa snying rje bsgom pa ni /
de lta bu'i drin can gyi ma rgan sems can 'di rnams lus sems la bde ba 'dod pa mtshungs kyang myong ba sdug bsngal kho na myong /
ngan song gsum sogs sdug bsngal gyi 'bras bu la spyod /
mtho ris phal cher sdug bsngal gyi rgyu la spyod /
'ga' zhig sdig pa'i las tshabs po che bsags pas dbugs 'gag ma thag tu dmyal bar skye dgos pa rnams shin tu snying rje snyam du bsgom /
de'ang thog mar rang gi rtsa ba'i ma la sbyar nas bsgom ste /
ma de sa phyogs 'dir mer bsregs pa'am /
'khyags nas 'khengs pa'am /
gzhan dag gis gcod cing gtubs na shin tu snying rje /
de bzhin du dmyal bar skyes pa'i sems can rnams drin can kho na yin pas snying rje bsgom /
des 'gres te /
ma de bkres skom dang na tshas gzir ba la dmigs nas yi dwags /
ma rgas 'khog la mi nus bzhin du gzhan dag gis brdeg 'tshogs bkol spyod byas pa la dmigs nas dud 'gro
/ma de mig mi gsal /
g.yang sa chen po nas zon mi shes par lhung la khad du 'gro
/lhungs nas thar dus med pa'i sdug bsngal myong ba la dper byas nas mtho ris gsum gyi 'gro ba rnams la snying rje shas mi bzod pa bsgom /
de dag kyang rim par rgya bskyed lugs byams pa dang mtshungs shing /
snying rje bcos min du skye tsa na /
ma rgan 'gro drug gi sems can 'di rnams sdig pa dang sdug bsngal thams cad las bdag gis bskyab par bya /
sdug bsngal gyi gnas 'khor ba las 'dren par bya snyam du bsam /
sems can 'di thams cad sdug bsngal dang bral bar gyur cig
/sdug bsngal gyi rgyu las dang nyon mongs pa dang bral bar gyur cig bsam la ngag tu'ang brjod /
spyan ras gzigs kyi rtogs pa las /
chos gcig yod na sangs rgyas kyi chos thams cad lag mthil du bzhag pa ltar 'gyur te gcig gang zhe na /
'di lta ste snying rje chen po 'o //
zhes gsungs pas mtshon phan yon tshad med do //
de ltar byams pa dang snying rje ma skyes pa bskyed nas /
skyes pa gong du spel zhing rang don yid byed spong ba'i nyams len gyi gtso bo bdag gzhan mnyam pa dang brje ba'i sems kyis bde sdug btang len la bslab dgos te /
zhi ba lhas /
bdag dang gzhan gyi sdug bsngal dag
/yang dag brje bar ma byas na //
sangs rgyas nyid ni mi 'grub cing //
'khor ba na yang bde ba med //
ces gsungs /
de la thog mar rang nyid bde bar 'dod /
sdug bsngal mi 'dod pa bzhin du sems can thams cad de dang 'dra bas 'dod pa mnyam /
bdag gcig pu yin la sems can mang po yin pas mnyam pa las kyang lhag
/ma rgan sems can rnams kyis mi 'dod pa'i sdug bsngal rang la len /
'dod pa'i bde ba de rnams la phar btang ba'i 'dun pas /
dbugs phar gtong ba dang mnyam du /
bdag gis thog ma med pa nas bsags pa'i dge ba dang bde ba ci yod pa thams cad dkar lam gyis phar song nas sems can re re bzhin cha re thob pas lus sems bde ba dang bde ba'i rgyu dang ldan /
dbugs tshur rngub pa'i tshe /
sems can rnams kyis thog ma med pa nas bsags pa'i rgyu las nyon sdig sgrib 'bras bu sdug bsngal ci yod pa thams cad nag 'ub kyis bsdus te rang la thim pas /
de rnams sdug bsngal dang sdug bsngal gyi rgyu dang bral bar mos la /
ngag tu'ang bdag gi dge ba dang bde ba thams cad sems can rnams kyis thob par gyur cig
/sems can rnams kyi sdig sgrib dang sdug bsngal thams cad bdag la smin par gyur cig
/ces snying thag pa nas brjod cing blo sbyang bar bya'o //
gsum pa byang chub kyi sems bsgom pa la gnyis /
smon pa byang chub kyi sems bsgom pa /
'jug pa phar phyin drug la bslab pa'o //
dang po ni /
pha ma sems can thams cad bde ba dang rtag tu ldan /
sdug bsngal dang gtan du bral ba la rdzogs pa'i sangs rgyas 'thob dgos par 'dug
/de thob par byed pa la dang po bdag nyid sems can thams cad kyi don du yang dag par rdzogs pa'i sangs rgyas kyi go 'phang 'thob par bya /
de thob nas sems can gcig kyang ma lus pa 'khor ba sdug bsngal gyi rgya mtsho las drangs te sangs rgyas kyi sa la 'god par bya snyam du sems bskyed pa ni byang chub tu smon pa yin /
des rang gzhan gyi don gnyis bsgrub pa dang /
nyes pa thams cad sel zhing yon tan thams cad 'du ba sogs phan yon bsam gyis mi khyab ste /
dpal byin gyis zhus pa'i mdo las /
byang chub sems kyi bsod nams gang //
gal te de la gzugs mchis na //
nam mkha'i khams ni kun bkang ste //
de ni de las lhag par 'gyur //
ces gsungs /
smon sems bskyed nas bslab bya la slob dgos pas rtsa ba sems can blos mi spong ba dang /
nag po'i chos bzhi spang /
dkar po'i chos bzhi la bslab cing nyin mtshan du tshogs gnyis gong nas gong du 'phel ba'i thabs la brtson pa bskyed do //
de la sems can blos spangs pa la /
bdag gis sangs rgyas thob mi nus so snyam nas theg chen gyi chos la blo log nas rang don yid byed la gnas pa ni sangs rgyas kyi rgyu rtsa ba nas spangs pas nyes pa shin tu lci la /
sems can gcig gam gnyis la khong khro bas khyod 'dra ba dang mi 'phrad par shog
/khyod la phan mi gdags so snyam pa sogs dang /
dud 'gro khyi rkun /
byi ba shig sro yan chad la rdeg rdung gnod sems byed pa'ang de'i khong du gtogs pa yin /
nag po'i chos bzhi ni /
bla ma sbyin gnas mchod 'os bslu ba dang po ste rdzun lab nas mgo bskor btang ba yin /
'gyod pa'i gnas ma yin pa la 'gyod pa bskyed pa gnyis pa ste sdig pa byas pa la 'gyod dgos kyang dge ba byas pa la 'gyod pa skyed pa yin /
sems bskyed pa'i gang zag la mi snyan pa brjod pa gsum pa ste sems bskyed tshig tsam bton myong ba yan chad la dngos sam lkog tu skyon brjod pa yin /
sems can la g.yo sgyus spyod pa bzhi pa ste rang don bsgrub pa'i phyir gzhan la khram dang g.yo sgyus mgo skor dang tha na bre srang tshun la drang po mi byed pa yin /
de rnams nyes pa shin tu che bas de las ldog pa'i dkar po'i chos bzhi la bslab dgos te /
shes bzhin du srog gi phyir yang rdzun mi smra ba dang /
sems can thams cad dge ba la 'god cing khyad par sems bskyed sogs theg pa chen po'i dge rtsa la 'god pa dang /
sems bskyed byas tshad la ston pa sangs rgyas kyi 'du shes bzhag nas yon tan brjod pa dang /
sems can gang la'ang g.yo sgyu med pa'i drang po dang /
gzhan don nyid rang gi khur du khyer ba'i lhag bsam la gnas par bya dgos so //
bsod nams kyi tshogs sgo gsum gyi dge ba'i spyod pa ji ltar nus pa dang /
ye shes kyi tshogs dam pa'i chos la thos bsam sgom gsum blo yis gang lcogs bya ba la'ang bslab par bya'o //
gnyis pa 'jug pa sems bskyed la gnyis /
'jug sems spyir sgom pa /
bye brag bslab pa la slob pa'o //
dang po ni /
rdzogs pa'i sangs rgyas zhes bya ba de 'thob par 'dod pa tsam gyis mi chog thob byed kyi rgyu byang chub spyod pa la bslab dgos /
spyod pa de nyid shin tu rgya che yang ngo bo pha rol tu phyin pa drug dang bsdu ba'i dngos po bzhi yin pas /
sems can thams cad kyi don du rdzogs pa'i sangs rgyas thob par bya ba'i slad du bdag gis byang chub kyi spyod pa la 'jug par bgyi'o snyam pas bsdu dngos bzhi la gnas pa ni /
pad+ma spungs pa las /
sbyin pa'i g.yab mos legs bos te //
snyan par smra ba'i tshig gis bsu //
don mthun pa yis bag phab ste //
don spyod pa yi gros kyang gdab //
ces sogs sbyin sogs phar phyin drug rang gis nyams su len /
gzhan la tshig gis bshad /
lag len byed du 'jug pa de phyin drug kyang yin la bsdu dngos kyang yin pas /
bdag gis pha rol tu phyin pa bcu la nan tan snying por bsgrub par bgyi /
de'ang phyi dus su ma yin par da lta nyid nas lag tu blang bar bya'o //
snyam pa'i dam bca' dang lag len ma 'dzol bar ci nus ci lcogs kyis lag len 'phral rang du theb par bya'o //
sems bskyed de'ang thog mar slob dpon nam rten las len pa'am /
rang stobs kyi dmigs pas len pa gnyis las skabs 'dir phyi ma ltar na /
mdun gyi nam mkhar bla ma rje btsun 'phags ma sgrol ma la rgyal ba sras dang bcas pas bskor te mngon sum du bzhugs pa'i spyan sngar /
sems can thams cad kyi don du smon pa dang 'jug pa'i bdag nyid can gyi byang chub mchog tu sems bskyed par bgyi'o snyam pas /
ngag tu /
ho :
ma gyur sems can thams cad kun :
sangs rgyas go 'phang 'thob bya'i phyir :
nyes spyod kun bsdam dge chos sdud :
gzhan phan byang sems rtag tu bskyed :
ces lan mang du brjod /
mthar 'khor gsum spros pa dang bral ba'i ngang du mnyam par bzhag pas kun rdzob la don dam gyi rgyas theb par 'gyur ro //
gnyis pa bslab bya la slob pa la gnyis /
spyir bstan pa /
bye brag tu bshad pa'o //
dang po ni /
'jug pa'i sems bskyed nas de'i bslab bya la slob dgos /
bslab bya thams cad lhag pa'i bslab pa rnam pa gsum du 'du ste /
byang chub lam sgron las /
'jug pa'i sems kyi bdag nyid sdom gnas pas //
tshul khrims bslab pa gsum la legs bslabs nas //
tshul khrims bslab pa gsum la gus chen 'gyur //
ces gsungs pa ltar /
lhag pa tshul khrims dang /
ting nge 'dzin dang /
shes rab kyi bslab pa gsum la slob dgos /
de'ang tshul khrims bslab pa ni phyin drug gi sbyin pa tshul khrims bzod pa gsum yin la /
bsam gtan sems kyi bslab pa /
shes rab shes rab kyi bslab pa /
brtson 'grus de thams cad kyi grogs yin ste /
mdo sde rgyan las /
bslab gsum dbang du mdzad nas ni //
rgyal bas pha rol phyin pa drug
/yang dag bshad de dang po gsum //
tha ma gnyis kyis rnam pa gnyis //
gcig ni gsum char la yang gtogs //
zhes gsungs pa ltar ro //
phar phyin drug po 'di la sangs rgyas thob pa'i byang chub kyi spyod pa mtha' dag yongs su rdzogs pa yin te /
lag bzang gis zhus pa'i mdo las /
lag bzang /
byang chub sems dpa' sems dpa' chen po myur du mngon par rdzogs par byang chub par bya ba'i phyir /
pha rol tu phyin pa drug po 'di dag la rtag par rgyun du yongs su rdzogs par bya'o //
zhes gsungs so //
de'ang don du gnyer bya mngon mtho nges legs gnyis su nges shing de'i rgyu phar phyin drug la tshang ba ste /
mngon mtho'i don du longs spyod kyi sbyin pa /
lus kyi don du tshul khrims /
'khor gyi don du bzod pa /
nges legs kyi don du yon tan 'phel ba'i rgyu brtson 'grus /
zhi gnas kyi rgyu bsam gtan /
lhag mthong gi rgyu shes rab ste /
de rnams kyang 'jug sla ba dang rags pa rnams snga ma dang /
'jug dka' ba dang phra ba rnams rim gyis bstan pa yin pas /
bdag gis kyang mngon mtho dang nges legs kyi lam nas sangs rgyas bsgrub pa'i don du phyin drug bya sla ba dang dka' ba la rim gyis 'jug par bgyi'o snyam du dam bca'/
de dag bsdu na tshogs rnam pa gnyis su'ang 'du ste /
sbyin pa dang tshul khrims bsod nams /
shes rab ye shes kyi tshogs /
gzhan gsum tshogs gnyis kar gtogs /
phar phyin re re la'ang rang rang gi mi mthun phyogs nyams par byed pa dang /
rnam par mi rtog pa'i ye shes skyed pa dang /
'dod pa rdzogs par byed pa dang /
sems can smin par byed pa'i mtshan nyid bzhi bzhi dang ldan pa yin la /
sbyin pa la sogs pa lnga po'ang 'khor gsum yongs su dag pa'i shes rab zab mos ma zin na sangs rgyas kyi rgyur mi 'gro la /
shes rab rnam par dag pas zin na pha rol tu phyin pa zhes bya ba'i grangs su 'gro zhing thams cad mkhyen pa sangs rgyas kyi go 'phang 'thob par 'gyur te /
sdud pa las /
dmus long dmigs bu med pa bye ba phrag khrig rnams //
lam yang mi shes grong khyer 'jug par ga la 'gyur //
shes rab med na mig med pha rol phyin lnga 'di //
dmigs bu med pas byang chub 'thob par nus ma yin //
ces gsungs pas sbyin sogs gang spyad kyang sngon dngos rjes kyi dam pa gsum dang /
khyad par 'khor gsum spros pa dang bral ba'i shes rab dri ma med pas zin par bya zhing /
bdag gis sems can thams cad kyi don du tshogs gnyis kyis bsdus pa'i phar phyin mtshan nyid bzhi ldan 'khor gsum dmigs pa med pa'i ngang nas sgyu ma lta bur rgyun mi 'chad par spyad par bgyi'o snyam pas de ltar nyams su blang ngo //
gnyis pa bye brag tu bshad pa la gsum /
phar phyin dang po bzhi mdor bsdus te bstan /
bsam gtan dang shes rab so sor bshad pa'o //
dang po ni /
de ltar 'jug pa sems bskyed kyi bslab bya pha rol tu phyin pa drug gi dang po sbyin pa la gsum las /
zang zing gi sbyin pa ni /
zas gos nor rdzas mkho ba'i yo byad 'byor bas gang lcogs rnams zhing bsam pa dngos po thabs bcas ma dag pa bzhi spangs te rnam par dag cing bsam sbyor phun sum tshogs pas sbyin pa dang /
mi 'jigs pa'i sbyin pa ni /
gzhan dag nad dug mtshon cha me chu gcan gzan lam 'phrang btson la sogs pa las bskyab pa dang /
chos kyi sbyin pa ni /
chos bshad pa'i nus pa yod na chos 'dod pa rnams la rnyed bkur dang khe grags la mi lta bar thar pa sgrub pa'i chos bshad /
mi nus na mi dang mi ma yin pa la bshad par mos te rgyal ba'i gsung rab bsgrag pa rnams so //
tshul khrims gsum las /
nyes spyod sdom pa'i tshul khrims ni /
mi dge ba bcu sogs rang bzhin gyis kha na ma tho ba dang /
so thar ris bdun /
byang sdom lugs gnyis /
sngags rtsa ba dang yan lag gi dam tshig sogs bcas pa'i kha na ma tho ba rang gi khas blangs gang yin pa rnams dang ma 'gal bar bya ba dang /
dge ba chos sdud kyi tshul khrims ni /
sgo gsum dang 'brel ba'i dge ba'i bya ba che phra thams cad ci nus su bsgrub pa dang /
sems can don byed kyi tshul khrims ni /
byang sa las rnam pa bcu gcig tu gsungs pa mdor bsdu na lhag bsam bzang pos dngos dang brgyud nas sems can rnams bde dang dge ba la dgod pa'o //
bzod pa la gsum las /
gnod pa la ji mi snyam pa'i bzod pa ni /
gzhan su'ang rung bas rang la brdeg brdung 'phrog bcom tshig ngan rtsod pa sogs byed pa la khong mi khro bar slar byams pa bsgom pa dang /
sdug bsngal dang len gyi bzod pa ni /
chos tshol ba dang chos sgrub pa'i tshe tsha grang ltog skom ngal dub thang chad ji tsam byung yang cung zad tsam bag mi 'khums par bsran bskyed pa dang /
chos la nges par sems pa'i bzod pa ni /
rgyal ba sras bcas kyi thugs bskyed yon tan bsam gyis mi khyab pa dang /
stong nyid kyi gnas lugs /
thabs zab mo thos na mi skrag mi dngangs par slar yang dang ba bskyed pa'o //
brtson 'grus gsum las /
go cha'i brtson 'grus ni /
dge ba chung ngu la 'di lta bu mi dgos snyam pa'i khyad gsod dang /
chen po la 'di tsam mi nus snyam pa'i zhum pa med par dge bar gtogs so cog sgrub pa'i spro sems dang /
sbyor ba'i brtson 'grus ni /
chos dang dge ba sgrub pa'i tshe le lo rnam g.yeng dbang du mi gtong bar de nyid rgyun bsring ba dang /
slar mi ldog pa'i brtson 'grus ni /
phan yon drod rtags 'phral du ma byung na'ang sgyid lugs dang zhum pa mi bya bar de'i 'bras bu mthar ma phyin bar du brtson pa ste /
de rnams las skabs su bab pa'i nyams len ci lcogs su bya bar dam bca'o //
gnyis pa bsam gtan bshad pa la gnyis /
bsam gtan skye ba'i rgyu /
bsam gtan dngos so //
dang po ni /
bsam gtan dang zhi gnas ngo bo gcig yin la de'i rgyu tshogs brten pa la /
lus 'du 'dzis dben pa dang /
sems rnam par rtog pas dben par bya dgos /
de la 'du 'dzi ni /
bu smad gnyen 'khor sogs sems can /
zas nor sogs rnyed bkur /
bstod bsngags sogs snyan grags la chags zhen gyis g.yeng ba rnams yin zhing de la nyes pa nyi shu yod pa mdo las gsungs /
khyad par sems gnas su mi ster ba'o //
'du 'dzi dang bral ba ni dben pa ste /
rnam g.yeng thams cad spangs nas gcig pur dgon par gnas na myur du ting nge 'dzin rgyud la skye bar 'gyur bas de ltar bya /
dben par sdod kyang lus dang ngag gis mi dge ba la spyad pa dang /
lung ma bstan gyi bya bas rnam par g.yeng ba thams cad spang dgos shing /
sems kyis nyon mongs pa'i rnam par rtog pa dang /
'jig rten gyi bya byed 'khrul pa'i rjes su 'brang ba'i rtog pa phra rags thams cad kyang spangs nas g.yeng ba med pa'i bsam gtan la rtse gcig tu gnas pa zhi gnas kyi ting nge 'dzin rgyud la skye bar 'gyur ro //
gnyis pa bsam gtan dngos la gsum /
dang po mthong ba'i chos la bde bar gnas pa'i bsam gtan ni /
lus sems shin tu sbyangs pa'i zhi gnas bsgrub pa ste /
skabs don gyi nyams len 'di'i dbang du byas na lus gnad dang sems gnad gnyis las /
lus gnad bde ba'i stan la rkang pa rdo rje skyil krung bca'/
lag pa lte 'og tu mnyam par gzhag
/rgal tshigs drang por bsrang /
dpung pa rgod gshog ltar brgyangs /
lce ya rkan la sbyar /
mgrin pas ol mdud non par dgug
/mig sna rtse'i thad kyi nam mkhar gdang zum mnyam par bzhag pa ni rnam snang gi chos bdun zhes bya ba yin la /
de nyid ha cang bsdam ma drags pa dang lhod ma drags pa'i ran par bca'o //
sems gnad la rten can la bslab pa dang /
rten med la bslab pa gnyis kyi dang po ni /
mdun du 'phags ma sgrol ma'i sku brnyan bris 'bur gang yin bzo legs tshad ldan bkram pa la sems 'dzin pa'am /
yang na dmigs pas kyang rung ste /
gang ltar lus gnad bca'/
rlung ro lan gsum bsal /
rang gi mdun gyi bar snang du rtsa ba'i bla ma dang dbyer med pa'i rje btsun ma 'phags ma sgrol ma sku mdog ljang gu mar gad kyi snying po lta bu gsal zhing dwangs la 'od zer lnga ldan du 'phro ba /
zhi zhing 'dzum pa'i nyams can /
phyag g.yas mchog sbyin gyi phyag rgya pus mo g.yas pa'i steng du brkyangs shing /
g.yon pa thugs kar skyabs sbyin gyi phyag rgya mdzad pa'i mtheb srin sbyar bas ut+pal sngon po'i yu ba nas 'dzin pa'i me tog snyan gyi thad du kha bye ba /
dbu skra phyed thor tshugs su bcings pa'i rtse mor nor bu 'od 'bar bas mtshan cing phyed thur du grol ba /
rin po che sna tshogs kyi dbu rgyan /
snyan rgyan /
mgul chu /
do shal /
se mo do /
dpung rgyan /
phyag zhabs kyi gdu bu /
ska rags rnams kyis spras pa /
lha'i dar sna tshogs kyi stod g.yogs dang smad g.yogs gsol ba /
zhabs g.yas cung zad brkyangs shing g.yon bskums pas pad dkar dang zla ba'i gdan la bzhugs par gsal btab /
de la sems 'dzin gyi rten tsam bya ba las gsal mi gsal dang /
gnas mi gnas sogs kyi re dogs 'gyu dran thams cad rbad kyis bcad /
ma yengs tsam gyi dran pa'i bya ra bkod /
bying rgod mnyam na thugs kar sems gtad lta stangs mnyam par gzhag
/bying rmugs 'thib gsum byung na smin mtshams mdzod spur sems gtad la lta stangs gyen du gtod /
'phro rgod che na lte bar thig le sngon po la sems bzung lta stangs thur du phab /
thams cad la yid mig rlung gsum chig dril mdung tshugs su gtad cing khab mig tu skud pa 'dzud pa ltar rtse gcig pa'i sems gzhan du mi g.yeng bar yun thung la grangs mang ba bya /
yengs na de ma thag tu dran pas bzung la rang mal du bzhag
/de ltar yang nas yang du gsal gdab la sems bzung /
zin pa na ma yengs tsam gyi ngang rang babs su glod la ci gnas su bskyang /
thun mthar mdun du sgom pa'i lha 'od du zhu nas rang la thim /
bla ma rje btsun ma'i thugs dang rang sems dbyer med ro mnyam du gyur par mos la mnyam par bzhag go
/gnyis pa rten med la bslab pa ni /
lus gnad bca'/
rlung ro bsal /
sems dus gsum spros pa'i rtog pa bcad de /
sngar byung ba dang byas zin pa rnams rjes mi bcad /
ma 'ongs par 'di bya 'di byed 'di 'byung gi sngun mi bsu /
da lta ba'i shes pa la bzo bcos dgag sgrub gang yang mi byed par ma yengs tsam gyi ngang rig pa dwangs seng nger bzhag
/bying rgod byung na lta stangs sogs gong gis 'gre
/gsal dwangs lhan ner gnas pa'i tshe 'phro bcad la slar mnyam par gzhag pa yang yang bya zhing sgom gyis sna mi sun par bya /
mig yul gzugs /
rna bar sgra sogs tshogs drug gi rtog pa shar na'ang de ka'i thog tu sems 'dzin gyi rten byas la gzhag
/'phro rgod che bas sun par byung na nang du bkug nas gcun pa ltar mi byed par gang 'gyus 'gyu ru bcug nas de thog bskyang /
thog mar grim lhod spel /
goms nas grim drags pa dang lhod drags pa'i skyon dang bral bas ran par bskyangs pa las gnas nyams gsum po rim gyis 'char bar 'gyur te /
dang po ri gzar gyi 'bab chu lta bu /
gnyis pa chu bo dal 'bab lta bu /
gsum pa rgya mtsho mi g.yo ba lta bu rnams rim par 'char /
de ltar zhi gnas mtshan nyid pa rgyud la skyes na ting nge 'dzin dang lhag mthong sogs yon tan thams cad kyi rtsa ba tshugs pa yin no //
gnyis pa yon tan mngon par sgrub pa'i bsam gtan ni /
rnam par thar pa dang /
zil gnon dang /
zad par gyi skye mched dang /
mngon shes sogs sgrub par byed pa rnams yin la /
gsum pa sems can don byed kyi bsam gtan ni /
ting nge 'dzin dang mngon shes la brten nas gzhan la phan gdags pa ste /
gnyis ka'ang sngar gyi ting nge 'dzin mthar phyin pa las 'byung ba'o //
gsum pa shes rab nyams su len pa la /
ngo bo ni chos rab tu rnam par 'byed pa yin la de'i rgyu ni bsod nams kyi tshogs chen po bsags pa las 'byung ste /
zhi ba lhas /
yan lag 'di dag thams cad ni //
thub pas shes rab don du gsungs //
zhes so //
de la spyir bsam pa dang sbyor ba gnyis su yod pa'i /
dang po la gsum /
gnas lugs stong pa nyid rtogs pa don dam shes pa'i shes rab /
shes bya thams cad kyi ngo bo rgyu 'bras rten 'brel ma nor bar shes pa kun rdzob shes pa'i shes rab /
bsdu dngos bzhi'i sgo nas 'gro don byed shes pa gzhan don shes pa'i shes rab rnams su yod cing /
sbyor ba la'ang gsum /
gang zag bdag med /
chos kyi bdag med /
stong nyid snying rje'i snying po can la bslab pa sogs gzhung chen po rnams kyi dgongs pa ste gtso bo lta ba gtan la 'beb par byed pa shes par bya ba'i shes rab yin pas sa bcad tsam las ma spros /
'dir bsgom par bya ba'i shes rab lhag mthong gi ye shes skyed pa ni nyams su len bya dngos yin la /
de'ang gzhung rtsa ba las jo bo rje'i lam rim dang mthun par dpyad pa sngon 'gros mnyam par 'jog par bstan pa ltar 'chad pa la gnyis /
dpyad pas gtan la dbab pa dang /
gnas lugs kyi ngang du mnyam par 'jog pa'o //
dang po la gsum /
phyi gzung ba'i yul /
nang 'dzin pa'i sems /
sems kyi ngo bo 'tshol zhing dpyad pa'o //
dang po ni /
lang kar gshegs pa las /
bag chags kyis ni dkrugs pa'i sems //
don du snang ba rab tu byung //
don yod ma yin sems nyid de //
phyi rol don mthong logs pa yin //
zhes dang /
phal po che las /
kye /
rgyal ba'i sras dag khams gsum po 'di ni sems tsam mo //
zhes dang /
sbyod 'jug las /
lcags bsregs sa gzhi su yis byas //
me lce de dag gang las byung //
des na de dag thams cad ni //
sdig sems yin par thub pas gsungs //
zhes sogs bka' dang bstan bcos rnams las mtha' yas par gsungs pa ltar /
phyi rol snod kyi 'jig rten 'byung ba bzhi las grub pa rnams dang /
nang bcud kyi sems can skye ba rnam pa bzhis bsdus pa thams cad kyang rang gi sems 'khrul pa'i snang ba phyi rol du shar pa ma gtogs /
don gzhan du bden par grub pa rdul tsam yang med de /
dper na /
rmi lam du ri rab khang khyim skyes pa bud med rta glang la sogs pa'i gzugs dang /
bde zhing skyid pa /
mi bde sdug bsngal /
'jigs shing skrag pa la sogs ji tsam rmis kyang nying 'khrul gyi snang ba 'ba' zhig pa las gcig kyang mi bden /
mi bden bzhin du rmi lam nyid rmi lam yin par ma shes pas bde sdug skrag sngangs la sogs pa myong ba bzhin du /
da lta'i snang ba 'di rnams kyang mi bden bzhin du 'khrul ngor bya ba byed pa yin la /
'di rnams 'khrul snang rdzun par shes na kun rdzob 'khrul pa'i phug rdib cing snang ba nyid sems su shes par 'gyur bas nan tan du brtag par bya'o //
gnyis pa nang 'dzin sems la dpyad pa ni /
yul snang thams cad sems yin na /
nang 'dzin byed kyi sems de nyid bden par grub bam snyam na de'ang bden dngos su grub pa med de /
sems kyi rgyun skad cig dang du mar grub pa dang /
sus kyang mthong ba med pa dang /
yul med pas sems ma grub ste /
'od srungs kyis zhus pa'i mdo las /
'od srungs sems ni nang na yang med /
phyi rol na yang med /
gnyis ka'i bar la yang mi dmigs so //
'od srungs sems ni dpyad du med pa /
bstan du med pa /
brten pa med pa /
snang ba med pa /
rnam par rig pa med pa /
gnas pa med pa'o //
'od srungs sems ni sangs rgyas thams cad kyis kyang ma gzigs mi gzigs gzigs par mi 'gyur ro //
zhes gsungs te /
sems zhes bya ba don la rnam rtog wal gyis shar nas sang gis yal snyam byed pa 'di ma gtogs ci'ang med do //
dper na bar snang las sprin ldang ba na nam mkha' stong pa'i ngang las sprin thol gyis shar /
'dir song med par stong pa'i ngang du yal ba bzhin gnas lugs stong pa'i ngang las rnam rtog gi 'gyu ba shar /
'gyur ba de nyid stong pa'i ngang du rang yal du song ba la skye 'gags grangs su btab pas thams cad 'khrul /
stong pa ci'ang med pa la thol skyes kyi shes pa skad cig mas nga'am bdag tu 'dzin pa la gang zag gi bdag byung zhing /
bdag de nyid gnas tshul la cung zad tsam yang grub pa med par gding nas rtogs shing thag chod na gang zag gi bdag med rtogs pa yin la /
snga mas chos kyi bdag med don gyis gtan la phab pa yin no //
gsum pa sems kyi ngo bo 'tshol zhing dpyad pa ni /
bdag gnyis su btags pa tsam las cir yang grub pa med pas sems kyi rang bzhin yang stong pa ci'ang med pa'o snyam na'ang ma yin te /
gzung 'dzin gnyis po sngar dngos por yod pa la phyis med pa zhig yin na dngos med du gdags su rung yang chos thams cad gdod nas rang bzhin gyis ma grub pas dngos por yod med gnyis ka'i mtha' las 'das pa ste /
lang kar gshegs pa las /
phyi rol dngos po yod med min //
sems kyang dngos su gzung ba med //
lta ba thams cad rab spangs pa //
de ni skye med mtshan nyid do //
zhes dang /
yum las kyang /
sems la sems ma mchis te sems kyi rang bzhin 'od gsal ba'o //
zhes dang /
sa ra has /
dngos por 'dzin pa phyugs dang 'dra bar spyod //
dngos med 'dzin pa de bas kyang ni blun //
ces sogs gsungs pa ltar /
rang sems kyi ngo bo la legs par dpyad pas yod pa ma yin te gzugs dbyibs kha dog dngos po mtshan ma gang du'ang ma grub /
med pa ma yin te 'khor 'das kyi snang ba sna tshogs 'char ba'i gzhi gsal rig tsam rgyun chad med /
de lta na sems du mar yod dam snyam na du mar yang ma grub ste 'char sgo thams cad stong nyid du ro mnyam /
gcig pu'ang ma yin te tshogs drug gi snang ba gsal lam mer 'char du rung bas spros pa thams cad dang bral ba'i rang bzhin can du shes par bya'o //
don gnyis pa gnas lugs kyi ngang du mnyam par 'jog pa ni /
de ltar so sor rtog pa'i shes rab kyis dpyad pa mdor bsdus pa sngon du song nas gnas lugs la nges pa rnyed pa de'i steng du mnyam par 'jog pa'i tshul ni /
zhi ba lhas /
gang tshe dngos dang dngos med dag
/blo yi mdun na mi gnas pa //
de tshe rnam pa gzhan med pas //
dmigs pa med par rab tu zhi //
zhes gsungs pa ltar nyams su blangs te /
lus gnad chos bdun dang ldan pas /
rlung ro bsal /
sngar gyi gnas pa bde gsal mi rtog pa'i mtshan nyid can de'i steng du yod med blang dor yin min la sogs pa'i 'dzin stangs thams cad phral /
gang la'ang mi rtog
/cir yang mi sems /
spros pa thams cad dang bral ba'i gnas lugs blo yis bzo bcos ma byas pa'i rang bab nam mkha' dwangs pa lta bu'i ngang bskyangs te /
skye med rin po che'i mdzod las /
gar yang mi rtog cir yang ma sems shig
/ma bcos pa de skye med rin chen mdzod //
ces gsungs pa ltar ro //
de ni gdams ngag rnams las lhag mthong gi khrid rim du grags pa ste /
mnyam gzhag gi skabs su sgom rgyu ci'ang med pa la skad cig kyang ma yengs par rig pa hrig ge ba rang sor bzhag pa la rgyun bskyang /
rjes thob tu snang ba thams cad sgyu ma dang rmi lam lta bur yid ches par blta /
gnas lugs stong pa nyid ma rtogs par bdag 'dzin 'khrul pa'i dbang gis 'khor bar sdug bsngal rgyun mi chad par myong ba'i pha ma sems can rnams la /
snying rje drag tu bskyed cing stong nyid snying rje zung 'jug gi lam la bslab pas rim gyis gnas lugs rtogs pa'i gding thob ste /
don dam pa'i rje btsun sgrol ma shes rab kyi pha rol tu phyin ma'i rang zhal mjal bar 'gyur ro //
de dag gis skyes bu chen po'i lam gyi rim pa grub bo /
!
/gsum pa tha mar dge ba rdo rje theg pa'i gsang ba bla na med pa'i nyams len gang zag dbang po rab kyi lam 'chad pa la gsum /
phyi bya spyod dang mthun par tshogs gsag bsnyen pa'i tshul /
nang rnal 'byor rgyud dang mthun par byin dbab sgrub pa'i tshul /
gsang ba bla med lugs kyi dbang bzhi'i lam yongs su rdzogs pa'i khrid rim 'chad pa'o //
dang po la gnyis /
spyir bshad pa dang /
bye brag lam rim dngos so //
dang po ni /
'dir theg pa rim pa dgur rim 'jug gi dbang du byas te gong du bshad pa'i thun mong gi theg pa gnyis kyis lam gyi sngon 'gro'i rim pas rgyud 'byongs shing /
dngos gzhi theg pa chen po stong pa nyid kyi lta sgom gyis lam gyi rtsa ba tshugs nas /
de dag las khyad par 'phags pa'i rdo rje theg pa'i lam gyi rim pa la 'jug pa ni /
don chen po dang ldan pa ste /
'dus pa las /
'di yis bcom ldan bdag nyid che //
sku gsum mi phyed las byung ba //
ye shes rgya mtshos rnam par brgyan //
tshe 'di nyid la 'thob par 'gyur //
zhes so //
de la 'dir kri yog gnyis dang tshul mthun pa'i phyi nang gi sgrub thabs ni yan lag tsam yin la /
lam gyi gtso bo rnal 'byor bla med kyi nyams len yin zhing de'i lam mtha' dag rim pa gnyis su 'du ba yin te /
'dus pa phyi ma las /
sangs rgyas rnams kyis chos bstan pa //
rim pa gnyis la yang dag gnas //
bskyed pa yi ni rim pa dang //
rdzogs pa yi ni rim pa 'o //
zhes gsungs /
de'ang snod bcud tha mal gyi snang zhen sbyong ba la thog mar bskyed rim dang /
rlung sems mi shigs pa'i thig ler bcings te bde stong zung 'jug gi mchog sgrub pa'i phyir rdzogs pa'i rim pa la 'jug dgos pas /
'dir yang stong nyid skye ba med pa de'i ngang las rol pa'i snang cha 'gag med dkyil 'khor rnam pa gsum gyi ting nge 'dzin la 'jug par gsungs pa yin no //
gnyis pa bye brag lam rim dngos ni /
gnas gtsang mar rje btsun ma'i sku brnyan bris 'bur gang rung bshams pa'i mdun /
mchod pa'i maN+Dal dang chu gnyis nyer spyod sogs gtsang zhing dag pa'i mchod pa ci 'byor bshams /
rang nyid yan lag lnga khrus bya /
bza' ba ma yin pa sha chang sgog tsong spang /
zas dkar gsum la brten pa sogs gtsang sbra'i spyod lam la gnas pas /
'khor ba la nges 'byung dang sems can la snying rje'i sems kyis kun nas bslangs te /
rgyas par spro na maN+Dal bzhi pa'i cho ga gzhan nas 'byung ba dang mthun par bya /
gzhung 'di'i dngos bstan mdor bsdus pa ni /
skyabs 'gro sems bskyed tshogs gsag yan lag bdun pa sngon du 'gro bas /
rang skad cig gis rje btsun sgrol ma'i skur gsal ba'i thugs kar zla steng tAM yig ljang gu las 'phros pa'i 'od zer gyis /
g.yu lo bkod pa sogs dag pa'i zhing nas rje btsun 'phags ma sgrol ma la rnam 'phrul nyi shu rtsa gcig gis bskor ba dang /
rab 'byams dkon mchog rgya mtsho'i tshogs dang bcas pa skad cig gis spyan drangs nas mdun gyi nam mkhar pad zla'i gdan la bzhugs par bsam la /
chu gnyis nyer spyod kyis mchod /
maN+Dal rgyas bsdus gang lcogs phul /
phyag 'tshal nyer gcig bstod pa tshar gnyis brjod /
slar 'phags ma gtso 'khor rnams kyi phyag g.yas pa skyabs sbyin mdzad pa'i 'og tu rang dang bsrung bya rnams tshud nas 'jigs pa thams cad las bskyab par mos la /
mchod pa /
maN+Dal /
bstod pa tshar gsum brjod /
slar yang gtso 'khor rnams kyi sku las bdud rtsi'i chu rgyun bab /
rang dang bsrung bya thams cad kyi spyi bo nas zhugs /
lus gang bas sku gsung thugs kyi byin rlabs ma lus pa rgyud la zhugs par mos la /
mchod pa /
maN+Dal /
bstod pa tshar bdun brjod /
mdun mkhar bzhugs pa'i rje btsun ma 'khor bcas 'od du zhu nas rang la thim pas lha dang bdag dbyer med du byin gyis brlab par mos la yi ge bcu pa'i bzlas pa ci nus bya /
mthar lha dang rang sems dbyer mi phyed pa chos nyid gnyug ma'i rang bab la mnyam par gzhag
/bsngo smon shis brjod bya /
de lta bu'i tshul gyis zhag gsum bdun la sogs par yang nas yang du 'bad pas phyi nang gi bar chad zhi ba dang /
ji ltar smon pa'i legs tshogs mtha' dag 'grub par 'gyur te phyi sgrub bsnyen pa'i rim pas tshogs gsag pa'o //
gnyis pa nang rnal 'byor rgyud dang mthun par byin dbab sgrub tshul ni /
gshom gyi bkod pa dang /
khrus dang gtsang sbra'i kun spyod /
rnam par dag pa'i kun slong rnams gong dang mtshungs pas /
skyabs sems tshogs gsog gi rim pa sngon du 'gro bas /
dngos gzhi la gsum /
dang po'i sbyor ba /
dkyil 'khor rgyal mchog
/las rgyal mchog go
/dang po ni /
skabs 'dir srung ba'i 'khor lo sgom pa tsam la bya ste /
de'ang shUn+ya tA'i sngags kyis phyi nang gi chos thams cad stong par sbyang /
de'i ngang las rang sems kyi gdangs rtsal tAM yig ljang gu nam mkha' la skar chen ltar lhag gis shar ba las hU~M gi sgra gdangs cher grags pas /
sangs rgyas byang chub kyi khams sad cing brtan par byas /
bar du gcod pa'i 'byung po gdug pa can thams cad tshar bcad 'od zer gyi sprin chen po las rdo rje'i char dbab pas 'og rdo rje'i sa gzhi /
bar thams cad rdo rje'i rwa ba dang drwa ba /
steng rdo rje'i gur dang bla bre /
bar mtshams thams cad rdo rje'i rdul phra mos gtams pa la bskal pa'i rlung yang rgyu mi nus pa'i srung 'khor yangs shing rgya che la shin tu brtan par gyur par bsgom /
gnyis pa dkyil 'khor rgyal mchog ni /
de'i dbus su rlung me chu sa ri rab rnams rim brtsegs kyi steng du /
b+h+rU~M las rin po che'i gzhal yas khang gru bzhi sgo bzhi rgyan rta babs sogs mtshan nyid thams cad yongs su rdzogs pa'i dbus su /
sna tshogs pad+ma 'dab ma brgyad pa'i ze'u 'bru dang 'dab ma rnams la zla ba'i dkyil 'khor re re gsal gdab pa ni rten gyi dkyil 'khor ro //
dbus kyi gdan gyi steng du nam mkha'i tAM yig babs /
ut+pal ljang gu tAM gyis mtshan par gyur /
de las 'od zer 'phros /
sems can gyi khams sbyong ba sogs sangs rgyas kyi mdzad pa bsgrubs /
tshur 'dus yongs su gyur pa las /
rang nyid rje btsun sgrol ma sku mdog phyag mtshan rgyan cha lugs rnam 'gyur thams cad mngon rtogs nas ji ltar 'byung ba bzhin yongs su rdzogs shing mtshan dpe'i gzi byin 'bar ba /
snang la rang bzhin med pa'i skur gsal ba'i thugs kar tAM yig ljang gus mtshan par gsal gdab /
tAM las tAM yig brgyad phyogs bzhi dang mtshams kyi pad 'dab rnams su spros /
de rnams las 'od zer 'phros pas /
sems can rnams kyi gnas skabs phyi'i 'jigs pa brgyad dang mthar thug nang gi 'jigs pa brgyad nyon mongs pa'i tshogs zhi bar byas nas 'phags ma'i go 'phang la bkod /
tshur 'dus pa las shar gyi 'dab mar seng ge'i 'jigs pa skyob pa'i sgrol ma nas brtsam ste g.yas skor gyis 'jigs brgyad skyob pa'i sgrol ma rnams dang /
gru chad bzhi'i nang ma la sgeg mo phreng ba glu ma gar ma bzhi /
phyi ma la bdug spos me tog mar me dri chab ma bzhi /
sgo bzhir lcags kyu zhags pa lcags sgrog dril bu thogs pa'i lha mo bzhi rnams rang rang gi nyams 'gyur rgyan cha lugs phyag mtshan rnams yongs su rdzogs pa zab gsal gnyis med ye shes sgyu ma'i sku can du gsal gdab pa ni brten pa lha bsgom pa'o //
de lta bu'i gtso 'khor thams cad kyi gnas gsum du rdo rje gsum gyi rang bzhin yi ge 'bru gsum gsal zhing 'od zer 'bar bas rgyas btab par bsgom /
gsum pa las rgyal mchog ni /
thams cad kyi 'bru gsum las 'od zer dpag tu med pa 'phros pas /
rang bzhin gyi gnas nas bsgoms pa dang 'dra ba'i ye shes kyi 'khor lo rten dang brten par bcas pa spyan drangs te dam tshig gi dkyil 'khor la thim par mos la spyan 'dren gyi sngags tshig dang /
phyag rgya bzhi'i sngags rgyas dbyer med du bya /
slar yang thugs ka'i 'od zer gyis dbang lha rigs lnga spyan drangs /
bum pa'i chus dbang bskur /
sku gang /
dri ma dag
/chu'i lhag ma yar lud pa las rigs kyi bdag po 'od dpag med sprul sku'i cha lugs can gyis dbur brgyan par bsam /
rang las sprul pa'i lha mo nam mkha' gang ba thams cad kyis phyag 'tshal /
sgeg sogs brgyad kyis mchod pa phul /
bstod pa'i rgyal po snyan pa'i dbyangs kyis glur blangs nas bstod cing lha mo rnams slar rang la thim par bsam la /
ji srid mi skyo'i bar du rten dang brten pa'i dkyil 'khor re re nas gsal gdab la lhar snang gi ting nge 'dzin brtan por bsgrub par bya'o //
de ltar bskyed pa'i rim pa grub nas bzlas pa la 'jug pa na /
gtso mo'i thugs kar pad+ma dang zla ba'i steng du tAM yig ljang gu'i mthar yi ge bcu pa'i sngags phreng margad zhun ma'i mdangs can g.yas skor gsal zhing 'tsher la 'od zer 'bar ba gsal btab /
de la sems zin nas bzlas pa byas pa'i rkyen gyis sa bon sngags phreng dang bcas pa las sku dang sngags phreng 'od zer gyi tshogs nam mkha'i khams gang ba 'phros /
mdzad pa bcu gnyis la sogs pa'i sgo nas mkha' khyab kyi sems can thams cad kyi sgrib gnyis bag chags dang bcas pa sbyangs nas 'phags ma sgrol ma'i go 'phang la bkod /
'od zer tshur 'dus rang la thim pas phrin las bzhi dang grub pa chen po brgyad la sogs pa thun mong gi dngos grub la mnga' dbang brnyes /
phyag rgya chen po mchog gi dngos grub mngon du thob par bsam la yi ge bcu pa bzlas pa'i skyon dang bral ba rgyun mi 'chad par bzlas /
yid gzhan du ma yengs par lha sngags 'od zer gyi spro bsdu rnams la sems rtse gcig tu 'dzin /
de thams cad kyang rang sems stong nyid kyi rang rtsal las shar kyang bden dngos su grub pa med pa'i gsal stong zung 'jug rang bzhin yongs shes kyi lta ba dang ma bral ba bya /
rtsa ba'i bsnyen pa grub nas las sngags bzla ba'i tshe /
gtso mo'i thugs las 'od zer 'phros 'khor gyi sgrol ma brgyad la phog pas thugs rgyud bskul /
so so'i sku las rang 'dra ba'i sku dang 'od zer gyi tshogs dpag tu med pa 'phros /
rang gzhan rnams la bar du gcod pa'i me chu la sogs pa phyi'i 'jigs pa dang /
dug lnga dang ser sna the tshom log lta sogs nang nyon mongs kyi 'jigs pa'i tshogs ma lus pa bsal /
gnas skabs mthar thug gi 'dod don yid bzhin du 'grub par bsam /
bzlas pa'i grangs rtsa sngags 'bum phrag bcu dang las sngags khri phrag bzhi yin la /
dus kyi dbang du byas na /
gzhung las /
bdun phrag gsum du brtson pas kyang :
bar chad zhi zhing legs tshogs rgyas :
rtse gcig nyams blangs zab gsal gnyis :
dbyer med ye shes 'grub par 'gyur :
ces phan yon dang bcas te gsungs pa ltar ro //
bzlas pa grub pa'i thun mthar mchod bstod bya /
sngags dmigs tsam mam /
bcom ldan 'das ma 'phags ma sgrol ma 'khor dang bcas pa rnams kyis bdag la gnas skabs mthar thug gi 'jigs pa thams cad bsal zhing mchog thun mong gi dngos grub ma lus pa bstsal bar mdzad du gsol /
zhes pas dngos grub blang /
nongs pa bzod gsol bya zhing ye shes pa gshegs /
dam tshig gi dkyil 'khor 'od gsal gyi ngang du bsdu /
slar yang 'phags ma'i sku sgyu ma lta bur ldangs la bsngo smon dang shis brjod bya /
de lta bu'i tshul gyis grangs dus gang rung gi bzlas pa thems nas mdun bskyed sgrub mchod spro na /
dkyil 'khor mchod pa'i rigs rgyas par bshams /
bdag bskyed bzlas pa bcas grub nas mdun rten gyi dkyil 'khor bskyed cing spyan drangs pa sogs bdag bskyed ji lta ba la /
mchod bstod rgyas par bya /
bzlas pa ji tsam 'grub pas thugs rgyud bskul /
bdag nyid 'jug cing dbang blangs la rjes chog gi rim pa rnams bya ste 'di la dus grangs kyi tshad nges pa med do //
de dag gis nang ltar rgyud la ye shes pa'i byin dbab cing sgrub pa'i rim pa grub bo //
gsum pa gsang ba bla med lugs kyi dbang bzhi'i lam yongs su rdzogs pa'i khrid rim 'chad pa la gnyis /
khyad par gyi sngon 'gro
/dngos gzhi rnal 'byor gyi rim pa'o //
dang po la /
skyabs su 'gro zhing sems bskyed pa sngar lam rim skabs su bshad pa ltar bya /
sdig sgrib sbyong byed don yod rdo rje'i bsgom bzlas ni /
rang nyid tha mal spyi bo ru :
pad dkar zla ba'i gdan gyi steng :
bla ma don yod grub pa ljang :
ral gri dang ni dril bu 'dzin :
rang 'dra'i sgrol ma yum dang sbyor :
dar dang rin chen rus pas brgyan :
mtshan dpe'i gzi 'bar skyil krung bzhugs :
thugs kar zla steng hA yig mthar :
sngags kyi phreng bas bskor ba las :
'od 'phros 'phags mchod 'gro sgrib sbyangs :
tshur 'dus bdud rtsi'i rgyun babs pa :
rang gi tshangs pa'i sgo nas zhugs :
lus gang nad gdon sdig sgrib dag :
bde chen ye shes skyes par gyur :
ces pa'i dmigs pa rtse gcig tu byas la /
oM AHhU~M ma hA gu ru hA pra dz+nyA d+h+rika? tAM badzra rA ti sarba pA paM A ba ra Na bi sho d+ha na swA hA:
zhes 'bum phrag la sogs pa sdig pa dag pa'i rtags ma byung gi bar du bzla /
thun 'jog pa'i tshe /
mgon po bdag ni sogs bshags sdom spyi ltar byas pas sdig ltung dag pa'i gnang ba bstsal /
bla ma don yod grub pa 'od du zhu nas rang la thim par mos la gnas lugs gnyug ma'i ngang du mnyam par gzhag
/de nas bla ma'i rnal 'byor la bsten nas tshogs gsag cing byin rlabs zhu ba la rten bskyed pa ni /
a :
rang mdun nam mkhar 'od lnga'i klong :
pad dkar zla ba rgyas pa'i dbus :
bla ma rje btsun sgrol ma ljang :
mchog sbyin ut+pal phyag rgya can :
dar dang rin chen rgyan gyis brgyan :
zhi 'dzum mtshan dpe'i dpal 'bar ba :
mchog gsum 'dus pa'i ngo bo nyid :
rtsa gsum rgya mtsho'i sprin phung 'phro :
rang bzhin yongs grub ngang du gsal :
zhes pas gsal btab /
mchod pa'i maN+Dal lag tu blangs la tshom bu bdun ma'am so bdun ma sogs bkod cing 'bul ba'i lag len spyi ltar bya ba dang /
oM AHhU~M/
khams gsum snod bcud dpal 'byor dang :
bdag lus longs spyod dge tshogs kun :
thugs rje'i bdag nyid rnams la 'bul :
bzhes nas byin gyis brlab tu gsol :
oM sarba ta thA ga ta rat+na maN+Da la pU dza ho :
zhes pas grangs ci nus su 'bul /
gsol ba 'debs pa ni mos gus gdung shugs drag tu bskyed la /
kye kye bla ma rje btsun mar :
snying nas gus pas gsol ba 'debs :
byin gyis rlobs shig bar chad sol :
dbang bzhi skur cig dngos grub stsol :
oM AHhU~M ma hA gu ru tA re swA hA:
zhes brgya stong ci nus brjod la mthar dbang bzhi len pa ni /
bla ma rje btsun sgrol ma'i dpral ba'i oM las 'od zer dkar po 'phros /
rang gi dpral bar thim /
bum pa'i dbang thob /
lus kyi dri ma dag
/lam bskyed rim bsgom pa la dbang /
'bras bu sprul sku thob pa'i skal pa can du byas /
mgrin pa'i AHlas 'od zer dmar po 'phros /
rang gi mgrin par thim /
gsang ba'i dbang thob /
ngag gi dri ma dag
/lam rtsa rlung bsgom pa la dbang /
'bras bu longs sku thob pa'i skal pa can du byas /
thugs ka'i hU~M las 'od zer sngon po 'phros /
rang gi snying khar thim /
shes rab ye shes kyi dbang thob /
yid kyi sgrib pa dag
/lam pho nya bsgom pa la dbang /
'bras bu chos sku thob pa'i skal pa can du byas /
slar yang gnas gsum nas 'od zer dkar dmar mthing gsum 'phros /
rang gi gnas gsum du thim /
dbang bzhi pa thob /
ye shes kyi dri ma sbyangs /
lam rdzogs pa chen po bsgom pa la dbang /
'bras bu ngo bo nyid sku thob pa'i skal pa can du byas so //
zhes dbang bzhi blangs pa'i mthar /
slar yang mos gus drag tu byas pas bla ma rje btsun ma 'od du zhu nas rang la thim pas gsang ba gsum dang sgo gsum ro mnyam du gyur par mos la sems rang babs kyi ngo bo bskyang la 'od gsal gnyug ma'i ngang du ci gnas su mnyam par gzhag
/de dag ni khyad par gyi sngon du 'gro ba'o //
gnyis pa gsang ba sgrub pa chen po'i lam rim dngos 'chad pa la bzhi /
dang po'i rnal 'byor /
rjes su rnal 'byor /
shin tu rnal 'byor /
rnal 'byor chen po'i khrid kyi rim pa'o //
dang po la bskyed bzlas rdzogs pa'i rnal 'byor gsum yod pa'i /
dang po dam tshig gi dkyil 'khor bskyed pa la /
rgyu ting nge 'dzin rnam gsum gyis khog dbub pa ni /
'di ltar snang zhing srid pas bsdus pa'i chos thams cad gdod ma nas ma skyes pa stong pa nyid spros pa'i mtha' thams cad dang bral ba nam mkha' lta bu'o snyam du bsgoms pa ni de bzhin nyid stong pa chen po'o //
gnas lugs de lta bu'i don ma rtogs pa'i sems can thams cad gzhi med pa las kun brtags kyi 'khrul pa glo bur du byung nas 'khor ba'i gnas su sdug bsngal mi bzod pa myong ba snying re rje snyam pa ni snying rje sgyu ma kun tu snang ba'o //
stong nyid dang snying rje zung du 'jug pa'i rang rtsal tAM ljang gu 'od 'bar ba nam mkha'i dbyings su 'ja' tshon shar ba bzhin /
skad cig gis bkra lam mer gsal ba ni thams cad skyed byed rgyu'i ting nge 'dzin no //
de nas 'bras bu rten dang brten pa'i dkyil 'khor bskyed pa ni /
tAM yig las ye shes kyi me rlung chu rnams byung bas snod bcud kyi dngos po thams cad bsregs gtor bkrus nas stong par sbyang /
tAM yig gi 'od zer las grub pa'i rdo rje'i sa gzhi rwa ba drwa ba gur bla re ye shes kyi me phung 'bar ba dang bcas pa'i srung 'khor nang du tAM las b+h+rU~M yig 'phros /
de yongs su gyur pa las rin po che sna lnga las grub pa'i gzhal med khang gru bzhi sgo bzhi rta babs rgyan bkod byang chub phyogs chos kyi brda don rtags su snang ba'i mtshan nyid thams cad yongs su rdzogs pa /
de'i dbus su pad+ma 'dab ma brgyad pa'i dbus kyi ze'u 'bru dang phyogs bzhi'i 'dab ma la zla ba'i dkyil 'khor re re /
sgo bzhi la pad+ma dang nyi ma'i gdan re re gsal gdab pa ni rten gyi dkyil 'khor ro //
dbus kyi gdan gyi steng du nyi zla'i gwa'u kha sbyor gyi dbus su rgyu yi sa bon tAM yig zhugs /
yongs su gyur pa las ut+pal ljang gu tAM gyis mtshan par gyur /
de las 'od zer 'phros /
rgyal ba sras dang bcas pa mchod /
sems can thams cad kyi las dang nyon mongs pa bsal nas sgrol ma'i go 'phang la bkod /
tshur 'dus yongs su gyur pa las rang nyid bcom ldan 'das dam tshig sgrol ma sku mdog ljang gu
/zhi zhing 'dzum la chags pa'i nyams kyis sgeg pa /
dbu skra gnag snum spyi bor bcings pa'i rtse mor yid bzhin gyi nor bus brgyan cing lhag ma sil bur 'phyang pa /
phyag g.yas mchog sbyin dang g.yon thugs kar skyabs sbyin gyi phyag rgya mdzad pa'i mtheb srin gyi bar na ut+pal sngon po'i sdong bu bsnams pa'i me tog snyan gyi thad kar kha bye ba /
zhabs g.yas brkyang ba'i stabs kyis 'gying bag gi tshul du bzhugs pa'i pang du /
rang 'od kyi yab rdo rje rta mchog cung zad khros shing chags pa'i nyams can ral gri dang dril bu 'dzin pas 'khyud pa /
yab yum gnyis ka dar gyi stod g.yogs smad g.yogs gsol zhing rin po che dang rus pa'i rgyan gyis brgyan par gsal btab /
de nas 'khor gyi lha tshogs spro ba ni /
yab yum gnyis snyoms par zhugs pa'i mkha' gsang nas byang chub sems kyi rang bzhin yi ge tAM b+h+rU~M hrIHhU~M rnams phyogs bzhi'i gdan steng 'phros /
'od zer 'phros 'dus yongs su gyur pa las /
shar du rdo rje sgrol ma mthing ga zhi ba'i nyams can /
g.yon ut+pal sngon po rdo rjes mtshan pa bsnams pa /
lhor rin chen sgrol ma gser mdog sgeg pa'i nyams can /
g.yon ut+pal ser po rin po ches mtshan pa bsnams pa /
nub tu pad+ma'i sgrol ma dmar mo chags pa'i nyams can /
g.yon ut+pal dmar po lcags kyus mtshan pa bsnams pa /
byang du las kyi sgrol ma nag mo khros pa'i nyams can /
g.yon ut+pal nag po ral gris mtshan pa bsnams pa /
gzhi ka phyag g.yas mchog sbyin /
dar dang rin po ches brgyan pa /
zhabs gnyis phyed skyil gyis bzhugs pa /
slar yang sbyor mtshams byang sems las yig 'bru dzaHhU~M baM hoHbzhi 'phros pa las shar sgor lcags kyu sgrol ma dkar mo g.yas lcags kyu /
lho sgor zhags pa sgrol ma ser mo g.yas zhags pa /
nub sgor lcags sgrog sgrol ma dmar mo g.yas lcags sgrog
/byang sgor dril bu sgrol ma ljang gu g.yas dril bu /
g.yon rnams ut+pal bsnams pa /
zhi 'dzum khros pa'i nyams can /
dar dang rin po ches brgyan cing zhabs brkyang bskum gyis gar stabs can /
gtso 'khor thams cad ye shes kyi rang 'od 'bar ba'i klong na bzhugs pa'i dpral bar oM dkar po /
mgrin par AHdmar po /
thugs kar hU~M sngon po rnams sangs rgyas thams cad kyi sku gsung thugs rdo rje gsum dang dbyer med pa'i ngo bor bsgom pa ni brten pa lha'i 'khor lo gsal gdab pa'i rim pa'o //
de ltar sbyang gzhi tha mal gyi snod dang bcud du snang ba la sbyong byed rten dang brten pa'i dkyil 'khor cha tshang ba bsgoms pas snang zhen lha ru dag pa'i rten 'brel khyad par can 'grigs shing rdzogs rim gyi rtogs pa khyad par can skye ba'i gzhi things par 'gyur ba yin no //
de ltar bskyed pa'i rim pa de dag kyang gsal brtan dag gsum gyi mtshan nyid tshang bas legs par bsgrub par bya dgos te /
de la rnam pa gsal ba ni /
ji skad bshad pa'i dkyil 'khor gyi 'khor lo thun bzhi la sogs par bsgom zhing sgrub thabs dang sbrel ba'i tshe sbyor ba tshogs gsag nas gzung /
dngos gzhi dam tshig gi dkyil 'khor bskyed /
ye shes kyi 'khor lo dgug cing bstim /
phyag mchod bstod pas bskyed pa rnams tshig rkyang du ma song bar re re bzhin gsal snang 'don /
slar gtso mo'i dbu nas gdan gyi bar mas rim dang /
gdan nas dbu'i bar yas rim du zhal phyag kha dog rgyan cha lugs nyams 'gyur re re bzhin gsal 'debs /
mthar sku yongs rdzogs gcig car du gsal 'debs shing sems gzung /
de la gsal snang skyes nas 'khor rnams re re bzhin gsal 'debs /
de nas phyi rol gzhal yas khang khor yug rdor rwa me ri'i bar du gsal 'debs /
res phyi rol nas gzhal yas khang /
'khor gyi lha /
gtso mo'i bar du nang la rim gyis gsal gdab /
gang la'ang sems bying rmugs 'phro rgod kyi dbang du mi btang bar bsgom bya la rtse gcig bar ma chad par thog mar yun thung la grangs mang ba dang /
rim par yun je ring thun re'i mgo mjug 'khyongs nus par byas te /
me long dwangs pa'i ngos su gzugs brnyan du ma gcig car du gsal ba ltar rten dang brten pa'i dkyil 'khor yongs su rdzogs pa snang la rang bzhin med pa chu zla'am 'ja' tshon lta bur bkra lam mer 'char ba la bslab bo //
nga rgyal brtan pa ni /
rten brten pa gang la'ang rnam pa gsal btab pa'i 'og tu 'bras dus kyi de dang de dngos yin no snyam pa'i nga rgyal bskyed nas gsal snang dang nga rgyal gnyis ya bral du ma song ba rang bzhin ro mnyam du skye bar bya /
de'ang tha mal gyi ngar 'dzin phung khams ming la sogs pa'i rtog pa spangs nas lha sku'i rnam pa gsal rung mi gsal rung /
sangs rgyas thams cad skyed pa'i yum rje btsun dam tshig sgrol ma'i sku gsung thugs yon tan phrin las dang bcas pa rang la ye nas yod pas de nyid dngos yin no snyam pa dang /
rgyal ba sras dang bcas pa'i gsang gsum phrin las gcig tu 'dus pa'i bdag nyid nga'o snyam pa bcos min du ma skyes bar bsgoms nas tha mal gyi zhen pa 'gog nus par bya'o //
rnam dag dran pa la /
rtags kyi dag pa dang /
don gyi dag pa dran pa gnyis las /
dang po ni /
chos thams cad de bzhin nyid du ro gcig pas zhal gcig pa /
thabs dang shes rab zung du 'jug pas phyag gnyis pa /
zhi ba'i mtha' la mi gnas pas zhabs g.yas brkyang zhing srid pa las 'das pas g.yon bskum pa /
bya ba grub pa'i ye shes rigs kyi gtso mor bzhengs pas sku mdog ljang gu /
'gro la rjes su brtse bas zhi 'dzum chags pa'i nyams can /
sgrub la dngos grub ster bas phyag g.yas mchog sbyin dang /
'gro la mi 'jigs sbyin pas g.yon skyabs sbyin mdzad pa /
phrin las thogs pa med pas ut+pal sngon po bsnams pa /
dge ba'i chos yongs su rdzogs shing gzhan dag rjes su 'dzin pas dbu skra thor tshugs su bcings shing lhag ma thur du 'phyangs pa /
nyon mongs pa'i gdung ba las rnam par grol bas dar gyi stod g.yogs smad dkris /
'dod yon ma spangs ye shes kyi rgyan du che bas rin po che dang /
pha rol phyin drug rdzogs pas rus pa'i rgyan gyis spras pa /
thabs bde ba chen po mchog tu mi 'gyur ba'i ye shes kyi snang cha zung du 'jug pas rang 'od kyi yab rdo rje rta'i rgyal po dang mnyam par sbyor ba /
ye shes rnam pa bzhi'i rang gzugs 'khor gyi lha mo bzhi /
phrin las bzhi lhun gyis grub pa'i sgo ma bzhi rnams dang /
gzhal yas khang byang chub phyogs kyi chos so bdun la sogs pa'i brda don rtags kyi rnam par shar ba /
mtshan ma'i rtog pas mi phyed pa'i rdo rje'i rwa ba /
rnam rtog gi bag chags gzhom pa'i me phung gis bskor ba sogs so so nas dran pas rang rgyud par 'dzin pa'i zhen pa bzlog par bya'o //
'dir las dang po pa sems rnal du mi gnas pas de tsam mi nus na lha'i gsal snang thebs nas /
'di rnams sangs rgyas chos kyi sku'i ye shes dang bsam gyis mi khyab pa'i yon tan thugs rje'i mdzad phrin rmad du byung ba rnams /
mtshon byed brda dang rtags su shar ba yin no snyam pa'i mos gus sbyangs pas las byang mos slob kyi dag dran rjes su mthun par 'gyur ro //
gnyis pa don gyi dag pa dran pa ni /
de ltar bsgoms pa'i dkyil 'khor pa de dag gdos bcas a 'thas su nam yang mi bsgom pa ma zad tha mal rang snang tsam gyi zhen pas kyang mi 'ching bar snang yang rang bzhin gyis ma grub pa /
sems nyid stong pa lha sku'i rnam par shar /
lha sku'i ngo bo sems nyid stong pa las gzhan du ma grub par snang stong zung 'jug gi rang bzhin du shes dgos te /
sher snying las /
gzugs stong pa'o //
stong pa nyid gzugs so //
gzugs las stong pa nyid gzhan ma yin no //
stong pa nyid las kyang gzugs gzhan ma yin no //
zhes gsungs pa'i don ltar shes par bya'o //
de ltar gsal brtan dag gsum gyis bsgrubs pa'i bskyed rim la yun ring du goms pas yul gsum la gsal snang rim par thob nas /
mthar gsal ba'i tshad bzhi dang brtan pa'i tshad bzhi gyad du gyur te tha mal gyi snang zhen 'gog nus pa'i gsal ba rab kyi mthar son pa na bskyed rim tshad du phyin pa'o //
gnyis pa bzlas pa'i rnal 'byor ni /
gsung rdo rje'i rgyu mthun pa'i bzlas pas sgo gsum gyi dri ma sbyong ba dang /
sngags kyi lha ni sngags las byung ba yin pas rgyu sngags bsgrubs pas 'bras bu ye shes kyi lha dang je nyer 'gyur ba chos nyid yin pa dang /
ji skad du /
bskyed rim me dang 'dra ba la :
bzlas brjod rlung dang 'dra bas bskul :
ces pa ltar bsgoms pa'i nus pa myur du 'byin par byed pa bzlas pa'i rim pa la lnga /
sku gsung thugs yon tan phrin las kyi bzlas pa'o //
dang po sgrib pa sbyong byed sku'i bzlas pa'i bsgom bya'i ting 'dzin ni /
rang nyid dam tshig sgrol ma'i thugs kar ye shes sems ma rdo rje phag mo mthing nag gri gug dang thod khrag 'dzin cing zhabs gar stabs pad nyi la 'gying ba /
de'i thugs kar nyi zla'i gwa'u kha sbyor ba'i nang du ting 'dzin sems dpa' tAM yig ljang gu
/de'i mthar bzla bya'i sngags kyi phreng bas bskor ba rnams dwangs pa'i shel la nyi zer phog pa ltar shin tu gsal ba las 'od zer 'phros /
lus kyi nang khra gsal gyis khyab pas thog med nas bsags pa'i sgrib gnyis bag chags dang bcas pa mun khang la nyi ma shar ba ltar skad cig gis byang bar mos la sku'i bzlas pa bya /
gnyis pa byin rlabs 'beb byed gsung gi bzlas pa la dmigs pa'i gzhi sngar ltar las /
bzla bya'i sngags phreng las 'od zer phyogs bcu'i zhing rab 'byams khyab par 'phros /
sangs rgyas sras dang bcas pa la mchod pa'i sprin bsam gyis mi khyab pa phul bas mnyes par byas /
de dag gi sku gsung thugs kyi byin rlabs /
mchog thun mong gi dngos grub /
ye shes rnam pa lnga'i dbyig thams cad 'od dang thig le'i rnam par bsdus te rang la thim pas gnyis med du gyur par mos la gsung gi bzlas pa bya /
gsum pa bde chen skul byed thugs kyi bzlas pa ni /
thugs srog tAM yig gi nA da las sngags kyi phreng ba bar ma chad pa byung /
gtso mo'i zhal nas yab kyi zhal du song /
gsang ba'i rdo rje nas yum gyi mkhar brgyud /
thugs srog la thim /
de lta bu mgal me'i 'khor lo bzhin bar ma chad par 'khor bas yab yum gnyis kyi rgyud la bde ba chen po'i ye shes skyes /
mchog tu mi 'gyur ba phyag rgya chen po'i dngos grub 'grub par bsam la thugs kyi sngags bzla /
sngags de gsum gyi grangs tshad ni 'bum phrag re yin par bshad /
bzhi pa dkyil 'khor yongs rdzogs yon tan gyi bzlas pa ni /
sa bon la bzla bya'i sngags phreng gis bskor ba dang /
rang nyid dkyil 'khor gyi lha tshogs rnams kyi sku las sku che phra sna tshogs pa /
gsung las sngags kyi phreng ba /
thugs las phyag mtshan /
'od zer sna lnga'i tshogs nyi zer gyi rdul lta bu nam mkha'i khams gang ba 'phros /
rtsa gsum rgyal ba'i dkyil 'khor la bla na med pa'i mchod par gyur /
khams gsum gyi sems can thams cad kyi sgrib gnyis sbyangs /
snang grags rtog tshogs lha sngags ye shes kyi rol par byas /
thams cad tshur 'dus rang la thim par dmigs la yon tan sngags bzla ste grangs tshad 'bum phrag bzhi'o //
lnga pa phrin las mtha' ru dbyung ba'i bzlas pa ni /
gong ma rnams tshad du 'khyol nas /
lha tshogs gtso 'khor thams cad kyi spyi mgrin snying kha lte ba'i gnas bzhi nas 'od zer dkar dmar mthing ser dpag tu med pa 'phros pas 'jig rten gyi khams kun nas khyab /
sems can rnams kyi sgo gsum la 'tshe ba'i 'jigs pa chen po brgyad dang bcu drug las bskyabs /
zhi rgyas dbang drag gi phrin las rnam pa bzhi lhun gyis grub par bsam la gzungs kyi rig pa khri phrag bzhi bzla /
thun mthar mchod cing bstod pa'i rgyud kyi rgyal pos gzhi bstod bya'o //
gsum pa rdzogs pa'i rnal 'byor ni /
bskyed pa'i rim pas rtag pa can du zhen pa'i mtha' bsal ba'i phyir thun mjug rnams su stong nyid du bsdu bar bya ste /
gtso mo'i thugs ka'i sa bon las 'od zer 'phros /
snod bcud dag pa'i 'khor lor gyur /
de thams cad 'dus nas me ri rdor rwa gzhal yas khang la rim gyis bsdu /
gzhal yas khang 'khor rnams la thim /
'khor rnams gtso mo la thim /
yab kyang yum la thim /
de'ang dbu zhabs nas rim gyis 'dus te thugs srog tAM la thim /
de nyid gyen rdzogs su rim gyis yal nas nA da shin tu phra ba la sems gzung /
de nyid mi dmigs par bsam la 'od gsal ba'i dbyings su mnyam par gzhag
/slar de las skad cig gis zung 'jug sgyu ma'i lha skur ldangs shing snang grags rtog tshogs 'khor lo gsum gyi rol par lam du khyer la dge ba bsngo 'o //
gnyis pa rjes su rnal 'byor ni /
rgyud las /
rtag tu snying la gnas pa yi //
thig le gcig las 'gyur ba med //
de goms byed pa'i skye bo la //
nges par ye shes skye bar 'gyur //
ces gsungs pa'i don /
ye shes ma skyes pa bskyed cing skyes pa brtan par byed pa steng 'og gi sna rtse'i phra thig las kyang zab pa 'dir chos kyi 'khor lo'i dbus kyi mi shigs pa'i thig le la sems 'dzin pa ston te /
rim pa dang po bskyed pa'i gsal snang mthar phyin nas 'di la 'jug pa na /
lus gnad rkang pa rdor skyil /
lag pa khu tshur brla bzhag
/sgal tshig bsrang ba sogs gzhan spyi ltar byas la dbang po lnga'i byed las bcings /
sems gnad snying ga'i dbus su dwangs ma lnga 'dus kyi thig le 'od kyi gong bu gsal zhing 'tsher ba yungs 'bru 'am sran ma tsam gsal btab pa la sems hril gyis gtad /
rnam rtog gang la'ang mi 'phro bar dmigs pa de kho na la sems rtse gcig tu zin pas du ba la sogs pa'i rtags rnams kyang rim gyis 'char bar 'gyur /
de la goms pa brtan nas snying ga'i thig le'i rnam pa yid la mi byed par /
sems nyid gshis kyi gnas lugs rang babs gnyug ma'i ngang du spang blang re dogs spro bsdu la sogs pa'i yid byed thams cad dang bral bar ci gnas su bzhag la rgyun bskyang ngo //
gsum pa shin tu rnal 'byor la gnyis /
dngos dang bogs 'don no //
dang po ni /
gong gi ting nge 'dzin la brtan pa thob nas ye shes cung zad skyes pa na /
thog mar rlung sbyang bar bya ste /
lus gnad chos bdun bca'/
nad gdon sdig sgrib thams cad sang sang dag par mos la rlung ro lan gsum bsal /
sna bug gnyis nas rlung phyir 'gro ba dang /
nang du zhugs pa dang /
khong par gnas pa gsum la ched du rtsol ba ma yin pa'i rang babs kyi rgyu ba la sems gtad cing nang du rang bzhin gyis gnas yun ring ba dang /
rgyu ba gsal ba sogs rtags ma byung gi bar du bgrang ste rdo rje'i bzlas pas rlung lam legs par 'byangs par bya /
de nas rang nyid gtso mor gsal ba'i stong ra'i nang du rtsa'i gtso mo gsum dang spyi mgrin snying lte gsang ba'i 'khor lo rnams dang bcas pa spyi ltar gsal gdab la rlung ro dgu phrugs 'bud /
steng rlung rngub /
'og rlung 'then /
lte bar kha sbyar ba'i bum can gzung /
sna rtse'i thad kyi sor bcu drug pa'i nam mkha' nas 'od zer lnga'i rnam pa'i rlung tshur byung /
sna bug g.yas g.yon gnyis nas ro rkyang brgyud de song /
lte 'og nas dbu ma'i nang du zhugs te yal bar bsam /
dbu ma'i nam mkhar sems gtad /
mtshams su gzhil ba dang mi thub pa na sang gis 'bud cing 'phang ba ste sbyor ba bzhi ldan gyi rlung bum can rab kyi tshad du phyin pa sbyang ngo //
de dag gis sngon 'gro rtsa rlung las su rung bar byas nas dngos gzhi pho nya'i lam nyams su len pa kho na gsungs kyang /
'di la thog mar rang lus thabs ldan legs par 'byangs dgos pa dang /
deng sang gang zag spyi khyab rnams kyis gzhan lus nyams su mi lon pas rang lus la brten pa'i thabs lam mdor bsdus pa ni /
rang nyid don grub rdo rje rta'i rgyal po dang mdun du yid chags su rung ba'i bu mo dam tshig sgrol mar gsal btab /
'dod chags kyi sgyu rtsal rnams byas par bsam la chags pa skyes pa na /
rang gi gsang gnas hU~M las rdo rje sngon po rtse lnga pa lte bar hU~M gis mtshan cing bu gar phaT kyis bkag pa /
yum gyi mkha' AHlas pad+ma dmar po 'dab bzhi pa ze'u 'bru AHsa mtshan pa gsal /
thabs 'di la brten nas lhan skyes mchog tu mi 'gyur ba'i bde ba chen po mngon du byas la sems can thams cad kyang 'gyur med bde chen rdo rje'i go 'phang la 'god par bya'o snyam du 'du shes gsum gyis snyoms par zhugs pas byang sems spyi bo nas g.yo ba dga' ba /
mgrin par babs pa mchog dga'/
snying gar khyad par gyi dga' ba /
lte bar dga' bral rnams re re bzhin bde ba'i rang ngo la bltas te mnyam par gzhag bzhin dal bus dbab /
las dang pos 'khor lo snga ma rnams nas gyen du ldog cing bde ba yal na slar dbab pa sogs bya /
gom pa brtan nas rdo rje nor bu'i rtser lhan skyes kyi dga' ba la sems gzung /
rlung gi gnad dang dmigs pa 'phrul 'khor gyi stobs kyis thig le phyir mi 'pho bar bzung zhing gyen du rim par ldog la mas brtan gyi dga' ba bzhi ngos gzung /
seng ge rnam rol la sogs pas thig le lus thams cad la khyab par bkram zhing zag med ye shes chen po'i rang ngor bskyal te bde stong zung 'jug gi ting 'dzin la dbang thob par bya'o //
de ltar rang lus la goms pa brtan pa'i rnal 'byor pas gzhan lus pho nya'i lam nyams su len pa na /
mtshan ldan gyi rig ma brtag 'gugs sgrub nas drang nges lam gyis rgyud sbyang ba sngon du 'gro bas /
dngos gzhi'i nyams len gyi rim pa rang lus thabs ldan gyis mtshon nas nyams su blangs pas grub bo //
gnyis pa de la bogs 'don pa ni /
bde drod mi rtog pa'i ye shes gsum po zung du 'jug pa'i lam la bslabs pas 'bras bu sku gsum zung 'jug 'grub pa rgyud kyi dgongs pa yin pas /
thabs lam snga ma la bde ba skyes kyang drod ma skyes na gtum mo'i rnal 'byor la brten dgos te /
lus kyi nang rtsa gsum 'khor lo bzhi gsal ba'i lte 'og ro rkyang gi 'dus mdo tsaN+Da lI me'i rang bzhin thig le'i rnam pa can shin tu dmar ba la sems gtad /
rlung bum can bzung bas sol me ngar ma la phus btab pa ltar me'i thig le shin tu tsha zhing me lce phra mo spu nyag lta bu gyen du byung bas lte ba'i 'khor lo dros pa la sems gtad /
drod kyi sne rnyed pa dang dmigs pa byang rim gyis me lce je ring je sbom du 'bar nas spyi bo man chad dros /
mthar lus thams cad la khyab pas phyi nang thams cad me'i tsha ngad kyis khyab nas dro 'u re yod par bsgom /
'di dag gi skabs su lus sbyong gi 'phrul 'khor gyi rim pa'ang ci rigs par bya'o //
bzhi pa rnal 'byor chen po la brten nas mi rtog pa la bogs 'don pa ni /
snying ga'i dbu ma'i nang du tAM yig ljang gu 'od 'bar ba gsal gdab /
rlung phyir 'gro ba'i tshe oM gyi sgra gdangs snang srid gang bar spros pas brtan g.yo snod bcud kyi dwangs ma thams cad la phog
/nang du rngub pa'i tshe hU~M gi sgra gdangs kyis de dag 'ub kyis bsdus te sna bug gnyis nas brgyud tAM yig mi shigs pa'i thig ler thim par bsam la sems gtad de rlung kha sbyor du gzung zhing brtan par bya ba la /
yang nas yang du bslabs pas rnam par mi rtog pa'i ye shes nam mkha' lta bu'i ting nge 'dzin mtha' dbus med par rang shugs kyis skyes pa na /
rlung sbyor dang dmigs pa sogs rtsol bcas kyi spros pa rbad kyis bcad la /
gdod ma nas rang byung gi rig pa spros pa'i mtha' las 'das shing rang bzhin gyis 'od gsal ba /
gsum bral bzhi cha bcos min gyi shes pa skad cig ma'i ngo bo ngos zin pas gnas lugs rang tsho thub par byas la /
chos nyid bsam gyis mi khyab pa'i dbyings su chos can gyi snang ba zad sar bskyal te gdod ma'i grol gzhir la bzla'o //
de dag ni gsang sngags thabs kyis che ba dbang bzhi'i lam mchog yongs su rdzogs pa'i khrid rim tshe gcig gis byang chub kyi 'bras bu mngon du byed nus pa gzhan las khyad par 'phags pa yin pas /
dad brtson dam tshig dang ldan pa'i gang zag skal pa can dag gis nyams len la 'bad na /
mtshon byed dpe'i ye shes la brten nas mtshon bya don gyi lhan skyes bde ba chen po dus ring por mi thogs par mngon du gyur te /
nam yang 'pho 'gyur gzhom gzhig dang bral ba mi shigs dwangs ma gsum ldan rdo rje sgrol ma shes rab kyi pha rol tu phyin ma'i go 'phang tshe 'di nyid la 'grub par 'gyur bar gsungs so //
ye shes klong chen dgongs mdzod nor bu'i sgrom //
skal bzang gdul bya'i dpyid du phyes pa las //
sngon med zab khrid yid bzhin dbang gi rgyal //
lhag bsam rgyal mtshan rtse mor bkod 'dir ltos //
gter chen bla ma zung gi dgongs pa skong //
bstan 'dzin skyes bu'i zhabs brtan phrin las rgyas //
zab chos 'di la nyams len mthar phyin te //
grub gnyis grub pas 'jig rten kun khyab shog
/zab chos 'di'i smin grol yongs rdzogs /
'phags ma dngos dang rnam dbyer med pa'i sku rten bcas rje bla ma thams cad mkhyen pa 7rdo rje gzi brjid rtsal gyi zhal snga nas bka' drin du bstsal te gsal byed kyi yig cha rnams spel 'os par bkas gnang nas ring du 'das kyang /
zab khrid kyi rtsa ba mdo rgyud gnyis 'dus tshig don shin tu sgrom che ba'i dbang gis rgyas par bkrol na yig tshogs ha cang che /
shin tu bsdus kyang phan thogs par dka' bas rim par 'gyangs /
slad mar rang lo don brgyad par bla ma'i bka' rjes su bsgrub pa'i dgos pa la bsam ste /
gter gzhung rtsa ba'i sa bcad tshang tsam pa'i dbang du byas nas rgyas bsdus 'tsham par ku sA li rgan po blo gros mtha' yas pa'i sdes rdzong shod bde gshegs 'dus pa'i sgrub gnas chen por sbyar ba dge legs 'phel ///
/
