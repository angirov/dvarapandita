@#//
gsang thig snying po'i skor las /
tshes bcu'i bla sgrub kyi dbang bskur bklag chog tu bkod pa smin byed bcud kyi thig le zhes bya ba bzhugs so //
bde chen ye shes byin chen pos //
'gro rgyud sku bzhir smin mdzad pa //
bla med bla ma snying dbus su //
bkod nas dbang chog nyung gsal dgod //
sangs rgyas gnyis pa gu ru rin po che'i mdzad chen bcu gnyis dang rjes su 'brel ba'i bla ma sku bzhi'i sgrub thabs snying por dril ba 'od kyi thig le'i smin byed bgyi ba'i tshul la gsum /
sbyor ba /
dngos gzhi /
rjes so //
dang po ni /
gong mas byin gyis brlabs pa'i gnas su yar ngo'i tshes bcu lta bu'i dus bzang la stegs bu'i steng dkyil 'khor sgo rdzogs can gyi ras bris bting /
ma 'dzom na maN+Dal la dri bzang pos gsher ba'i 'bru dkar gyi tshom bu dbus su gcig
/de rgyab brgyad rim gnyis /
de rgyab phyogs bzhir bzhi bkod pa'i dbus su many+dzi'i steng bum pa bcud ldan mgul chings dkar po can gyi khar thod pa mtshan ldan dza gad la a mr-ita sbyar bas bkang pa bzhag
/de'i khar me long dwangs pa la sin+d+hu ra'i thig le zlum po dbus su che ba gcig
/phyogs bzhir chung ba bzhi bkod pa'i dbus kyi lte bar hU~M gi mthar bsnyen sngags badzra gu ru g.yas skor /
shar sogs phyogs bzhir /
oM 
trAM 
hrIH
AHrnams bkod pas bkab pa'i steng gu ru'i sku tshab bzhugs su gsol /
rgyab ngos su bla ma'i gtor chen rgyan spros can sku tsaka dar gdugs kyis brgyan pa'i g.yas g.yon du sman raka snod /
mdun ngos su tshe 'brang /
de'i g.yas g.yon du tshe ril /
tshe chang /
chu gnyis nyer spyod g.yas skor ram mdun ngos phreng tshar du bsham yang chog
/gtor dbang rjes dngos grub tu sbyin rgyu'i chang dang zas sna'ang thod snod sogs su bzhag
/gzhan yang sngon gtor /
tshogs chas /
bka' srung gtor 'bul /
chad brtan /
mda' dar /
las bum sogs nye bar mkho ba'i yo byad thams cad spyi ltar tshogs par bya'o //
gnyis pa la /
thog mar dbang don sgrub cing mchod pa ni /
phrin las chog bsgrigs ltar gsol 'debs nas brtsam mthar chags su gtang /
lha bskyed skabs bdag mdun dbyer med du bskyed cing bzlas pa'ang de ltar byas pas chog mod /
rtogs dgongs dman na bzlas pa'i dbur dzapa? khang phyes la bdag mdun so sor spro bsdu'i ting nge 'dzin gsal bas bsnyen sgrub las gsum gyi bzlas pa ci 'grub bya /
tshe sgrub kyi dzapa? dgongs bcas bzlas pa ci 'grub mthar tshe 'gugs gtang /
stong tshigs mchod bstod phul /
'grub na tshes bcu'i rnam thar gsol 'debs kyang 'don /
srung ma'i gtor chog gtang /
tshogs byin rlabs nas skong ba'i bar du song ba dang /
las bum du rta mgrin bskyed bzlas spyi mthun bya /
lcogs na bdag 'jug tshang ba blang /
mi lcogs na rig pa'i me tog dor /
gang byed kyang slob ma gzhug par gnang ba nod do //
de nas dbang dngos la /
thog mar slob ma rnams la las bum gyi chus khrus bya /
bgegs gtor bsngo /
bka' bsgo zhing mtshams bcad la srung 'khor brtan por bsgom /
me tog bkye bsdu dang /
sems bskyed gsal gdab /
chos bshad ci rigs pa dang khyad par /
de'ang phyogs dus kyi rgyal ba sras dang bcas pa thams cad kyi gsang gsum yon tan mdzad pa dang bcas pa thams cad gcig tu bsdus shing /
mi mjed kyi 'jig rten spyi dang khyad par bod yul mun pa'i rgyal khams su skyes pa'i 'gro ba mgon med pa rnams kyi mgon du dmigs pa med pa'i thugs rjes bskul te mgon po 'od dpag tu med pa nyid grub pa'i slob dpon chen po'i skur bzhengs pa o rgyan gyi gu ru pad+ma 'byung gnas zhes /
phyogs bcu'i sangs rgyas kyi zhing rab 'byams rgya mtshor mtshan gyi rnga bo che snyan par grags pa gang nyid /
gdod nas 'od gsal chos sku bde ba chen po'i dbyings las ma g.yos bzhin du longs spyod yongs su rdzogs pa'i sku dang zhing khams rgya mtsho'i sprin chen po bkod cing /
mkha' khyab kyi sems can gang la gang 'dul gyi sprul pa'i rnam rol tshad med pas 'khor ba dong nas sprugs pa'i sangs rgyas kyi mdzad pa'i cho 'phrul bsam las 'das par ston pa las /
bye brag thub pa'i dbang po'i rgyal tshab tu 'dzam bu'i gling 'dir ngo mtshar rmad du byung ba'i mdzad pa'i rnam rol ji snyed cig gis gdul bya'i kha lo thar par bsgyur pa las /
gtso bor gyur pa mdzad pa chen po bcu gnyis dang mthun pa'i sku'i bkod pa dang mtshan gyi rnam grangs kyang de ltar grags pa ste /
bla sgrub 'di nyid kyi gter gzhung las /
gdod nas rnam par dag pa yi :
chos sku thig le nyag gcig las :
longs spyod yongs rdzogs rigs lnga'i sprin :
kha sbyor bde ba'i phyag rgyar bzhengs :
de las so sor rtog pa yi :
ye shes rig mdangs pad+ma'i gtso :
'chi med 'od mtha' yas par shar :
snying rjes 'khor ba dong sprugs phyir :
thugs rje chen po'i rnam par snang :
bye brag mi mjed 'dzam gling gi :
gdul bya thun mong snang ngo ru :
sprul sku mtsho skyes rdo rje 'chang :
d+ha na ko shar brdzus te 'khrungs :
bcu gnyis mdzad pa'i rnam rol gyis :
rgya gar rgya nag bod dang li :
lho nub srin yul tshun chad du :
ngo mtshar cho 'phrul brjod mi langs :
zhes 'byung ngo //
de lta bu'i gu ru sprul pa'i sku mchog de nyid kyis 'phags yul sogs su gdul bya 'dul ba'i tshe chos rgyal khri srong lde'u btsan gyis gangs can gyi ljongs su spyan drangs pa ltar sku dngos kyis phebs nas lha 'dre ma rungs pa rnams btul /
gtsug lag khang byin gyis brlabs /
mdo sngags bshad sgrub kyi bstan pa nyin mo ltar gsal bar mdzad /
skal ldan rje 'bangs rnams la thun mong ma yin pa'i gdams zab mtha' yas pa bstsal /
ma 'ongs pa'i don la dgongs te zab gter dpag tu med pa sbas /
mthar rnga yab srin po'i kha gnon du gshegs te da lta pad+ma 'od kyi pho brang chen por mthar lam lhun gyis grub pa'i rig 'dzin khyab bdag drug pa'i rgyal tshab kyi tshul gyis rtag brtan 'gyur ba med par bzhugs pa ste /
slob dpon chen po'i mdzad pa'i gtso bo mtha' dag yar ngo'i tshes bcu la bstan cing byin gyis brlabs pa yin pas de'i dus rjes su dran te mchod bstod gsol ba 'debs pa sogs sgo gsum dge ba'i spyod pa spyi dang /
bye brag sngags kyi rnal 'byor dang 'brel ba'i sgom bzlas tshogs mchod sogs bgyis pa'i phan yon tshad med bsam gyis mi khyab pa thob pa dang /
khyad par du'ang tshes bcu nam byung dus su bod la sprul pas dngos su byon te dad skal ldan pa rnams rjes su bzung ba mnga' bdag yab sras la tha tshig 'gyur ba med pas zhal gyis bzhes pa ste /
gu ru chos dbang gi gter byon gsang 'dus gnad thems las /
sprel lo sprel zla'i tshes bcu dang :
dus kyi tshes bcu thams cad la :
sprul pas 'dzam gling khyab par 'gyed :
mchog thun dngos grub nga yis ster :
zhes dang /
byang gter gyi mnga' skyed nor bu'i bang mdzod las /
bod la bde skyid 'byung 'dod na :
yar ngo'i tshes bcu nam shar tshe :
o rgyan pad+ma'i sprul pa 'byung :
de dus nga la mos pa gyis :
rab kyis bskyed rdzogs gnas lugs ltos :
phyi nang gsang ba'i sgrub pa tshugs :
sems bskyed bsam pa bzang po yis :
'gro drug thugs rjes 'dren pa'i slad :
las dang smon lam rgya cher thob :
'bring gis lus ngag yid gsum gyi :
sgrib sbyong las la brtson par gyis :
zhes dang /
rat+na'i thugs sgrub yang snying 'dus pa'i lung byang las /
nga nyid srin yul 'gro ba'i tshe :
bod kyi rgyal blon sngags slob la :
'byung ngo cog gi tshes bcu la :
nga nyid 'byon pa'i dbu snyung bzhes :
pad+ma 'byung gnas gzhan mi bslu :
the tshom spongs shig rjes 'jug rnams :
las su rung ba'i blo yod na :
'di ltar nga yi tshes bcu la :
brtson zhing gsol ba 'debs pa'i bu :
'khor bar lhung na ngas shes kyi :
glo snying brang gsum nga la gtod :
ces dang /
zhal gdams gser phreng las /
sprel lo sprel zla'i tshes chen bcu yi nyin :
o rgyan nga dngos bod yul thams cad du :
nges par 'byon pa nga yi tha tshig yin :
'byung ngo cog gi zla ba'i tshes bcu la :
sprul pas gangs can khyab par mi 'byon re :
tha tshig yin no pad 'byung bslu mi srid :
mdor na nga yi rjes 'jug dad ldan rnams :
spod ldan gtor ma rin chen 'bar ba bsham :
tshig bdun gsol 'debs gdung ba'i dbyangs dang bcas :
thod pa ltag sprod rol mo'i sgras bskul na :
o rgyan nga nyid rnga yab dpal ri nas :
gces pa'i bu ngus ma yis mi bzod ltar :
byin gyis rlob 'byon dam tshig na ra kan :
zhes sogs gter kha spyi dang bye brag pa rnams su rgya cher bka' bstsal pa'i dgos pa dang phan yon mtha' yas pa mnga' ba'i tshes bcu'i dus mchod la khyad par du bsngags pa /
gu ru'i thugs sgrub gter kha snga phyi du mar byon pa gzhan las ma byung ba sku'i rnam 'gyur dang mtshan gyi bye brag zla ba bcu gnyis so so'i tshes bcu'i dus nges pa dang sbyar ba'i /
bla ma sku bzhi'i sgrub thabs kyi skor rgyas bsdus rim pa gsum skal ldan rje 'bangs rnams la bstsal pa'i tshul yang /
'di nyid kyi gter gzhung las /
de ltar sku bzhi dbyer med pa :
gu ru pad+ma saM b+ha ba'i :
thugs sgrub kun las khyad 'phags phul :
ngo mtshar mchog gi rnam par thar :
rig 'dzin rnam bzhi'i lam bgrod tshul :
bcu gnyis mdzad par rjes mthun gang :
sngon chad gzhan du ma bstan pa :
da lta mnga' bdag yab sras dang :
bai ro mtsho rgyal lcam la sogs :
nye ba'i 'dus pa rnams la bshad :
rgyas 'bring bsdus gsum tshul du dbye :
rgyas pa lha dbus snying drung dang :
'bring po lho brag phyogs su sbas :
snying po 'od kyi thig le zhes :
kha tshang don 'dril lag len bde :
byin rlabs mngon sum 'beb pa 'di :
de wI ko Ti gsum pa'i gnas :
rin chen brag gi sul du gtams :
nam zhig sum cu'i dmar thag la :
bai ros byin brlabs rig 'dzin gyi :
dngos grub skal par thob nas kyang :
gzhan la phan pa'i btsas su byed :
ces gsungs pa'i rgyas pa 'dam shod lha dbus snying drung du gu ru rin po che'i tshems las sprul pa'i ring bsrel dang lhan cig sbas pa kun mkhyen bla ma 'jam dbyangs chos kyi bshes gnyen pad+ma 'od gsal mdo sngags gling pa la gter srung gnyan chen thang lhas dngos su phul ba dang /
'bring po lho brag gter ston mgon po rin chen gyis bton pa deng sang tshes bcu'i phan yon tsam gyi dpe rgyun las mi bzhugs shing /
snying por dril ba'i bsdus pa 'di nyid mdo khams gnas chen nyer lnga'i nang tshan tsa 'dra rin chen brag gi gsang phug nas kho bo cag gi dngos grub kyi skal par thob pa ste /
'di nyid nyams su len pa dang tshom bu tshogs sgrub /
tshes bcu'i dus mchod bzung ba'i phan yon yang gzhung las /
'di lta bu yi gdams pa'i phul :
rab kyis bskyed rdzogs rtse gcig bsgom :
rig 'dzin go 'phang tshe 'dir 'grub :
'bring gis tshogs su sgrub pa 'am :
tshes bcu'i dus mchod rgyun bzung na :
yul phyogs dge zhing byin chen phebs :
snod dang bcud kyi rgud pa zhi :
tshe ring nad med bsam rgu 'grub :
tshe 'phos rnga yab dpal gyi rir :
rig 'dzin 'dus pa'i tshom bur sbyor :
de phyir 'di la brtson par gyis :
zhes bslu med rdo rje'i gsung gis nges par bstan pa'i bla sgrub ngo mtshar byin rlabs kyi tshan kha dang ldan pa 'di la smin grol gyi gdams skor gnyis las 'dir smin byed kyi dbang bskur ba bsgrub pa'i skabs yin /
sogs kyis mtshams sbyar la maN+Dal 'bul du gzhug
/bla ma dang dkyil 'khor gyi gtso bo dbyer ma mchis pa la mi phyed dad pa'i gdungs shugs drag pos thal mo me tog dang bcas te gsol ba 'debs pa 'di'i rjes zlos /
bla ma sku bzhi'i dkyil 'khor lha :
kun nas bdag la dgongs su gsol :
zab mo'i rnal 'byor don gnyer bas :
smin byed mchog gi dbang bskur stsol :
lan gsum /
de ltar gsol ba btab pa sngon du song nas rgyud rnam par dag par bya ba'i slad du slob dpon dang mdun bskyed gnyis su med pa rigs thams cad kyi khyab bdag bde ba chen po bla ma sku bzhi yongs su rdzogs pa'i dkyil 'khor rtsa gsum dam can srung ma dang bcas pas bskor te mngon sum bzhin du bzhugs pa'i spyan sngar /
bdag gzhan mkha' khyab kyi skye rgu mtha' dag deng nas byang chub snying po'i bar du snying thag pa nas skyabs su 'gro bar bgyi'o snyam pas 'di'i rjes zlos /
na mo :
bla ma bde gshegs sogs las byang ltar lan gsum /
sngon gyi bla ma rgyal ba sras dang bcas pa rnams kyis byang chub chen por thugs ji ltar bskyed cing byang chub kyi bslab pa la ji ltar slob pa de bzhin du /
bdag gis kyang nam mkha' dang mnyam pa'i mar gyur sems can ma bsgral ba mtha' dag 'khor ba sdug bsngal gyi rgya mtsho las yang dag par bsgral ba'i phyir byang chub mchog tu sems bskyed cing /
bla na med pa'i sngags kyi spyod pa zab mo la bslabs te de dag thams cad bla ma sangs rgyas kyi go 'phang mchog tu dbugs dbyung bar bgyi'o snyam du smon pa dang 'jug pa'i sems bskyed pa gsal thob la 'di'i rjes zlos /
sems bskyed 'gro ba sogs lan gsum /
slar yang mos pa'i shugs kyis bskul pas phyogs bcu'i mchod yul rtsa gsum rab 'byams rgya mtsho spyan drangs te sngar gsal btab pa'i skyabs yul rnams dang dbyer med du bzhugs pa'i spyan sngar /
bdag gzhan khams gsum gyis bsdus pa'i 'gro ba mtha' dag gis lus zhing gi rdul snyed du sprul nas phyag 'tshal zhing kun bzang rnam par rol pa'i mchod sprin rgya mtshos rab tu mchod pa dang /
thog med nas bsags pa'i sdig ltung thams cad 'gyod pa chen pos snying nas bshags shing 'khor 'das lam gsum gyis bsdus pa'i zag bcas zag med kyi dge ba mtha' dag la rjes su yi rang ba dang /
gsang chen bla na med pa'i chos 'khor bskor bzhin du 'khor ba ma stongs bar du mi 'gyur rdo rje lta bur bzhugs su gsol ba dang /
dge rtsa mtha' dag mi gnas pa'i byang chub chen por bsngo zhing shin tu yang dag gnas lugs rdo rje lta bu'i don rtogs par smon pa ste yan lag bcu pa'i ting nge 'dzin re re bzhin gsal thob la 'di'i rjes zlos /
bla ma yi dam sogs lan gsum /
dbang gi ye shes skye ba dang gnas pa dang gong du spel ba'i gzhi dang srog tu gyur pa dam tshig dang sdom pa bzung dgos pas /
chos dkar thams cad kyi rtsa ba so so thar pa'i sdom pa /
theg pa chen po'i gzhi rten byang chub sems dpa'i bslab pa /
thabs shes khyad par can gyis zin pa'i gsang sngags rdo rje theg pa'i dam tshig rnams legs par blangs nas tshul bzhin du bsrung bar bgyi'o snyam pas rjes zlos /
o rgyan gdung 'dzin rgyal ba'i sras :
rdo rje slob dpon dgongs su gsol :
bdag gis 'di bzung byang chub bar :
so so thar dang byang chub sems :
rig 'dzin nang gi sdom pa'i tshogs :
yang dag nyid du bzung byas te :
srog gi phyir yang mi gtong na :
bdag la byin gyis brlab tu gsol :
lan gsum /
de nas dbang gi gzhi dgod pa'i phyir ye shes pa dbab pa yin pas /
khyod rang rnams lus drang por bsrangs rlung kha sbyor du chings /
sems gzhan du ma yengs par dmigs pa 'di ltar rtse gcig tu sgoms shig
/rta sngags kyis bsang /
swa b+hA bas sbyang /
gzung 'dzin gyis bsdus pa'i chos thams cad gdod nas spros bral 'od gsal stong pa nyid kyi ngang las /
sa'i phyogs dag pa'i zhing bkod pa phun sum tshogs pa'i dbus su /
khyed rang rnams gang du gnas pa'i go sar seng ges btegs pa'i rin po che'i khri'i steng du /
pad+ma nyi ma zla ba'i dkyil 'khor rnams brtsegs pa'i gdan la rig pa'i ngo bo hU~M yig 'od lnga 'bar ba /
de yongs su gyur pa las khyed rang rnams skad cig gis gu ru bde ba chen po pad+ma 'byung gnas dkar la dmar ba'i mdangs can /
mi 'gyur ba'i lta stangs dbyings su gzigs shing zhi zhing 'dzum la sgeg pa'i nyams dang ldan pa /
phyag mnyam gzhag gi steng du thod pa bdud rtsis bkang ba bsnams pa /
dbu la pad+ma'i mnyen zhu dang sku la gsang gos /
phod ka
/chos gos /
za 'og gi ber chen rnams brtsegs mar gsol ba /
zhabs gnyis rdo rje'i skyil mo krung gis bzhugs pa'i thugs kar pad+ma nyi zla'i steng du bla ma chos sku gsang ba 'dus pa nam mkha'i mdog can rdo rje dang dril bu 'dzin pas rang 'od kyi yum mtsho rgyal dkar mo la 'khyud pa /
gnyis ka'ang dar dang rin chen rus pa me tog gi phreng bas brgyan cing rdo rje dang pad+ma'i skyil mo krung gis bzhugs pa /
ye shes kyi rang 'od 'ja' zer thig le mer mer shig shig tu 'khrigs pa'i dbus na longs spyod rdzogs pa dang sprul pa'i rnam rol mtha' yas pa 'phro ba'i khyab bdag chen por gsal ba'i gnas gsum du /
sangs rgyas thams cad kyi rdo rje gsum gyi rang bzhin oM AHhU~M dkar dmar mthing ba'i mdog can gyis mtshan pa dang /
slob dpon gyi thugs ka nas kyang 'od zer gyi drwa ba nam mkha'i dbyings gang ba 'phros /
phyogs bcu'i rtsa gsum rgyal ba sras dang bcas pa thams cad dang /
khyad par bla ma sku gsum gyi zhing khams na bzhugs pa'i lha tshogs ma lus pa'i thugs dam gyi rgyud bskul /
de thams cad kyang gu ru bde ba chen po sku bzhi'i rnam par bzhengs te phyag rgya sngags phreng phyag mtshan 'od zer dang bcas pa'i tshogs dpag tu med pa char chen po babs pa bzhin du byon nas khyed rang rnams kyi sgo gsum la sib sib thim pas rgyud byin gyis brlabs pa'i mos 'dun mdzod cig
/'beb pa'i rdzas bdug dbyangs rol dang bcas te /
hU~M:
sngon gyi bskal pa'i sogs dang sngags mang du brjod la byin dbab /
de ltar dbab pa'i ye shes pa'i byin rlabs kyi rgyun khyed rang rnams kyi sgo gsum la rab tu gnas par byas pa'i mos pa mdzod /
tiSh+Tha badzra /
zhes mgo bor me tog gam rdo rje rgya gram du bzhag
/de dag rnams kyis dbang gi sngon du 'gro ba'i rim pa rnams song nas /
dbang dngos gzhi la 'di ltar bum pa la sogs pa'i dbang rnam pa lnga po re re la'ang nang gses kyi bzhi bzhir dbye ba'i rnam pa nyi shu'i byang chub pa'i bdag nyid can du bskur ba yin pas so so'i skabs su babs pa'i tshig don rnams la thugs rtse gcig tu gtod cing nges shes bskyed mdzod /
bum pa thogs la /
oM:
spros bral chos sku'i bum pa zlum po ru :
longs spyod yongs rdzogs ye shes bdud rtsis gtams :
'gro 'dul sprul pa'i rgyan dang bkod par bcas :
dbyer med bde ba chen por dbang bskur ro :
sngags mthar /
ka la sha badzra a mr-ita a b+hi Shiny+tsa oM:
zhes brjod la spyi bor bzhag cing bum chu 'thor /
yang sngags brjod la mgrin par bzhag ste bum chu blud /
snying gar gtad la /
de ltar bum pa spyi bor bzhag cing khrus byas pa bum dbang /
mgrin par bzhag cing bum chu sbyin pa gsang dbang /
snying gar gtad nas tshig don ngo sprod pa ni /
dbyings spros bral chos sku mtshon pa'i bum pa zlum po'i nang du /
ye shes kyi longs spyod yongs su rdzogs pa'i bum chus bkang ba la /
'gro 'dul cir yang sprul pa'i rgyan bkod kyis spras pas dbang bskur pas /
sku gsum dbyer med bde ba chen po'i dbang chen yongs rdzogs thob par shes pa shes rab ye shes kyi dbang /
gnyis med zung 'jug rig stong gi ngo bor mnyam par bzhag pa dbang bzhi pa ste bum pa la brten pa'i dang po'i dbang bzhi yongs su rdzogs pa thob pa yin no //
b+han+d+ha'i bdud rtsi thogs la /
A:
chos dbyings rang bzhin b+han+d+ha yangs pa'i klong :
bde chen longs spyod bdud rtsi'i bcud du 'khyil :
thugs rje sprul pa'i ye shes char 'beb pas :
dbyer med bde ba chen por dbang bskur ro :
sngags mthar /
ma hA ka pA la bo d+hi tsit+ta a b+hi Shiny+tsa A:
spyi bor bzhag cing 'thor /
mgrin par bzhag cing myang du gzhug
/snying gar gtad la /
de ltar thod pa spyi bor bzhag pa bum dbang /
mgrin par bzhag cing bdud rtsi sbyin pa gsang dbang /
snying gar gtad nas tshig don ngo sprod pa ni /
dbyings kyi ngo bo chos sku'i rang bzhin thod pa zlum po'i nang du /
rang bzhin longs spyod rdzogs pa'i bdud rtsis bkang ba las /
thugs rje sprul pa'i rol rtsal gyi zegs ma char du 'beb pas dbang bskur pas /
sku gsum dbyer med bde ba chen po'i dbang chen yongs rdzogs thob par shes pa shes rab ye shes kyi dbang /
gnyis med zung 'jug rig stong gi ngo bor mnyam par bzhag pa dbang bzhi pa ste thod pa la brten pa'i gsang ba'i dbang bzhi yongs su rdzogs pa thob pa yin no //
de'i rjes 'brel du bzlas pa'i lung sbyin pa la gsum du yod pa'i dang po bsnyen sngags la dmigs pa 'di ltar sgoms shig
/slob dpon gu ru bde ba chen por gsal ba'i thugs kar chos sku gsang ba 'dus pa /
de'i thugs kar nyi zla'i ga'u kha sbyor gyi dbus su thugs srog hU~M sngon po /
de'i mthar skor du bsnyen sngags kyi phreng ba g.yas skor du 'khod par gsal ba la mos gus byas pa'i rkyen gyis sngags phreng las gnyis pa chad /
zhal nas zhal du brgyud de khyed rang rnams lhar gsal ba'i zhal du zhugs /
thugs ka'i ye shes sems dpa'i zhal nas song ste /
thugs dbus nyi zla kha sbyor gyi nang du hU~M yig gi mthar 'khod pa las 'od zer tshad med pa 'phros pas rtsa gsum rgyal ba rab 'byams kyi byin rlabs thams cad bsdus nas rang la thim pas bla ma sku bzhi'i lha tshogs kyi gsang ba gsum dang dbyer mi phyed par gyur pa'i mos pas 'di'i rjes zlos /
badzra gu ru lan gsum /
gnyis pa sgrub sngags la dmigs pa 'di ltar sgoms shig
/slar yang slob dpon la mos gus byas pas thugs srog gi mthar sgrub pa'i sngags kyis bskor ba las sngags kyi phreng ba byung /
zhal nas thon te khyed rang rnams kyi zhal du sngar bzhin brgyud /
thugs srog gi mthar 'khod pa las 'od zer mkha' khyab tu 'phros /
khams gsum po'i tha mal gyi snang zhen sbyangs /
phyi snod gzhal yas khang /
nang bcud snang grags dran rtog thams cad lha sngags ye shes kyi 'khor lor gyur par mos la 'di'i rjes zlos /
ma hA gu ru lan gsum /
gsum pa las sbyor gyi bzlas pa'i slad du slob dpon la mos gus byas pas /
thugs ka'i rdo rje thod phreng las 'od zer sngon po dang /
'khor gyi thod phreng rigs bzhi'i thugs ka nas 'od zer dkar ser dmar ljang 'jig rten gang bar 'phros pas zhi rgyas dbang drag dang mchog gi phrin las lhun gyis grub par mos la 'di'i rjes zlos /
thod phreng rtsal sham bcas lan gsum bzlar gzhug
/me long thogs la /
hU~M:
chos dbyings stong gsal rdo rje'i maN+Da lar :
bde chen longs spyod yongs rdzogs thig ler shar :
rig rtsal sprul pa'i sngags phreng 'od zer 'bar :
dbyer med bde ba chen por dbang bskur ro :
sngags mthar /
maN+Da la ma hA su kha dz+nyA na a b+hi Shiny+tsa hU~M:
me long spyi bor bzhag
/dpral bar sin+d+hu ra'i thig le bkod /
mgrin par bzhag cing der thig le bya /
snying gar gtug cing thig le byas la /
me long gi dkyil 'khor spyi bor bzhag cing dpral bar thig le byas pa bum dbang /
mgrin par bzhag cing thig le byas pa gsang dbang /
snying gar gtad nas tshig don ngo sprod pa ni /
ka dag dri med chos kyi dbyings me long zlum po'i ngos su /
lhun grub rig pa longs sku sin+d+hu ra'i thig le dang /
rig rtsal sprul pa sna tshogs su 'phro bar mtshon pa sngags kyi phreng bas mtshan pas dbang bskur pas /
sku gsum dbyer med bde ba chen po'i dbang chen yongs rdzogs thob par shes pa shes rab ye shes kyi dbang /
gnyis med zung 'jug rig stong gi ngo bor mnyam par bzhag pa dbang bzhi pa ste me long la brten pa'i gsum pa'i dbang bzhi yongs su rdzogs pa thob pa yin no //
dpal gtor thogs la /
hrI:
gtor snod khyab bdal chos sku'i dbyings su zlum :
gtor ma'i ngo bo longs spyod dam tshig rdzas :
rol rtsal sna tshogs sprul pa'i rgyan ldan pas :
dbyer med bde ba chen por dbang bskur ro :
sngags mthar /
ma hA ba liM ta dz+nyA na a b+hi Shiny+tsa hrI:
gtor ma spyi bo dang mgrin par bzhag la gtor zan sbyin /
snying gar gtad la /
gtor ma spyi bor bzhag pa bum dbang /
mgrin par bzhag cing gtor zan myong ba gsang dbang /
snying gar gtad nas tshig don ngo sprad pa ni /
dbyings chos sku khyab gdal chen po gtor snod zlum po'i nang du /
gtor ma sku dang zhing khams longs spyod yongs su rdzogs pa'i rang bzhin la /
gtor rgyan sprul pa'i rol rtsal ma 'gag cir yang 'char ba mtshon pas dbang bskur bas /
sku gsum dbyer med bde ba chen po'i dbang chen yongs rdzogs thob par shes pa shes rab ye shes kyi dbang /
gnyis med zung 'jug rig stong gi ngo bor mnyam par bzhag pa dbang bzhi pa ste gtor ma la brten pa'i ka dag gi dbang bzhi yongs su rdzogs pa thob pa yin no //
gu ru'i sku 'bag thogs la /
oM AHhU~M:
chos sku skye med dbyings las longs spyod rdzogs :
ye shes skur snang sprul pa'i sprin phung 'phro :
rig rtsal don gyi dgongs pa'i byin rlabs kyis :
dbyer med bde ba chen por dbang bskur ro :
sngags mthar /
ma hA dz+nyA na kA ya A be sha ya a b+hi Shiny+tsa a A:
sku 'bag spyi bo dang mgrin par bzhag snying gar gtad la /
de ltar sku 'bag spyi bor bzhag pa bum dbang /
mgrin par bzhag pa gsang dbang /
snying gar gtad cing tshig don ngo sprad pa ni /
ngo bo chos sku skye ba med pa gdod ma'i grol gzhi chen po las /
rang bzhin gzhi snang longs sku'i bkod pa mkha' khyab tu snang zhing /
thugs rje sprul pa'i rnam rol gang 'dul mos pa dang mthun par 'char bar mtshon pa'i sku 'bag gis dbang bskur pas /
sku gsum dbyer med bde ba chen po'i dbang chen yongs rdzogs thob par shes pa shes rab ye shes kyi dbang /
gnyis med zung 'jug rig stong gi ngo bor mnyam par bzhag pa dbang bzhi pa ste sku 'bag la brten pa'i rig pa rtsal gyi dbang bzhi yongs su rdzogs pa thob pa yin no //
de rnams kyis rtsa ba'i dbang bskur ba legs par grub pa lags /
de nas byin rlabs yongs rdzogs gtor ma'i dbang bskur ba la dmigs pa 'di bzhin du mdzod /
gtor snod ye shes rin chen 'bar ba'i gzhal med khang rgyan dang bkod pa tshad med pa'i nang du /
gtor ma nyid bla ma sku bzhi'i dkyil 'khor gyi lha tshogs gtso 'khor yongs rdzogs mngon sum bzhin du gsal ba'i gnas gsum nas rdo rje'i ye shes kyi ngo bo 'od zer dkar dmar mthing gsum rim dang gcig car du 'phros /
khyed rang rnams kyi gnas gsum du thim /
dbang bzhi rtsal rdzogs su thob /
sgo gsum dang shes bya'i dri ma sbyangs /
sku gsung thugs ye shes rdo rje'i byin rlabs dang dngos grub ma lus pa stan thog gcig tu thob par mos shig
/gtor chen thogs la /
oM AHhU~M:
dbyings kyi gtor snod ye shes gzhal med khang :
gtor ma'i ngo bo zung 'jug sku bzhi'i lha :
thugs rje'i sprin las byin rlabs char chen 'beb :
skal ldan slob ma'i spyi bor mngon sum byon :
dgyes pa'i gar mdzad sngags kyi sgra chen sgrog :
gnas gsum 'od zer spros bstim cho 'phrul gyis :
bum pa'i dbang thob lus kyi dri ma sbyangs :
sku yi rdo rjer dag par byin gyis rlobs :
gsang ba'i dbang thob ngag gi dri ma sbyangs :
gsung gi rdo rjer rdzogs par byin gyis rlobs :
gsum pa'i dbang thob yid kyi dri ma sbyangs :
thugs kyi rdo rjer smin par byin gyis rlobs :
bzhi pa'i dbang thob shes bya'i dri ma sbyangs :
ye shes rdo rjer grol bar byin gyis rlobs :
yon tan rtsal rdzogs phrin las ngang gis shar :
mchog thun dngos grub thob par byin gyis rlobs :
sngags mthar /
kA ya wA ka tsit+ta dz+nyA na a b+hi Shiny+tsa oM AHhU~M hrI:
gu Na karma sarba sid+d+hi pha la ho :
zhes brjod cing gtor ma gnas gsum du reg mthar /
gtor ma'i lha tshogs 'od du zhu ste khyed rang rnams la thim pas bla ma sku bzhi'i gsang ba gsum dang dbyer med par gyur /
gtor rdzas bdud rtsi'i bcud du 'khyil pa mgrin par myong bas dngos grub rnam pa gnyis bde blag tu thob par mos shig
/gtor ma'i cha shas dang bdud rtsi sbyin /
de nas mtha' rten du bkra shis 'chi med tshe'i dbang bskur ba'i thog mar tshe 'gugs shing bcud bsdu ba'i slad du dmigs pa 'di bzhin du mdzod cig
/khyed rang rnams bla ma bde ba chen po gzi brjid 'od du 'bar bar gsal ba'i thugs kar gu ru rdo rje thod phreng rtsal /
de'i thugs kar nyi zla'i ga'u kha sbyor gyi dbus su rlung sems dbyer med srog gi ngo bo hrIHdmar po gsal ba dang /
slob dpon dkyil 'khor pa'i lha tshogs rnams kyi thugs ka nas kyang 'od zer lcags kyu'i dbyibs can steng 'og phyogs mtshams khyab par 'phros pas /
rang rang gi bla tshe brkus 'phrog chad nyams yar ba rnams dang /
'khor 'das snod bcud ma lus pa'i tshe'i bcud dang 'byung ba'i dwangs ma ji snyed pa thams cad 'chi med bdud rtsi 'od zer kha dog lnga ldan gyi rnam par bsdus /
ba spu'i bu ga nas sib sib zhugs /
snying ga'i srog rten la thim pas bla srog dbang thang nyams pa sor chud /
mi shigs rtag pa dam pa rdo rje'i tshe dang ye shes chen po la dbang brnyes par mos shig
/mda' dar g.yab la /
las byang ltar /
hrI:
ngo bo 'od gsal pho brang nas :
sogs tshe 'gugs btang la rol mo 'khrol /
tshe 'brang thogs la /
tshe'i 'brang rgyas 'di nyid rdo rje rin chen 'od lnga 'bar ba'i gzhal med khang gi dbus su bla ma sku bzhi gtso 'khor yongs rdzogs su gsal ba khyed rang rnams kyi spyi bor spyan drangs shing byin gyis brlabs pas sku gsung thugs las 'chi med bdud rtsi'i rgyun babs /
khyed rang rnams kyi lus kyi nang thams cad gang /
'chi bdag gi 'jigs pa'i sgrib pa bag chags dang bcas pa dag
/skye 'chi med pa rdo rje'i sku ru gyur par mos shig
/hrIHhrIHhrI:
bcom ldan tshe dpag med mgon tsaN+Da lI:
o rgyan yab yum 'chi med rig 'dzin tshogs :
dbyings nas brtser dgongs skal ldan slob ma la :
tshe dang ye shes dngos grub bstsal du gsol :
oM AHhU~M badzra gu ru pad+ma A yur+dz+nyA na sarba sid+d+hi hU~M:
badzra dz+nyA na A yur sid+d+hi a b+hi Shiny+tsa hU~M:
zhes brjod la spyi bor bzhag
/tshe ril lag g.yas su sbyin la /
srid zhi'i dwangs bcud thig le'i gzugs su 'khyil ba'i tshe'i ril bu byin pas thabs bde ba chen po rtag tu 'pho 'gyur med pa'i tshe dbang thob par mos shig
/hrI:
thabs kyi rang bzhin tshe yi ril bu la :
'khor 'das kun kyi dwangs bcud thig ler 'dril :
mi 'gyur rtag pa dam pa'i dbang bskur bas :
rdo rje'i tshe dang ye shes rgyas par shog :
oM AHhU~M badzra gu ru pad+ma A yur+dz+nyA na sarba sid+d+hi hU~M:
badzra dz+nyA na A yur sid+d+hi a b+hi Shiny+tsa hU~M:
zhes tshe sngags brjod /
tshe chang lag g.yon du byin la /
'chi med byang chub sems kyi dam tshig tshe'i bdud rtsi'i rgyun myong bas shes rab stong pa nyid rnam pa kun gyi mchog dang ldan pa'i tshe dbang thob par mos shig
/hrI:
shes rab rang bzhin tshe yi bdud rtsi'i rgyun :
'chi med byang chub sems kyi dam tshig rdzas :
rtsa khams bde drod 'bar ba'i dbang bskur ro :
bde chen ye shes tshe yi dbang thob shog :
oM AHhU~M badzra gu ru pad+ma A yur+dz+nyA na sarba sid+d+hi hU~M:
badzra dz+nyA na A yur sid+d+hi a b+hi Shiny+tsa hU~M:
zhes tshe sngags brjod /
de ltar tshe dbang bskur pas tshe'i bcud kyis lus kyi nang gang ba'i dwangs bcud thams cad srog rten mi shigs pa'i hrIHyig la thim pas bkrag mdangs 'od du 'bar /
rtag tu bgres rgud dang bral ba 'chi med tshe'i rig 'dzin thob /
lus thams cad rdo rje'i go khrab 'od 'bar bas zhu lubs su bgos pas cis kyang gzhom gzhig dang bral ba 'jig med rtag pa dam pa'i go 'phang mngon du gyur par mos shig
/tshe mdas rgyas gdab la /
hrI:
'khor dang mya ngan 'das pa'i bcud :
sogs las byang ltar brjod /
mtshams sbyor spyi mthun bcas me tog 'thor la shis brjod rgyas par spel /
de ltar na de dag rnams kyis bla ma sku bzhi'i sgrub thabs snying po'i yang bcud du dril ba gsang thig skor bdun gyi thog ma bla sgrub 'od kyi thig le'i dbang bskur rtsa ba yan lag bcas legs par grub pa yin pas spyir yo ga gsum gyi dam tshig rnams tshul bzhin bsrung bar bgyi'o snyam pas 'di'i rjes zlos /
rtsa ba sku gsung thugs dang ni :
yan lag dam tshig tshul bzhin bsrung :
med phyal gcig pu lhun gyis grub :
dgongs pa'i srog tu bzung bar bgyi :
lan gsum /
khyad par dbang bskur 'di nyid thob pa'i dam tshig dmigs su bsal ba gu ru'i sku gsung thugs kyi rten dang mi 'bral zhing /
yar ngo'i tshes bcu'i mchod pa mi bcag pa dang rtag tu mos gus drag pos gsol ba 'debs pa la brtson par bgyi'o snyam du dam bca' ba 'di'i rjes zlos /
gu ru'i dbang rdzogs dam tshig tu :
sku gsung thugs kyi rten 'chang zhing :
yar ngo'i tshes bcu'i mchod rgyun bzung :
rtag tu gsol 'debs mos gus bsgom :
lan gsum /
gtong rag maN+Dal /
lus longs spyod 'bul ba /
dge bsngo spyi ltar bya /
gsum pa rjes kyi bya ba /
slob dpon gyis tshogs la rol /
lhag ma gtang /
thugs dam bskul /
srung ma'i gtor 'bul /
chad brtan /
rta bro /
gtang rag mchod bstod nas bkra shis kyi bar las byang las ji ltar 'byung ba ltar byas pas grub bo //
yang /
tshes bcu'i mchod pa'i skabs dngos grub blangs pa'i rjes 'brel du 'dus pa rnams la gtor dbang sbyin pa'i phyag srol sngon gyi rig 'dzin rnams la yod pa dang /
smin byed stabs bde'i khyad gtor dbang kho na bya bar 'dod na /
gshom gyi skabs gtor ma rin chen 'bar ba sku tsag dar gdugs kyis spras pa /
mchod pa'i bye brag rnams bkod /
sgrub tshul sogs sngar ltar las skabs su bab pa na /
khrus bgegs bskrad /
mtshams gcod bya /
dbang bshad mdor bsdus byas la maN+Dal 'bul gzhug
/gsol ba gdab /
skyabs sems /
tshogs gsag yan lag bcu pa'i rjes slob ma lhar bskyed /
ye shes dbab la brtan /
de rnams kyis dbang gi sngon du 'gro ba rnams grub nas /
dngos gzhi gtor ma la brten te dbang bzhi yongs su rdzogs pa bskur ba yin pas dmigs 'dun 'di bzhin mdzod cig
/gtor snod ye shes rin chen 'bar ba'i gzhal med khang rgyan dang bkod pa tshad med pa'i nang du /
gtor ma nyid bla ma sku bzhi'i dkyil 'khor gyi lha tshogs gtso 'khor yongs rdzogs mngon sum bzhin du gsal ba'i dpral ba nas rdo rje'i ye shes kyi ngo bo 'od zer dkar po zla ba'i mdangs can 'phros /
khyed rang rnams kyi dpral bar thim /
bum pa'i dbang thob /
lus kyi sgrib pa sbyangs /
bskyed rim bsgom pa la dbang /
sku rdo rje sprul pa'i sku thob pa'i skal pa rgyud la bzhag par mos shig
/oM AHhU~M:
dbyings kyi gtor snod ye shes gzhal med khang :
gtor ma'i ngo bo zung 'jug sku bzhi'i lha :
thugs rje'i sprin las byin rlabs char chen 'beb :
skal ldan slob ma'i spyi bor mngon sum byon :
dgyes pa'i gar mdzad sngags kyi sgra chen bsgrags :
dpral ba'i 'od zer spros bstim cho 'phrul gyis :
bum pa'i dbang thob lus kyi dri ma sbyangs :
sku yi rdo rjer dag par byin gyis rlobs :
sngags mthar /
kA ya a b+hi Shiny+tsa oM:
zhes gtor ma dpral bar bzhag
/des 'gres te /
yang gtor ma nyid bla ma sku bzhi'i dkyil 'khor yongs rdzogs su gsal ba'i mgrin pa nas rdo rje'i ye shes kyi ngo bo 'od zer dmar po 'char kha'i zer thag lta bu 'phros /
khyed rang rnams kyi mgrin par thim /
gsang ba'i dbang thob /
ngag gi sgrib pa sbyangs /
rtsa rlung bsgom pa la dbang /
gsung rdo rje longs spyod rdzogs sku thob pa'i skal pa rgyud la bzhag par mos shig
/oM AHhU~M:
dbyings kyi gtor snod sogs tshig rkang lnga po gong ltar la /
mgrin pa'i 'od zer spros bstim cho 'phrul gyis :
gsang ba'i dbang thob ngag gi dri ma sbyangs :
gsung gi rdo rjer rdzogs par byin gyis rlobs :
sngags mthar /
wA ka a b+hi Shiny+tsa A:
zhes mgrin par bzhag
/yang gtor ma nyid bla ma sku bzhi'i dkyil 'khor yongs rdzogs su gsal ba'i thugs ka nas rdo rje'i ye shes kyi ngo bo 'od zer sngon po bai DUr+ya'i zhun ma lta bu 'phros /
khyed rang rnams kyi snying gar thim /
shes rab ye shes kyi dbang thob /
yid kyi sgrib pa sbyangs /
thig le'i rnal 'byor bsgom pa la dbang /
thugs rdo rje chos kyi sku thob pa'i skal pa rgyud la bzhag par mos shig
/skur tshig gong ltar las /
thugs ka'i 'od zer spros bstim cho 'phrul gyis :
gsum pa'i dbang thob yid kyi dri ma sbyangs :
thugs kyi rdo rjer smin par byin gyis rlobs :
sngags mthar /
tsit+ta a b+hi Shiny+tsa hU~M:
zhes snying gar bzhag
/yang gtor ma nyid bla ma sku bzhi'i dkyil 'khor yongs rdzogs su gsal ba'i gnas gsum ka nas 'od zer dkar dmar mthing gsum gcig car du 'phros /
khyed rang rnams kyi gnas gsum du thim /
dbang bzhi pa thob /
shes bya'i sgrib pa sbyangs /
rdzogs pa chen po'i rnal 'byor bsgom pa la dbang /
ye shes rdo rje ngo bo nyid kyi sku thob pa'i skal pa rgyud la bzhag par mos shig
/skur tshig gong ltar las /
gnas gsum 'od zer spros bstim cho 'phrul gyis /
bzhi pa'i dbang thob shes bya'i dri ma sbyangs :
ye shes rdo rjer grol bar byin gyis rlobs :
sngags mthar /
dz+nyA na a b+hi Shiny+tsa hrI:
zhes gnas gsum du bzhag
/yang gtor ma nyid bla ma sku bzhi'i dkyil 'khor yongs rdzogs su gsal ba khyed rang rnams kyi spyi bor spyan drangs shing mos gus kyis thugs dam bskul bas /
de rnams kyis sku dgyes pa'i gar mdzad /
gsung gis sngags sgra sgrog
/thugs mkhyen brtse'i ye shes chen pos dgongs pa'i drod gtad /
sku'i gnas rnams las 'od zer bdud rtsi'i rgyun dpag tu med pa 'phros te khyed rang rnams la thim pas /
sku gsung thugs yon tan phrin las mi zad pa rgyan gyi 'khor lo'i byin rlabs dang dngos grub thams cad dus gcig tu thob par mos shig
/skur tshig gong ltar la /
gnas gsum 'od zer spros bstim cho 'phrul gyis :
yon tan rtsal rdzogs phrin las ngang gis shar :
mchog thun dngos grub thob par byin gyis rlobs :
sngags mthar /
gu Na karma sarba sid+d+hi pha la ho :
gtor ma spyi bor bzhag
/mthar gtor ma'i lha tshogs 'od zer gyi phung por zhu ste khyed rang rnams la thim pas bla ma'i rdo rje bzhi dang /
sgo gsum dbyer mi phyed pa'i go 'phang thob /
gtor rdzas bdud rtsi'i bcud du 'khyil pa mgrin par myong bas dngos grub rnam gnyis bde blag tu thob par mos shig
/ces byas la gtor zan dang bdud rtsi sbyin /
rjes shis brjod /
dam tshig bzung ba sogs gong bzhin bya'o //
gter gzhung 'dir gtor dbang ma byung bas rje bla ma'i zab gter bla ma sku bzhi'i snying thig nas kha bskangs pa sogs gter gzhung sor bzhag la dgos nges kyi kha gsal phran bus brgyan te bklag chog tu bkod pa'o //
gu ru'i byin rlabs nyin byed 'od //
'gro kun rgyud la rang zhugs te //
sgrib gnyis mun pa gtan nas sangs //
ye shes snang ba rgyas gyur cig
/skye rgu sangs rgyas gnyis pa'i bka' drin la //
yid ches khong rdol zab mo'i lam bzang 'dir //
nus pa dang 'tsham sgrub la brtson pa'i mthus //
'phral yun phan bde bla med dpal thob shog
/ces gsang thig bla sgrub 'od kyi snying po'i smin byed gtor dbang dang bcas pa'i mtshams sbyor 'di'ang rang gzhan la nye bar mkho bar mthong nas /
o rgyan 'chi med bstan gnyis gling pas rdzong gsar bkra shis lha rtse'i dben gnas rje bla ma'i gzim skyil bkra shis 'chi med grub pa'i dga' tshal du bgyis pa dge legs 'phel /
sarba dA mang+ga laM//

//
