\u0f01\u0f83:
dam chos rdzogs pa chen po sde gsum las :[ \u0f88\u0f88 ]spyi la gces pa rig 'dzin bla ma'i zab dbang bzhugs so :
nyi zla'i rgya can /
sde gsum spyi skor /
\u0f88\u0f88\u0f88\u0f88\u0f88\u0f88
na mo gu ru shrI siM ha :
nam mkha'i mthar thug rgyal ba sras dang bcas :
ma lus gcig tu bsdus pa thugs rje'i gter :
'byung ba'i rgya mtsho yon tan mtha' klas pa :
rje btsun dpal gyi seng ger gus pas 'dud :
de yi thugs bcud rdzogs chen sde gsum gyi :
spyi la gces pa rtsa ba'i sgrub thabs las :
zab mo'i dbang gi gdams pa rnam bzhi ste :
de la sngon du dkyil 'khor bsham pa ni :
gzhal yas khang pa pad 'dab khri 'u'i khar :
bum pa bcud ldan rig ma chas ldan dang :
ngo sprod rdzas kyi bye brag sman raka gtor :
mchod pa'i tshogs dang rgyan gyis rnam bkra bya :
sgrub cing tshogs mchod dbang blangs mdun bskyed la :
ho :
rang byung rig pa ye shes lha tshogs rnams :
thugs rje rmad byung brtse bas dgongs su gsol :
gsang ba bla na med pa'i dkyil 'khor du :
bdag gi slob ma yang dag 'dzin par mdzod :
bde chen ye shes bla med 'phel ba dang :
grol ba mthar phyin dgongs pas gzung du gsol :
zhes gsol lha rnams dgyes pa chen po yis :
de ltar yin na rig pa 'dzin pa gang :
blo chen skal par ldan pa'i slob ma dag :
bde chen ye shes dkyil 'khor 'dir khrid la :
smin cing grol ba bla na med par byos :
a la la ho :
slob ma mdun du dgug cing khrus byas te :
bgegs bskrad srung ba'i skud pa dmar po la :
A+o~M ha ha hU~M hU~M hrIHhrIHphaTa? phaTa?:
bsngags pa gdags shing srung ba'i 'khor lo bsgom :
slob mas gser gyi yon 'bul phyag bcas pas :
ho :
bde gshegs rgyal ba'i gdung 'tshob he ru ka :
'jigs bral dpa' bo shrI siM ha dang :
gnyis su med pa'i rdo rje slob dpon dgongs :
bdag cag grol ba mthar phyin mdzad du gsol :
slob dpon rdo rje 'phyar zhing spro bskyed ni :
ho :
thar pa bla na med pa'i grong khyer du :
'dus pa'i gtso bo shrI siM ha bzhugs :
'di na mos pa'i skal ldan skyes bu khyod :
'jug pa legs shing dngos grub ci la dga':
de nyid sbyin cing 'di na bla med pa'i :
tshe gcig sangs rgyas sgrub la spro ba skyed :
dam tshig ma lus yongs su gzung bar gyis :
slob mas thal mo sbyar zhing 'di skad gsol :
ho :
khyab bdag dpal ldan bla ma dgongs su gsol :
bdag ni dus gsum rgyal ba'i dgongs pa'i mthil :
bde ba chen po'i ye shes la dga' bas :
de nyid myur stsol gsang sngags rigs mchog gi :
rtsa ba sku gsung thugs kyi dam tshig dang :
nyi shu rtsa lnga'i dam tshig ches 'phags pa :
srog gi phyir yang mi gtang gzung bar bgyi :
slob dpon rdo rje mgor bzhag bdud rtsi sbyin :
'di ni gsang ba bla na med pa yi :
thar pa'i go 'phang tshe 'dir thob 'gyur bas :
nye ba'i lam mchog bde ba lam byed yin :
khyed rnams rdo rje'i dam tshig thub par gyis :
ma thub rdo rje'i dmyal ba chen por ltung :
srog gi phyir yang yongs su ma gtang zhig :
badzra sa ma ya rak+sha si hU~M:
slob mas dam chu 'thung zhing bro bor ba :
ma hA su kha badzra sa ma ya hU~M:
i dan na ra kan :
de nas dngos gzhir byin rlabs chas zhugs ni :
lus gnad bsrang zhing mig 'ching rlung bzung la :
rna ba rol mo'i sgras bkag sbyar spos kyis :
myong ba'i rtog 'dzin gcig tu byas nas su :
yid kyi dmigs pa rtse gcig brda sprad ni :
shrI siM ha rnal 'byor gzhon nu'i tshul :
dkar dmar mdangs ldan zhal gcig phyag gnyis pa :
gcer bu rus pa'i rgyan drug gar stabs sgyur :
rtsa gsum 'khor lo bzhi ldan lte ba'i mdor :
gtum mo a shad dbyibs can rab 'bar ba :
spyi bor thig le ha~M yig mgo thur bstan :
snying gar rnam shes ngo bo a dkar po :
slob mas slob dpon la ni mos gus bskyed :
slob dpon shrI siM ha yab yum du :
gsal ba'i sbyor mtshams las ni 'od 'phros pa :
slob ma'i gsang ba nas zhugs gtum mo sbar :
spyi bo'i thig le zhu zhing gsal ba las :
lus kyi stod smad dwangs ma dkar dmar gyis :
gang zhing snying ga'i thad du go skabs can :
bde ba bsgom zhing bde ba cher 'phel tshe :
dkar dmar 'dres shing a yig la thim pas :
thig le cher 'phel bde ba chen por bsgom :
rgyal ba'i tshogs rnams bde ba chen por zhu :
bdud rtsi'i rang bzhin spyi bo'i gtsug nas byung :
snying gi nang zhugs lus kun mer gyis gang :
bde ba chen po'i ye shes rtse gcig bsgom :
ye shes brtan pa'i sngags kyis brtan par bya :
slob dpon bum pa bzung zhing gnyis ka yis :
bum nang shrI siM ha'i spyi bo yi :
A+o~M yig gsal zhing yab yum sbyor ba yis :
A+o~M las dga' ba'i bdud rtsi dkar gsal babs :
sku gang sbyor mtshams nas babs bum pa gang :
kha nas lud cing slob ma'i spyi bor babs :
bde chen 'khor lo'i rtsa khengs bde chen bsgom :
de bzhin mgrin dang thugs ka'i AHhU~M las :
bdud rtsi dmar mthing dga' chen khyad dga' yi :
ngo bor babs shing slob ma'i mgrin pa dang :
snying ga gang bas bde mchog rgyas par bsgom :
de rjes lte ba'i hrIHlas lhan skyes kyi :
bdud rtsi babs shing slob ma'i lte ba khengs :
sku yi gnas rnams ma lus thams cad nas :
bdud rtsi 'od lnga'i mdangs ldan babs pa yis :
slob ma'i lus gang bdud rtsi gyen 'khyil bas :
spyi bo'i gtsug tu rdo rje sems dpa' bsam :
hU~M:
rang byung bde ba chen po'i bum pa ru :
lhan cig skyes pa'i bla ma yab yum bzhugs :
bde chen sbyor ba'i bdud rtsi bsam mi khyab :
rang grol bde chen ye shes bskyed pa'i phyir :
bla na med pa bum pas dbang bskur ro :
A+o~M AHhU~M gu ru shrI siM ha sid+d+hi hU~M:
kA ya wA ka tsit+ta gu Na karma a b+hi Shiny+tsa hU~M:
slob dpon yab yum shrI siM ha ni :
mnyam par sbyor bar gsal ba'i gnas rnams su :
bum dbang bzhin du yig 'bru gsal bar bsgom :
dga' ba bzhi dang yongs rdzogs bdud rtsi babs :
slob ma'i khar sbyin rtsa bzhi lus kun gang :
bde chen bzhi dang yongs rdzogs thob par bsgom :
hU~M:
yul snang rnam par dag pa'i thod pa ru :
rnam par dag pa'i dbang po sbyor pa yis :
rnam shes ye shes sgyur ba'i byang sems bskyil :
kun gzhi rnam par grol phyir dbang bskur ro :
A+o~M AHhU~M gu ru shrI sogs /
kA ya wA ka sogs /
slob bu rig ma bla ma yab yum gsal :
'du shes gsum gyis snyoms par 'jug par bslab :
yab yum gnas bzhir yig 'bru bzhi gsal ba :
de las rim bzhin thig le 'phel ba yang :
rtsa bzhi la babs gyen du drangs pa yis :
dga' bzhi yongs rdzogs nyid du bsgom par bya :
hU~M:
snang zhing stong la gsal ba'i rig ma la :
mi rtog ngang du mnyam par sbyor ba las :
bde ba'i ye shes nam mkha' gang bar 'phel :
dbyer med lhun grub chen por rtogs par shog :
A+o~M AHhU~M gu ru shrI siM ha sogs /
kA ya wA ka sogs /
rang byung rdo rje sems dpa'i me long bstan :
hU~M:
phyi nang zang thal ka nas dag pa la :
lhun gyis grub pa'i 'ja' tshon ci yang 'char :
rnam par 'phrul pa'i bye brag cir snang yang :
rang byung dbyings las 'gyur ba med pa 'o :
A+o~M AHhU~M gu ru shrI siM ha sogs /
kA ya\u0f8e
rma bya'i mdongs sgro me long bstan byas la :
a :
dbyings ni rnam par dag pa'i rang bzhin la :
thig le gsal ba'i sgron ma rang las byung :
gnyis su med pa'i rang gdangs ngo mtshar can :
lhun gyis grub pa'i ngang du blta bar bya :
A+o~M AHhU~M gu ru shrI siM ha\u0f8e
kA ya\u0f8e
mdun gyi nam mkha'i gnas su bltar bcug la :
hU~M:
phyi nang dbyings rig gnyis su med pa la :
gnyis su 'dzin pa'i kun btags blo las 'das :
chos dbyings khyab brdal 'od gsal zang thal le :
'di zhes brjod tshig bral bar dbyings rig bsres :
A+o~M AHhU~M gu ru shrI siM ha\u0f8e
kA ya\u0f8e
a a a :
rang bzhin lhug par gnas pa bltar gzhug la :
hU~M:
ye nas rnam par dag pa'i gzhi thog tu :
bya rtsol bral ba'i bde chen mthar phyin nas :
'bras bu rang las rnyed pa ngo mtshar che :
don dam dmigs med myong ba ngos gzung bral :
ngo bo rang bzhin thugs rje rnam pa gsum :
dbyer med mi phyed dbyings rig gnyis su med :
mthar thug 'bras bu'i sa la phyin pa 'o :
A+o~M AHhU~M gu ru shrI siM ha\u0f8e
d+harma kA ya a :
slob mas lus dang longs spyod dge rtsa 'bul :
de ltar rnam pa nyi shus byang chub pa'i :
bde ba chen po'i zab dbang bskur ba ni :
kun la ma yin blo chen ldan la gtad :
khyad par 'don pa'i skyes bu'i chos skal dang :
yongs rdzogs dbang ba'i 'brug lo A yu'i ming :
gtsang lung phyogs nas rta lo bde ba'i ming :
yar 'brog phyogs nas sprel lo pad+ma'i ming :
lho zla'i phyogs nas rta lo d+harma'i ming :
de dag rnams la 'di nyid 'phrod par gyis :
gong ma'i dbang rnams bskur ba'i snod min te :
dad pa can la gtor ma'i dbang bskur te :
gtor ma rten dang brten pa'i dkyil 'khor bsgom :
slob mas maN+Dal 'bul zhing gsol ba gdab :
rgyud sbyong lhar bsgom sku gsung thugs bstim zhing :
gtor ma spyi bor bzung ste dbyangs snyan pos :
hU~M:
gtor ma'i rang bzhin rin chen gzhal yas khang :
nang du bla ma shrI siM ha dang :
rig 'dzin grub thob rgya mtsho'i tshogs rnams bzhugs :
yi dam lha tshogs thams cad sprin ltar gtibs :
ma dang mkha' 'gro bu yug bzhin du 'tshubs :
rtsa gsum rgyal ba'i dkyil 'khor chen po 'dis :
skal ldan slob ma rnams la dbang bskur bas :
phyi nang gsang ba'i bar chad bsal ba dang :
sku gsung thugs kyi dbang chen yongs su rdzogs :
mchog dang thun mong dngos grub bstsal du gsol :
A+o~M AHhU~M gu ru shrI siM ha sid+d+hi hU~M:
kA ya wA ka tsit+ta a b+hi Shiny+tsa hU~M:
rjes 'brel sku gsung thugs kyi rjes gnang ni :
rig 'dzin bla ma'i sku 'bag spyi bor bzhag :
A+o~M:
rdo rje sems dpa' bde ba'i lhums su zhugs :
mi yi yul 'khrungs thos bsam mthar phyin mdzad :
rgyal ba'i gsang gsum ma lus 'dus pa'i sku :
dpal chen rig 'dzin shrI siM ha yi :
sku yi phyag rgya sgom pa'i dbang bskur ro :
A+o~M AHhU~M gu ru shrI siM ha sid+d+hi hU~M:
kA ya a b+hi Shiny+tsa A+o~M:
bzlas lung bya zhing sngags phreng gtad :
A:
rig 'dzin gtso bo grub pa'i dbang phyug rje :
rgyal kun gsang gsum 'dus pa gsung gi mchog :
rlung sngags grags stong sngags su 'gyur ba'i phyir :
yan lag drug cu ldan pa'i dbang bskur ro :
A+o~M AHhU~M gu ru shrI siM ha sid+d+hi hU~M:
wA ka a b+hi Shiny+tsa A:
bla ma'i thugs dang bsre zhing mnyam par bzhag :
hU~M:
rig 'dzin bla ma shrI siM ha'i thugs :
spros pa kun bral sems nyid ye shes che :
bde gsal mi rtogs dbyer med klong du chub :
dbyings rig zung du 'jug pa'i dbang thob shog :
A+o~M AHhU~M gu ru shrI siM ha sid+d+hi hU~M:
tsit+ta a b+hi Shiny+tsa hU~M:
de nas dam tshig khas blang gtang rag 'bul :
rjes kyi bya ba thams cad mtha' rdzogs bya :
'di yi gdams pa slob bu'i snod brtag cing :
blo dang 'tsham par rim bzhin bstan pa las :
pad+ma'i snying khrag yin pas spel bar phangs :
spyir yang de dus bod kyi rgyal khams 'dir :
mnga' bdag rgyal po'i gdung rabs dmangs su 'beb :
mtha' mi mang pos rje bo byed pa'i dus :
bod rnams phyi nang 'khrugs shing nad mtshon dar :
sa bcud nyams nas bsod nams mar 'grib dus :
glo bo dge skar phyogs su gtsug lag 'byung :
tsa ri'i gnas su 'khrugs shor mi mang 'gum :
de nas lo ni bcu gnyis skor tsam dus :
dbus gtsang bar nas rgyal po khyi yi mgo :
lha sar phyin nas chos lugs mi 'dra byed :
rgyal ba'i bstan pa sum cha tsam zhig nub :
smad kyi mdo khams sgang gi byang stod du :
nyam thag cho nge gnam la 'bod pa 'byung :
tsha ba rong gi byang khams stod kyi char :
mdung thogs gnyis kyis zal mo sgang rnams 'khrugs :
dge ba'i bshes gnyen zhig la sun dbyung byed :
lho zla'i smad kyi rong chen nag po ru :
zog po zhig gis o rgyan bstan la smad :
de yi rkyen gyis khrag gi mtsho zhig brdol :
tre shod phyogs su lo gsum 'khrug pa 'byung :
khyad par gdug pa can zhig yul du 'ong :
kha rlangs nag po gtam ngan gnam du 'byung :
sa khad yangs pa'i rgyal khams nad yams 'phel :
khyi yi lo pa zhwa mo mtha' bzhir can :
spyi zlum byas pa bod 'dir slebs nas su :
bstan pa yin zer bstan pa'i rkang 'dren byed :
sog po'i yul nas bstan pa rgyal mtshan zhes :
lha sar thugs rje chen po sgrub pas phan :
zal sgang bar gyi chab kyi mdo dag tu :
ma 'ongs chos sde chen po 'byung ba la :
lo yi skor der gdug 'dre'i tsha rag rgyug :
byang khams phyogs kyi 'bri klung stod dag tu :
rgyal bstan sems can rnams la sun 'byin pa'i :
rmu rgod skye bo mdung thogs rgyug par 'gyur :
bdud nag sprul pa zog po chos ming can :
grub pa'i ming 'dzin zhig gis phung sbyor byed :
de nyid bsad pas gdug 'dre nag por 'gyur :
rgyal 'gong bdun gyi gtso bo 'di yis byed :
'bri klung phyogs dang lho zla'i phyogs rnams su :
de yi gdug pa'i dbal gyis sdug bsngal 'gyur :
'bri klung smad kyi gnyan thang phyogs dag tu :
bstan pa'i phung sel byed pa'i 'gong po 'byung :
shi ba'i tshe na gson 'dre pho mor 'gyur :
ma 'ongs dus su yul phyogs de 'dzin pa'i :
rgyal po ka pa'i ming can 'byung ba'i tshe :
lo skor de la shar phyogs nas 'ongs pa'i :
nag po bdud kyi pho nya zhig gis gnod :
'bri klung smad kyi kaHthog phyogs nye bar :
bdud kyi sprul pa cha shad nyams pa 'byung :
mdo khams smad kyi bstan 'gro yongs la gnod :
da ni de la phan thabs bshad pa ni :
la stod phyogs nas dar dkar brkyangs 'dra'i rir :
phug pa'i mdo ru mchod rten dkar po brtsegs :
lha sa'i lcags po ri yi ri sna mthud :
rtse thang mgon po ri la gnas rten bzhengs :
yar lung stod du sman gyi sgrub pa bya :
de yis dbus gtsang phyogs 'di bde thabs 'byung :
khams kyi gnyen thang phyogs su mchod rten bzhengs :
ri nag srin po khros 'dra'i ri gsum 'dabs :
e yi dbyings su mchod rten nag po brtsegs :
lho zla'i phyogs kyi ri bo gcan gzan mgo :
de yi zhol du tshom bu tshogs sgrub bya :
lho zla'i bar sgang chu bo nag po'i rgyud :
mtsho nag chen po zhol gyi smad dag tu :
seng ge khyi tshug 'dra ba'i brag ri la :
gter chen sbas shing gnas chen byin 'beb bya :
de yis khams phyogs bstan 'gro cung zhig bde :
gzhan yang zhib par lung bstan mdo byang ltos :
sgrub thabs lung byang pad+ma'i snying gtam 'di :
ma 'ongs skal ldan bu dang 'phrad par shog :
sa ma ya rgya rgya :
zab rgya :
sbas rgya :
gter rgya :
kha thaM:
gu h+ya :[ \u0f88\u0f88\u0f88\u0f88\u0f88\u0f88\u0f88 ]sprul pa'i gter chen mchog gyur gling pas bde chen pad+ma shel phug nas spyan drangs pa'i shog ser las gtan la phab rim bzhin du mtsho skyes bla ma dgyes pa'i 'bangs mkhyen brtse'i dbang pos bris pa dge
/zhus so ///
/
