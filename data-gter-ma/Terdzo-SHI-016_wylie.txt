\u0f01\u0f83:
gnam chos thugs kyi gter kha snyan brgyud zab mo lus dkyil gyi skor las :
rdzogs pa chen po'i khrid sangs rgyas lag 'chang zhes bya ba bzhugs so :
\u0f88\u0f88\u0f88[ <!TCC Tibetan character 3,185 undefined in unicode!>]:
dpal kun tu bzang po la phyag 'tshal lo :
dal 'byor lus 'di shin tu rnyed par dka':
ci dang ci la skyes kyang mi rtag 'chi :
dge ba chos la 'bad na sangs rgyas rgyu :
sdig pa gang byas de lta'i rigs drug 'khyams :
yi dwags bkres skom dud 'gro blun pa dang :
dmyal ba tsha grang mi skye rga na 'chi :
lha min 'thab rtsod lha yi sdug bsngal yod :
ces pa de yi rgyas gdams 'di lta ste :
dal 'byor gyi lus 'di ni shin tu rnyed par dka' ste :
lan gcig rnyed pa 'di yang mi rtag :
ci 'dra ba zhig dang ci 'dra ba la skyes nas kyang mi rtag par long med du 'chi :
dge ba sna tshogs kyi chos la shin tu 'bad na ni sangs rgya ba'i rgyu yin no :
sdig pa gang byas de lta bu'i 'gro ba rigs drug tu 'khyams te :
gti mug dud 'gro ser sna yi dwags la sogs :
yi dwags ni bkres shing skom pas shin tu sdug bsngal lo :
de bzhin du dud 'gro ni shin tu nas kyang blun te gti mug pa dang :
dmyal ba ni tsha grang gi sdug bsngal dang :
mir skyes na yang skye ba dang :
rga ba dang :
na ba dang :
'chi ba'i sdug bsngal bsam gyis mi khyab ste :
lha min du skyes na yang 'thab rtsod kyi sdug bsngal :
lha yi gnas su pham ltung gi sdug bsngal sogs bsam gyis mi khyab pa yod do :
mdun gyi nam mkhar kun tu bzang po la :
sangs rgyas byang sems dpag tu med pas bskor :
kun bzang rgyal ba sras bcas thams cad la :
bdag ni rtse gcig yid kyis skyabs su mchi :
dge ba ma rgan 'gro drug kun la bsngo :
sems can don du byang chub sems bskyed do :
da rang gi mdun gyi nam mkhar chos sku kun tu bzang po bzhugs pa la :
'khor sangs rgyas dang byang chub sems dpa' dpag tu med pas khrom ltar du bskor bar bskyed do :
kun tu bzang po rgyal ba sras dang bcas pa bzhugs pa thams cad la :
bdag ni rtse gcig yid kyis skyabs su mchi 'o :
de ltar skyabs su song ba'i dge ba de bdag gi ma rgan 'gro drug gi sems can kun la bsngo :
sems can thams cad kyi don du bdag gis byang chub chen po'i mchog tu sems bskyed par bgyid do :
rang gi mdun gyi nam mkhar kun bzang la :
sangs rgyas byang sems dpag tu med pas bskor :
gling bzhi'i dge kun bsdus te maN+Dal 'bul :
rang gi spyi bor rdor sems sku mdog dkar :
phyag gnyis rdo rje dril bu btul thabs 'dzin :
de yi sku las bdud rtsi'i rgyun babs pas :
lus kun gang ste sdig sgrib nag nur song :
mthar ni rdor sems rang thim rang rdor sems :
rang gi mdun gyi thad yar nam mkhar dpal kun tu bzang po la :
'khor sangs rgyas dang byang chub sems dpa' dpag tu med pas bskor te bzhugs pa la :
ri rab gling bzhi gling phran brgyad dang bcas pa'i bsod nams dge tshogs kun thams cad bsdus te mdun gyi kun tu bzang po 'khor sangs rgyas dang byang chub sems dpa' dpag tu med pas bskor ba de la maN+Dal du 'bul snyam du bsam mo :
rang gi spyi bor rdo rje sems dpa' sku mdog shin tu dkar po :
de'i phyag gnyis kyis rdo rje dril bu btul ba'i thabs kyis 'dzin pa :
de'i sku las bdud rtsi'i rgyun dkar nar gyis babs pas :
rang gi lus kun mer gyis gang ste sdig pa dang sgrib pa thams cad nag nur gyis song :
mthar ni rdo rje sems dpa' rang la thim pas rang yang rdo rje sems dpa' de lta bur gyur par bsam mo :
rang gi spyi bor pad+ma 'byung gnas la :
sangs rgyas byang sems thams cad 'dus par bsam :
cha lugs pad+ma ngo bo rtsa ba'i bla ma :
de la gsol ba rtse gcig btab pa yis :
mthar ni de rnams rang la thim par gyur :
rang gi spyi bor u rgyan gu ru pad+ma 'byung gnas la :
sangs rgyas dang byang chub sems dpa' thams cad 'dus pa'i ngo bor 'dug par bsam :
de'i cha lugs ni pad+ma 'byung gnas yin pa la ngo bo rang gi rtsa ba'i bla ma :
de la rang gis gsol ba rtse gcig tu btab pa yis :
mthar ni bskyed pa de rnams rang nyid la thim par gyur bsam mo :
sku'am shing rde'u mdun du bzhag nas kyang :
lha bskyed rnam shes de la 'khor bar byas :
de ngang rang sems gnas su ci thub byas :
kyil gnas yud 'gyu gnyis ka rig :
chos sku longs sku sprul sku 'o :
thub pa'i gser sku gang rung pad+ma'am yang na shing thur ram rde'u sogs gang rung gcig mdun du bzhag nas kyang :
lha thub pa'am :
rdor sems sam :
kun bzang ngam :
rdo rje 'chang ngam :
gang rung du bskyed nas rnam par shes pa de la 'khor bar byas so :
de nas de'i ngang la rang sems gnas su ci thub thub byas so :
kyil ler gnas pa ni gnas pa'o :
yud yud 'phro ba ni 'gyu ba'o :
de gnyis ka yid kyis rig pa ni rig pa'o :
gnas pa chos sku :
rig pa longs sku :
'gyu ba sprul sku'o :
ci bsam bsam zhing ci dran dran :
ci mthong mthong zhing ci rig rig :
ngor bltas stong par lhag gis mthong :
dug lnga ye shes dug gsum ni :
sku gsum lhag gis mthong ba de :
lhag mthong bsam pa 'grub pa yin :
rang gis ci bsam pa bsam zhing gang bsam bsam pa ci dran zhing gang dran pa :
ci mthong ba mthong zhing ci rig pa rig pa :
ngo bor bltas pas ni stong par lhag gis mthong ba :
dug lnga ngo shes na ye shes su lhag gis mthong ba :
dug gsum ni ngo shes na sku gsum du lhag gis mthong ba de :
lhag mthong sgom mkhan gyis :
de ltar rtogs na bsam pa 'grub pa yin :
yang ni tshur ltos sems la ltos :
sems nyid stong pa de la ltos :
chos kun de 'dra stong pa 'o :
rdzogs pa chen po bsgom pa de :
rang gi sems la blta ba 'o :
de ltar rdzogs pa chen po ni :
ma yengs pa yi ngang nas bsgom :
rang gi spyod pa gang byed kyang :
mi bsgyur spyod pa'i ngang nas blta :
yang ni tshur ltos rang gi sems nyid la ltos :
rang gi sems nyid stong pa nyid yin pas de la ltos :
chos thams cad kun de dang 'dra stong pa'o :
rdzogs pa chen po bsgom pa zer zer ba de'i rtsa ba ni rang gi sems nyid kyi ngo bo la blta ba'o :
de ltar du rdzogs pa chen po 'di ni :
skad cig kyang ma yengs pa yi ngang nas bsgom dgos so :
rang gi spyod pa ci dang gang byed kyang :
spyod pa de mi bsgyur la spyod pa'i ngang nas blta'o :
sems ngo stong pa yin par rtogs :
rang sems chos sku yin par rtogs :
rang gi sems ngo stong pa yin par rtogs :
yang ni rang gi sems kyi ngo bo chos sku yin par rtogs pa ni 'bras bu :
thams cad stong par thag bcad nas :
dge spang la sogs ci rigs pa :
bya bar mi rung stong pa yi :
dbang du kho nar mi gtong ngo :
de nas dug lnga'i dbang mi gtong :
dge sdig gang yang dngos po ru :
mi 'dzin chos kun gang mi 'dzin :
sems ngo bde gsal mi rtog nyams :
gang yang dngos por mi 'dzin no :
thams cad stong pa nyid yin par thag bcad nas :
dge ba spang ba la sogs sems la ci rigs pa ni bya bar mi rung ngo :
stong pa nyid yin pa yi dbang du kho nar ye nas mi gtong ngo :
de nas de bzhin du dug lnga gang gi'ang dbang du mi gtong ngo :
dge ba dang sdig pa gang yang dngos po ru :
mi 'dzin zhing chos kun gang yang de bzhin du mi 'dzin no :
rang gi sems kyi ngo bo bde gsal mi rtog pa'i nyams ni :
gang shar yang dngos por zhen chags su mi 'dzin no :
!
spyi bo nas gzung rkang mthil bar :
gnas drug rigs drug sa bon te :
a su nr-i tri pre du 'o :
slar yang gnas gsum 'bru gsum gyi :
hU~M las me 'bar sa bon bsregs :
spyi bo nas gzung ste :
mgrin pa snying ga lte ba gsang gnas rkang mthil gyi bar du :
gnas drug tu rigs drug gi sa bon rnams bsam ste :
a su nr-i tri pre du de rnams yin pa'o :
slar yang rang gi gnas gsum du :
oM AHhU~M 'bru gsum gyi :
hU~M las me 'bar te rigs drug gi sa bon de rnams bsregs :
dkar nag dmar la zim bus blta :
thig le thig phran lu gu rgyud :
'od mdangs je las je cher gsal :
chos nyid mngon sum snang ba yin :
yid kyi dpyod 'dzin snang ba nub :
bde dang gsal dang mi rtog nyams :
gang ci shar yang mi brtan zhing :
nyams snang gong dang gong 'phel yang :
thun mong bar dor mngon sangs rgyas :
dkar nag dmar la bltas pa yis :
kha dog lha sku je cher gsal :
yang na thig le dkar po'i nang :
rnam par snang mdzad la sogs shar :
yang na thig le re re la :
rgyal ba rigs lnga gsal bar 'char :
rig pa tshad phebs longs sku zin :
de nas nyams rtogs 'phel ba zad :
'dzin pa med pa'i ngo bo ni :
'khrul pa med par rtogs 'ong ngo :
bya ba'i chos rnams thams cad zad :
chos zad snang ba bya bral ba'i :
'bras bu thob par 'gyur ba yin :
zag bcas zad nas sangs rgyas te :
mkhyen brtse nus yon bsam 'das thob :
spro 'dod rdzogs chen gzhan dang mthun :
nyi ma la blta ba dkar po :
zla ba la blta ba nag po :
mar me la blta ba dmar po :
de gsum la mig zim bus blta'o :
'od thig le dang thig phran dang lu gu rgyud rnams ni :
'od dang mdangs rnams je las je che je las je cher gsal 'ong :
chos nyid mngon sum snang ba yin :
yid kyi spyod pa 'dzin pa rnams kyi snang ba nub par 'gyur ro :
bde ba dang gsal ba dang mi rtog pa'i nyams ni :
gang dang ci shar yang mi brtan zhing :
rang gi nyams dang snang ba gong dang gong 'phel yang :
thun mong gi sa lam bar dor mngon par sangs rgyas so :
yang nyi ma la blta ba dkar po dang :
zla ba la blta ba nag po dang :
mar me la blta ba dmar po rnams la bltas pa yi thig le thig phran lu gu rgyud rnams kyi :
kha dog dang lha yi sku je las je cher gsal lo :
thig le dang thig phran yang res 'ga' phub tsam gyi nang du lha chen po :
res 'ga' nyungs dkar 'bru tsam gyi nang du de tsam gyi lha bzhugs pa 'ong ngo :
yang na ni thig le dkar po'i mtha' ma kha dog sna tshogs kyis bskor ba'i nang du :
rnam par snang mdzad la sogs kha dog so so'i thig le'i nang du rgyal ba rigs lnga 'char 'ong ngo :
yang na thig le thig phran re re la'ang :
rgyal ba rigs lnga thams cad gsal bar yang 'char ro :
rig pa tshad du phebs te :
longs sku ngos zin no :
de nas nyams dang rtogs pa 'phel ba thams cad zad :
'dzin pa ci yang med pa'i ngo bo ni :
ye nas 'khrul pa med par rtogs 'ong ngo :
de nas rang gi bya ba'i chos rnams thams cad zad :
chos thams cad zad pa'i snang ba rdzogs pa chen po bya ba bral ba'i 'bras bu thob par 'gyur ba yin no :
zag pa dang bcas pa zad nas sangs rgyas pa ste :
mkhyen brtse'i nus mthu yon tan bsam las 'das pa 'thob bo :
cher spro 'dod na rdzogs chen gzhan dang 'di mthun no :
sa ma ya :
rgya rgya rgya :
kha thaM gu h+ya :[ \u0f88\u0f88\u0f88\u0f88\u0f88\u0f88\u0f88 <!TCC Tibetan character 3,185 undefined in unicode!>]:
ces pa 'di ni sprul sku rin po che mi 'gyur rdo rje dgung lo bcu gsum pa bya lo dbo zla ba'i mar ngo nas gzung ste /
bcom ldan 'das thugs rje chen po 'gro 'dul gyis nyin re bzhin rtsa tshig re dang de'i 'grel pa re sbrags te khrid kyi tshul du gnang /
zhag bar bar du sngon gyi dmigs pa sgom pa'i tshul du ma gsung bar lus te /
nag pa zla ba'i tshes bdun nyin rdzogs par gnang ba'o //
'di'i bka' srung ni gnod sbyin shan pa dmar nag yin gsungs skad do ///
/
