@#//
rig 'dzin thugs thig gi las tshogs rdo rje phur pa'i gtor chog dug zer reg phung gi phrin las bdud las rnam rgyal zhes bya ba bzhugs so //
na mo gu ru ma hA shrI ye /
bdud sde kun 'joms rdo rje thod phreng rtsal //
phrin las stobs kyi phyag rgyar snang ba'i byin //
rgyud la dbab nas gsang ba'i tam+bur //
sngags shes rna ba'i bcud du 'di na sgreng //
rig 'dzin gyi dkyil 'khor du rtsa ba'i dbang bskur ba thob cing dpal chen po'i bsnyen sgrub song ba'i sngags pas /
rtsa ba las /
sangs rgyas bstan pa bsrung ba dang :
gnod byed rbod gtong bzlog bya'i phyir :
phrin las drag po'i gdams pa bshad :
ces gsungs pa'i don rdo rje phur pa'i gtor zlog brtsam pa la gsum /
sbyor ba bcas gshom /
dngos gzhi phrin las /
rjes 'phang ba'i las so //
dang po la'ang ched du sgrub pa dang /
nyin rdzogs lta bu'i 'phral sel bya ba gnyis las /
dang po ltar na rten bkram pa'i mdun du stegs bu khebs ldan gyi khar dmar gtor 'khor bcu pa dmar po /
g.yas g.yon du chos skyong spyi dang /
bka' srung zhal bzhi pa /
drag tshar rgyas bsdus gang thon /
gter gzhi /
chad brtan /
sman raka
/mchod pa dang bcas pa bsham /
de'i mdun ngos su dkyil 'khor gzhi ma nag po la khrag dang bdud rtsis chag chag btab par 'khor lo sngon po rtsibs bcu lte ba dang bcas pa /
mthar rdor rwa me ris bskor bar 'bru nag gi tshom bu gtso 'khor bcu gcig bkod pa'i dbus su many+dzi'i khar lcags snod du 'bru nag gi gtor ma thog gzugs 'khor bcu pa /
sha khrag dang mtshe yungs rtsang dmar sogs kyis brgyan pa'i rtser sku rten dar nag gi gdugs phub pa bkod pa'i mthar khrag gi ar+g+haM sogs drag mchod g.yas skor du bkod /
mdun ngos su brub khung dang ling+ga sgrol gri thun rdzas /
sngon gtor tshogs kyi yo byad rnams dang /
slob dpon gyi mdun du gdab phur /
rol mo'i bye brag sogs mkho ba'i yo byad thams cad 'tshogs par bya'o //
gnyis pa nyin rdzogs lta bur spros pa bsdu na /
drag tshar mi dgos shing /
rdul tshon ma 'byor na /
zlog gtor lcags snod du sa stegs nag po la 'bru nag gi tshom bu bkod pa'i steng du bca' ba dang /
phyi mchod cha gcig kha gso bas chog go
/gnyis pa dngos gzhi la'ang /
'di nyid rtags thon ched du sgrub pa'i tshe thugs thig nyid kyi las tshogs yin pas rtsa ba'i gzhung rig 'dzin thugs thig gis bsrangs pa'i bskyed bzlas zin nas /
bdag mdun phrin las drag po'i lhar gnas bsgyur ba'i bskyed bzlas las sbyor dang bcas pa byas na 'brel chags par 'gyur yang /
mgyogs khyad dgos pa'i tshe 'di kho na dmigs su dbye bar 'dod na /
sngon 'gro
/dngos gzhi /
rjes gsum las /
dang po la skyabs su 'gro ba ni /
na mo :
phyogs dus bde gshegs rgyal ba sras bcas la :
bdag sogs mkha' mnyam 'gro ba ma lus kun :
deng nas bzung ste byang chub ma thob bar :
sgo gsum gus pas rtag tu skyabs su mchi :
zhes lan gsum /
sems bskyed pa ni /
ho :
deng nas bzung ste 'khor ba ma stongs bar :
rgyal ba rnams kyi phrin las dbang bsgyur te :
mtha' med 'gro kun myang 'das gzhir 'god pa'i :
sems ni byang chub dam par bskyed bgyi 'o :
lan gsum /
yan lag bdun pa ni /
bde gshegs sras bcas bdag la dgongs su gsol :
sgo gsum dang bas rab tu phyag 'tshal zhing :
zag med kun bzang mchod sprin rgya mtshos mchod :
mi dge'i lam zhugs sdig sgrib nongs pas bshags :
dus gsum rgyal ba'i mdzad par rjes yi rangs :
bla med chos 'khor bskor zhing bzhugs gsol 'debs :
bdag gzhan dge tshogs byang chub mchog tu bsngo :
'khor ba yongs dag chos dbyings thob par shog :
bgegs bskrad pa ni /
rang nyid skad cig gis dpal chen po yum dang bcas pa'i skur gyur /
bgegs gtor raM yaM khaM gis bsregs gtor sbyangs :
oM AHhU~M ha ho hrI:
gnod byed bgegs kun tshim byed pa'i :
zag med 'dod yon bdud rtsir gyur :
'bar ba'i phyag rgya dpral bar bskor zhing /
pheM zhes brjod pas gtor mgron spyan drangs /
s+d+yA na pa ti k+She tra pA lany+tsa na maHsarba ta thA ga te b+h+yo bi shwa mu khe b+h+ya sarba thA khaM ut+ga te s+pha ra Na i maM ga ga na khaM swA hA/
zhes lan gsum gyis gtor ma phul la /
hU~M:
srid gsum gnas pa'i log 'dren 'byung po'i tshogs :
'dir 'dus longs spyod gtor mas tshims byos la :
bde bar dengs shig bka' las 'da' byed na :
khro rgyal 'bar bas rdul du brlag par 'gyur :
b+hU mi pa ti sarba ba liM ta khA hi :
zhes pa'i rjes su /
hU~M bzhi'i sngags dang rol mo'i sbyor ba drag po dang bcas pas bgegs bskrad /
mtshams gcod pa ni /
hU~M:
bdag nyid 'gyur med gdod nas rdo rje'i sku :
phyogs mtshams thams cad rdo rje gri gug dang :
ral gri rgya gram 'khor lo'i ra ba gur :
khro chung mtshon cha'i tshwa tshwa skar ltar 'khrug :
bskal pa'i me chen drag 'tshub rab 'bar ba'i :
gzhom med srung ba'i gur khang chen por gyur :
badzra rat+na pad+ma karma tsakra rak+Sha tiSh+Tha hU~M:
zhes mtshams bcad /
byin dbab pa ni /
hU~M:
chos sku zhi ba'i ngang las ma g.yos kyang :
gzugs sku 'jigs byed drag po'i skur ston pa :
phur pa rol pa'i dkyil 'khor lha tshogs rnams :
glog ltar myur ba'i thugs rjes brtser dgongs la :
'dir gshegs dbang skur byin phob dngos grub stsol :
ngo mtshar rtags dang mtshan ma myur du ston :
badzra kI li kI la ya sa ma ya :
A be sha ya a A:
mchod rdzas brlab pa ni /
oM swa b+hA ba sogs kyis sbyang /
stong pa'i ngang las gnas khang dur khrod drag po'i zhing khams bsam gyis mi khyab par /
thod pa'i snod rnams su hU~M yig las byung ba'i mchod yon /
zhabs bsil /
me tog
/gdug spos /
mar me /
dri chab /
zhal zas /
rol mo /
'dod yon lnga /
mchog gi ma da na dang /
ru d+hi ra sna tshogs pa'i bza' bca' ldag myang la sogs pa'i zag pa med pa'i 'dod yon gyi rnam pa thams cad mchod pa'i sprin rab 'byams su lhun gyis grub pas nam mkha'i khams thams cad gang bar gyur /
oM sarba pU dza me g+ha AHhU~M:
oM ma hA rak+ta in+d+ra me da g+h+ri taM pany+tsa mAM sa AHhU~M:
oM gu h+ya pU dza AHhU~M:
oM ma hA rak+ta a mr-ita A hU~M:
oM ma hA ba liM ta AHhU~M:
oM AHhU~M ha ho hrIHA:
zhes pa rnams lan gsum dang /
oM AHhU~M/
gsal stong zung 'jug 'bru gsum 'phro 'du las :
sna tshogs mchod sprin kun bzang rnam sprul pa :
rab 'byams snang stong lha rnams dgyes byed rdzas :
chos kyi dbyings kun yongs su gang bar gyur :
oM badzra s+pha ra Na khaM gis mkha' khyab tu spel lo //
gnyis pa dngos gzhi la gnyis /
bdag mdun gyi rnal 'byor sgrub pa /
drag po'i phrin las la sbyor ba'o //
dang po ni /
brjod tshig gcig gis bdag mdun gyi dkyil 'khor me ri 'dabs 'byor tsam du gsal gdab par bya ste /
oM ma hA shUn+ya tA dz+nyA na d+harma d+hA tu dz+nyA na swa b+hA ba At+ma ko\u0f85 haM:
stong pa'i ngang las bdag gi thugs ka'i hU~M las 'od 'phros pas :
phyi rol thams cad mtshon cha lnga'i gur khang du bsam :
de'i nang dur khrod rab 'jigs 'bar ba'i gzhal yas khang gi nang du dregs pa pad nyi'i gdan la rang rig hU~M du bsgom :
de'i 'phro 'dus bdag mdun dpal rdo rje gzhon nu sku mdog mthing nag zhal gsum phyag drug pa :
phyag g.yas gnyis rdo rje rtse dgu dang rtse lnga :
g.yon gnyis me dpung kha T+wAM:
tha ma gnyis phur bu 'dril ba :
rdo rje'i gshog pa can khro bo'i chas kyis brgyan pa :
sku smad gnam lcags kyi phur pa log 'dren gyi snying gar btsugs pa :
de'i 'khor du phyogs skyong pad nyi'i gdan la g.yas skor gyis :
hU~M kAr smug po 'khor lo 'dzin pa :
rnam rgyal dkar po rdo rje 'dzin pa :
dbyug sngon dud kha me dpung bsnams pa :
gshin rje ser po rin po che bsnams pa :
mi g.yo dud kha ral gri bsnams pa :
rta mgrin dmar po dbyug tho bsnams pa :
de thams cad g.yon dung dmar 'dzin pa :
'dod rgyal sngo nag mda' gzhu 'dzin pa :
bdud rtsi 'khyil pa ljang gu rgya gram bsnams pa :
khams gsum rnam rgyal mthing nag phur bu bsnams pa :
stobs po che dmar nag tho ba sbrul zhags 'dzin pa :
de thams cad khro bo'i chas kyis brgyan cing rang rang gi 'khor gyis bskor ba'o :
gtso bo'i thugs kar ye shes sems dpa' tshon gang ba de'i thugs kar ting 'dzin sems dpa' hU~M dkar po sgom :
gnas gsum du oM AHhU~M gis mtshan pa :
de'i 'od kyis ye shes kyi 'khor lo spyan drangs par bsam la :
dzaHhU~M baM ho :
zhes brjod /
spos dang rol mo bcas pas spyan drang ba ni :
hU~M:
chos dbyings skye med dbyings las ma g.yos kyang :
thabs mkhas thugs rje'i dbang gis skur bzhengs pa :
dpal chen khro rgyal rdo rje gzhon nu che :
phrin las yongs rdzogs sprul pa khro bo bcu :
mthu chen sprul dang yang sprul bka' sdod bcas :
gtum chen gdug pa'i tshogs rnams 'dul ba dang :
sangs rgyas bstan pa skyong ba'i dpung gnyen du :
bzhengs shig 'bar ba'i gnas 'dir gshegs su gsol :
oM badzra kI li kI la ya e h+ye hi b+ha ga wAn badzra sa mA dza dza :
mdun gyi nam mkhar byon par bsam la bzhugs su gsol ba ni :
hU~M:
rdo rje brag chen dregs pa pad nyi sogs :
rang rang mthun pa'i gdan khri ji snyed la :
bdud dgra bdud 'dul khro rgyal dpal chen po :
mthu rtsal drag po 'khor bcas bzhugs su gsol :
dzaHhU~M baM ho :
sa ma ya tiSh+Tha lhan :
brtan par bzhugs par bsam mo :
hU~M:
sangs rgyas kun gyi phrin las bdag :
srid gsum gdug pa'i gshed sgra che :
rdo rje srin po'i lha tshogs la :
rtse gcig gus pas phyag 'tshal lo :
a ti pU ho :
pra tIts+tsha ho :
zhes phyag 'tshal :
hU~M:
lha bdag gdod nas dbyer med kyang :
rtog sgrib gnyis snang dbyings su bsal :
phyogs bcu'i sangs rgyas byang sems tshogs :
'dir gshegs dbang skur don rnams mdzod :
puSh+pe nas 
shab+da'i bar gyis mchod :
oM AHhU~M:
oM hU~M swA AMHhA kA ya wA ka tsit+ta gu Na karma sid+d+hi a b+hi Shiny+tsa hU~M:
zhes pas dbang bskur ro :
mchod pa ni :
hU~M:
rab 'byams phyogs bcu'i khyon gang ba'i :
me tog bdug spos mar me dang :
dri chab bshos gtsang rol mo'i sgra :
dbang po lnga dang tshil chen zhag :
sha chen khrag dang bdud rtsi lnga :
gsang rdzas brgyad ldan longs spyod sogs :
kun bzang mchod sprin mchog tu rol :
'dod yon mchod pa bla med rdzas :
dpag med nam mkha'i khyon bkang nas :
khro rgyal 'bar ba'i tshogs la 'bul :
gdug pa bsgral phyir bzhes su gsol :
oM badzra puSh+pe d+hU pe A lo ke gan+d+he nai wid+ya shab+da rU pa ra sa spar+she mAM sa rak+ta gu h+ya ba liM ta d+harma d+hA tu sarba pU dza ho :
zhes mchod /
bstod pa ni :
hU~M:
khyab brdal chos kyi dbyings nyid las :
log 'dren 'dul phyir khro skur ston :
rgyal ba kun gyi phrin las mdzad :
bcom ldan dpal chen khyod la bstod :
mthing nag mi bzad srin po'i gzugs :
gar dgu'i nyams ldan rngam zhing khro :
gtum chen nyi ma 'bum gyi gzi :
rdo rje'i sku la phyag 'tshal bstod :
rab 'jigs ha ha hU~M phaT kyi :
rngams pa'i nga ro 'brug stong ldir :
sgra yis log 'dren skrag mdzad pa :
khro rgyal gsung la phyag 'tshal bstod :
mi dmigs khyab brdal zab gsal ba :
spros pa kun bral rdo rje'i thugs :
smra bsam brjod med ye shes che :
khro rgyal thugs la phyag 'tshal bstod :
rab 'bar 'khor lo rtsibs bcu'i steng :
gdug pa 'dul mdzad dpal chen po :
srung dang zlog pa'i las mdzad pa :
khro rgyal bcu la phyag 'tshal bstod :
gtum chen log 'dren 'dul mdzad pa'i :
mthu ldan dregs pa'i khro rgyal gtso :
sprul dang yang sprul bka' nyan bcas :
'khor dang bcas la phyag 'tshal bstod :
ces bstod /
bzlas pa ni /
bdag mdun gyi thugs kar 'khor lo rtsibs bcu pa'i lte bar nyi ma'i gdan la hU~M gi mthar sngags phreng rang sgra dang bcas 'khor bar bsam la :
oM badzra kI li kI lA ya hU~M:
hU~M kA ra hU~M:
bi dza ya hU~M:
nI la daN+Da hU~M:
ya mAn+ta ka hU~M:
Ar+ya a tsa la hU~M:
ha ya gr-I wa hU~M:
a pa ra dzi ta hU~M:
a mr-ita kuN+Da lI hU~M:
trai lokya bi dza ya hU~M:
ma hA ba la hU~M:
zhes ci nus bzla /
las sbyor gyi bzlas pa ni /
gtso 'khor rnams kyi sku dang sngags phreng las me 'od mtshon cha'i tshwa tshwa 'phros pas pha rol thams cad rdul phran bzhin du brlag par bsam la :
rtsa sngags kyi sham bur /
dgra bgegs byad ma'i snying rtsa la mA ra ya rbad zlog :
sarba sha truM tsit+ta rU pa ha na da ha pa tsa tshin+d+ha di na me ke na ya hU~M phaT:
ces pa gong gi bcu cha tsam bzlas la 'khor gsum rnam par mi rtog pa'i ngo bo bskyang /
skabs 'dir chos skyong spyi'i gtor 'bul rgyas bsdus gang 'grub dang /
sgos srung zhal bzhi pa dang zhing skyong gi phrin las dang skong ba sogs bya /
tshogs kyi mchod pa ni /
tshogs rdzas bdud rtsis bran la /
oM sarba dra byaM bi sho d+ha ni hU~M phaTaH
zhes spyir bsang /
hU~M raM yaM khaM:
rang gi thugs ka'i hU~M las raM yaM khaM 'phros pas ma dag pa'i dngos 'dzin thams cad bsregs gtor sbyangs te stong par gyur /
stong pa'i ngang las tshogs gzhong pad+ma 'bar bar tshogs rdzas rigs lnga yab yum gyi dam tshig chen po'i rang bzhin 'dod yon gyi rnam pa cir yang 'char bar bltas la /
hU~M:
chos dbyings b+hany+dzar sha lnga bdud rtsi lnga :
bza' bca' btung sogs mi zad gter chen steng :
nyi steng kha T+wAM yi ge 'bru gsum gyi :
'od kyis rtsi bcud ye shes bdud rtsir bkug :
gnyis med gcig 'dres zag med bdud rtsi'i mchog :
rgyal ba dgyes byed chos dbyings yongs gang gyur :
ga Na tsakra dz+nyA na a mr-ita oM AHhU~M ha ho hrI:sa byin gyis brlab /
hU~M:
bzhengs shig rtsa gsum lha tshogs rnams :
rig 'dzin mkha' 'gro'i 'khor dang bcas :
mi mngon dbyings nas sku skyod la :
'dir gshegs tshogs kyi mchod pa bzhes :
sgrub rdzas rnams la byin gyis rlobs :
mchog dang thun mong dngos grub stsol :
oM gu ru de wa DA ki nI e h+ye hi pheM pheM pheM:
sa ma ya satwaM:
zhes pas spyan drangs la /
oM badzra puSh+pe pra tIts+tsha swA hA/
de bzhin du d+hU pe nas shab+da'i bar gyis nyer spyod dang /
oM rU pa 
shab+da 
gan+d+he 
ra sa 
spar+she 
kA ma gu Na badzra pU dzi te AHhU~M:
zhes 'dod yon lngas spyir mchod nas /
bye brag tshogs phud 'bul ba ni /
ho :
rab 'byams rtsa gsum dkyil 'khor lha tshogs la :
rmad byung phyi nang gsang ba'i mchod pa'i sprin :
zag med 'dod yon longs spyod dam tshig rdzas :
bdud rtsi'i tshogs mchod 'bul lo bzhes su gsol :
oM de wa ga Na sarba ga Na tsakra a mr-ita pU dza khA hi :
bar pa bshags pa ni /
ho :
lhag pa'i lha khyod bdag la dgongs su gsol :
bdag cag rmongs pas rtsa ba yan lag gi :
dam tshig nyams dang sdig pa'i las bgyis kun :
mthol zhing bshags so byang zhing dag par mdzod :
ces dang yig brgya brjod do //
'dir spro na zlog stobs kyi dpung bskyed pa'i phyir rtsa gsum skong gso kun bzang mchod sprin lta bu sbyar ro //
gnyis pa drag po'i phrin las la sbyor ba la /
thog mar dmigs bya bsgral ba ni /
brub khung ling+ga gser skyems sgrol chas rnams slob dpon gyi mdun du bkod la /
thugs dam bskul ba ni :
hU~M b+h+yo :
mi dmigs chos kyi dbyings kyi pho brang nas :
dus gsum rgyal ba'i phrin las gcig bsdus pa :
dpal chen khro rgyal rdo rje gzhon nu che :
'bar ba'i dbyings nas bskul lo sku bzhengs shig :
sangs rgyas bstan pa skyong phyir sku bzhengs shig :
log lta'i dgra bgegs 'dul phyir sku bzhengs shig :
dus ngan mtha' dmag zlog phyir sku bzhengs shig :
byad ma rbod gtong zlog phyir sku bzhengs shig :
dpal chen rdo rje gzhon nu sku bzhengs shig :
stobs ldan khro rgyal bcu po sku bzhengs shig :
sprul dang yang sprul bka' nyan sku bzhengs shig :
bzhengs shig bzhengs shig rang rang gnas nas bzhengs :
drag po'i phrin las myur du sgrub par mdzod :
ces bskul lo :
gser skyems ni /
hU~M/
rig 'dzin rtsa brgyud bla ma dam pa dang //
bde gshegs kun 'dus zhi khro rab 'byams lha /
khyad par rdo rje gzhon nu'i lha tshogs kyis //
gser skyems 'di bzhes rnal 'byor mthu dpung skyed //
ma mgon lcam dral dam can rgya mtsho'i tshogs //
dregs pa'i sde dpon phur srung dam tshig can //
bka' nyan bran g.yog mngag gzhug bcas rnams kyis //
gser skyems 'di bzhes rnal 'byor mthu dpung skyed //
sngags 'chang bdag gi rigs kyi srung ma dang //
sa phyogs 'di yi yul gzhis gnas kyi bdag
/lo zla zhag dus tshes la dbang ba'i lhas //
gser skyems 'di bzhes rnal 'byor mthu dpung skyed //
ces 'bul /
gzu dpang gsol ba ni /
hU~M/
phyogs bcu nam mkha'i dkyil 'khor nas //
bla ma rig 'dzin yi dam lha //
rdo rje gzhon nu 'khor dang bcas //
thugs rjes bdag la dgongs su gsol //
bdag ni rig 'dzin sgrub pa po //
dam tshig 'dzin la dgra byung na //
ma nyes ma len srung ma mkhyen //
gzu dang dpang du dkon mchog bzhugs //
zhal lce snang srid lha 'dres mdzod //
dam nyams dgra bo sdig can 'dis //
dang po sangs rgyas bstan pa bshig
/bar du dkon mchog dbu 'phang smad //
tha mar sngags 'chang snying po dral //
da lta rnal 'byor bdag la bsdos //
dge ba bcu ni khyad du bsad //
mi dge bcu ni dang du blang //
mtshams med lnga yi 'bras bu smin //
'di ni bsgral ba'i zhing yin pas //
rdo rje gzhon nu'i lha tshogs rnams //
chos dbyings zhi las ma g.yos kyang //
rngams brjid khros pa'i skur bzhengs la //
dgra bgegs bsgral ba'i dus la bab //
ma g.yel ma g.yel thugs dam can //
dgra bgegs sgrol ba'i phrin las mdzod //
ces gzu dpang gsol /
dmigs bya bskyed pa ni /
stong pa'i ngang las mdun du brub khung kha dog cing gting zab pa sgo med zur gsum pa :
las byed gshed ma dang gcan gzan mang po gsod gcod kyi las la brtson pa :
mun nag 'thibs pa :
me 'bar zhing rlung 'tshub pa :
'jigs shing skyi g.ya' ba :
de'i nang du nr-i'am tri las yid la brnags pa'i dgra 'am bgegs gang yin :
rid cing nyam nga ba'i tshul can mgon skyabs dang bral bar bsam mo :
rnam shes dgug pa ni /
hU~M mdzad kyi phyag rgya bcings te /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi bka'\u0f8e
dge 'dun gyi bka'\u0f8e
gsang sngags dang rig sngags dang gzungs sngags dang snying po dang phyag rgya dang ting nge 'dzin gyi bden pa dang /
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par dpal chen rdo rje gzhon nu'i dkyil 'khor gyi lha tshogs bka' sdod dam can rgya mtsho'i tshogs dang bcas pa rnams kyi bka' bden pa dang /
bden pa chen po'i mthu la brten nas bstan dang 'gro ba'i spyi dgra /
khyad par rig pa 'dzin pa bdag cag yon mchod 'khor dang bcas pa rnams la snga dgra lag gis brdar ba /
phyi dgra yid la sems pa /
da dgra thad du 'dzugs pa'i gzugs can sdang ba'i dgra dang gzugs med gnod byed bgegs kyi tshogs dang bcas pa thams cad /
srid pa gsum gyi khongs gar gnas gar bros kyang skad cig yud tsam la dmigs pa'i rten 'di la khug cig
/rtsa sngags kyi sham bur /
sarba big+h+nAn sha truM A kar+Sha ya dzaH
nr-i yaM dzaH
tri yaM dzaH
dzaHhU~M baM hoH
oM badzra A be sha ya AH
zhes rol mo'i sgra drag po dang bcas te dgug gzhug bya'o //
pho nya 'gyed pa ni /
hU~M:
khro bo chen po'i byin rlabs kyis :
log 'dren bar gcod dgra bgegs rnams :
yud tsam gyis ni 'dir khug la :
mngon spyod tshul bzhin bsgral ba dang :
lus ngag rdul du bshig nas kyang :
sdug bsngal nyams su myong bar mdzod :
gang zhig dkon mchog gsum smod dang :
bla ma la brnyas sems can 'tshe :
bdag gis bsgo ba kun khug la :
ling+ga 'di la myur du chugs :
badzra ang+ku sha dza :
badzra pA sha hU~M:
badzra s+pho Ta baM:
badzra g+haN+De ho :
zhes drag tu rbad cing bskul lo //
lha dang dbye ba ni /
dbye rdzas kyis bdug cing sgro gnyis kyis phyir 'gyed pas /
hU~M/
dam nyams dgra bo sdig can la //
srung skyob byed pa kun nyon cig
/sems can las ngan sdig can 'di //
bsgral ba'i zhing bcur gyur pas na //
'di la srung skyob ma byed par //
yal bar thongs la ring du spongs //
bka' las 'das na khrag 'thung dpal /
khros pas khyod snying gzhom par byed //
de bas skyob byed kun dang phrol //
gnod byed gshed ma'i bdud dang sprod //
rtsa sngags kyi mthar /
nr-i tri de wa u tsa ta ya phaTaH
ces bsrung bya srung byed kha sbyor dbye /
phur bus gdab pa ni /
hU~M/
khrag 'thung thugs las sprul pa'i sras //
'jigs byed 'jigs mdzad kI la ya //
rno ngar 'bar ba'i rdo rje'i mtshon //
gzir cig dgra bo'i snying rtsa la //
ye shes chen po mi shigs pa'i //
dwangs ma bdag gi snying la thim //
las nyon bag chags bcas pa'i gzugs //
rdul phran bzhin du bsgral bar bya //
oM badzra kI li kI la ya hU~M phaTaH
ces phur bu snying dkar nag gi mtshams su 'dril zhing btab la /
phaT ces brjod de rnam shes dang ye shes lus dang srog rnams kha sbyor dbye ba'i man ngag tshe khrus kyi dgongs pa ldan pas bsgral /
de nas thun rdzas kyis brab cing sgrol gris gtubs la /
las byed bka' nyan pho nya'i tshogs :
khyed kyi dam tshig dus la bab :
sngon chad ji bzhin dam bcas pa'i :
mngon spyod phrin las myur du sgrubs :
sdang byed log par blta ba rnams :
las byed pho nya'i bshan ra 'dir :
sna tshogs mtshon cha 'bar ba yis :
rdul phran bzhin du brlag par bya :
rtsa sngags sham bur /
gnod byed dgra bo'i tsit+ta srog la mA ra ya trig rbad thum dzaHha la pa ti trig nan rbad dzaHdza :
zhes bsgral pa'i ling ro cha shas tsam zlog pa'i skabs 'bul rgyu dang lhag gtor la bsre rgyur bzhag
/gzhan rnams hom gzar sogs su khyer la rak+tas bran /
dgra bgegs kyi sha khrag 'dod yon gyi phung por spel la /
hU~M:
sangs rgyas kun gyi phrin las bdag :
dpal chen 'khor bcas zhal phyes shig :
bsgral pa'i lnga phung mchod par 'bul :
bcol ba'i phrin las bsgrub tu gsol :
badzra yak+Sha kro d+ha bi dza ya kha kha khA hi :
zhes zlog gtor du phul /
de nas brda dang brda'i 'bul len dang bcas te tshogs la rol /
lhag ma bsdus pa la phud kyang bsre /
slob dpon gyi dam tshig gi kha phru btab la /
oM AHhU~M pany+tsa a mr-ita hU~M ha hoHhrI:sa lhag ma'i dam tshig 'dod yon gyi phung po zad mi shes pas nam mkha' gang bar bltas la /
lhag sdud kyi pho nya rnams e A ral+li hriM hriM dzaHzhes dang /
bshug pa'i sgra drag pos spyan drangs la /
oM badzra puSh+pe nas /
shab+da'i bar gyis mchod nas /
hU~M:
lhag la dbang ba dregs pa'i tshogs :
gtum chen drag po'i sde dpung bcas :
'dir byon sha khrag lhag gtor bzhes :
dkon mchog gsum gyi bstan pa srungs :
dgra bgegs zhing bcu cham la phob :
bcol pa'i phrin las grub par mdzod :
oM uts+tshiSh+Ta ba liM ta b+hak+Sha sI swA hA:
zhes rol mo dang bcas pas gtor ma phyi rol du dor ro //
de nas zlog pa'i phrin las bcol ba ni /
ling ro khrag skyems dang bcas zor gtor la sgron cing /
hU~M hU~M hU~M:
b+h+yo b+h+yo b+h+yo :
skye med chos dbyings e dkyil nas :
dregs pa phyogs skyong gdan khri'i steng :
bdud dgra bdud 'dul khro bo'i rgyal :
dpal chen rdo rje gzhon nu che :
'khor bcas dbyings nas sku skyod la :
zlog sgyur phrin las sgrub par mdzod :
rnal 'byor bdag cag 'khor bcas la :
gnod cing bar du gcod pa yi :
byad kha phur kha rbod gtong zlog :
sna tshogs thun dang zor 'phen zlog :
lha srin sde brgyad 'tshe ba zlog :
ltas ngan brgyad cu rtsa gcig zlog :
ye 'drog sum brgya drug cu zlog :
gdon rigs nyis khri chig stong zlog :
bgegs rigs stong phrag brgyad cu zlog :
dus min 'chi rkyen bco brgyad zlog :
keg chen sum brgya drug cu zlog :
byis pa'i gdon chen bco lnga zlog :
rmi lam mtshan ma ngan pa zlog :
mi mthun gnod pa thams cad zlog :
ltas ngan cho 'phrul thams cad zlog :
zlog go sdang ba'i dgra la zlog :
sgyur ro gnod pa'i bgegs la sgyur :
b+h+yo b+h+yo b+h+yo la zlog kyang zlog :
phrin las rnam bzhi bsgrub tu gsol :
ces zlog pa bya zhing /
grangs gsog na 'di nyid bskyar ro //
mthar thun gtor 'bul na /
dmar gtor rak+tas bran par dmigs bya dgug bstims byas /
bdud rtsi bran nas /
raM yaM khaM/
stong pa'i ngang las gtor snod dmar gyi dung chen yangs shing rgya che ba'i nang du gtor rdzas dgra bgegs bsgral pa las byung ba'i sha'i ri bo /
khrag gi rgya mtsho /
rus pa'i phung po /
klad zhag gi lbu phreng 'khrigs pa /
dam tshig tu 'os pa'i 'dod yon gyi rnam pa ma tshang ba med pas nam mkha' dang mnyam par gang ba /
ngo bo zag pa med pa'i ye shes kyi bdud rtsi'i rang bzhin can bsam gyis mi khyab pas nam mkha'i khams gang bar gyur /
ces pa'i mthar /
oM AHhU~M gis byin gyis brlab /
rtsa sngags la gtor sngags btags pa lan gsum sogs kyis phul la /
hU~M/
dmar chen gtor zor phur bu'i tshogs //
sde brgyad dregs pa'i dpung dang bcas //
dgra dang bgegs kyi steng du rbad //
srid pa g.yo zhing 'khrug byed pa'i //
dmag dpung der skyod g.yul ngo sprod //
dgra dpung choms la bgegs dpung thul //
rjes shul lhag ma med par mdzod //
dus la bab bo mthu rtsal skyed //
ces thal rdeb dang bcas pas dgra phyogs su 'phang ngo //
de nas rgyun gyi rjes chog la /
chos skyong gi gtor 'bul shis brjod kyi bar gtang /
chad mdo gtor ma btegs la /
hU~M:
srid gsum zhing 'khod dam can dregs pa'i tshogs :
'dod yon zag med bdud rtsi'i gtor ma longs :
bde gshegs rtsa gsum rgyal ba'i spyan snga ru :
ji ltar khas blangs dam bcas dran mdzod la :
mdo sngags bshad sgrub bstan pa srung ba dang :
de 'dzin skyong zhing log 'dren dbyings su sgrol :
khams gsum 'gro ba'i bde skyid spel ba dang :
gang gsol phrin las myur du 'grub par mdzod :
ces pas chad tho bsgrag
/brtan ma'i gtor ma oM AHhU~M gis spel la /
b+h+yo :
pad+ma'i bka' nyan bstan skyong ma dang sring :
ging lang 'bum phrag bka' nyan bcas pa rnams :
'dir gshegs dam rdzas dpal gyi gtor ma bzhes :
mtha' dmag srung zhing rgyal bstan ma lus skyongs :
bcol pa'i phrin las thams cad sgrub par mdzod :
sarba DA ki nI ba liM ta khA hi :
zhes brtan ma bskyang /
e :
mdun du gnam lcags khang sgrom gru gsum pa :
gting dog kha khyer mtho zhing dug gsum 'khrigs :
las byed pho nya'i bshan ra chen po'i nang :
zhing bcu'i log 'dren thams cad rab tu mnan :
steng du khro rgyal pho brang ri rab btab :
thabs shes gnyis su med pa'i rta bro brdungs :
byang chub mchog sems ma skyes de srid du :
mnan pa yin gyis ldang bar ma byed cig :
oM nan :
AHnan :
hU~M nan :
satwam+b+ha ya nan :
mA ra ya nan :
zhes bro brdung /
de nas oM badzra puSh+pe nas /
shab+da pra tIts+tsha swA hA'i bar gyis mchod /
hU~M:
khyab brdal chos kyi dbyings nyid las :
log 'dren 'dul phyir khro skur ston :
rgyal ba kun gyi phrin las mdzad :
bcom ldan dpal chen khyod la bstod :
ces pas bstod /
yi ge brgya pa dang /
ma rnyed yongs su ma tshang dang //
gang yang nus pa ma mchis pas //
'dir ni bgyi ba gang nongs pa //
de kun khyod kyis bzod mdzad rigs //
zhes nongs pa bshags la /
bdag gi thugs srog hU~M las 'od zer 'phros //
snod bcud 'od zhu gzhal yas lhar thim zhing //
de yang hU~M yig la thim nA da'i bar //
mi dmigs ngang gyur slar yang skad cig gis //
snang stong sgyu ma khro rgyal sku ru gyur //
ces rtag chad kyi mtha' bsal phyir dkyil 'khor bsdu zhing thun mtshams kyi lhar langs la /
dge ba bsngo ba ni /
dbyer med gcig 'dus rdo rje'i mched lcam gyis :
rmad byung dmigs bcas dmigs med dge bgyis mthus :
khams gsum sems can bde zhing skyid pa dang :
zag bcas yul snang rdo rje'i skur byang nas :
'pho med chos kyi dbyings mchog thob par shog :
ces dang /
shis brjod ni /
rang bzhin chos dbyings ngang nyid las :
gzugs sku'i rnam rol dpag yas kyis :
rlabs chen phrin las skyong mdzad pa'i :
brgyud gsum bla ma'i bkra shis shog :
ma 'gags rang gsal 'od lnga'i klong :
rab 'byams dkyil 'khor rnam par mdzes :
mchog thun dngos grub stsol mdzad pa'i :
yi dam lha tshogs bkra shis shog :
phyogs bcu'i gnas yul sprul pa'i zhing :
phrin las rnam bzhi'i rol gar mkhan :
mkha' 'gro srung ma'i tshogs rnams kyis :
bkra shis bde legs bstsal du gsol :
ces shis pa brjod do //
gsum pa rjes 'phang ba'i las rim ni /
sgrub zhag rdzogs pa'i nyin rjes ma dang /
nyin chog rkyang pa'i tshe /
zlog gzhung rdzogs pa dang /
gtor ma'i lha tshogs la mchod bstod bzod gsol byas la /
ye shes pa mdun gyi nam mkhar gshegs /
dam tshig pa bdag nyid la thim par bsam la /
slar yang gtor chen skad cig gis dpal chen rdo rje gzhon nu dregs pa lha srin sde brgyad kyi dmag tshogs khro gtum 'jigs pa'i gzugs can srid gsum gang ba nad mtshon dug gi char 'beb pas dgra bo sgrol ba'i las la rngams par bsam zhing /
rtsa sngags la /
dgra bgegs byad ma'i snying rtsa la mA ra ya rbad zlog :
sarba sha truM tsit+ta rU pa ha na da ha pa tsa tshin+d+ha di na me ke na ya hU~M phaT:
ces sham bu btags pa bzla /
dmar gtor la thun gtor gyi skabs ltar dmigs bya dgug bstim byin gyis rlob pa sogs byas la /
rtsa sngags la gtor sngags btags pas dmag lto'i tshul du 'bul la /
hU~M/
khrag 'thung dpal chen 'jigs byed kI la ya //
bdud 'dul ye shes khro bcu 'khor bcas la //
dug gsum dgra bgegs bsgral pa'i sha khrag rus //
'dod yon lnga ldan sman raka ba liM ta //
'bul lo bzhes la bdag cag 'khor bcas kyis //
ji ltar gsol ba'i las rnams 'grub pa dang //
gtor zor drag po'i rdzas kyi dpung skyed cig
/dgra bgegs dam sri byad ma bdud sde'i dpung //
shugs sgrol stobs kyis rjes shul med par mdzod //
chag che nyam nga phas rgol mi mthun phyogs //
zlog sgyur bcol pa'i phrin las myur du sgrubs //
thugs dam dus la bab bo sa ma ya //
zhes phrin las gsol lo //
de nas sgo dbye ba ni /
gser skyems thogs la /
rtsa gsum chos skyong dam can dang :
sgo bzhi srung ba'i phra men rnams :
gtsang sbyar gser skyems 'di bzhes la :
zor sgo dgra bgegs steng du phyes :
ma nyes dpang du dkon mchog bzhugs :
dgra bgegs ma gtogs sku zur cig :
khrag 'thung khro bo'i dmag dpung skyed :
drag po'i phrin las sgrub par mdzod :
ces rig pa ngar dang ldan pas brjod la /
bskul bya ba ni /
gtor zor stegs las sgul zhing sgrub khang gi sgo'i nang rol tsam du bkod la /
sman raka bran nas /
hU~M b+h+yo :
mi dmigs chos kyi dbyings kyi pho brang nas :
sogs bskul sngar ltar dang /
chad tho bsgrag
/de nas phyar dar gser skyems spos sogs kyis sna drangs te gtor zor khyer /
slob dpon 'khor bcas rol mo dang bcas pas rting mnan nas /
gza' dang mkha' 'gro'i 'gyu thebs dang bstun pa'am /
gnod pa'i phyogs gang du 'phang ba'i sar song la gtor zor stegs la bkod /
gser skyems kyi mchod pa sngon du 'gro bas gtor zor btegs la /
hU~M:
phyogs bcu skyong ba'i lha srin rnams :
bdag gi zor la skrag srid pas :
khyod rnams stobs dang dpung skyed la :
sku zur bdag gi stongs grogs mdzod :
b+h+yo :
drag po lcags kyi gtor gzhong du :
'bru nag gtor ma gru gsum bshams :
rno ngar mtshon cha'i tshwa tshwa 'phro :
dug dang mun pa'i na bun 'khrigs :
drag po sngags kyi 'brug sgra ldir :
nad dang rims kyi kha rlangs 'phro :
dmar chen drag po'i gtor zor 'di :
do nub gnod byed steng du 'phen :
b+h+yo b+h+yo sdang ba'i dgra la b+h+yo :
b+h+yo b+h+yo gnod pa'i bgegs la b+h+yo :
b+h+yo b+h+yo za ba'i sri la b+h+yo :
b+h+yo b+h+yo phung ba'i 'dre la b+h+yo :
sdang dgra gnod byed steng du b+h+yo :
drag po'i phrin las sgrub par mdzod :
b+h+yo b+h+yo zlog zlog :
ces rol mo'i sgra dang bcas pas gtor chen zor stabs su 'phangs pas dgra bo'i rnam shes mar me bsad pa ltar song /
gnas lus longs spyod thams cad thal bar brlags par bsam zhing thal mo dang dul mo brdab la /
oM badzra kI li kI la ya hU~M hU~M hU~M:
bdud pra mA ra ya rbad nan :
kha la dza ma li rbad nan :
rA tsa du ling shag rbad nan :
shig shig duM duM rbad nan :
tshal pa tshal pa rbad nan :
khroM khroM b+h+yo rbad nan :
rmugs rmugs rbad nan :
tir tir rbad nan :
tshal tshal rbad nan :
zhes zlog sngags drag tu brjod /
zor rjes gcod pa'i phyir /
hU~M:
bdag nyid 'gyur med sogs kyis srung 'khor sgom zhing slob dpon gyis rting mnan te 'ong /
sgrub khang gi sgo drung du gtor gzhong bshal ba'i phud kyis brtan ma bskyang /
de nyid kha sbubs pa'i 'og tu dgra bgegs mnan par bsam la bro brdung /
nang du log nas mchod pa rnams kha gsos la tshe 'gugs bskul zhing dngos grub blang /
chos skyong gi rjes chog dang /
gtang rag gi mchod bstod bzod gsol byas la ye shes pa gshegs /
nyer bsdu dang thun mtshams kyi lhar ldang ba sngar bzhin byas la rdul tshon yod na a kA ro brjod la dbyi zhing smon lam dang shis pa brjod pas bde legs su bya'o //
zab cing khungs btsun khyer bde rnam par gsal //
'dis kyang rang gzhan 'ga' la phan mthong nas //
gong ma'i phyag len bzhin du bkod pa'i dges //
bdud las rnam rgyal phrin las yongs 'grub shog
/ces pa'i tshul 'dir rgyal sras rin chen rnam rgyal gyi chog khrigs lung rgyun ma bzhugs stabs /
gter gzhung ma bu'i dgongs pa bcud du dril nas bklag chog tu bsdebs pa po pad+ma gar gyi dbang phyug rtsal lo //
dge legs 'phel ///
/
