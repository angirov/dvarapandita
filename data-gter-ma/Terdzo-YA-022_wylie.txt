@#//
zab lam bde gshegs kun 'dus kyi khrid yig zin ris su byas pa sgom don gsal ba'i me long las spyi'i sngon 'gro'i khrid yig bzhugs so //
na mo\u0f85 k+Sha ra badzrA ya sha ra NaM gats+tshA mi /
gang gi mtshan tsam thos pas kyang //
srid zhi'i 'ching ba gcod mdzad pa //
'gyur med bde chen gar gyi bdag
/rje btsun bla ma la btud nas //
bla na med pa'i rgyud kun gyi //
bskyed rdzogs rim pa mthar thug pa //
zab lam bde gshegs kun 'dus kyi /
khrid dmigs zin thun dran tho ru //
spel 'di go rtogs nyams myong dang //
ldan pa min kyang lam mchog 'dir //
mos pa kho nas 'bri 'dod na //
bla ma mkha' 'gros gnang ba stsol //
'dir skal pa dang ldan pa'i gang zag tshe 'di nyid la bla na med pa'i byang chub thob par 'dod pas /
lam 'di la zhugs nas rnam g.yeng spangs te brtson pas nyams su blang bar bya'o //
de ci'i phyir zhe na /
'di ni bstan pa thams cad kyi 'bras bu'i thug sa dang /
'phro ba'i gzhi'am bcud 'dus pa'i snying por gyur pas na dus gsum sangs rgyas thams cad kyi bgrod pa gcig pa'i lam mchog mthar thug tu grub pa'i phyir ro //
ji skad du /
rtsa ba'i man ngag rdo rje'i tshig rkang las //
skal ldan tshe gcig byang chub kyi :
go 'phang mchog la gnas 'dod na :
thabs 'di de nyid rtogs pas ston :
rgyal ba rnams kyis blo rim bzhin :
bsam yas theg pa'i chos kyi sgo :
ji snyed bstan pa thams cad kyang :
'dir 'jug lam ste 'di nyid kyis :
grub pa'i mtha' kun gtan la 'beb :
de phyir 'di ni chos kun gyi :
bla ma nyid du nges pa 'o :
zhes dang /
rgyal ba kun gyi dgongs nyams bcud :
rnal 'byor mthar thug zab mo'i don :
bskyed rdzogs kun gyi bcud du dril :
'di ni rtsa ba'i man ngag ste :
rdo rje'i tshig gis yang dag bshad :
ces gsungs pa yin no //
'di lta bu'i thabs kyis skal ldan gyi slob ma sangs rgyas kyi sar khrid pa la /
rtsa bar /
de la rnam pa gsum yin te :
zhes pas /
sngon 'gro
/dngos gzhi /
rjes kyi rim pa dang gsum /
dang po la /
thun la 'jug pa'i sngon 'gro dang /
rnal 'byor gyi snod rung du byed pa'i sngon 'gro gnyis /
dang po ni /
bsam gtan la tsher ma mi 'byung ba'i gnas dben par stan bde ba la lus gnad drang por bsrang zhing sems rnal du phab ste /
thog mar rlung ro lan gsum bsal bas nad gdon sdig sgrib thams cad sang gis dag par bsam /
de ni bcud blugs pa'i snga logs su snod la bkru bshal byed pa dang 'dra gsung /
de nas mkha' mnyam gyi sems can thams cad kyi don du lam zab mo nyams su blang snyam du sems bskyed /
spyi bor bla ma bsgoms la mos gus tshad med pas /
dus gsum sangs rgyas thams cad kyi ngo bo bla ma rin po che mkhyen /
bdag gi rgyud byin gyis brlab tu gsol /
zhes sogs 'dod pa'i don la zhe thag pa nas gsol ba gdab /
de rnams thun sgom res bzhin 'go 'dzin gyi tshul du thog mar gtong ba phyag len no //
gnyis pa rnal 'byor gyi snod rung du byed pa'i sngon 'gro la /
spyi'i sngon 'gro dang /
bskyed rdzogs la 'jug pa'i nyer bsdogs khyad par can gyi sngon 'gro'o //
dang po la'ang /
thun mong dang /
thun mong ma yin pa gnyis las /
dang po ni /
rtsa bar /
dang po dal 'byor rnyed dka' dang :
mi rtag 'chi ba nan tan bsgom :
dkar nag las kyi 'bras bu dang :
'khor ba'i nyes dmigs dag la bsam :
log pa'i lam las ldog bya'i phyir :
dkon mchog gsum la skyabs su 'gro :
mkha' mnyam 'gro la tshad med pa'i :
snying rjes byang chub sems bskyed bya :
zhes pa'i don sgom pa la dmigs skor drug ste /
dal 'byor rnyed dka' bsam pa /
tshe mi rtag pa bsam pa /
las 'bras smin tshul la bsam pa /
'khor ba'i nyes dmigs la bsam pa /
theg pa spyi'i rmang rdo skyabs su 'gro ba /
theg chen gyi rtsa ba sems bskyed pa'i khrid rnams so //
dang po ni /
sngon 'gro gnad thems las /
dang po dal 'byor rnyed dka'i tshul :
legs par bsams nas nges shes bskyed :
ces gsungs pas 'di ltar bsam ste /
bdag gis rten phun sum tshogs pa dal 'byor gyi gru chen rnyed pa'i dus 'dir 'jigs rung 'khor ba'i rgya mtsho las thar ba zhig bya dgos /
de'i rgyu mtshan /
da res mi lus rin po che thob /
dbang po sgo lnga tshang /
dge ba'i bshes gnyen gyis zin /
rgyal ba'i bstan pa dang mjal /
chos byed dbang yod /
byed thabs shes pa'i dus 'dir 'khor ba las thar nges pa'i chos gsha' ma zhig ma byas na /
phyis 'di lta bu'i rten rnyed par dka' zhing /
chos dang 'phrad pa yang shin tu dkon pa ste /
spyod 'jug las /
dal 'byor 'di ni shin tu rnyed par dka'//
skyes bus don grub thob par gyur pa la //
gal te 'di la phan pa ma bsgrubs na //
phyis nas yang dag 'byor par ga la 'gyur //
zhes gsungs /
ci'i phyir dal 'byor zhes bya zhe na /
mi khom pa'i gnas rnams su skyes na rang rang gi las ngan gyis brel nas chos byed mi khom ste /
dmyal ba /
yi dwags /
dud 'gro gsum rtag tu sdug bsngal gyis mnar bas brel /
lha tshe ring po ni /
chos byed pa'i 'du shes med pas thos bsam gyi rten 'gags pa ste phyi'i mi khom pa bzhi /
gal te mir skyes kyang bstan pa la 'jug pa'i blo med pa kla klo dang /
las 'bras la yid mi ches pas sgro skur gyi mthar lhungs pa'i log lta can dang /
tshig don gyi brda 'phrod pa'i nus pa med pa lkugs pa dang /
sangs rgyas kyis stongs pa zhes dkon mchog gsum gyi sgra tsam yang mi thos pa mun pa'i bskal pa la skyes pa bzhi ni nang gi mi khom pa ste /
bdag de brgyad po gang du'ang ma skyes pa 'di re 'tshengs snyam du dal ba brgyad thob pa la spro dga' dang bcas pas chos la brtson par bya'o //
der ma zad chos la spyod pa'i 'byor pa bcu yang legs par tshang ste /
bdag lha chos kyi rten mi lus ni thob /
thos bsam gyi rten dbang po sgo lnga tshang /
bstan pa gnas pa'i yul dbus su skyes /
'jug pa'i sgo dad pa'i gnas su 'os pa la dad pas mu stegs sogs phyin ci log gi rjes su ma zhugs /
las mtha' ma log pas lam gyi mthun rkyen thams cad tshang ba ste rang 'byor lnga dang /
'jig rten du sangs rgyas 'byon pa u dum+bA ra'i me tog las kyang dkon na da res sangs rgyas 'jig rten du byon cing /
des lam thar pa dam pa'i chos gsungs /
de'i bstan pa ma nub tsam du gnas pas /
de'i rjes su sgrub pa'i gang zag kyang yod /
des kyang snying rjes gzhan rjes su 'dzin nus par 'dug pa gzhan 'byor lnga ste /
de lta bu'i dal 'byor gyi chos bco brgyad tshang ba'i rten gtsang ma 'di ni /
slob dpon chen pos /
yang yang rnyed dka' u dum wa ra 'dra :
rnyed pa don can yid bzhin nor bu 'dra :
zhes gsungs pa ltar da lan tsam ma gtogs shin tu rnyed par dka' zhing /
rnyed na 'di las lhag pa'i chos sgrub pa'i rten gzhan med pas don chen po dang ldan pa ste /
tsan+d+ra go mIs /
bde gshegs lam brten 'gro ba 'dren par chas gyur pa //
sems kyi stobs chen mi yis rnyed pa gang yin pa //
lam de lha dang klu yis mi rnyed lha min dang //
mkha' lding rig 'dzin mi'am ci dang lto 'phyes min //
zhes gsungs pas na dbul pos yid bzhin gyi nor bu rin po che rnyed pa ltar bdag gis mi lus rin po che thob cing /
bla ma dam pa la brten nas zab mo'i gdams pa nyams su blang du yod pa 'di re dga' snyam du bsam la /
tshe 'di'i snang ba 'khor 'dabs gnyen 'dun longs spyod sogs la ma chags par /
da res thar pa'i lam sna zin pa'i thabs kho na la 'bad dgos /
gal te ma 'bad na ded dpon rgya mtsho nas stong log byed pa las kyang blun te /
srog ma chad kyang ro //
'dres ma khyer yang smyon pa /
dbugs dang ma bral yang bem po yin /
des na slob dpon chen pos /
da res phun tshogs rkyen kun 'byor skabs 'dir :
brtson 'grus drag pos srid las 'da' bar mdzod :
ces pas gru yod dus chu bo las brgal dgos pa dang /
dpa' bo'i dpung tshogs dus dgra 'dul ba dang /
chu lud drod gsher 'dzom dus sa bon ci thebs byed dgos pa bzhin du chos byed pa'i mthun rkyen thams cad tshang ba'i dus 'dir bya ba thams cad mdo med du ma song bar skye ba gtan gyi so nam /
rang mgo 'don pa'i 'dun gros su dam pa'i chos gsha' ma gcig rang mi phyed re shi snyam du drag tu bsam par bya'o //
gnyis pa tshe mi rtag pa bsam pa'i khrid ni /
gnad thems las /
tshe 'di don gnyer ldog bya'i phyir :
mi rtag 'chi ba yang dag bsam :
zhes pas 'di ltar bsam ste /
dal 'byor la snying po len pa de yang /
sdar ma'i pang du sbrul zhugs pa'am /
sgeg mo'i mgo la me shor ba ltar sang byed gnangs byed kyi phyi bshol du ma song bar 'phral rang du blang dgos /
de'i rgyu mtshan /
rang re rnams kyis da res rnyed dka'i rten 'di thob tu zin kyang yun ring por mi sdod par 'chi nges pa can te /
skyes phan chad ma shi bar tshe thar du lus pa'i sems can gcig rang yang ma mthong zhing ma thos la /
yod dam med dam snyam du the tshom gyi blo 'jug pa tsam yang mi srid pa yin te /
rta dbyangs kyis /
sa 'am 'on te mtho ris na //
skyes nas gang zhig ma shi ba //
gal te khyod kyis mthong ba 'am /
thos sam 'on te the tshom za //
zhes pas nges par 'chi dgos pa yin /
de yang mi rtag pa'i gtam las /
ltag chu bcad pa'i rdzing bzhin du //
bsnon med 'brid pa dang bcas pas //
kun kyang 'chi ba'i lam zhugs na //
glo bur tshe la su yid rton //
zhes pas tshe la gud nas bsnon pa med cing 'brid pa yod pas myur du rang 'chi ste /
ltag chu bcad pa'i rdzing bu mthil brdol ltar tshe 'dzad /
nyi ma nub pa'i grib so ltar tshe 'grib /
'bru'i bang mdzod bcus pa ltar tshe 'dzad //
gsod sar khrid pa'i sems can gyis gom pa spos pa ltar lo zla zhag dang snga dro phyi dro tsam gyis kyang 'chi ba la thag je nye ru song ba 'di ma tshor ba mtshang re che /
der ma zad do nub rang yang mi 'chi snyam pa'i blo gdengs thub pa ma yin te /
spyod 'jug las /
de ring kho na mi 'chi zhes //
bde bar 'dug pa rigs ma yin //
zhes pas rta 'drogs pa'am phye leb mar me dang 'phrad pa ltar /
da lta rang gza' gdong thug lta bus 'chi ba thog rgyags su mi yong ba'i gdengs cung zad kyang med do //
mdor na tshe ston ka'i na bun las kyang yun thung /
mdza' bshes gnyen 'dun tshong 'dus mgron po las kyang gyes sla /
'dod yon longs spyod sgyu ma bas rtag mi thub /
'chi bdag kho dgong ka'i grib so bas kyang mgyogs par 'ong bas zhe re 'jigs te /
slob dpon chen pos /
tshe 'di mi rtag ston ka'i sprin dang 'dra :
mdza' bshes gnyen 'dun tshong 'dus mgron po 'dra :
'chi bdag bdud ni dgong ka'i grib so 'dra :
'jig rten phyi ma sos ka'i nya brdos 'dra :
tshe 'di'i snang ba mdang gi rmi lam 'dra :
'dod yon longs spyod sgyu ma'i dga' ston 'dra :
don med bya ba chu yi gnyer ma 'dra :
zhes dang /
mdor na skyes pa'i tha ma 'chi ba ste :
'dus pa'i tha ma de bzhin 'bral ba yin :
bsags pa 'dzad cing 'byor pa gud pa'i rgyu :
zhes gsungs pas skyes pa'i tha ma 'chi /
'dus pa'i tha ma 'bral /
bsags pa'i tha ma 'dzad /
mthon po'i mtha' lhung ba bzhi las ma 'das pas sngar phan chad ma bsam pas len /
da bsam na rang gi lus chu'i lbu ba lta bu 'di nges par 'jig la /
de'i tshe 'jam dpal rnam par rol pa las /
pha ma khyod kyi skyabs ma yin //
mdza' bshes rtsa lag rnams kyang min //
de dag gis ni khyod bor nas //
rang nyid gcig pur phyi mar 'gro
/zhes pas rang gi brtsigs pa'i mkhar /
bsags pa'i nor /
'grogs pa'i nye 'brel sogs /
thams cad chams kyis bskyur nas rang nyid gcig pu mar gyi gseb nas spu bton pa ltar 'jig rten pha rol du nam 'gro cha mi 'dug pas tshe mjug sprin bar gyi nyi shar tsam 'di la blo sna bstungs te /
skye ba gtan gyi 'dun ma tshags su tshud pa'i chos shig mi byed re shi snyam du drag tu bsam par rigs te /
khyod kyi bya ba zin nam zhes //
'chi bdag sdod par mi 'gyur gyis //
gang zhig sgrub dgos dam pa'i chos //
de ring nyid du brtun la gyis //
zhes dang /
slob dpon chen pos /
yun thung tshe yi phyed tsam gti mug gnyid :
phyed kyang sum gnyis rnam g.yeng 'du 'dzi ste :
sum cha gcig la'ang bar chad rkyen dbang mang :
de phyir 'du byed ston ka'i sprin bzhin g.yo :
tshe srog nam mkha'i glog ltar mi brtan cing :
las ni grib ma bzhin du rjes su 'brang :
lang tsho ldan pa'i lus kyang myur du 'jig :
de tshe phan pa'i thabs la brtson pa gces :
zhes pas 'chi ba mi rtag pa snying khong rus pa'i gting nas tshugs thabs med pa'i bred sha 'thon 'thon bsgom par bya'o //
gsum pa las 'bras smin tshul la bsam pa'i khrid ni /
gnad thems las /
las 'bras bslu med nges byas nas :
zhes pas 'di ltar bsam ste /
'chi ba bden mod /
'on kyang /
me shi thal ba rlung khyer 'dra //
slar skye ba dag ga la yod //
ces pa ltar yin pas chos rang bya mi dgos so snyam na /
de ltar shi nas sems cang med du 'gro ba bden na 'tsher rgyu med kyang /
cang med du mi 'gro ste /
mdo las /
lus can rnams kyi las dag ni //
bskal pa brgyar yang chud mi za //
tshogs shing dus la babs pa na //
'bras bu nyid du smin par 'gyur //
zhes pas sa bon mngar kha las 'bras bu so sor smin pa ltar /
bde ba dang sdug bsngal gyi rgyu ni las dge ba dang mi dge ba gnyis yin pas thar 'dod rnams kyis blang dor ma nor bar bya dgos te /
slob dpon chen pos /
tshe rabs mang por sdug bsngal rgyur 'gyur ba'i :
sdig pas tshe 'dir bde bas ci zhig bya :
tshe 'di yun thung lo zla 'ga' zhig yin :
'jig rten phyi mar tshad bzung med pa'i phyir :
skye ba gzhan du sdug bsngal mi 'byung zhing :
bde ba'i thabs su dge sdig blang dor bya :
zhes gsungs pa bzhin no //
de la bzhi ste /
dge mi dge'i dbye ba /
sa mtshams /
lci yang /
'bras bu'o //
dang po dbye ba la /
dge ba ni /
bsgrub bya sgrub tshul la ltos nas bcu ste /
sems can gyi srog skyob pa /
ma chags par sbyin pa gtong ba /
tshangs spyod la gnas pa ste lus kyi las gsum /
bden par smra ba /
zhi zhing des par smra ba /
mi mthun pa bsdum pa /
gzhan gyi yon tan brjod pa ste ngag gi bzhi /
chog shes pa /
gzhan la byams pa /
las 'bras la yid ches pa ste yid kyi las gsum mo //
yang bslab bya slob tshul la ltos nas kyang bcu ste /
dbus mtha' las /
yi ge 'bri mchod sbyin pa dang //
nyan dang klog dang 'dzin pa dang //
'chad dang kha ton byed pa dang //
de sems pa dang sgom pa ste //
spyod pa 'di bcu'i bdag nyid ni //
bsod nams phung po dpag tu med //
ces so //
thun mong rgyud la bskur tshul la ltos nas sbyin sogs phar phyin bcu'o //
de lta bu'i dge ba de dag phra zhing phra ba'ang khyad du mi gsod par dang du blang bar bya ste chung ngu bsags pas kyang nam zhig chen por 'gyur ba'i phyir te /
chu'i thigs pas bum pa rim gyis 'geng ba bzhin no //
de yang sdud pa las /
chu yi thigs pas bum pa dang po tha ma'i bar //
rim gyis nyung ngu nyung ngus de yongs 'gengs pa ltar //
de bzhin dang po'i sems kyang byang chub rgyu yin te //
rim gyis dkar po'i yon tan rdzogs pa'i sangs rgyas 'gyur //
zhes so //
de bzhin du dge ba'i mi mthun phyogs spang bya spong tshul gyi sgo nas mi dge ba ni /
byed pa po la ltos nas lus ngag yid gsum gyi dbye gzhi las bcu ste /
bsam bzhin du ma nor par sems can gsod pa /
gzhan gyi nor rku 'phrog gi sgo nas ma byin par len pa /
yul ma yin pa la 'khrig pa spyod pa 'dod log ste lus kyi las gsum /
bden pa'i 'du shes bsgyur nas rdzun smra ba /
gzhan gyi zher 'debs pa'i tshig rtsub /
gzhan mdza' ba 'byed pa'i phra ma /
de gsum ma yin pa'i nyon mongs pa can gyi tshig smra ba thams cad ngag 'khyal te ngag gi las bzhi /
gzhan gyi nor kho la med kyang rung nga la yod na snyam pa'i brnab sems /
gzhan la zhe sdang ba'i gnod sems /
dge mi dge'i las kun rdzob tu'ang med par lta ba sogs log lta ste yid kyi las gsum mo //
yang yul la ltos nas mtshams med lnga dang nye ba lnga ste /
pha ma dgra bcom gsum gsod pa /
dge 'dun gyi dbyen /
de bzhin gshegs pa'i sku la ngan sems kyi khrag 'byin pa ste /
mtshams med lnga dang /
mchod rten 'jig pa /
byang sems gsod pa /
dgra bcom ma sun dbyung ba /
slob pa gsod pa /
dge 'dun gyi 'du sgo 'phrog pa ste nye ba lnga'o /
yang yul dang bya ba gnyis ka la ltos nas lci bzhi log pa dang bcas pa'i kha na ma tho ba bcu gnyis te /
de la lci ba bzhi ni /
mkhas pa'i gral gong /
dge slong gi phyag
/sgrub pa po'i zas /
sngags pa'i nor rnams te log pa'i lci ba bzhi zhes bya la /
de'i steng du nyams pa dang smad pa dang skur ba'i lci ba bzhi bzhi ste bcu gnyis bsnan pas las bcu drug tu'ang 'gyur ro //
log pa brgyad ni /
dkar nag phyogs la smad dang bstod //
dge ba can gyi thugs dkrugs dang /
dad pa can gyi tshogs bcag dang //
bla ma lha dang mched lcam spang //
dkyil 'khor gnyan po dral dang brgyad //
'di dag log pa brgyad du gsungs /
zhes so //
de lta bu'i mi dge ba'i las de dag phra zhing phra ba yang dug bzhin du spang dgos te /
'gyur stobs rab tu che bas mi dge ba chung ngus kyang sdug bsngal chen po bskyed pa'i phyir ro //
de'ang mdo las /
sdig pa chung ngu byas pas kyang //
'jig rten pha rol 'jigs chen dang //
'phung khrol chen po byed 'gyur te /
khong par song ba'i dug bzhin no //
zhes dang /
slob dpon chen pos /
las ni chung yang 'bras bu rgya che ste :
dge sdig chen po bsags la smos ci dgos :
zhes so //
gnyis pa sa mtshams ni /
spyir nyon mongs pa gsum gyis kun nas bslang zhing gzhan la gnod pa gzhi dang bcas pa'i sgo gsum gyi bya ba ni mi dge ba'i las yin la /
nyon mongs pa gsum med pa'i sems kyis kun nas bslang zhing gzhan la phan pa 'bras bu dang bcas pa'i sgo gsum gyi bya ba ni dge ba'i las so //
bye brag rang bzhin med rtogs kyi shes rab kyis zin pa'i dge ba thams cad zag med kyi dge ba ste thar pa cha mthun dang /
des ma zin pa ni zag bcas kyi dge ba ste bsod nams cha mthun zhes bya'o //
gsum pa lci yang ni /
yul dang kun slong drag zhan la sogs pa'i khyad par gyis /
mi dge ba lci yang bar ma gsum dang dge ba'i las kyang che 'bring chung gsum mo //
bzhi pa 'bras bu ni /
zag pa dang bcas pa'i mi dge ba lci bas dmyal ba /
'bring gis yi dwags /
yang bas dud 'gro ste rnam smin gyi 'bras bu'o //
srog gcod pa la dga' ba la sogs pa mi dge ba gang byed der skye ba ni byed pa rgyu mthun dang /
srog bcad pas tshe thung zhing nang mang ba sogs myong ba rgyu mthun gyi 'bras bu'o //
dbang gi 'bras bu yul la smin te yul tsher ma can dang lo 'bras mi smin pa sogs bkra mi shis pa'i yul du skye ba'o //
zag pa dang bcas pa'i dge ba chen pos khams gong ma'i lha /
'bring gis 'dod lha /
chung ngus mir skye ba ste rnam smin gyi 'bras bu dang /
rgyu mthun dang dbang gi 'bras bu sogs kyang sngar las ldog ste shes par bya'o //
zag med kyi dge ba'i 'bras bu ni thar pa mya ngan las 'das pa'i lam dang 'bras bu'i bde ba thams cad ster bar byed pa yin no //
de yang sbyor dngos rjes gsum thams cad du dge sems dang bcas na mtha' gcig tu dge ba'i las kho na yin pas rnam smin yang bde ba kho na ster mod /
gzhan du snyan grags 'dod nas sbyin pa gtong ba sogs bsam pa gnag la sbyor ba dkar ba dang /
phan 'dod kyis brdeg brdung dang mi snyan par smra ba sogs bsam pa dkar la sbyor ba gnag pa ste /
de dag gis kyang bde sdug spel mar skyed par bshad pas mtha' gcig tu dkar ba'i las kho na sgrub pa la skyo dub med pa khyim bdag so nam byed pa lta bu dang /
rlabs po che'i dge ba la dpa' mi zhum pa dpa' bo g.yul du 'jug pa lta bu dang /
bar mtshams med pa 'gal me'i 'khor lo bskor ba ltar bslab par bya'o //
bzhi pa 'khor ba'i nyes dmigs bsam pa'i khrid ni /
gnad thems las /
'khor ba'i sdug bsngal rang rgyud 'gel :
zhes pas 'di ltar bsam ste /
mi dge ba'i las kyis ngan song gsum du skyes kyang 'jigs rgyu rang ci yod snyam na /
blo rgod de 'dra ba da lta ma bsam pas yin /
bsams na sdug bsngal nyams su myong ba lta ci smos /
sdug bsngal thos sam /
gzugs brnyan ri mor bris pa mthong na'ang snying rlung ldang ba tsam du bzod pa'i thabs med /
de'i rgyu mtshan /
dmyal bar skyes na tsha dmyal rnams ni sdug bsngal gyi khyad par lcags bsregs kyi sa gzhi dang /
me 'obs me lce rab tu 'bar ba'i gnas de lta bur yang /
yang sos kyi sems can rnams ni phan tshun dgra mi sha bo lta bur mthong ste mtshon bsnun res kyis yang shi yang sos dang /
thig nag ni lus la thig btab ste lcags kyi sog le me 'bar bas klad khrag 'thor bzhin du gshog cing 'byar la yang gshog pa dang /
bsdus 'joms ni lcags bsregs kyi ri ra lug gi gdong pa 'dra ba'i bar du til mar ltar dmar 'dag 'dag 'tshir zhing gyes pa na /
sos te yang 'tshir ba dang /
ngu 'bod ni nyams thag nas yib pa'i gnas 'tshol ba na lcags khang me 'bar ba'i nang du tshud de sgo zum nas sreg pa dang /
ngu 'bod chen po ni lcags khang sgo med nyis rim me 'bar bar sreg cing sgo nang ma nas brgya la thar yang phyi ma nas yun ring mi thar ba dang /
tsha ba ni lcags kyi phru ba me 'bar ba'i nang du sreg cing mdung rtse gsum pas bsnun pa dang 'dag me 'bar ba'i sa gzhi la pags pa bshus te phur bus rgyong ba dang /
rab tu tsha ba ni lcags zangs khol mar sreg pa na khar long gis 'ong ba na sha skye zhing gting du song ba na rus par 'gro ba dang /
glo snying la sogs pa phyi nang thams cad mes sreg cing zangs zhun skol ma blud pas lus bun gyis sreg pa dang /
mnar med ni sa gzhi chen po me 'bar bar song nas lus mar me'i sdong bu ltar bsregs pas sdug skad thos pa tsam las me dang sems can so sor mi mthong ba dang phye mar 'thag pa la sogs pa'i sdug bsngal bzod thabs med pa yin no //
gal te de dag las thon te bros pa na phyogs bzhir 'dag me 'bar ba'i 'obs pus nub tsam la tshud de rkang pa bzhag na gzhob 'thul te tshig cing bteg na sos pa dang /
de las thar nas ro myags 'phyi sa'i 'dam la tshud de srin bu lcags zangs kyi mchu khab 'dra bas 'bigs pa dang /
de las thar yang mtshon cha'i thang la rkang pa bzhag dus 'bigs shing bteg na 'tsho ba dang /
shing lo babs pa ral grir gyur nas gcod pa dang /
shal ma li lcags kyi thur ma gyen thur du blta ba la 'bab 'dzeg byas pas nyam thag cing bya khyis za ba dang /
de las thar nas bskoms pas chu klung gi 'gram du brgyugs pa na thal tshan gyi chu bo rab med kyi nang du lhungs te sha rus tshig pas mnar bar 'gyur ro //
che tshad yang sos nas tsha ba'i bar drug ni rgyal chen ris bzhi sogs 'dod lha drug gi tshe tshad la zhag gcig tu byas pa'i rang lo lnga brgya nas khri drug stong gi bar nyis 'gyur dang /
rab tu tsha bas bar bskal phyed dang /
mnar med kyis bar bskal gcig thub pa yin no //
mdor na bskal pa 'jig pa'i me las yang sos kyi me tsha zhing /
de las kyang 'og ma 'og ma bzhi 'gyur gyis tsha bas bzod blags med do //
grang dmyal rnams ni /
gnas kyi khyad par snang ba med pa'i mun khrod /
gangs bar dang /
kha ba'i bu yug dang /
'khyag sbubs dang /
'khyag pa'i 'obs dang /
'khyag pa'i gcong rong chen po'i khrod du grang bas nyen nas /
'dar ba'i skad ngan a chu chu zer ba dang /
kyi hud ces sdug skad 'don pa dang /
so tham tham pa las skad mi thon pa dang /
grang ba'i reg byas lus la chu bur mtheb rdog tsam pas gang ba dang /
de bas kyang grang bas chu bur rdol nas rmar song ba dang /
ha cang grang drags pas pad+ma ltar lus tshal pa bzhir gas pa dang /
gas pa'i rma phyi nang log nas chu rgyus phra mos 'brel ba ut+pal ltar gas pa dang /
tshal pa brgya stong la sogs par gas shing dum bur 'thor ba pad+ma chen po ltar gas pa ste sdug bsngal bzod thabs med do //
tshe tshad ni mdzod las /
til sbyangs nang nas lo brgya zhig
/til gcig phyung bas zad gyur pa //
chu bur can gyi tshe yin te //
gzhan gyi tshe ni nyi shur 'gyur //
zhes pa ltar te chu bur can sngon la 'dren pa'i lugs so //
ngan song gi gnas gnyis pa yi dwags kyi sdug bsngal yang bsam gyis mi khyab ste /
phyi'i sgrib pa can rnams ni /
bkres skom gyis nyen pas phyogs kun tu rgyug kyang bza' btung gang yang mi rnyed cing mi mthong la /
mthong yang gshin rje'i skyes bus bsrungs te spyad dbang med pa dang /
bltas pa tsam gyis chu klung chen po yang bskams te gram par skya khrol gyis 'gro ba dang /
sman shing nags tshal sogs kyang sol ba'i phung po dang 'gal dum rad rod can du 'gyur ba dang /
yul yid du 'ong ba'ang mi 'ong bar 'gyur ba dang /
dus tshigs phyin ci log tu gyur pas sos dus zla bas kyang sreg cing dgun nyi ma'ang bsil bas grang reg mi bzod pa sogs sdug bsngal bzod blags med do //
nang gi sgrib pa can rnams ni /
bza' btung cung zad rnyed pa zos pa na khong du slebs ma thag mer gyur nas nang khrol kun gzhob thul gyis sreg cing /
kha sna gsus pa sogs nas me lce dud par bcas pa 'thul ba dang /
spyi mthun gyi sgrib pa can ni /
zas skom ma myong bas kha lus thams cad bskams shing /
rgyu ma rgal tshigs la 'byar ba /
skra zing zing por 'dzings pa /
mgrin pa gzhu rgyud lta bu dang /
rkang lag 'jag ma ltar gyur pa /
tsha grang gis gdungs pas kha dog ni sngo la ham pa /
bza' btung cung zad rnyed kyang kha khab mig tsam dang mid pa rta rnga ltar phra bas dang por mi 'drongs shing khong du sleb pa na khog pa yul ljongs ltar che bas mi khengs /
kha cig kha byil byil pos bza' btung khog par 'gro sa med pa dang /
kha'i dug gis chu klung yang skem par byed /
rtag tu bkres skom gyi sdug bsngal bzod thabs med pa yin te /
slob spring las /
khab mig tsam gyi kha la dpag tshad mang 'jigs pa'i //
lto chen nyam thag rgya mtsho chen po'i chu 'thungs kyang //
mgul phugs yangs pa nyid du phyin par ma gyur pa /
kha yi dug gis chu yi rlan yang bskams par 'gyur //
zhes gsungs shing /
tshe tshad ni mi lo khri dang lnga stong gi bar thub bo //
ngan song gi gnas gsum pa dud 'gro'i sdug bsngal yang byings na gnas pa ni /
che bas chung ba za ba /
chung bas che ba 'bigs pa /
gcig la mang po rub nas za zhing /
mang po gcig kho nas za ba /
klu rnams la nyin re zhing bye tshan gyis sreg cing mkha' lding gi 'jigs pa dang /
kha 'thor ba sa gzhi ri klung kun na yod pa'i bya dang ri dwags phyugs lug la sogs pa 'di dag kyang gcig gis gcig za ba dang /
'tshe ba dang /
sha lpags rus pa'i ched du mi rnams kyis rang dbang med par gsod pa dang /
gzhan yang khal mi theg bzhin du 'gel ba /
rmos rmo ba /
zho bzho ba /
bal 'thog pa /
spu 'breg pa /
'ded pa /
brdung ba sogs bkol spyod kyi sdug bsngal dang /
thun mong du glen lkugs kyi sdug bsngal sogs bsam gyis mi khyab /
tshe ni ring thung mtha' gcig tu ma nges shing /
ring shos kha cig bskal pa'i bar du sdug bsngal myong ba'ang yod do //
de yang rang cag rnams sngar yang ngan song gi gnas gsum po 'dir lan grangs du ma skyes te sdug bsngal 'di ma myong bya ba gcig med de myong /
da lan yang sngar gyi las ngan rgyud la yod pa'i steng du tshe 'di blos ma thongs pas 'di'i ched du mi bya ba med pa gcig byas pas phyis kyang 'gro sa thur las med /
myong rgyu sdug bsngal las med pas /
da lta nyin gcig gi tsha grang bkres skom cung zad re yang mi bzod na /
dmyal ba'i tsha grang dang /
yi dwags kyi bkres skom /
dud 'gro'i bkol spyod la sogs pa ngan 'gro'i sdug bsngal yun ring la bzod blags med pa de dag bzod par 'dug gam snyam du drag tu bsam par bya'o //
yang dge ba'i las kyis bde 'gror skye na mtho ris kyi bde ba la longs spyod du yod pa'i phyir de tsam gyis chog gam snyams na /
me che chung gang gis kyang sreg pa las ma 'das pa bzhin du 'khor ba mtho dman gang du skyes kyang sdug bsngal gyi rang bzhin can yin pas /
ngan song gsum na sdug bsngal gyi sdug bsngal me'i 'obs ltar bzod dka' bar ma zad mtho ris na yang bde ba med de /
'di ltar mi'i gnas na'ang /
che chung thams cad la rang rang gi bongs dang sbyar ba'i sdug bsngal re so sor yod cing khyad par spyi mthun la skye rga na 'chi'i sdug bsngal dang /
dbul phongs 'byor gud /
'du 'bral /
brdeg brdung /
gsod gcod sogs bsam gyis mi khyab /
lha ma yin rnams la'ang /
gzhan gyi dpal la phrag dog pas rtag tu phan tshun rtsod pa dang /
'khrug pa dang /
lus rmas pa dang /
yan lag chad pa dang /
gsod pa dang /
g.yul nyes pa sogs 'thab rtsod kyi sdug bsngal dpag tu med do //
'dod pa'i lha la'ang 'dod pas myos shing bag med pas 'chi 'pho ltung byed kyi sdug bsngal nya bye tshan la bsgres pa lta bu'i lha'i zhag bdun myong dgos pa dang /
'thab rtsod la sogs pa'i sdug bsngal yang yod do /
khams gong ma gnyis na re zhig sdug bsngal drag pos gzir ba med kyang 'gyur ba'i sdug bsngal bya nam mkha' la 'phur ba cis kyang sa la 'bab pa bzhin du zag bcas kyi dge ba'i 'phen shugs zad nas slar ngan 'gror lhung nas sdug bsngal drag po myong dgos te /
bshes spring las /
lha yul 'dod bde shin tu chen po dang //
tshangs nyid chags bral bde ba thob nas slar //
mnar med me yi bud shing gyur pa yi //
sdug bsngal rgyun mi chad pa brten 'tshal lo //
zhes so //
gzhan yang spyir khyab pa 'du byed kyi sdug bsngal gyad kyi sgyu rtsal lam dug can gyi zas la spyod pa lta bu 'du byed thams cad rkyen khar las pas rtag tu rang dbang dang bral ba'i mtshan nyid can gyi sdug bsngal te /
bzhi brgya pa las /
las ni 'bad pas byed 'gyur zhing //
byas zin 'bad pa med par 'jig
/ces gsungs so //
des na khams gsum 'khor ba'i gnas 'di na mtho dman gang du skyes kyang zug gzer rgyun mi chad pa'i nad pa ltar bde ba'i go skabs skad cig tsam yang mi 'dug pas /
nag can btson dong nas 'bros pa ltar /
da res 'di nas nges par thar pa zhig bya snyam du 'khor ba la zhe thag pa nas skyo ba bskyed dgos te /
slob dpon chen pos /
'jig rten bya bar brtson yang zin pa med :
chos la 'bad na las thabs myur du zin :
'khor ba'i bya ba legs kyang tha mar 'phung :
dam chos spyad pa'i 'bras bu nyams mi srid :
las nyon bag chags thog ma med dus nas :
goms shing rgyud la bar med gsog pa ste :
de yi dbang gis 'khrul snang 'khor bar 'khyams :
'di tsam dus na thar zhes tshad bzung med :
'chi ba'i tshe na dran yang rab tu phyis :
mgo bo chad la sman gyis phan med bzhin :
de phyir 'khor ba'i sdug bsngal yongs shes nas :
zhi ba'i lam la yang dag 'dzeg pa'i phyir :
byams dang snying rjes 'gro kun rjes skyong zhing :
stong nyid snying rje zung 'jug sgom par mdzod :
ces dang /
grub chen me long gi zhal nas /
'khor ba'i sdug bsngal soms mdzod la //
'bungs gsum dam pa'i chos la thon //
mi lus don can 'ong ste mchi //
zhes gsungs pa rnams la nges shes bskyed nas bya ba btang ste dam pa'i chos la nyams len bya'o //
lnga pa theg pa spyi'i rmang rdo skyabs 'gro'i khrid ni /
gnad thems las /
sdug bsngal de las mkha' mnyam 'gro :
thar phyir log pa'i lam spangs nas :
dkon mchog gsum po skyabs su bsten :
dben par bde ba'i stan la 'dug :
rang sems rnal phab 'di ltar bsam :
mdun gyi nam mkhar dpag bsam shing :
rab tu rgyas pa'i snying po la :
seng khri pad+ma nyi zla'i steng :
rtsa ba'i bla ma rdo rje 'chang :
brgyud pa'i bla ma rnams kyis bskor :
mdun du yi dam dkyil 'khor lha :
g.yas su sangs rgyas dkon mchog ste :
rgyab tu dam chos dge 'dun g.yon :
mtha' skor mkha' 'gro chos skyong sogs :
sprin phung gtibs pa lta bur bsam :
ma gyur 'gro dang lhan cig tu :
gus pa'i yid kyis skyabs 'gro bya :
zhes gsungs te /
de yang rang la 'jigs skrag gang yang med cing rang dbang thob par yod na gang la'ang skyabs 'tshol mi dgos na'ang /
rang cag rnams de ltar ma yin te /
thog ma med pa nas ma rig pa'i mun pa 'thib pos non te 'jigs rung 'khor ba'i btson dong du lhungs /
sgo gsum 'dod pa'i zhags pas ni bcings /
bdag tu 'dzin pa'i lcags sgrog gis bsdams /
las nyon gyi mtshon chas ni bsnun /
rga na dang 'byor gud kyi chad pas ni gcod /
mthar 'chi bdag gi khrims rar dbang med du khrid nas ngan song gi gshed ma la gtod par 'dug pas /
'di las skyob nus pa ni dkon mchog rin po che rnam pa gsum ma gtogs gzhan su yang med pas bslu ba med pa'i skyabs ni dkon mchog gsum du nges te /
slob dpon chen pos /
'khor ba'i dpon 'di ji ltar bzang yang bslu :
skyabs gnas dkon mchog gsum la bslu ba med :
ces dang /
grub chen me long gis /
'gran zla med pa'i dkon mchog la //
blo snying brang gsum rgyun du 'khol //
bslu med ci bsam 'grub nas mchi //
zhes gsungs pa'i phyir dkon mchog rin po che rnam pa gsum kho na la skyabs dang ra mda' zhu snyam du zhe thag pa nas bsams la skyabs su 'gro ste /
dben pa'i gnas su bde ba'i stan la lus gnad bde lugs su bsrang /
sems rnal du phab ste /
rang gang na gnas pa'i sa phyogs 'di nyid rin po che'i rang bzhin las grub pa lag mthil ltar mnyam zhing 'jam la yid du 'ong ba'i zhing khams rnam par dag pa /
yangs shing rgya che bar gyur pa'i dbus su /
dpag bsam gyi sdong po yal ga lo 'dab me tog 'bras bu phun sum tshogs pa rab tu rgyas pa rang gi mdun gyi nam mkha' khyab pa /
de'i yal ga dbus dang phyogs bzhir gyes pa'i dbus kyi snying po la seng ge chen po brgyad kyis bteg pa'i rin po che'i khri sna tshogs pad+ma dang nyi zla brtsegs pa'i gdan mtho zhing yangs pa'i dbus su /
rtsa ba'i bla ma mtshan rdzogs rdo rje 'chang dmar po'i rnam pa can la brgyud pa'i bla ma rnams kyis bskor ba dkon mchog kun 'dus kyi ngo bor bzhugs par bsam /
phyogs bzhir gyes pa'i yal ga bzhi la seng khri pad+ma nyi zla brtsegs pa'i gdan mtho zhing rgya che ba re re gsal btab ste /
bla ma'i mdun phyogs kyi gdan stengs su khyad par gyi sangs rgyas dkon mchog yi dam dkyil 'khor gyi lha tshogs rnams dang /
g.yas kyi gdan la spyi khyab kyi sangs rgyas dkon mchog bcom ldan 'das thub pa'i dbang po sogs phyogs bcu dus gsum gyi sangs rgyas mchog gi sprul sku rnams dang /
rgyab kyi gdan la chos dkon mchog rnams rnam pa glegs bam brtsegs pa'i tshul can /
g.yon gyi gdan la spyi khyab kyi dge 'dun dkon mchog byang chub sems dpa' dang nyan rang 'phags pa rnams dang /
de thams cad kyi mtha' skor du khyad par gyi dge 'dun mkha' 'gro chos skyong srung ma ye shes kyi spyan mnga' ba'i tshogs thams cad sprin phung gtibs pa ltar bdag la skyob pa'i tshul du bzhugs par bsam /
de nas rang gi g.yas su pha /
g.yon du ma sogs sa gzhi thams cad dgra gnyen phyogs ris med pa'i rigs drug gi sems can sa chen po'i dreg pa ltar gang bar bsams nas /
rang gis byang drangs te /
thams cad kyang lus gus pas thal mo sbyar /
ngag gus pas skyabs 'gro'i tshig 'ur ding ding 'don /
yid gus pas dus 'di nas bzung ste byang chub snying po la mchis kyi bar de srid du re sa ltos sa skyabs gnas dam pa khyed rnams ma gtogs gzhan med snyam du blo snying brang gsum dkon mchog gsum la ling gis bkal te mos gus kyi gdung shugs drag pos skyabs 'gro byed par bsam zhing /
khyad par sems can thams cad la snying rje chen pos kun nas bslangs te 'di rnams 'jigs rung 'khor ba'i sdug bsngal las skyob tu gsol snyam pas ngag tu /
na mo :
bdag sogs 'gro kun byang chub bar :
bla ma sangs rgyas dam pa'i chos :
tshogs mchog bde gshegs dkyil 'khor lha :
mkha' 'gror bcas la skyabs su mchi :
zhes brgya stong la sogs pa blo dang 'dre nges su 'bad nas /
thun bsdu ba na skyabs yul rnams kyi sku las 'od zer byung ba reg pa tsam gyis bdag gzhan gyi sdig sgrib thams cad sbyangs te /
sems can thams cad 'ur ding gis dag pa'i zhing du song /
skyabs yul rnams 'od du ltem gyis zhu nas rang la thim par bsam la /
dge ba 'di yis skye bo kun //
zhes sogs ji ltar rigs pas dge ba bsngo'o //
nyal ba'i tshe na dmigs pa'i rten ma bshig par de nyid la mgo phyogs pas nyal bar mos te /
mos gus bsgom bzhin pas gnyid du 'gro bar bya'o //
skyabs 'gro'i go don dang song ba'i phan yon bslab bya dang bcas pa rnams kyang spro na ji ltar rigs pa bshad do //
drug pa theg chen gyi rtsa ba sems bskyed pa'i khrid ni /
gnad thems las /
skyabs song dman pa'i lam nyid las :
ldog phyir byang chub sems bskyed bya :
zhes gsungs te /
de yang phyogs bcu gang nas gzhal kyang nam mkha' la mtha' med pa ltar 'jig rten gyi khams la'ang mtha' med /
de thams cad rigs drug gi sems can gyis go mtshams med par khyab /
sems can de rnams thams cad kyis bdag gi pha ma ma byas pa ni gcig kyang med de lan grangs dpag tu med pa zhig byas nas phan tshad med pa btags shing /
gnod pa tshad med pa las skyob pa'i drin can sha stag yin /
de thams cad 'dod pa bde ba 'dod kyang thabs mi mkhas pas sgrub pa sdug bsngal kho na sgrub ste /
zhe 'dod dang lag len phyin ci log tu gyur pa'i smyon pa 'di rnams snying re rje snyam du rkang dang snying gas gas su sdod mi zug pa tsam du snying rje bskyed nas /
da 'di rnams 'khor ba'i sdug bsngal las drangs nas thar pa bla na med pa rdzogs pa'i sangs rgyas kyi sa la myur du 'god par bya /
de'i nus pa da lta bdag la mi 'dug pas bdag gis 'gro kun sgrol nus pa'i sangs rgyas kyi go 'phang myur du thob par bya /
de'i ched du zab lam rdo rje gsum gyi rnal 'byor nyams su blang snyam pa'i 'dun pa brkam brkam pa bskyed nas ngag tu /
brgal dka' srid pa'i rgya mtsho las :
mkha' mnyam 'gro rnams bsgral ba'i phyir :
bla med rdzogs pa'i byang chub sems :
dam pa bdag gis bskyed par bgyi :
zhes brgya stong la sogs pa snying thag pa nas brjod cing /
dbugs 'byung 'jug dang sbyar nas sems can thams cad kyi sdig pa dang sdug bsngal thams cad bdag la smin par gyur cig
/bdag gi dge ba dang bde ba thams cad sems can rnams la smin par gyur cig
/ces smon lam rgya cher gdab ste snying rje'i rtsal 'don no //
de ltar byams snying rje byang chub kyi sems dar drags la yun ring ba bsgoms nas mthar mi dmigs pa'i ngang la dar gcig glod la dge ba bsngo'o //
'dir yang spro na byams snying rje byang chub sems kyi go don dang phan yon bslab bya rnams lung dang sbyar nas rgya cher bshad do //
gnyis pa thun mong ma yin pa'i sngon 'gro ni /
rtsa bar /
sgrib sbyong rdor sems bsnyen pa dang :
tshogs gsag bla ma'i rnal 'byor bsgom :
dbang blang rgyud sbyangs zab mo'i gnad :
ces pa'i don la dmigs skor gsum ste /
sdig sgrib sbyong ba rdor sems sgom bzlas kyi khrid /
tshogs gsag pa maN+Dal gyi khrid /
byin rlabs myur du 'jug pa bla ma'i rnal 'byor gyi khrid rnams so //
dang po ni /
gnad thems las /
sdig sbyong phyir du lhag pa'i lha :
rdo rje sems dpa'i sgom bzlas bya :
rang gi spyi bor pad zla'i steng :
hU~M las rdo rje sems dpa' che :
dung mdog zhal gcig phyag gnyis pa :
rdor dril 'dzin pas yum la 'khyud :
dar dang rin chen rgyan gyis brgyan :
thugs kar zla steng rdo rje la :
hU~M mtshan yig brgya'i phreng bas bskor :
de las byang sems bdud rtsi'i rgyun :
babs pas sdig sgrib nyes ltung kun :
dag par bsams nas bzlas pa bya :
zhes gsungs te /
rang gi spyi bor pad+ma dang zla ba'i dkyil 'khor gyi steng du hU~M yig dkar po gsal zhing 'tsher ba /
de yongs su gyur pa las rtsa ba'i bla ma dang gnyis su med pa'i bcom ldan 'das dpal rdo rje sems dpa' sku mdog dung ltar dkar ba /
nor bu chu shel ltar dwangs shing 'tsher ba /
zhal gcig phyag gnyis pa g.yas rdo rje thugs kar 'dzin cing g.yon dril bu dkur brten pas yum snyems ma dkar mo gri gug dang thod pa 'dzin par 'khyud pa /
zhabs sems skyil can /
gnyis ka'ang dar dang rin po che'i rgyan sna tshogs kyis brgyan cing bde stong zung 'jug gi ngo bor bzhugs par bsam /
de nas thugs kar zla ba'i dkyil 'khor gyi steng du shel gyi rdo rje rtse lnga pa dkar zhing gsal ba 'greng stabs su bslang pa'i lte bar hU~M yig dkar po rtag tu 'char ba /
de'i mtha' skor du mdun nas brtsam ste yi ge brgya pa'i yig 'bru rnams dngul chu'i mdog lta bu skya khrom khrom g.yas bskor du 'khod par bsam la /
tshe rabs thog ma med pa nas bsags pa'i sdig sgrib nyes ltung gi tshogs la gnong zhing 'gyod /
phyin chad 'chi ba srog la babs kyang mi bgyid snyam pa'i 'gyod sdom gyi bsam pa drag po dang ldan pa'i sgo nas spyi bo'i bla ma rdo rje sems dpa' nyid dus gsum sangs rgyas thams cad kyi ngo bor bltas la /
mos gus tshad med pa mchi ma 'brul pa tsam bskyed nas /
thugs ka'i sngags phreng la klog pa'i tshul gyis dmigs pa gtad de /
gtso bor bla ma rdo rje sems dpa' mkhyen snyam pas gsol 'debs kyi tshul du /
oM badzra satwa sa ma ya ma nu pA la ya 
badzra satwa twe no pa tiSh+Tha dr-i D+ho me b+ha ba :
su to Sh+yo me b+ha ba 
a nu rak+to me b+ha ba 
su po Sh+yo me b+ha ba 
sarba sid+d+hi m+me pra yats+tsha :
sarba karma su tsa me 
tsit+taM shrI ya ku ru hU~M 
ha ha ha ha ho :
b+ha ga wAn 
sarba ta thA ga ta badzra mA me muny+tsa badzrI b+ha wa ma hA sa ma ya satwa A:
zhes bzlas pas /
thugs ka'i hU~M yig sngags phreng dang bcas pa las bdud rtsi'i rgyun dngul chu'i kha dog lta bu skya chi li li babs te /
rang gi spyi bo tshangs pa'i bu ga nas zhugs pas phu chu drag pos thal ba bdas pa ltar nad gdon sdig sgrib thams cad dud khu dang rnag khrag dang srog chags phra mo la sogs pa'i rnam par bshang lam dang chu lam dang /
ba spu'i bu ga thams cad nas nyil nyil thon par bsam la /
brgya stong la sogs pa ci nus bzlas pa'i mthar /
mgon po bdag ni mi shes rmongs pa yis //
dam tshig las ni 'gal zhing nyams //
bla ma mgon pos skyabs mdzod cig
/gtso bo rdo rje 'dzin pa ste //
thugs rje chen po'i bdag nyid can //
'gro ba'i gtso la bdag skyabs mchi //
sku gsung thugs rtsa ba dang yan lag gi dam tshig nyams chag thams cad mthol zhing bshags so //
sdig sgrib nyes ltung dri ma'i tshogs thams cad byang zhing dag par mdzad du gsol /
zhes gsol ba btab pas rang lus dri ma med pa shel sgong ltar gyur pa'i cha thams cad bdud rtsi'i rgyun des skya mer gyis khengs /
sdig sgrib thams cad sangs kyis dag
/rdo rje sems dpa' thugs dgyes pas zhal 'dzum pa mdzad de /
rigs kyi bu khyod kyi sdig sgrib nyes ltung thams cad dag pa yin no //
zhes gsung zhing rdor sems yab yum 'od du zhu ba rang la bstim ste /
'khor gsum yongs dag brjod bral bde ba chen po'i ngang la lhod kyis glod nas bzhag cing mthar /
dge ba 'di yis myur du bdag
/rdo rje sems dpa' 'grub gyur nas //
zhes sogs kyis dge ba bsngo /
'di nyid sdig sgrib dag pa'i rtags ma byung gi bar sems shin tu 'jur pas bzla dgos te /
slob dpon chen pos /
gzhan du yengs par gyur na ni :
bskal par bzlas kyang 'bras mi 'byin :
zhes gsungs pas dmigs pa gcun la ma yengs pa gal che'o //
rtags ni dngos su rig pa dwangs pa /
lus yang ba dang /
dad pa dang nges 'byung rtsol med du skye ba la sogs pa dang /
nyams sam rmi lam ci rigs par 'khru skyugs dang /
khrus byas pa dang /
gos dkar gyon pa dang /
chu chen brgal ba dang /
mkha' la 'phur ba dang /
nyi zla shar ba sogs sdig pa 'dag pa'i rtags dang /
lus las rngul dang rnag khrag chu ser 'thon pa sogs nad don pa'i rtags dang /
grog sbur sogs srog chags phra mo 'thon pa byung na gdon don pa'i rtags so //
skabs 'di dag tu'ang spro na sdig pa'i nyes dmigs dang stobs bzhi'i go don sogs kyang bshad par bya'o //
gnyis pa tshogs gsag pa maN+Dal gyi khrid ni /
gnad thems las /
tshogs zhing skyabs yul bzhin du bsgom :
dngos su 'byor dang yid sprul pa'i :
phyi nang gsang ba'i maN+Dal rnams :
gus pa'i blo yis dbul bar bya :
zhes gsungs te /
mdun gyi nam mkhar bla ma yi dam sangs rgyas chos dang dge 'dun mkha' 'gro chos skyong rnams skyabs yul gyi skabs ltar gsal btab nas /
dngos su rin po che la sogs pa'i maN+Dal legs par phyis la dri bzang dang ba byung gi chus byug
/me tog gi tshom bu so bdun nam bdun lag len ltar bkod bzhin par /
yid kyis dbang chen gyi sa gzhi la brten pa'i lhun po gling bzhi ri mtsho khor yug dang bcas pa /
gling rnams kyi steng du nyi zla gza' skar sogs srid rtse man chad khams gsum yongs su rdzogs pa'i 'jig rten gyi khams 'di lha mi'i longs spyod phun sum tshogs pas gang bar dmigs te 'bul ba phyi'i maN+Dal /
rang gis yongs su bzung ba'i bu dang chung ma 'khor g.yog longs spyod sogs gces dgu ma lus pa gcig tu bsdus nas ltos med du 'bul ba ni nang gi maN+Dal /
rang gi lus 'di rin po che sna tshogs kyi 'byung gnas su dmigs te zhen pa med par 'bul ba gsang ba'i maN+Dal te thams cad kyang 'khor gsum yongs dag bde ba chen po'i ngang las mi 'da' ba'i shes rab kyis zin par byas la ngag tu /
chos dbyings rang byung rol pa'i rtsal :
phyi nang snod bcud snang srid chos :
khyab brdal zhing khams mchod sprin bcas :
'khor gsum yongs dag nyid du 'bul :
sarba pU dza rat+na ma d+ha la hU~M:
zhes brgya stong la sogs pa ci nus snying thag pa nas phul la myur du sangs rgyas thob pa dang nyams rtogs khyad par can skye bar gsol ba gdab mthar /
tshogs zhing mchod rdzas dang bcas pa 'od du zhu nas rang la bstim ste dge ba bsngo'o //
rtags seng khri la 'dug pa dang /
cod pan bcings pa /
skye bo mang pos phyag 'bul ba sogs nyams sam rmi lam du ci rigs ma byung gi bar du 'bad cing thun mtshams su phyag dang mchod pa sogs sgo du ma nas bsod nams kyi tshogs gsag
/spro na snod bcud kyi bkod pa dang maN+Dal gyi phan yon sogs bshad par bya'o //
gsum pa byin rlabs myur du 'jug pa bla ma'i rnal 'byor gyi khrid ni /
gnad thems las /
skyabs kun snying po bla ma yi :
rnal 'byor lam la 'jug par bya :
dag gsal ye shes 'od lnga'i klong :
seng khri pad+ma nyi zla'i steng :
rtsa ba'i bla ma rdo rje 'chang :
zhal gcig phyag gnyis rdor dril 'dzin :
mtshan dpe'i gzi byin rab tu 'bar :
dar dang rin chen rgyan gyis brgyan :
dgyes 'dzum 'od zer spro ba'i sku :
rdo rje skyil krung lham mer bzhugs :
mtha' skor brgyud pa'i bla ma dang :
yi dam sangs rgyas byang chub sems :
'phags pa nyan rang chos srung tshogs :
mngon sum lta bur bzhugs par bsam :
shin tu dad cing gus pa yis :
yan lag bdun po rnam dag bya :
zhes gsungs te /
rang gnas sa phyogs thams cad dag pa'i zhing khams rnam dag tu gyur pa'i mdun gyi nam mkha'i gnas su /
dri ma med pas dag cing mi sgrib par gsal ba'i ye shes lnga'i rang mdangs 'od lnga 'khrugs pa'i klong na seng khri pad+ma nyi zla'i gdan la /
drin can rtsa ba'i bla ma rdo rje 'chang sku mdog dmar po zhal gcig phyag gnyis rdo rje dang dril bu thugs kar bsnol nas 'dzin pa /
zhabs rdo rje'i skyil mo krung gis bzhugs pa /
sku la mtshan bzang po sum cu rtsa gnyis dang /
dpe byad bzang po brgyad cus spras pa /
dar dang rin po che'i rgyan thams cad kyis brgyan pa /
gsung yan lag drug cu'i chos sgra sgrog pa /
thugs ting nge 'dzin gyi sgo brgya phrag du ma la snyoms par 'jug pa /
rang la dgyes pa'i zhal 'dzum mdangs dang ldan pa /
shin tu dwangs pa'i sku las dri ma med pa'i 'od zer mtha' yas pa spro ba /
sgyu ma lta bu'i sku can sangs rgyas thams cad 'dus pa'i ngo bor lham mer bzhugs pa /
de'i mtha' skor du brgyud pa'i bla ma rnams dang /
yi dam dkyil 'khor gyi lha tshogs /
sangs rgyas dang byang chub sems dpa'/
'phags pa nyan thos dang rang sangs rgyas /
chos skyong srung ma'i tshogs thams cad mngon sum pa lta bur bkra lam gyis bzhugs par bsam mo //
de nas slob dpon chen pos /
bla ma bde gshegs 'dus pa'i sku :
dkon mchog gsum gyi rang bzhin la :
zhes gsungs pa ltar bla ma ni phyogs bcu dus gsum gyi sangs rgyas thams cad 'dus pa'i ngo bo /
sku dge 'dun /
gsung dam chos /
thugs sangs rgyas kun 'dus kyi rang bzhin can yin par ma zad /
bdag la sangs rgyas rnams kyi zhal mjal ba dang gsung dngos su thos pa'i skal pa med pa'i dus 'dir /
de rnams kyis mdzad rgyu bla ma dam pas mdzad de rang rgyud la sangs rgyas kyi byin rlabs ster bar mdzad pa po yin pa'i phyir /
rang re'i snang ngor sangs rgyas kun las kyang lhag cing bka' drin che snyam du blo sna mos gus su hril gyis dril te /
lus zhing gi rdul snyed ltar sprul nas sems can rnams dang lhan cig pas phyag 'tshal ba dang /
mchod sprin mtha' yas pa spros te 'bul ba /
nyes byas la dug 'thungs pa lta bu'i 'gyod sdom gyis mthol bshags /
rmad du byung ba'i mdzad pa la yi rang ba /
gzugs sku mya ngan las mi 'da' bar gsol ba 'debs pa /
chos 'khor bskor bar bskul ba /
'dis mtshon pa'i bdag gzhan gyi dge ba thams cad bla na med pa'i byang chub tu bsngo ba ste /
don bsam bzhin par ngag tu /
sras bcas rgyal ba 'khor bcas la :
gus pas btud de phyag 'tshal lo :
phyi nang gsang ba bla med pa'i :
mchod pa kun gyis yang dag mchod :
tshe rabs thog med nas byas pa'i :
sdig pa'i las rnams mthol zhing bshags :
sems can kun la phan mdzad pa'i :
dge ba kun la yi rang ngo :
sangs rgyas mya ngan 'da' bzhed gang :
bskal pa rgya mtshor bzhugs su gsol :
gdul bya'i bsam pa ji bzhin du :
chos kyi 'khor lo bskor bar bskul :
bsod nams gang zhig bgyis pa rnams :
thams cad byang chub chen por bsngo :
zhes ci nus brjod /
de nas lce btsun chen po'i mgur las /
bla ma la gdung ba skyes tsa na //
nyams dang byin rlabs skye bar nges //
zhes gsungs pa ltar bla ma sangs rgyas su shes pa'i yon tan dang bka' drin dran pas blo sna mos gus kyis phrogs pa'i gdung shugs snying gi dkyil rkang gi khong /
rus pa'i gting nas rkam rkam pa bskyed de /
ci byed khyed shes kyi re ltos ling gis bskyur la /
rang gis byang drangs te sems can thams cad kyis kyang gsol ba chig dril du 'debs par mos pa'i sems bskyed rnam par dag pa dang ldan pas ngag tu /
skye med spros bral chos dbyings pho brang du :
rang bzhin rnam dag gdod ma'i mgon po mchog :
kun bzang chos sku snang ba mtha' yas la :
gsol ba 'debs so bdag rgyud byin gyis rlobs :
gsal mdangs 'gag med rdo rje dbyings kyi zhing :
lhun grub 'od gsal bde chen sgyu ma'i sku :
longs spyod rdzogs sku thugs rje chen po la :
gsol ba 'debs so bdag rgyud byin gyis rlobs :
gang 'dul der snang thugs rje'i pho brang du :
ma 'gags rang shar 'gro 'dul sprul pa'i sku :
o rgyan slob dpon pad+ma 'byung gnas la :
gsol ba 'debs so bdag rgyud byin gyis rlobs :
thugs rjes 'gro ba 'dul ba'i pho brang du :
ji lta ji snyed chos kun mkhyen cing gzigs :
sgra bsgyur lo chen bai ro tsa na la :
gsol ba 'debs so bdag rgyud byin gyis rlobs :
zag med bde chen rdo rje'i pho brang du :
mchog gi sa brnyes mkhar chen mtsho rgyal dang :
mnga' bdag tshangs pa lha yi me tog la :
gsol ba 'debs so bdag rgyud byin gyis rlobs :
gsang chen smin grol chos kyi pho brang du :
zab mo'i lam la skal ldan 'dren mdzad pa :
rig 'dzin bla ma 'gyur med rdo rje la :
gsol ba 'debs so bdag rgyud byin gyis rlobs :
deng nas bdag sogs mkha' mnyam 'gro ba kun :
sems dang sems nyid bde chen chos sku'i klong :
gdod ma'i dbyings su mngon par byang chub nas :
mtha' yas 'gro kun 'dren par byin gyis rlobs :
zhes ci tsam nus nus bskyar gyin gsol ba drag tu btab la /
mthar dbang blang ba ni /
zhes pas gsol btab bla ma yi :
gnas gsum 'bru gsum gnas pa las :
dkar dmar sngo ba'i 'od zer 'phros :
bdag gi gnas gsum thim pa yis :
dbang bzhi thob nas sgrib bzhi sbyangs :
sku bzhi mngon du gyur par bsam :
zhes pas bla ma'i dpral bar oM dkar po /
mgrin par AHdmar po /
thugs kar hU~M sngon po rnams dus gsum sangs rgyas thams cad kyi sku gsung thugs kyi ngo bor bzhugs /
oM las 'od zer dkar po 'phros /
rang gi dpral bar thim pas /
lus sgrib sbyangs /
bum dbang thob /
sku rdo rje sprul pa'i sku'i go 'phang mngon du byas /
AHlas 'od zer dmar po 'phros /
rang gi mgrin par thim pas /
ngag sgrib sbyangs /
gsang dbang thob /
gsung rdo rje longs spyod rdzogs sku'i go 'phang mngon du byas /
hU~M las 'od zer sngon po 'phros /
rang gi snying gar thim pas /
yid sgrib sbyangs /
sher dbang thob /
thugs rdo rje chos kyi sku'i go 'phang mngon du byas /
slar yang gnas gsum gyi yi ge las rang mdog gi 'od zer 'phros /
rang gi gnas gsum du thim pas /
sgo gsum gyi sgrib pa bag chags dang bcas pa sbyangs /
dbang bzhi pa thob /
ye shes rdo rje ngo bo nyid sku'i go 'phang mngon du byas par bsam mo //
slar yang mos gus gdung shugs drag po'i yid kyis gsol ba btab pas /
brgyud pa'i bla ma sangs rgyas byang sems sogs 'khor gyi tshul du bzhugs pa rnams rtsa ba'i bla ma nyid kyi skur thim /
de nyid shin tu dgyes pa'i nyams kyis rang gi spyi bor byon nas 'od du zhu ste rang la thim /
rang sems bla ma dang dbyer med pa'i ngang la dar gcig mnyam par gzhag rjes /
skye ba kun tu yang dag bla ma dang //
zhes sogs kyi bsngo ba dang shis brjod kyang bya'o //
'di ni byin rlabs dngos su 'beb pa dang rtogs pa shugs la 'char zhing /
lam gyi bar chad sel ba gegs dang gol sa chod pa sogs byin rlabs dngos grub kyi gnad dam pa yin pas brtson pa chen pos nyams su blang dgos te /
rdo rje theg pa'i lam gyi yon tan thams cad kyi rtsa ba bla ma dam pa'i byin rlabs kho na la rag lus pa'i phyir ro //
des na 'dir yang bla ma'i mos gus lam du khyer tshul dang /
mos gus kyi phan yon /
bla ma ji ltar bsten tshul sogs kyang zab mo'i lung dang sbyar te zhib tu bshad pas nges shes bskyed par bya'o //
de dag ni spyi'i sngon 'gro'o //
bde gshegs kun 'dus zab lam gyi //
sgo 'byed sngon 'gro'i zin thun 'di //
d+harma shrIs spel ba'i dges //
'gro kun lam 'di'i snod rung shog //
/
