\u0f01\u0f83:
bla ma'i thugs sgrub bar chad kun sel las :
phrin las snying po'i rnal 'byor bzhugs so :
bla ma sku gsum lha la 'dud :
de nyid sgrub pa'i snying po ni :
dben par bde ba'i stan la 'dug :
sbyor dngos rjes kyis nyams su blang :
sa ma ya :
dang po sbyor ba'i las rim ni :
na mo :
bdag dang mkha' mnyam sems can ma lus kun :
skyabs kyi mchog gyur rnams la skyabs su mchi :
smon dang 'jug pa'i byang chub sems bskyed nas :
sku gsum bla ma'i go 'phang bsgrub par bgyi :
hU~M hrI:
gnyis snang 'khrul pa'i gdon bgegs 'byung po kun :
gtor ma 'di longs rang rang gnas su dengs :
gnyis med ye shes lha sngags chos sku'i ngang :
mtshams kyi dkyil 'khor rang bzhin lhun gyis grub :
hU~M hU~M hU~M badzra rak+Sha rak+Sha b+h+rU~M:
oM AHhU~M:
sku gsum bla ma'i lha tshogs dbyings nas bzhengs :
gnas 'dir byin phob dbang dang dngos grub stsol :
snang srid gzhir bzhengs mchod pa'i phyag rgya che :
kun bzang rnam 'phrul rgya mtshor byin gyis rlobs :
oM AHhU~M badzra gu ru d+he wa d+hA ki nI dz+nyA na A be sha ya a A:
hU~M hU~M hU~M:
oM sarba pU dza me g+ha AHhU~M:
sa ma ya :
gnyis pa dngos gzhi'i rnal 'byor ni :
a :
chos sku de bzhin nyid dbyings 'od gsal ngang :
longs sku 'gag med kun snang snying rje'i rtsal :
sprul sku rgyu yi ting 'dzin hrIHdkar po :
de las 'od 'phros snod bcud dngos 'dzin sbyangs :
'byung ba rim brtsegs rdo rje'i srung 'khor dbus :
b+h+rU~M las rin chen gzhal yas mtshan nyid rdzogs :
lte bar seng khri pad+ma nyi zla'i steng :
rang rig bde gshegs kun 'dus pad+ma 'byung :
dkar dmar mdangs ldan zhi 'dzum khros pa'i nyams :
pad zhwa gsang phod chos gos ber phyam gsol :
phyag g.yas rdo rje g.yon pas thod bum bsnams :
gsang ba'i yum mchog sbas tshul kha T+wAM 'khyud :
zhabs gnyis rol stabs 'od lnga'i klong na 'gying :
spyi bor longs sku spyan ras gzigs dbang dkar :
phyag bzhi thal sbyar shel phreng pad dkar 'dzin :
de yi spyi bor chos sku snang mtha' yas :
dmar po mnyam gzhag bdud rtsi'i tshe bum bsnams :
phyi rol 'dab bzhi pad+ma'i ge sar la :
shar du rgyal ba'i gdung 'dzin sku mdog dkar :
lho ru smra ba'i seng ge dkar gsal mdangs :
nub tu skyes mchog tshul bzang sku mdog ser :
byang du bdud kyi gshed chen dkar smug mdangs :
de yi phyi rim rin chen zur brgyad la :
shar du 'dzam gling rgyan mchog sku mdog mthing :
lho ru pad+ma 'byung gnas mthing gsal mdangs :
nub tu khyad par 'phags pa'i rig 'dzin dkar :
byang du rdzu 'phrul mthu chen dmar smug mdangs :
shar lhor rig 'dzin rdo rje drag rtsal dmar :
lho nub skal ldan 'dren mdzad mthing nag 'bar :
nub byang rak+sha thod phreng smug nag brjid :
byang shar bde chen rgyal po dmar gsal mdangs :
kun kyang gang 'dul rgyan dang cha lugs rdzogs :
sgo bzhir dpa' bo rigs bzhi yum dang bcas :
bar mtshams rtsa gsum chos srung sprin ltar gtibs :
snang stong zung 'jug ye shes sgyu ma'i sku :
rdo rje gsum gyi ngo bor lhun grub cing :
ye shes rigs lnga'i dbang mchog rdzogs par gyur :
oM AHhU~M:
oM hU~M trAM hrIHA:
a b+hi Shiny+tsa hU~M:
hU~M hrI:
yul gyi ming ni lho nub rnga yab gling :
sprul pa'i zhing mchog pad+ma drwa ba nas :
sku gsum dbyer med o rgyan thod phreng rtsal :
rab 'byams rtsa gsum rgya mtsho'i 'khor dang bcas :
mos pa'i gnas 'dir gdung bas spyan 'dren na :
thugs rje thugs dam dbang gis gshegs nas kyang :
bar chad kun sol mchog thun dngos grub stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
dzaHhU~M baM ho :
sa ma ya tiSh+Tha lhan :
hU~M hrI:
skye 'gag 'gyur med phrin las thams cad rdzogs :
rang byung thugs rjes 'gro ba ma lus sgrol :
yid bzhin nor ltar dngos grub char 'beb pa'i :
rig 'dzin 'dus pa'i tshogs la phyag 'tshal lo :
a ti pU ho :
pra tIts+tsha ho :
oM AHhU~M:
phyi mchod 'dod yon rgya mtsho sprin ltar gtibs :
nang mchod sman rag gtor tshogs bsam mi khyab :
gsang mchod bde stong zung 'jug ye shes dbyings :
'bul lo bzhes nas mchog thun dngos grub stsol :
oM badzra ar+g+haM pA d+yaM puSh+pe d+hU pe A lo ke gan+d+he nai bi d+yA shab+da sarba pany+tsa rak+ta ba liM ta ma hA pU dza AHhU~M:
hU~M hrI:
ngo bo 'od gsal chos sku'i ngang nyid las :
rang bzhin bde stong longs spyod rdzogs skur shar :
thugs rje gang 'dul sprul skus 'gro don mdzad :
dkyil 'khor lha tshogs rnams la phyag 'tshal bstod :
de nas dzapa? kyi rim pa ni :
hU~M hrI:
snying po byang chub sems kyi dkyil 'khor du :
ye shes sgyu mar rol pa'i lha tshogs rnams :
mi 'da' rdo rje'i dam tshig rjes dgongs la :
byin rlabs dbang dang dngos grub bstsal du gsol :
zhes bskul ting 'dzin rtse gcig pas :
spyi bo'i rigs bdag thugs ka nas :
'od 'phros 'khor 'das tshe bcud bsdus :
phyag gi bum pa'i nang du thim :
de las bdud rtsi'i rgyun babs pa :
bdag gi tshangs pa'i sgo nas zhugs :
lus gang nad gdon sdig sgrib dag :
dngos grub rnam gnyis thob par bsam :
oM a mA ra Ni dzI ban+ti ye swA hA:
bdag don byin rlabs bsdu ba'o :
'gro 'dul 'phags pa'i thugs ka nas :
'od 'phros rigs drug khams kun khyab :
so so'i nyon mongs drug sbyangs nas :
thugs rje chen po'i sku ru bsam :
oM ma Ni pad+me hU~M hrI:
gzhan don phrin las mkha' khyab bo :
rang nyid rigs 'dus bla ma yi :
thugs kar zla ba'i dkyil 'khor steng :
gser gyi rdo rje rtse lnga pa'i :
lte bar hrIHmthar sngags kyis bskor :
de las 'od 'phros 'phags pa mchod :
byin rlabs dngos grub rang la thim :
slar 'phros phyi snod dag pa'i zhing :
nang bcud 'gro kun lha yi sku :
sgrar grags rdo rje'i sngags kyi dbyangs :
dran rtog 'od gsal ye shes ngang :
gnyis med dkyil 'khor gcig tu bsam :
oM AHhU~M badzra gu ru pad+ma sid+d+hi hU~M:
zhes pa bdag gzhan gnyis med pa :
bskyed rdzogs zung 'jug bzlas pa 'o :
sa ma ya :
de ltar bsnyen pa sngon song nas :
sgrub dang bde chen bzlas pa ni :
bdag dang dkyil 'khor lha tshogs kyi :
sku las sku 'phros 'jig rten gang :
gsung gi dzapa? dbyangs sngags sgra sgrog :
thugs ni 'gyur med 'od gsal ngang :
phyogs dus rgyal ba mchod pas mnyes :
khams gsum 'gro ba'i don gnyis bsgrubs :
thams cad phyag rgya'i dkyil 'khor che :
bsam gyis mi khyab yongs rdzogs bsam :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
skabs su dbyangs kyi rta la bskyon :
res 'ga' hU~M gi glu dbyangs len :
khyad par rlung dang sbyar nas kyang :
bde chen rdo rje'i bzlas pa bya :
sa ma ya :
de nas las kyi sbyor ba ni :
rang gi thugs las 'od 'phros pas :
dpa' bo rigs bzhi'i thugs rgyud bskul :
sprul pa yang sprul 'jig rten khyab :
phrin las rnam bzhi lhun grub bsam :
ha ri ni sa ra tsa hri ya tsit+ta hrIM hrIM dza :
sarba sid+d+hi pha la hUM:
zhes bzlas so so'i kha bsgyur ni :
zhal gdams snying byang bzhin du sbyar :
sa ma ya :
rgya rgya rgya :
thun mtshams tshogs kyi mchod pa ni :
raM yaM khaM:
bdag nyid lhar gsal thugs ka'i sa bon las :
raM yaM khaM 'phros tshogs rdzas dngos 'dzin sbyangs :
'bru gsum 'od kyis ye shes bdud rtsir bsgyur :
'dod yon mchod sprin nam mkha' gang bar gyur :
oM AHhU~M:
hU~M hU~M hU~M:
bzhengs shig sku gsum rgyal ba rgya mtsho'i tshogs :
'od gsal spros dang bral ba'i ngang nyid las :
bdag cag tshogs gsag sgrib pa sbyang slad du :
ye shes sgyu mar rol bzhin gshegs su gsol :
badzra sa ma ya dzaHdza :
oM AHhU~M:
tshogs kyi ngo bo ye shes bdud rtsi'i sprin :
rnam pa 'dod yon lha mos nam mkha' gang :
zag med bde ba chen po'i longs spyod 'dis :
rtsa gsum dkyil 'khor lha tshogs mnyes gyur cig :
sarba ga Na tsakra pU dza ho :
ho :
thog med bsags pa'i sdig sgrib nyes ltung dang :
khyad par rtsa ba yan lag dam tshig las :
'gal zhing nyams par gyur pa thams cad kun :
'dod yon tshogs kyi mchod pas bskang zhing bshags :
sa ma ya shud+d+he a :
hU~M:
dpal chen thugs sprul rdo rje ging ka ras :
gzung 'dzin bdud bgegs tshogs rnams bkug cing bstims :
'od gsal dbyings su bsgral pa'i sha khrag rus :
rtsa gsum dkyil 'khor lha tshogs zhal du bstabs :
sarba big+h+nAn shA trUn mA ra ya kha kha khA hi khA hi :
ha ha hi hi hU~M hU~M phaT:
b+h+yo :
dpal gyi bka' nyan pho nya'i tshogs :
lhag ma'i longs spyod 'di gsol la :
sngon tshe g.yar dam bcas pa bzhin :
bar chad kun sol mthun rkyen spel :
ma ma hrIM hrIM ba liM ta khA hi :
rjes su mchod bstod dngos grub gsol :
nongs pa bshags shing ye shes kyi :
'khor lo hU~M zhes dbyings su bsdu :
phaT kyis lhar gsal spyod pa bskyang :
dge ba bsngo zhing smon lam gdab :
ho :
rig 'dzin bla ma'i dkyil 'khor bsgrubs pa'i mthus :
bdag dang mtha' yas sems can ma lus kun :
phrin las rnam bzhi lhun gyis grub pa dang :
'od gsal chos sku'i dbyings su grol bar shog :
rtsa brgyud bla ma'i byin rlabs snying la zhugs :
yi dam mkha' 'gro lus dang grib bzhin 'grogs :
chos skyong srung mas bar chad kun bsal nas :
mchog thun dngos grub 'grub pa'i bkra shis shog :
thun mtshams kun tu bsod nams dang :
ye shes tshogs gnyis gong du spel :
khyad par bla ma'i mos gus dang :
dbyings rig dbyer med lam du khyer :
sa ma ya :
zab pa'i nang nas yang bcud dang :
bya sla khyer bde byin rlabs myur :
bar chad sel zhing nyams rtogs 'phel :
'gro 'dul phrin las mtha' rgyas 'gyur :
sa ma ya :
rgya rgya rgya :
kho bo mchog gyur bde chen gling pas zla nyin kha la rong sgo'i dpal chen po'i zhabs 'og nas sa sprel dbyug pa zla ba'i tshes bcur spyan drangs /
lo brgyad gsang rgyas btab ste /
slar shing yos smin drug zla ba'i tshes bcur gnas dus kyi rten 'brel phun sum tshogs pa bcas ye shes kyi mkha' 'gro'i gsang ba'i brda ris las gtan la phab pa'i yi ge pa ni mtsho skyes bla ma dgyes pa'i 'bangs mkhyen brtse'i dbang pos mdzad pa'o //
sarba dA ka l+yA NaM b+ha ba tu //

//
