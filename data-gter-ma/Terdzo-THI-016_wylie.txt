@#//
snga 'gyur rdo rje theg pa'i dbang bskur spyi la 'jug pa'i mtshams sbyor nyung ngur bsdus pa blo gsal ngag gi 'dod 'jo zhes bya ba bzhugs so //
srid zhi'i dge mtshan bdud rtsi'i do shal ni //
snying rje'i zla ba gzhon nu la chags pas //
grub gnyis ngal 'tshos yid can gdung sel ba /
khyab bdag rdo rje sems dpas dge legs mdzod //
de la 'dir dbang thob cing dam tshig la gnas pa'i sngags pas bsnyen sgrub las su rung ba sngon du song nas /
zang zing med pa'i byams pa dang /
'khor ba las sgrol 'dod kyi snying rje chen po sogs gzhan la gcig tu phan pa dang bde ba'i yid kyis gnas skabs dang mthar thug gi dngos grub rlabs po che'i gnas su dbugs dbyung ba'i slad /
rdo rje'i slob ma rnams dkyil 'khor chen por 'jug cing smin par 'dod pas /
gnas dben zhing yid dang mthun par stegs bu'i khar lhag pa'i lha gang la bsten pa'i dkyil 'khor dang /
dbang rdzas /
mchod pa'i yo byad sogs ma tshang ba med pa 'du byas nas bdag mdun dbyer med kyi bskyed bzlas dang /
rnam bum la dmigs kyis bsal ba'i bzlas pa /
las bum sgrub pa bcas kyi mthar rig pa'i me tog dor ba tsam gyis bdag nyid 'jug pa dang /
slob ma 'jug par gsol ba gdab pa rnams grub nas /
bsgrub bya rnams gral la 'khod par /
las bum thogs te /
hrIH
bder gshegs rgyal ba rnams kyi thugs rje'i chus //
skal ldan slob ma'i lus ngag yid gsum la //
gnas pa'i nyon mongs bag chags dri ma'i tshogs //
bkru bar bgyi 'o byang zhing dag gyur cig
/las sngags dang yi ge brgya pa sogs kyi mthar /
rdo rje slob ma rnams kyis tshe 'khor ba thog ma med pa nas bsags pa'i las dang nyon mongs pa sdig pa dang sgrib pa thams shAn+tiM ku ru ye swA hA/
zhes brjod cing khrus bya /
de nas bgegs gtor gtang ba ni /
rang nyid skad cig gis dbang chen he ru kar gsal ba'i thugs ka nas 'od zer 'phros pas nam mkha' me rlung 'khrugs pa'i dur khrod du khro bo'i rgyal po rta mgrin ye shes pa dpa' brjid kyi nyams dang ldan par gyur pa oM badzra sa ma ya dza dzaH
zhes pas spyan drangs te bdag dang gnyis med kyi nga rgyal bskyed /
hU~M:
phyogs bzhi mtshams bzhi steng 'og thams cad dang :
sa 'og sa steng sa blar rgyu ba yi :
bgegs dang log 'dren lan chags 'byung po'i tshogs :
bgegs 'dul khro rgyal 'bar ba'i bka' byung gis :
skad cig yud tsam zhig gis 'dir khug la :
bdag gis bsgo ba'i bka' la nyan par byos :
badzrA Tak+ki rA dza hU~M dza :
dzaHhU~M baM ho :
badzra ang+ku sha dza :sa bgegs dang log 'dren 'byung po thams cad 'dus par bsam /
gtor ma las sngags sam /
oM badzra yak+Sha hU~M gis bsang /
swa b+hA was sbyang /
stong pa'i ngang las trAMHlas rin po che'i snod yangs shing rgya che ba'i nang du lan chags bgegs kyi gtor ma kha dog dri ro nus pa phun sum tshogs pa /
nam mkha' las 'phang mtho ba /
rgya mtsho las gting zab pa /
rtsi shing las lhun stug pa /
zhing rdul las grangs mang ba /
rang rang la gang mkho ba'i 'dod 'byung gi longs spyod zad mi shes pa'i gter chen po gcig tu gyur par bsam la /
oM AHhU~M hoHsa rlabs /
oM sarba big+h+nAn na mas+sarba ta thA ga ta b+h+yo bi shwa sogs kyis bsngos /
hU~M hU~M hU~M:
nga ni dbang chen khros pa'i sku :
khams gsum 'di na su yang rung :
gsang sngags lta bar mi dbang ba'i :
log par lta ba phyir dengs shig :
na mo /
bla na ma mchis pa'i rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi bka'\u0f8e
chos kyi bka'\u0f8e
dge 'dun gyi bka'\u0f8e
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
khyad par du'ang yi dam dbang chen he ru ka'i lha tshogs bka' sdod phyag brnyan sprul pa yang sprul dang bcas pa rnams kyi bden pa dang /
bden pa chen po'i byin gyi rlabs kyis /
deng 'dir rdo rje slob ma 'di rnams la smin byed kyi dbang bskur zab mo bgyi ba dang /
lus ngag yid gsum tshe srog bsam sbyor dang bcas pa la bar du gcod cing glags lta ba'i 'byung po gdon bgegs kyi rigs gang yin pa de dag thams cad /
mchod sbyin gyi gtor ma rgya chen po byin pa 'dis tshims par gyis la sa'i phyogs 'dir ma gnas par so so rang rang gi gnas su bde bar dengs shig
/gal te mi 'gro zhing 'dug par gyur na bdag nyid dbang chen khro bo'i rgyal po thugs khros te sprul pa'i khro tshogs grangs med pas lus ngag yid gsum thal ba'i rdul phran bzhin du brlag par gdon mi za'o //
oM hrIHpad+mAn+ta kr-ita badzra kro d+ha h+ya g+h+ri wa hu lu hu lu hU~M phaT/
oM sum+b+ha ni sogs brjod cing bskrad /
gu gul gyis bdug
/yungs dkar gyis brab /
gtor ma phyi rol du bskyal /
hrI:
phyi snod gzhal yas nang bcud lha :
thabs shes nyi zla'i gwa 'u dang :
phyi rol mtshon cha me ri'i gur :
srung ba'i tshogs khang lhun gyis grub :
b+h+rU~M badzra kro d+ha rak+Sha rak+Sha hU~M:
slob dpon gyi thugs ka nas spros pa'i khro tshogs grangs med pas bgegs rnams rgya mtsho'i pha mthar phyir bskrad /
'od zer tshur 'dus pa las byung ba'i thar pa chen po'i gzhal yas khang tshad dang mtshan nyid thams cad yongs su rdzogs pa'i 'og thams cad rdo rje'i sa gzhi /
khor yug thams cad rdo rje'i rwa ba dang drwa ba /
steng thams cad rdo rje'i gur dang bla bre /
phyi rol thams cad ye shes kyi me dpung kha dog lnga ldan du 'bar ba'i klong du rdo rje'i khro bo 'chol ba'i tshogs dang /
phyag mtshan dang mtshon cha sna tshogs pas gtams pa'i srung ba'i 'khor lo cis kyang mi chod mi shigs par gyur pa la /
phyogs bcu dus bzhi'i rgyal ba sras dang bcas pa rnams dang /
bden tshig grub pa'i lha dang drang srong rig pa 'dzin pa'i tshogs kyis rab tu gnas shing rab tu brtan par byas pa'i mos pa mdzod /
rten 'brel snying po brjod cing me tog 'thor /
de nas las rdor gyis me tog bkye bsdu bya zhing /
slob dpon gyis /
'o na /
nam mkha' dang mnyam pa'i sems can thams cad kyi don du bla na med pa yang dag par rdzogs pa'i sangs rgyas kyi go 'phang rin po che thob par bya /
de'i ched du smin byed dbang bskur gyi rim pa zab mo gsan la don tshul bzhin du nyams su blang bar bgyi'o snyam pa byang chub kyi mchog tu thugs bskyed pa dang /
chos gsan pa'i kun tu spyod pa'ang theg pa chen po'i mdo rgyud bstan bcos dri ma med pa rnams nas ji ltar 'byung ba bzhin legs par gsal btab ste gsan 'tshal /
de la 'dir gang gsan par bya ba'i chos ni /
slob dpon chen po zhi ba lhas /
dal 'byor 'di ni shin tu rnyed par dka'//
skyes bu'i don sgrub thob par gyur pa la //
gal te 'di la phan pa ma bsgrub na //
phyis 'di yang dag 'byor par ga la 'gyur //
zhes gsungs pa ltar /
da res rang re rnams kyis yid bzhin gyi nor bu lag tu lon pa'i dpes brgya stong gi char yang mi phod cing rnyed dka' la /
phan yon bsam gyis mi khyab pa dang ldan pa'i dal 'byor gyi mi lus rin po che 'di lta bu thob tu zin kyang /
mdo rgya che rol pa las /
srid gsum mi rtag ston ka'i sprin dang 'dra //
'gro ba'i skye 'chi gar la blta dang mtshungs //
skyes bu'i tshe 'gro nam mkha'i glog 'dra ste //
ri gzar 'bab chu bzhin du myur mgyogs 'gro
/zhes gsungs pa ltar /
phyi nang snod bcud dgra gnyen bar ma'i 'gyur ldog gang la bsam kyang nges par 'chi zhing /
nam 'chi cha med /
'chi ba'i tshe lus longs spyod nye 'brel la sogs pa gang yang rjes su mi 'brang zhing /
las dkar nag 'ba' zhig gi rjes su 'brangs nas bde sdug gi 'bras bu mi bslu bar smin pa'i tshul /
rgyal po la gdams pa'i mdo las /
dus kyi bsnyen nas rgyal po 'gro 'gyur na //
longs spyod mdza' dang gnyen bshes rjes mi 'brang //
skyes bu dag ni gang nas gar 'gro yang //
las ni grib ma bzhin du rjes su 'brang //
zhes gsungs /
de lta bu'i las dang nyon mongs pa'i gzhan dbang la brten nas 'khor ba'i gnas rigs mtho dman gang du skyes kyang sdug bsngal gsum gyi rang bzhin kho na las ma 'das te /
'dul ba lung las /
sred srid ma rig dbang gis skye bo rnams //
mi dang lha dang ngan song rnam gsum po //
'gro ba lnga po dag tu mi mkhas 'khor //
dper na rdza mkhan 'khor lo 'khor ba bzhin //
srid gsum rga dang nad kyi sdug bsngal 'bar //
'di na 'chi me rab 'bar mgon med de //
srid las byung la 'gro ba rtag tu rmongs //
bum par chud pa'i bung ba 'khor ba bzhin //
zhes gsungs pas na /
rang gzhan mkha' khyab kyi yid can thams cad sdug bsngal can gyi 'khor ba las thar pa'i thabs su dam pa'i chos rnam par dag pa zhig bsgrub dgos /
de la'ang /
bdag cag gi ston pa thabs mkhas la thugs rje chen po dang ldan pa de nyid kyis /
gdul bya sems can rnams kyi khams dang /
dbang po dang /
bsam pa dang /
bag la nyal gyi rim pa dang rjes su mthun par dam pa'i chos kyi bdud rtsi bsam gyis mi khyab pa zhig gsungs pa /
de thams cad kyang bsdu na theg pa dman pa dang /
theg pa chen po gnyis su 'dus pa las /
'dir ni mgon po byams pas /
dmigs pa che ba nyid dang ni //
de bzhin sgrub pa gnyis dag dang //
ye shes brtson 'grus brtsam pa dang //
thabs la mkhas par gyur pa dang //
yang dag grub pa chen po dang //
sangs rgyas phrin las chen po ste //
chen po 'di dag dang ldan phyir //
theg chen zhes ni nges par brjod //
ces gsungs pa ltar theg dman las khyad chos bdun ldan gyi sgo nas khyad par du 'phags pa'i theg pa chen po yin /
theg pa chen po la'ang /
ji skad du /
rdo rje rtse mo las /
mtshan nyid rgyu yi theg pa dang //
'bras bu rdo rje theg pa 'o //
zhes gsungs pa ltar /
rgyu lam du byed pa pha rol tu phyin pa'i theg pa dang /
'bras bu lam du byed pa rig pa 'dzin pa sngags kyi theg pa ste /
rnam pa gnyis su yod pa las /
'dir ni /
tshul gsum sgron me las /
don gcig na yang ma rmongs dang //
thabs mang dka' ba med pa dang /
dbang po rnon po'i dbang byas pas //
sngags kyi theg pa khyad par 'phags //
zhes gsungs pa ltar /
rgyu'i theg pa las khyad chos bzhi ldan gyi sgo nas khyad par du 'phags pa rig pa 'dzin pa sngags kyi theg pa yin /
de la'ang rgya gar 'phags pa'i yul du de lta bu'i dbye ba med kyang /
gangs can gyi ljongs 'dir lo tsA ba'i 'gyur snga phyi'i bye brag las rdo rje theg pa gsar rnying gnyis su sgro btags pa las /
'dir ni phyi 'gyur rdo rje theg pa gsar ma las /
khyad chos drug ldan gyi sgo nas khyad par du 'phags pa'i snga 'gyur rdo rje theg pa rnying ma yin /
de la'ang ring brgyud bka' ma /
nye brgyud gter ma /
zab mo dag snang ma ste brgyud pa'i bka' srol chen po gsum du yod pa las /
da lam 'dir ni /
zhes pa'i mtshams /
bka' ma dang dag snang ma so so'i khyad chos sbyar zhing /
'dir gter ma'i dbang du byas na /
bka' ma las bka' babs lung bstan /
smon lam dbang bskur /
mkha' 'gro gtad rgya ste khyad par gyi brgyud pa gsum dang /
gtso bor brgyud thag nye bas byin rlabs kyi tshan kha che zhing /
gter yig gi dpe dpang mnga' bas khungs btsun pa dang /
gang la gang 'dul gyis dus dang 'tsham par mngon par snang ba'i zab lam nub pa med pas /
khyad par du 'phags pa gter gyi phyogs su gtogs pa yin /
de la'ang bka' srol mi 'dra ba du ma zhig yod pa las /
da lam 'dir skabs su bab pa ni /
zhes pa'i mtshams /
klong gsal gter byon lta bu la mtshon na /
rig 'dzin 'gyur med rdo rje'i gter lung las /
lang gro'i sprul pa pad+ma drag po'i ming :
mdo khams phyogs 'byung de la gtad rgya gyis :
zhes dang /
gter chen nus ldan rdo rje'i lung byang las /
bu 'bor phyogs su pad+ma mdo gling zhes :
dpa' bo thabs ldan gur drag gdams pa spel :
thugs rje'i byin rlabs gzhan
las khyad par 'phags :
dus 'gong dam log nad mtshon mu ge zlog :
ces sogs rdo rje'i lung gis dpang por byas pa bzhin /
dus gsum mkhyen pa dpal o rgyan chos kyi rgyal po'i thugs kyi sras mchog lang gro lo tsA ba dkon mchog 'byung gnas dang /
paN chen dri med bshes gnyen gyi snyan brgyud rgya mtsho'i mnga' bdag rma rin chen mchog zung du 'jug pa'i ye shes sgyu 'phrul drwa ba'i rol gar /
lnga brgya'i tha mar pad+ma drag po he ru ka dang gnyis su med pa'i phrin las can 7gter chen chos kyi rgyal po rig 'dzin klong gsal snying po'am /
pad+ma mdo sngags gling pa zhes mtshan nyi zla ltar yongs su grags pa de nyid kyis rdzu 'phrul rdo rje'i bkod pa zad mi shes pa la brten nas zab gter rgya mtsho lta bu zhig spyan drangs te skal ldan rnams smin grol gyi sa la 'god par mdzad pa las /
zhes pa yan spyir btang nas /
bye brag rtsa gsum gyi skor lta bu la /
bod chen po'i ljongs kyi sa yi thig le grub pa'i gnas mchog khe mi 'gyur rdo rje'i gsang sgrom nas bar chad med par spyan drangs pa'i rtsa gsum rdo rje snying po zhes byin rlabs kyi tshan kha gzhan bas ches khyad par du gyur pa'i skor yin /
de la'ang rtsa ba dang yan lag gi sgrub skor gnyis las /
rtsa ba'i sgrub pa yi dam dbang chen rta mchog rol pa'i dkyil 'khor du /
zhes sogs skabs thob sbyar la /
smin byed kyi dbang bskur ba zab mo sgrub pa la'ang /
sngon 'gro slob dpon gyi bya ba dang /
dngos gzhi slob ma la bya ba rnam pa gnyis su yod pa las /
bdag nyid kyis bgyi bar 'os pa'i chos rnams sngon du legs par grub zin nas /
da khyed rang rnams kyi ngo skal du gyur pa la'ang maN+Dal phul zhing gsol ba 'debs pa sogs sngon du 'gro dgos pas /
thog mar bla ma dang dkyil 'khor gyi gtso bo tha mi dad pa'i spyan sngar byin rlabs dbang bskur gyi rim pa zab mo zhu ba'i yon du dmigs te maN+Dal zhig phul mdzod /
ces brda sbyar la maN+Dal phul /
de ltar maN+Dal phul nas /
sa phyogs 'di nyid dag pa rab 'byams ye shes kyi dkyil 'khor chen por gyur pa'i nang du /
slob dpon nyid dus gsum sangs rgyas thams cad kyi ngo bo lhag pa'i lha'i rnam par bzhugs pa la /
mi phyed dad pa'i gdung shugs drags pos phyag snyim pa me tog dang bcas pas thal mo sbyar te gsol ba gdab pa 'di'i rjes zlos lan gsum mdzod /
rang gzhung gi gsol 'debs /
de ltar gsol ba btab pas bla ma dang dkyil 'khor gyi gtso bo dbyer med pas mkhyen brtse'i sgo phye nas bka' yi gnang ba sbyin pa ni 'di la gsan pas khyab par gda' ste /
zhes mtshams sbyar la rang gzhung gi gnang ba sbyin /
de nas rgyud dag par bya ba'i slad du /
mdun gyi nam mkhar bla ma dang dkyil 'khor gyi lha tshogs tha mi dad pa la phyogs bcu dus bzhi'i skyabs yul ma tshang ba med pas bskor ba mngon sum lta bur bzhugs pa'i spyan sngar /
skyabs su 'gro ba dang byang chub mchog tu sems bskyed par bgyi'o snyam pa'i yid kyis 'di'i rjes zlos lan gsum mdzod /
rang rang gi gzhung las 'byung ba ltar ram /
yang na /
rgyun bshags sngon du 'gro ba can gyis byang chub mchog sems bskyed par bgyi'o snyam pa'i yid kyis 'di'i rjes zlos lan gsum mdzod /
dkon mchog gsum la bdag skyabs 'chi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis gzung //
sangs rgyas chos dang tshogs mchog la //
byang chub bar du skyabs su mchi //
rang gzhan don gnyis rab bsgrub phyir //
byang chub sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/lan gsum /
slar yang tshogs zhing de rnams kyi spyan sngar phyi so so thar pa'i sdom pa dang /
nang byang chub sems dpa'i bslab pa /
gsang ba rig pa 'dzin pa sngags kyi dam tshig ste spyi dang khyad par gyi sdom pa gsum po tshul bzhin du gzung bar bgyi'o snyam pa'i yid kyis 'di'i rjes zlos lan gsum mdzod /
rang gzhung gi sdom gzung ngam /
spyi tsam du /
bder gshegs sras bcas bdag la dgongs :
byang chub snying por mchis kyi bar :
so so thar dang byang chub sems :
rig 'dzin nang gi sdom pa'i tshogs :
ma lus yongs su gzung bar bgyi :
lan gsum /
ye shes dbab pa'i sngon 'gro dam gzhag yod na 'dir bya /
de ltar rgyud dag par byas nas /
nang 'jug gi dngos gzhi dbang gi gzhi brtan par byed pa ye shes dbab pa yin pas /
khyed rang rnams lus gnad skyil krung drang por srongs /
ngag gnad rlung kha sbyor du chings /
sems kyi gnad gzhan du ma yengs par dmigs pa 'di bzhin du mdzod /
a mr-itas bsang /
swa b+hA was sbyang /
khyed rang rnams kyi phung po khams dang skyed mched kyis mtshon pa'i ma dag pa'i snang ba thams cad mi dmigs te stong pa nyid du sbyangs /
stong pa'i ngang las sems nyid gdod nas spros pa'i mtha' thams cad dang bral ba'i rol rtsal 'od gsal sgyu ma lta bu'i snang cha lha'i skur gyur pa ni /
rang rang gi mngon rtogs ltar gsal gdab la /
de ltar du gsal ba'i spyi bor oM dkar po /
mgrin par AHdmar po /
thugs kar hU~M sngon po rnams kyis mtshan pa las 'od zer 'phros pas bla ma dang dkyil 'khor pa'i thugs brgyud bskul /
de dag gi thugs ka nas 'od zer gyi tshogs bsam gyis mi khyab pa 'phros pas /
phyogs bcu dus bzhi'i sangs rgyas dang byang chub sems dpa' dpa' bo dang rnal 'byor ma'i tshogs thams cad lhag pa'i lha'i sku phyag rgya /
gsung yig 'bru /
thugs phyag mtshan gyi rnam par kha char dang bu yug 'tshub pa bzhin spyan drangs te khyed rang rnams kyi spyi bo tshangs pa'i sgo
/ba spu'i bu ga
/dbang po'i sgo rnams nas rdo tshan mo la kha ba bab pa'am /
rgya mtsho chen po la char babs pa bzhin sib sib thim pas rgyud byin gyis brlabs pa'i thugs mos mdzod /
ces brda sbyar la /
rang gzhung gi byin 'beb bam /
'phags mchog thugs rje'i dus la bab /
khyad par bstan pa'i dus la bab //
mthu rtsal dbyung ba'i dus la bab //
byin gyis rlob pa'i dus la bab //
dbang mchog bskur ba'i dus la bab //
dngos grub stsol ba'i dus la bab //
mthu chen bdud 'dul bcom ldan 'das //
byin chen byin phob bcom ldan 'das //
dbang chen dbang skur bcom ldan 'das //
dngos grub mchog stsol bcom ldan 'das //
bdag cag las 'bras mchis par mdzod //
zhes babs drug 'das bzhi ma'i mthar rtsa sngags dang /
badzra dz+nyA na A be sha ya pheM pheM dza dzaH
dzaHhU~M baM hoH
zhes pas byin dbab /
byin phab pa'i ye shes pa de nyid 'di nas byang chub ma thob kyi bar du khyed rang rnams kyi sgo gsum rdo rje gsum dang dbyer med ro gcig tu brtan par byas pa'i mos pa mdzod /
tiSh+Tha badzra /
zhes brjod me tog 'thor /
de ltar ye shes dbab cing brtan par bya ba sngon du song nas /
dngos gzhi'i dbang bskur ba la'ang /
rdo rje sems dpa' sgyu 'phrul drwa ba las /
slob dpon gsang ba shes rab dang //
de ma thag pa bzhi pa ste //
zhes gsung pa ltar bdag mdun dkyil 'khor gyi lha tshogs tha mi dad pas bum gsang shes rab ye shes bzhi pa ste dbang bzhi rim pa bzhin du stsol byung snyam pa'i mos pa dung dung mdzod cig
/ces brda sbyar la dbang bzhi gzhung ltar dang /
yang sku gsung thugs kyi dbang bskur gyi rigs la /
dngos gzhi bdag mdun dkyil 'khor gyi lha tshogs tha mi dad pas sku gsung thugs yon tan phrin las kyi dbang rnams rim pa bzhin du sogs sbyar la rang gzhung ltar bskur /
mthar dbang bzhi'i rigs la /
de ltar na khyed rnams kyis phyi nang gsang ba de kho na nyid kyi dkyil 'khor du dbang bzhi thob /
lus ngag yid gsum gyi sgrib pa bag chags dang bcas pa sbyangs /
gnas skabs su lam bzhi bsgom pa dbang zhing /
mthar thug sku bzhi'i go 'phang 'grub pa'i skal pa can du byas pa yin no //
zhes dang /
sku gsung thugs dbang gi rigs la /
de ltar na khyed rnams kyi bcom ldan 'das 'di zhes bya ba'i /
sku gsung thugs yon tan phrin las kyi dbang bskur pa thob /
lus ngag yid gsum bya byed dang bcas pa'i sgo nas bsags pa'i sdig pa dang sgrib pa bag chags dang bcas pa thams cad byang zhing dag par byas /
gnas skabs su snang grags rig gsum rdo rje gsum gyi rnam rol du bsgom pa dang /
phrin las rab 'byams kyis gzhan phan sgrub pa la dbang /
mthar thug ye shes lha'i sku gsung thugs yon tan phrin las mi zad pa rgyan gyi 'khor lo dang nus pa mnyam par byin gyis brlabs pa yin snyam du mos pa mdzod /
ces dag pa brjod /
de nas mtha' rten shis par bya ba'i slad du /
bkra shis pa'i rdzas brgyad dang /
rtags brgyad /
rgyal srid rin po che sna bdun rnams so so'i byed las 'grub pa'i dngos po can lag tu gtad pa la brten nas khams gsum chos kyi rgyal por mnga' gsol ba'i mos pa mdzod /
rdzas brgyad gtad la /
hrIH
durbas tshe 'phel yungs dkar bgegs rnams 'joms //
bil bas don 'grub gi wang sdug bsngal zhi //
zho yis don rtogs li khris chos srid brtan //
me long sgrib dag dung gis chos sgra sgrog
/rgyal bas byin brlabs bkra shis rdzas brgyad kyis //
skal ldan slob ma khyod la dbang bskur bas //
dus rnams rtag tu shin tu bkra shis shog
/mang+ga laM dra bya a b+hi Shiny+tsa hU~M/
rtags brgyad gtad la /
rgyal ba'i dbu la gser gdugs spyan la nya //
tshems la dung dkar ljags la pad+ma dang //
mgrin par bum pa phyag zhabs 'khor los mtshan //
sku la rgyal mtshan thugs la dpal be 'u //
phun sum tshogs pa'i bkra shis rtags brgyad kyis //
deng 'dir skal ldan slob mar dbang bskur bas //
dge legs yon tan phun sum tshogs par shog
/aSh+Ta mang+ga laM a b+hi Shiny+tsa hU~M/
rgyal srid sna bdun gtad la /
rtsibs stong 'khor lo dgos 'dod yid bzhin nor //
'dod 'byung btsun mo 'byor ldan blon po dang //
stobs chen glang po rdzu 'phrul cang shes rta //
pha rol g.yul las rgyal ba'i dmag dpon te //
rgyal srid rin chen bdun gyis dbang bskur bas //
tshe dpal mnga' thang longs spyod gong 'phel nas //
tshogs gnyis mi nub rab tu brtan gyur cig
/sap+ta rat+na a b+hi Shiny+tsa hU~M/
zhes sam /
yang na /
sngon tshe bcom ldan rgyal ba'i dbang po la //
bsod nams mthu ldan tshangs pa la sogs kyis //
phul ba'i yon tan rdzas mchog bkra shis te //
deng 'dir skal ldan khyod la dbang bskur ro //
mang+ga laM dra bya a b+hi Shiny+tsa hU~M/
sangs rgyas bsod nams rdzogs pa'i mtshan dpe las //
legs par byung ba'i bkra shis rtags brgyad 'dis //
deng 'dir skal ldan khyod la dbang bskur bas //
bkra shis yon tan phun sum tshogs par shog
/aSh+Ta mang+ga laM a b+hi Shiny+tsa hU~M/
'khor lo'i bsgyur rgyal mthus byung rgyal srid bdun //
deng 'dir skal ldan khyod la mnga' gsol zhing //
dbang mchog bskur bas bsod nams las tshogs te //
'khor los bsgyur ba'i yon tan thob par shog
/sap+ta rat+na a b+hi Shiny+tsa hU~M/
bsdu na /
sngon tshe ston pas byin rlabs rdzas mchog brgyad //
rgyal ba'i mtshan dpe las byung bkra shis rtags //
bsod nams mthu las byung ba'i rgyal srid bdun //
deng 'dir skal ldan slob mar dbang bskur bas //
srid zhi'i bde legs phun sum tshogs par shog
/mang+ga laM rat+na a b+hi Shiny+tsa hU~M/
slar yang shis par bya ba'i slad du /
mdun gyi nam mkha'i gnas su phyogs dus kyi rgyal ba sras dang bcas pa rnams dang /
lha dang drang srong bden tshig grub pa'i tshogs kyis slob dpon dang lhan cig tu shis pa brjod pa'i glu dbyangs di ri ri sgrog cing me tog man+dA ra ba'i char chen po phab pas shin tu bkra shis par byas pa'i thugs mos mdzod /
ces brda sbyar la shis brjod rgyas bsdus ji ltar rigs pa bya /
des dbang gi dngos gzhi mtha' rten dang bcas pa legs par grub nas /
gnas skabs de dag tu thob cing khas blangs pa'i dam tshig dang sdom pa la srung sdom tshul bzhin du bgyi'o snyam pas 'di'i rjes zlos lan gsum mdzod /
gtso bos ji ltar bka' bstsal pa //
de dag thams cad bdag gis bgyi //
dbang bskur zab mo legs par thob pa'i bka' drin gtang rag gi yon du dmigs te maN+Dal zhig phul mdzod /
maN+Dal phul nas /
de ltar maN+Dal du ma zad lus longs spyod dge tshogs rgya mtsho dang bcas pa thams cad kyang 'khor los bsgyur ba'i rgyal srid kyi 'byor pa ltar sprul te phul na cha shas nas bzhes la longs spyad du gsol snyam pas 'di'i rjes zlos lan gsum mdzod /
deng nas brtsam ste bdag bran du /
khyed la bdag ni 'bul lags na /
khyed kyis slob mar gzung ba dang //
cha shas kyis kyang spyad du gsol //
de rnams kyi sgo nas lhag pa'i lha 'di zhes bya ba'i /
dkyil 'khor du dbang bskur ba zab mo legs par gsan pa yin pas /
de las byung ba'i dge ba'i rtsa bas mtshon /
dus gsum du bsags pa'i dge ba'i rtsa ba ci mchis pa rnams rang gzhan mkha' khyab sems can thams cad kyi don du zag pa med pa'i bsngo bas rgyas 'debs mdzad par zhu /
bsod nams 'di yis sogs brjod la slob ma rnams rang gnas su gtang /
slob dpon gyi rjes kyi cho ga las gzhung ltar bya'o //
de rnams kyis ni don dbang mdor bsdus pa'i tshul gyis bskur ba'i mtshams sbyor 'jug bde snying por dril ba ste /
'di tsam gyis kyang las dang po'i blo can rnams la cung zad phan pa'i skabs rnyed par 'gyur la /
gzhan du sta gon dang 'jug pa sngon du 'gro ba'i dbang rgyas par bskur ba'i tshul ni logs su rtogs par bya ba kho na'o //
smin byed mtshams sbyor zla ba'i sa 'dzin gyis //
ngag gi chu gter bdud rtsi bsrubs pa las //
bral smin nor bu'i snye ma g.yur za ba'i //
dge mtshan 'jig rten gsum na 'bar gyur cig
/de ltar snga 'gyur rdo rje theg pa'i gter ma'i phyogs spyi dang /
rig 'dzin klong gsal snying po'i zab gter rnams la khyad par du sbyar ba'i dbang bskur phran bu'i rigs kyi bar mtshams rnams su gleng bar 'os pa'i gtam nyung ngu 'di yang /
gsang bdag rdo rje 'dzin pa chen po sogs yongs 'dzin dam pa rnams kyi gsung dang gsung rab las btus te shAkya'i dge slong mtsho skyes bla ma dgyes pa'i 'bangs kyis sbyar ba shin tu dge zhing bkra shis par gyur cig
/sarba dA shrI yo b+ha wa tu ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
