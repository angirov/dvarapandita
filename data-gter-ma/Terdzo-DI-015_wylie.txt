@#//
dam can spyi'i gtor ma'i cho ga nyung ngur bsdus pa bzhugs so //
oM sid+d+hi rastu /
bla ma mchog dang dbyer med yi dam lha //
dam can rgya mtsho'i tshogs la phyag btsal nas //
de mnyes byed pa'i gtor ma'i las rim dag
/dang po'i las can don du nyung ngur bri //
'dir dam can spyi'i gtor ma'i phrin las la 'jug par 'dod pas /
yid dang mthun pa'i gnas su sku rten spyan gzigs sogs mdzes par bstar zhing /
gtor snod gsum gyi nang du bla ma yi dam dbyer med /
nag po chen po ye shes dam can spyi /
gter srung gzhi bdag dang bcas pa'i gtor ma rgyan ldan /
sman raka nyer spyod dang bcas pa bsham /
rang gi mdun du nang mchod /
rdor dril /
thod rnga /
me tog sogs mkho ba'i yo byad rnams tshogs par byas la /
bdag gi rnal 'byor bzlas pa'i bar sngon du 'gro bas /
mchod gtor rnams /
raM yaM khaM gis bsang sbyang /
stong pa'i ngang las yaM las rlung raM las me kaM las mi mgo'i sgyed pu gsum la brten pa'i a yig las byung ba'i thod pa'i snod du bcud thams cad hU~M oM swA AM hAH
mUM lAM mAM pAM tAM las bdud rtsi lnga dang sgron ma lngar gyur pa so so'i sa bon gyis mtshan pa dang bcas pa'i 'og gi rlung g.yos me sbar /
rdzas thams cad zhu zhing 'dres pa'i steng gi nam mkha' la oM AHhU~M gi yi ge gsum gnas pa las 'phros pa'i 'od zer gyis de bzhin gshegs pa thams cad kyi thugs ka nas ye shes kyi bdud rtsi bkug
/yi ge gsum la thim ste rim par zhu ba las dam tshig gi rdzas dang ro gcig tu gyur par bsam la /
lag g.yon gdengs oM gyis sbyang /
g.yas gdengs AHsa spel /
snyim pa bkan te hU~M gis kha dog dri ro phun sum tshogs par byas /
mkha' lding gi rgya dang hoHsa zag med kyi bdud rtsir bltas la byin gyis brlab /
de nas mgron bsdu ba ni /
rang gi snying ga'i hU~M las 'od zer lcags kyu'i rnam pa can glog 'khyug pa ltar 'phros pas dpal ye shes kyi mgon po sogs dam can lcam dral bka' sdod 'khor dang bcas pa thams cad /
rang bzhin chos kyi dbyings las sgyu 'phrul gyi rol pa zhi khro'i nyams du mar 'char ba rnam 'phrul bsam gyis mi khyab pa'i bkod pa chen po mdun gyi nam mkhar badzra sa mA dzaHsa spyan drangs par bsam zhing /
hU~M/
chos dbyings mkha' ltar dag pa'i dbyings //
mi g.yo 'og min nyams dga'i gnas //
rdo rje gdan dang nA len+d+ra //
dur khrod brgyad dang nyer bzhi'i yul //
phyogs bcu'i zhing khams rab 'byams nas //
dpal ldan mgon po lcam dral ni //
bka' sdod dam can rgya mtshor bcas //
bdag gis dad pas spyan 'dren na //
sngon gyi zhal bzhes dam bcas ltar //
bstan pa bsrung phyir gshegs su gsol //
oM shrI badzra d+harma pA la sa pa ri wA ra badzra sa mA dzaHsa spyan drangs la /
hU~M/
dus gsum sangs rgyas thams cad kyi //
bstan pa srung mdzad dam tshig can //
lcam dral bka' sdod 'khor dang bcas //
'dir ni dgyes par bzhugs su gsol //
dzaHhU~M baM hoH
sa ma ya A sa na tiSh+Than+tu /
ces bzhugs su gsol /
srung ma rnams kyi spyi bor rdo rje bzhag
/bdud rtsi ljags la byin par mos te /
oM badzra sa ma ya ha na ha na hU~M phaT/
ces dam la bzhag
/hU~M/
thun mong khyad par bla na med //
phyi nang gsang ba'i mchod sprin ni //
dngos bshams yid las byung ba dag
/nam mkha' gang bar spros te mchod //
oM shrI badzra d+harma pA la sa pa ri wA ra ar+g+haM pra tIts+tsha swA hA/
de bzhin du sbyar te pA d+yaM/
puSh+pe /
d+hU pe /
A lo ke
/g+han+d+he /
nai wid+yA/
shab+da /
zhes mchod /
ma hA a mr-ita pU dza khA hi /
ma hA rak+ta pU dza khA hi /
zhes sman raka stob /
gtor ma 'bul ba ni /
lha rnams kyi ljags hU~M las byung ba'i rdo rje sbu gu can gyi 'od zer gyis gtor ma'i bcud drangs te gsol bar bsam la rdor thal kha gyen du phye nas /
oM gu ru maN+Da la de wa ga Na sa pa ri wA ra i daM ba liM ta kha kha khA hi khA hi /
oM b+hu ru ku ru i tsi ki byi u tsuSh+ma kro d+ha hU~M phaT/
oM ma hA kA la e ka dzA Ti gu Na hri da hU~M phaT/
oM shrI ma hA kA la ga Na gu h+ya raM sid+d+hi hU~M phaT/
oM ma hA kA la bi kA la tri yaM dzaH
oM ro ru e ka dzA Ti snying kha rak+mo ru lu ru lu hU~M b+h+yo hU~M dza dzaH
oM ma hA de wa dza u ma de wI hrIM ha ri ni sa pA shaM ku ru hoH
hri shag ru rag raM nA ge tsit+ta traM ma ma yo za 'gram ha ha ga sha la dzaHdzaH
oM ma hA rA dza sa ma ya bai shra ma Na ya sarba tsit+ta rat+na hrIM dzaH
oM ma ma ra li pra ma ya kA li ye dzaHdzaH
oM ya ma rA dza sa ma ya hU~M phaT/
oM badzra sA d+hu sa ma ya b+hag traM she ni kra ma ni sa ma ya sA d+hu tri dzaHdzaHhU~M baM hoH
oM nA ga tsan+t+ri tsa ra ra tri ging ka ra yak+sha yak+sha sa ma ya tsit+ta hrIM hrIM dzaHdzaH
zhes snying po kun gyi mthar /
sa pa ri wA ra man chad btags pa gsum mam bdun gyis gtor ma phul la /
dpal ma hA kA la khrag 'thung gi rgyal po /
gtsug lag khang dang dkyil 'khor gyi srung ma /
dus gsum nad kyi sman pa /
rnal 'byor yongs kyi dgra bla /
bdud dpung sgrol ba'i dpa' bo /
bstan pa'i bka' srung chen po /
legs ldan rdo rje srin po tshogs kyi bdag po /
nag po chen po phyag bzhi pa /
dpal mgon ma ning nag po /
mthu chen drag po zhal bzhi /
ma mo sngags kyi srung ma /
lha chen dbang phyug chen po /
khyab 'jug dug gi spu gri
/rgyal chen rnam mang thos sras /
zhing skyong dur khrod kyi ma mo /
las gshin 'chi bdag nag po /
dam can rdo rje legs pa /
btsan rgod 'bar ba spun bdun la sogs te dam pa chos skyong ba'i srung ma bka' sdod pho nya'i dmag tshogs 'khor dang bcas pa rnams kyis mchod sbyin gyi gtor ma rgya chen po 'di bzhes la /
sangs rgyas kyi bstan pa srungs /
dkon mchog gi dbu 'phang bstod /
dge 'dun dang chos kyi rgyal srid skyongs /
'jig rten gyi rgud pa sol /
sems can gyi phan bde spel /
rnal 'byor pa rnams kyi stongs grogs mdzod /
sngags 'chang rnams kyi phrin las sgrubs /
sdang ba'i dgra thul /
gnod pa'i bgegs choms /
khyad par dam tshig 'dir 'dus pa rnams kyi phyi nang gsang ba'i 'gal rkyen zhi ba dang /
mthun rkyen smon pa'i legs tshogs thams cad 'phel zhing rgyas pa dang /
mchog dang thun mong gi dngos grub ma lus pa myur du 'grub pa'i phrin las mdzod cig
/ces phrin las gsol /
bstod pa ni /
hU~M/
'jigs byed khrag 'thung dpal ldan nag po che //
bdud dpung mthar byed dur khrod sgrol ba'i ging //
sgrub po'i re skong legs ldan tshogs kyi bdag
/rgyal ba'i bka' sdod mthu chen khyod la bstod //
mi 'gyur rnam dag chos dbyings ngang nyid las //
ye shes chen po'i thugs rjes skur sprul pa //
ma rungs 'dul mdzad ma hA kA la'i gtso //
drag po stobs ldan khyod la phyag 'tshal bstod //
'jig rten 'das pa'i dus nas sngon byung ba //
che mchog he ru ka dpal sku gsum rdzogs //
srid rtsa'i bdag 'dzin ru dra sde gsum 'dul //
rtsal chen phrin las mdzad la phyag 'tshal bstod //
rab 'jigs dur khrod bskal me 'bar ba'i klong //
rig 'dzin srog shing rnal 'byor dgra bla che //
bstan pa'i bka' srung mthu stobs rdzu 'phrul can //
dregs pa kun 'dul khyod la phyag 'tshal bstod //
kun bzang thugs kyi sprul pa khrag 'thung yum //
ye shes ma mo rdo rje ral gcig ma //
gsang sngags bka' yi srung ma mthu mo che //
sde lnga 'khor tshogs pho nyar bcas la bstod //
spyan ras gzigs sprul dbang phyug lha chen po //
'jig rten mes po khams gsum kun gyi bdag
/dngos grub mchog stsol yon tan rdzogs pa'i lha //
rgyal ba'i bka' sdod mthu chen khyod la bstod //
he ru ka dpal thugs las sprul pa'i sras //
'jigs byed mi bzad sde brgyad dregs pa'i gtso //
drag shul phrin las kun sgrub rA hu la //
sring bzhi sde brgyad 'khor dang bcas la bstod //
sa brgyad dbang phyug sems dpa' rin chen mang //
nam mkha'i mdzod mnga' dbul ba'i gdung ba 'phrog
/yid bzhin 'dod dgu'i char 'beb dpag bsam shing //
rnam mang thos sras ngal bsos po la bstod //
mi 'gyur bde chen chos dbyings ngang nyid las //
ma rungs 'dul phyir drag mo'i skur ston ma //
sgyu 'phrul rdo rje'i gar mdzad ma mo'i gtso //
rgyal ba'i bstan srung gtso la phyag 'tshal bstod //
myur mgyogs mthu rtsal thogs med phrin las kyis //
gdug can dgra dang bdud bgegs pham mdzad pa //
gshin rje gshed po'i bka' nyan dam tshig can //
bai b+ha sa ta 'khor dang bcas la bstod //
sngon tshe shAkya thub pa'i spyan snga ru //
bstan pa srung zhing legs nyes stangs 'dzin pa //
dge bsnyen chen po rdo rje legs pa ste //
'jig rten skyong ba khyod la phyag 'tshal bstod //
dkyil 'khor slob dpon pad+ma saM b+ha wa'i //
bka' nyan dam tshig rjes dgongs gter gyi bdag
/mthu rtsal thogs med rnam bzhi'i phrin las kyis //
dam ldan re skong btsan rgod khyod la bstod //
ces bstod cing /
!
gter bdag spyi'i gtor 'bul ni /
rang gi thugs ka'i sa bon las byung ba'i 'od zer gyis gter gyi bdag po 'khor bcas spyan drang par bsam zhing /
hU~M/
sngon tshe pad+ma 'byung gnas spyan snga ru //
zab gter srung mar zhal bzhes dam tshig can //
mthu chen gter gyi bdag po chen po rnams //
rang rang g.yog 'khor bcas pa 'dir gshegs shig
/ni d+hi pa ti sa pa ri wA ra badzra sa mA dzaHsa spyan drang /
ni d+hi pa ti sa pa ri wA ra ar+g+haM nas /
shab+da pra tIts+tsha swA hA/
ni d+hi pa ti sa pa ri wA ra i daM ba liM ta kha kha khA hi khA hi /
ma hA pany+tsa a mr-ita khA hi /
ma hA rak+ta khA hi /
zhes mchod pa dang sman gtor rak+ta rnams 'bul /
zab gter srung ma'i dbang po 'khor dang bcas pa rnams kyis mchod pa dam pa 'di bzhes la sangs rgyas kyi bstan pa srungs sogs kyis phrin las bcol /
hU~M/
dus gsum rgyal ba'i bka' sdod dpa' bo che //
rig 'dzin kun gyi ci bgyi'i dam tshig can //
zab gter bstan pa bsrung bar dam mnos pa'i //
gter gyi bdag po 'khor dang bcas la bstod //
ces pas bstod /
gzhi bdag spyi gtor ni /
gtor ma a mr-itas bsang /
swa b+hA was sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs par bsam la /
oM AHhU~M hoH
lan gsum brjod /
b+hU mi pa ti sa pa ri wA ra badzra sa mA dzaHsa spyan drangs /
b+hU mi pa ti sa pa ri wA ra oM a kA ro mu khaM sarba d+harmA NAM A d+ya nut+pan+na twA ta oM AHhU~M phaT swA hA/
lan gsum gyis dbul /
oM badzra ar+g+haM nas /
shab+da pra tIts+tsha swA hA'i bar dang /
ma hA pany+tsa a mr-ita khA hi /
zhes phyi nang gis mchod /
gzhi bdag gnyug mar gnas pa 'khor dang bcas pa rnams kyis mchod pa dam pa 'di bzhes la sangs rgyas kyi bstan pa srungs sogs gong bzhin dang /
gzhi bdag chen po khyed rnams kyis //
mchod sbyin gtor ma 'di bzhes la //
rnal 'byor bdag cag 'khor bcas la //
nad med tshe dang dbang phyug dang //
dpal dang grags dang skal pa bzang //
longs spyod rgya chen kun thob cing //
zhi dang rgyas la sogs pa yi //
las kyi dngos grub bdag la stsol //
dam tshig can gyis bdag la srungs //
dngos grub kun gyi sdongs grogs mdzod //
dus min 'chi dang nad rnams dang //
gdon dang bgegs rnams med par mdzod //
rmi lam ngan dang mtshan ma ngan //
bya byed ngan pa med par mdzod //
'jig rten bde zhing lo legs dang //
'bru rnams 'phel zhing phyugs 'phel ba //
dge legs thams cad 'byung ba'i gnas //
yid la 'dod pa kun 'grub mdzod //
ces brjod /
!
de nas 'bul gtor la dmigs bya 'gugs pa ni /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi bka' bden pa dang /
dge 'dun gyi bka' bden pa dang /
gsang sngags dang rig sngags dang gzungs sngags dang snying po dang phyag rgya dang ting nge 'dzin gyi bden pa dang /
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par rdo rje'i chos skyong ba'i srung ma bka' sdod pho nya'i dmag tshogs 'khor dang bcas pa rnams kyi bka' bden pa dang /
bden pa chen po'i mthu la brten nas bstan dang 'gro ba'i spyi dgra /
khyad par rig pa 'dzin pa bdag cag yon mchod 'khor dang bcas pa rnams la snga dgra lag gis bsdar ba /
phyi dgra yid la sems pa /
da dgra thad du 'dzugs pa'i gzugs can sdang ba'i dgra dang /
gzugs med gnod byed bgegs kyi tshogs dang bcas pa thams cad srid pa gsum gyi khongs gar gnas gar bros kyang /
skad cig yud tsam la dmigs pa'i rten 'di la khug cig
/rtsa sngags shA sa na'i mthar nr-i tri badzra ang+ku sha dzaH
dzaHhU~M baM hoH
zhes bstim /
A+oM AHhU~M hoHsa brlab /
oM ma hA kA lA ya /
shA sa na u pa hA ri Ni /
e Sha a pany+tsi ma kA lo a yaM/
i daM rat+na tra yA ya /
a pa kA ri NaM ya di pra tI dz+nyA sma ra si ta dA/
i daM duSh+TAn kha kha khA hi khA hi /
mA ra mA ra /
gr-ih+Na gr-ih+Na /
b+han+d+ha b+han+d+ha /
ha na ha na /
da ha da ha /
pa tsa pa tsa /
di na me ke na hU~M phaT hU~M/
sa pa ri wA ra sogs lan gsum gyis phul la /
hU~M/
chos kyi dbyings nas 'bar ba'i skur bzhengs pa //
mthu stobs dbang phyug rdo rje nag po che //
lcam dral bka' sdod dam can rgya mtsho'i tshogs //
'khor bcas thugs dam dbang gis 'dir gshegs shig
/phyi nang gsang mchod sman raka ba liM ta //
dgra bgegs sha khrag la sogs mkho dgu'i rdzas //
so so'i thugs la ci bzhed der 'char ba'i //
rmad byung dgyes pa'i mchod sprin chen po 'di //
sngar mdzad legs pa'i las kyi gtang rag dang //
slad nas g.yel ba med pa'i phrin las bzhi'i //
'dod pa'i dngos grub stsol slad 'bul lags na //
dgyes pa chen pos bzhes shing rol nas kyang //
bstan dang 'gro ba'i phan bde kun spel zhing /
khyad par bdag cag dpon slob 'khor bcas rnams //
nad med pa dang mi 'gyur tshe srog dpal //
grags dang 'byor pa rgya mtshos mtho ba dang //
ma rungs bdud dgra'i rgol ba kun zhi zhing //
rnam mang phrin las rgya mtsho yid bzhin sgrubs //
phyogs las rnam par rgyal ba'i ru mtshon phyor //
byang chub bar du srung zhing skyong bar mdzod //
ces gtor ma stob cing 'dod don gsol /
yang na 'bru gsum gyi byin rlabs dang sngags mchod sngon du 'gro bas /
dam can rgya mtsho'i tshogs rnams kyis //
mchod sbyin gtor ma 'di bzhes la //
sogs kyis gtor ma gtsang sar phul na'ang rung ngo //
gtang rag don du /
oM shrI badzra d+harma pA la sa pa ri wA ra ar+g+haM nas /
shab+da'i bar dang /
he ru ka dpal spyan snga ru //
dam bcas ji bzhin da lta 'dir //
bstan pa srung zhing skyong mdzad pa'i //
dam can kun la bstod par bgyi //
zhes mchod cing bstod /
ma rnyed yongs su ma tshang dang //
gang yang nus pa ma mchis pas //
'dir ni bgyi ba gang nongs pa //
de kun khyod kyis bzod mdzad rigs //
zhes dang yig brgyas nongs pa 'chags /
rten yod na /
'dir ni gzugs dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzra ye swA hA/
zhes pas dam ye gnyis ka bstim /
med na /
oM/
khyed kyis sems can don kun mdzad //
rjes su mthun pa'i dngos grub stsol //
sangs rgyas yul du gshegs nas kyang //
slar yang 'byon par mdzad du gsol //
badzra muHsa ye shes pa gshegs /
dam tshig pa bdag la bstim /
'jig rten pa rnams /
gats+tsha gats+tsha swa b+hA wA nAM gyis rang gnas su btang /
dge ba 'di yis myur du bdag
/he ru ka dpal 'grub gyur nas //
'gro ba gcig kyang ma lus pa //
de yi sa la 'god par shog
/ces dge ba bsngo /
rab 'byams dkyil 'khor rgya mtsho'i 'khor lo'i mgon //
gsang gsum 'gyur med bde chen rdo rje'i sems //
'gro la phan bde'i mchog stsol dpag bsam shing //
rtsa brgyud bla ma rnams kyi bkra shis shog
/chos sku'i mkha' la grangs med gzugs sku'i sprin //
zhi khro nyams brgya'i rol par 'char ba las //
dngos grub 'dod dgu'i char du snyil mdzad pa'i //
yi dam lha tshogs rnams kyi bkra shis shog
/he ru ka dpal snying rje'i rol gar ni //
gtum chen bzod par dka' ba'i gzi brjid kyis //
nag po'i rtsa lag sder bcas mthar mdzad pa'i //
dpal 'bar ma hA kA la'i bkra shis shog
/rgyal ba'i bka' sdod mi bzad drag shul can //
bdud dpung tshar gcod sgrub mchog bu bzhin skyong //
phrin las rnam bzhis bstan pa srung mdzad pa'i //
dam can rgya mtsho'i tshogs kyi bkra shis shog
/ces sogs bkra shis brjod par bya'o //
dam can spyi'i gtor ma'i cho ga nyung ngur bsdus pa 'di ni rgyun gyi nyams len la 'jug pa bde ba'i phyir rig 'dzin 'gyur med rdo rjes lha ldan gru 'dzin gyi ri bor sbyar ba'o //
sarba mang+ga laM///
/
