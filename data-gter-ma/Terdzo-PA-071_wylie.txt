@#//
thugs sgrub bar chad kun sel las /
rig 'dzin rdzu 'phrul mthu chen rdo rje gro lod rtsal gyi dbang chog byin rlabs thog 'beb ces bya ba bzhugs so //
rtsa gsum rab 'byams mthu byin kun //
gcig bsdus khro rgyal 'jig rten mchog
/gus pas bsnyen nas smin byed tshul //
gter 'byin grub pa'i bzhed bzhin dgod //
snyigs dus kyi dam 'gong gdug pa can 'dul ba'i gnyen por mthu stobs nus rtsal 'gran zla bral ba khro rgyal rdo rje gro lod kyi sgrub thabs mtha' yas pa'i snying por gyur pa 'di'i sger dbang bsgrub pa la gsum /
sbyor ba /
dngos gzhi /
rjes kyi las rim mo //
dang po ni /
stegs bu'i steng maN+Dal la me tog dmar po'i tshom bu gcig bkod /
de steng khri'u'i khar zangs lcags sam ban+d+ha'i snod du dpal gtor zur gsum dmar po rgyan spros can dar gdugs dmar po phub pa bkod /
g.yas su bum pa bcud ldan kha rgyan dang bcas pa /
mdun dang g.yon du sku tsaka
/sngags byang /
phyag mtshan rdo rje phur bu'i tsaka li rnams dang /
sman raka gtor gsum /
phyi mchod bskor bsham /
las bum /
sngon gtor sogs phrin las la nye bar mkho ba rnams tshogs par bya'o //
gnyis pa la /
thog mar dbang don sgrub mchod ni /
phrin las sngon 'gro'i chos rnams las byang 'bring bsdus gang rung ltar bya /
lha bskyed nas bzlas pa'i bar gter chen mchog gis mdzad pa ltar bdag mdun dbyer med du bsgrub /
bzlas pa ci 'grub mthar /
bye brag bum par dmigs pa'i bskyed bzlas spyi 'gro byas la stong tshigs 'bul /
bum lha 'od zhu dang /
las bum du rta mgrin bskyed bzlas kyis byin brlabs /
rig pa'i me tog dor la gnang ba nod /
de nas slob ma la khrus bya /
bgegs gtor btang la bskrad cing srung 'khor bsgom /
sems bskyed gsal btab la /
mtshams sbyor bye brag tu /
de'ang sku dang zhing khams rgya mtsho'i spro bsdu la mnga' dbang sgyur ba khyab bdag pad+ma kun tu 'chang chen po nyid kyi gdul bya'i zhing dang 'dul byed kyi bkod pa nam mkha'i khams dang mnyam pa las /
dzam+bu'i gling 'dir thub dbang shAkya'i rgyal po'i bstan pa la gdul bar dka' ba'i mi dang mi ma yin pa rnams dngos dang brgyud nas rnam par grol ba'i lam la sbyor ba'i sku'i rnam 'gyur /
'phrul mtshan nyi shu
/'jigs byed bcu phrag gnyis /
mtshan brgya rtsa brgyad kyis mtshon ye shes sgyu 'phrul drwa ba'i rol gar tshad gzung dang bral ba rnams las mchog gam gtso bor gyur pa sprul pa'i gu ru mtshan brgyad du grags pa'i nang tshan /
gtum chen 'chol ba'i cha lugs su bstan pa'i khro bo'i dbang po 'jig rten gsum na che ba'i mchog tu gyur pa rdo rje gro bo lod 'di nyid /
gtso bor gdong dmar bod yul gyi lha 'dre ma rungs mthu bo che rnams 'dul ba la ched du sprul cing /
snyigs dus kyi dam sri 'gong po gdug pa can gyi gnyen por lhag par bsngags pa'i byin rlabs nus mthu'i gzi brjid 'gran zla kun dang bral bas gter kha thams cad nas 'di'i sgrub thabs sna re byon pa las /
'dir thugs sgrub bar chad kun sel gyi chos sde 'gro 'dul rnam 'phrul bcu gnyis kyi bye brag
/rig 'dzin rdzu 'phrul mthu chen gyi sger sgrub zhal gdams snying byang le'u bcu gnyis pa las 'byung ba'i smin byed kyi sgos bka' zab mo bgyi ba la sogs kyis mtshams sbyar te maN+Dal 'bul du gzhug
/bla ma dang khro rgyal rdo rje gro lod dbyer med pa la dad gus drag pos gsol ba 'debs pa 'di'i rjes zlos mdzod /
he ru ka dpal bla ma dgongs :
bdag cag skal ldan rigs kyi bur :
khro rgyal rdo rje gro lod kyi :
byin rlabs dbang bskur bstsal du gsol :
lan gsum /
slob dpon rdo rje gro lod rtsal rtsa gsum rgya mtsho'i spyi dpal chen por bzhugs pa la deng nas byang chub thob kyi bar skyabs su 'gro ba'i 'dun pas rjes zlos /
na mo :
rigs kun khyab bdag bla ma rje :
dngos grub 'byung gnas yi dam lha :
bar chad kun sel mkha' 'gro'i tshogs :
rtsa ba gsum la skyabs su mchi :
gsum /
gzhan don du bla med byang chub chen por sems bskyed cing spyod pa mtha' dag spyad par bgyi'o snyam pas rjes zlos /
ma gyur sems can mtha' dag kun :
sangs rgyas go 'phang 'thob bya'i phyir :
nyes spyod kun sdom dge chos sdud :
gzhan phan byang sems rtag tu bskyed :
gsum /
byin rlabs kyi gzhi bsgrub pa la dmigs pa 'di ltar rtse gcig tu sgoms shig
/chos thams cad 'od gsal ka dag chen po'i ngang las /
snang srid e klong 'bar ba'i dbus su khyed rang gang du gnas pa'i go sar pad+ma dang nyi ma'i gdan la dam sri gtum po gdug pa can rnams gnam lcags kyi sder mos brdzis pa'i rgya stag khros pa'i steng du /
rang rig hU~M yig dmar nag 'bar ba chen po'i 'od zer can /
de yongs su gyur pa las khyed rang skad cig gis rig 'dzin rdzu 'phrul mthu chen rdo rje gro lod sku mdog dmar smug
/rab tu khros pa'i zhal khro gnyer rgya mtsho'i rba rlabs ltar g.yo zhing /
spyan gsum sdang mig aM gtsigs smar smin dmar ser 'bar ba /
rab byung gi cha lugs gsol cing rus pa'i rgyan drug dang mgo bo'i phreng bas ga shar byas pa /
phyag g.yas pas rdo rje rtse dgu nam mkhar phyar cing g.yon pas gnam lcags kyi phur pa 'dril ba /
zhabs 'dor thabs su bgrad cing sku las bskal pa'i me phung dang khro bo'i tshwa tshwa 'phro ba'i gnas gsum du 'bru gsum gyis mtshan pa dang /
slob dpon yang 'chol ba'i khro rgyal chen por gsal ba'i thugs srog las 'od zer 'phros /
mkha' khyab tu bzhugs pa'i rtsa gsum rgyal ba sras dang bcas pa'i thugs rgyud bskul thams cad kyang bsgoms pa dang 'dra ba'i ye shes pa'i rnam par byon nas rang la thim par mos shig
/rol mo gu gul dud pa sbyar /
badzra A be sha ya a A:
zhes brjod la byin dbab /
mgo bor rgya gram bzhag
/tiSh+Tha badzras brtan par bya /
dngos gzhi'i dbang rnams rim par bskur ba'i thog mar bum pa'i dbang bskur ba la dmigs pa 'di bzhin du mdzod /
slob dpon gyi thugs ka nas sprul pa'i dbang lha rnams kyis rin po che'i bum pa rdo rje bdud rtsi'i chu rgyun gyis gang bas khyed rang la dbang bskur ba tsam gyis rtog sgrib bag chags thams cad sangs kyis dag
/ye shes khro rgyal chen po'i dbang dang byin rlabs ma lus pa rdzogs par gyur pa'i mos pa gyis shig
/rnam bum gyis dbang bskur la /
hU~M:
dus gsum sangs rgyas thams cad kyi :
rdzu 'phrul mthu stobs gcig bsdus pa :
'chol ba'i khro rgyal chen po yi :
dbang bskur ma lus khyod la sbyin :
sngags mthar /
ka la sha a b+hi Shiny+tsa oM:
de ltar bum pa'i dbang gis rdo rje gtor blugs kyi cho ga bsgrubs pas khro rgyal rdo rje gro lod rtsal gyi gsang gsum yon tan phrin las dang bcas pa'i sa bon gyi nus pa mthu rtsal can du byas pa la /
rdo rje bzhi'i dbang bskur rim par sbyin pa'i thog mar sku phyag rgya'i dbang gi slad du /
bla ma dang gnyis su med pa'i mdun bskyed rdo rje gro lod kyi sku las ye shes kyi phyag rgya gnyis pa 'phros te khyed rang la thim pas khrag 'thung rdo rje gro lod kyi sku dang dbyer med du gyur par mos shig
/sku tsaka spyi bor bzhag la /
oM:
rtsa gsum lha tshogs thams cad kyi :
byin rlabs mthu stobs gcig bsdus pa :
rig 'dzin rdo rje gro lod kyi :
rdo rje'i sku yi dbang bskur ro :
snying po'i mthar /
kA ya a b+hi Shiny+tsa oM:
des sku phyag rgya'i dbang thob /
lus kyi sdig sgrib nad gdon bar du gcod pa bsal /
snang stong lha sku bsgom pa la dbang /
sku rdo rje sprul pa'i sku 'grub pa'i skal pa can du byas pa yin no //
gnyis pa gsung bzlas pa'i lung sbyin pa la /
slob dpon dang dbyer med pa'i khro bo'i dbang po'i thugs kar pad nyi'i steng du gnam lcags kyi rdo rje rtse dgu pa'i lte bar hU~M yig dmar po'i mthar sngags kyi phreng bas bskor ba'i sa bon las hU~M dang sngags phreng las sngags phreng dmar po me'i tshwa tshwa 'phro ba chad de zhal nas thon /
khyed rang lhar gsal ba'i zhal du zhugs /
snying gar pad nyi rdo rje hU~M yig dang bcas par gsal ba'i sa bon la sa bon thim pas gzi brjid bskyed /
de mthar sngags phreng g.yas skor du 'khod pa las 'od zer 'phros pas /
rtsa gsum rgyal ba rab 'byams mchod /
sde brgyad 'byung po thams cad las la gzir /
brtan g.yo'i snang cha thams cad lha dang /
sgra skad thams cad hU~M gi rang bzhin /
dran rtog ka dag ye shes sum ldan gyi ngo bor gdod nas rdzogs par mos la 'di'i rjes zlos mdzod /
hU~M lnga'i glu dang /
snying po lan gsum bya /
sngags byang mgrin par bzhag la /
A:
rtsa gsum lha tshogs thams cad kyi :
byin rlabs mthu stobs gcig bsdus pa :
rig 'dzin rdo rje gro lod kyi :
snying po sngags kyis dbang bskur ro :
snying po dang /
wA ka a b+hi Shiny+tsa A:
des gsung gsang sngags kyi dbang thob /
ngag gi sdig sgrib nad gdon bar du gcod pa bsal /
grags stong bzlas brjod bya ba la dbang /
gsung rdo rje longs sku 'grub pa'i skal pa can du byas pa yin no //
gsum pa thugs phyag mtshan gyi dbang gi slad du /
khrag 'thung chen po'i thugs ka nas bde stong gnyis su med pa'i ye shes kyi rang gzugs rdo rje dang phur bu 'ja' zer thig le'i tshogs dang bcas pa 'phros /
khyed rang gi snying gar thim pas 'jigs byed khro rgyal chen po'i thugs dang dbyer med du gyur par mos shig
/phyag mtshan snying gar bzhag la /
hU~M:
rtsa gsum lha tshogs thams cad kyi :
byin rlabs mthu stobs gcig bsdus pa :
rig 'dzin rdo rje gro lod kyi :
'od gsal thugs kyi dbang bskur ro :
sngags mthar /
tsit+ta a b+hi Shiny+tsa hU~M:
des thugs phyag mtshan gyi dbang thob /
yid kyi sdig sgrib nad gdon bar du gcod pa bsal /
rig stong 'od gsal gyi mnyam gzhag la dbang /
thugs rdo rje chos kyi sku 'grub pa'i skal pa can du byas pa yin no //
bzhi pa yongs rdzogs gtor ma'i byin rlabs bya ba la /
gtor ma 'di nyid khro rgyal rdo rje gro lod rtsal khrag 'thung sprul pa'i 'khor tshogs dang bcas par gsal ba'i gnas lnga nas 'od zer me phung khro chung gi tshogs dpag tu med pa 'phros /
khyed rang gi gnas rnams su thim pas gsang gsum yon tan phrin las dang bcas pa dang dbyer mi phyed par gyur pa'i mos pa mdzod cig
/dpal gtor gnas lngar bzhag la /
hrI:
rtsa gsum lha tshogs thams cad kyi :
byin rlabs mthu stobs gcig bsdus pa :
rig 'dzin rdo rje gro lod kyi :
dbyer med ye shes dbang bskur ro :
sngags mthar /
sarba a b+hi Shiny+tsa hrI:
des yongs rdzogs gtor ma'i dbang thob /
sgo gsum cha snyoms kyi sdig sgrib nad gdon bar du gcod pa bsal /
phrin las rab 'byams bsgrub pa la dbang /
ye shes rdo rje ngo bo nyid sku 'grub pa'i skal pa can du byas pa yin no //
slar yang khyad par gyi byin rlabs bsgrub pa la dmigs pa 'di ltar du mdzod /
dpal gyi gtor ma khro rgyal chen po 'khor dang bcas pa spyi bor spyan drangs te gsol ba rtse gcig tu btab cing mos gus drag pos thugs dam bskul bas /
thugs ka nas 'od zer dpag tu med pa 'phros /
lho nub rnga yab pad+ma 'od kyi pho brang na bzhugs pa'i gu ru rdo rje thod phreng rtsal gyi thugs rgyud rang dbang med par bskul /
'chol ba'i khro bo chen po'i skur bzhengs te nam mkha' gang ba tsam du char babs pa ltar byon te spyi bo'i lha la thim /
de nyid khyod rang gi lus ngag yid gsum la thim pas rig 'dzin rdo rje gro bo lod kyi sku gsung thugs dngos su gyur te 'khor 'das kyi khams su che btsan 'gran zla dang bral ba'i nga rgyal brtan po skyed cig
/dpal gtor thogs la /
hU~M hU~M:
yul gyi ming ni rnga yab gling :
zangs mdog dpal gyi ri bo'i rtse :
pad+ma 'od kyi gzhal yas nas :
sangs rgyas kun 'dus thod phreng rtsal :
'chol ba'i khro bo'i skur bzhengs la :
bar chad gdon bgegs tshar gcod phyir :
gnas 'dir spyan 'dren gshegs su gsol :
lus la sku yi byin gyis rlobs :
ngag la gsung gi nus pa stsol :
yid la thugs kyi byin chen phob :
bdag dang mos pa'i bu rnams kyi :
phyi nang gsang ba'i bar chad sol :
mi mthun 'gal rkyen thams cad srungs :
sku gsung thugs kyi dbang bzhi skur :
mchog dang thun mong dngos grub stsol :
nyid dang dbyer med mdzad du gsol :
hU~M lnga'i glu dang rtsa sngags brjod la dgongs pa'i drod gtad /
gtor ma spyi bor bzhag
/de ltar byin chen phab pa las :
khyed rang khro rgyal chen po'i sku :
gsal stong 'ja' tshon bzhin du shar :
thugs kar pha lam las grub pa'i :
rdo rje rtse dgu'i lte ba ru :
rlung sems gnyis med hU~M dmar po :
mar me 'bar ba lta bur bsam :
de las 'phros pa'i 'od zer sprin :
rdo rje'i rdul gyis lus kun gyi :
ba spu'i bu ga tshun chad gtams :
gzhom med rdo rje'i ngo bor gyur :
badzra rak+Sha :
zhes brjod la rdo rje'i rgyas gdab /
shis pa brjod la me tog 'thor /
de dag gi sgo nas bla ma'i thugs sgrub bar chad kun sel gyi sgos bka' rig 'dzin rdzu 'phrul mthu chen rdo rje gro bo lod kyi dbang bskur zab mo grub pa yin pas sogs kyis mtshams sbyar la dam tshig bsgrag bzung /
gtang rag maN+Dal phyin spyi dang mtshungs /
slob dpon gyis gter srung gtor 'bul /
tshogs mchod nas shis brjod kyi bar yang phrin las 'bring bsdus gang la brten pa'i lugs bzhin tshang bar bya'o //
'di'ang nye bar mkho ba'i dpyid du gyur pas gter chen rig 'dzin chen po zung gis rjes su gnang ba thun mong ma yin pa yang yang thob pa'i sprang 'chal rtsis med kyi rnal 'byor pa pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang chen por bsdebs pa dge legs 'phel ///
/
