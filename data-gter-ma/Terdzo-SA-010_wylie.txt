@#//
grwa pa mngon shes kyi gter byon phyag rdor gtum po dmar po'i sgrub thabs bzhugs so //
na mo gu ru badzra pA Na ye /
gtum po dmar po'i bsgom bzlas nyams su len par 'dod na /
skyabs sems tshad med bzhi bsgom pa sngon du 'gro bas /
oM ma hA shUn+ya tA dz+nyA na badzra swa b+hA ba At+ma ko\u0f85 haM/
stong pa'i ngang las pad+ma zla ba'i steng //
rang sems hU~M yig dmar po yongs gyur las //
rang nyid phyag na rdo rje sku mdog dmar //
phyag g.yas rdo rje nag po rtse lnga 'phyar //
g.yon pas thugs kar rdo rje'i zhags pa 'dzin //
stag lpags dang ni dar gyi sham thabs gsol //
rin chen sbrul rgyan mi bskyod cod pan can /
khro bo'i chas rdzogs me phung klong na 'gying //
snying gar rang 'dra'i ye shes sems dpa' ni //
sku mdog nag po de yi thugs ka ru //
ting 'dzin sems dpa' rdo rje'i lte bar hU~M//
de las 'od 'phros gsang bdag mthing ga'i tshogs //
nam mkha' gang bar badzra sa mA dzaH
dzaHhU~M baM hoHgnyis su med par thim //
rang nyid sku mdog dmar mthing 'bar ba yi //
phrag gong g.yas su bya khyung nag po dang //
g.yon du gshog pa g.yu yi mdog can gnyis //
gdug pa'i sbrul bzung zhal du gsol ba la //
rang 'dra'i 'khor tshogs dpag tu med pas bskor //
gnam sa thams cad grags stong sngags sgras khengs //
gdug pa tshar bcad dngos grub mchog thob gyur //
oM badzra pA Ni hU~M phaT/
ces bzlas /
thun las ldang ba na /
dge ba 'di yis myur du bdag
/gsang bdag gtum po 'grub gyur zhes sogs bsngo smon bya /
thun mtshams su gtor ma 'bul na /
a mr-itas bsang /
swa b+hA bas sbyang /
stong pa'i ngang las a las ye shes kyi ka pA lar 'bru gsum zhu ba las gtor ma bdud rtsi'i rgya mtshor gyur /
oM AHhU~M/
lan gsum /
rang gi snying ga nas 'od zer 'phros pas lcang lo can nas gsang ba'i bdag po 'khor dang bcas pa mdun gyi nam mkhar badzra sa mA dzaHsa spyan drangs /
oM badzra pA Ni hU~M phaT i daM ba liM ta kha kha khA hi khA hi /
ma hA pany+tsa a mr-ita khA hi /
ma hA rak+ta kha hi /
lan gsum /
oM badzra pA Ni sa pa ri wA ra ar+g+haM nas shab+da pra tIts+tsha swA hA'i bar gyis mchod /
lcang lo can gyi gnas mchog dam pa na //
gsang sngags rigs sngags kun gyi bdag po ste //
log 'dren bgegs kyi tshogs rnams 'joms mdzad pa //
bcom ldan rdo rje bsnams la phyag 'tshal bstod //
gsang bdag gtum po 'khor bcas rnams //
mchod sbyin gtor ma 'di bzhes la //
sogs kyis bstod cing phrin las bcol /
yi ge brgya pas nongs pa bshags /
rten yod na su pra tiSh+Thas brtan bzhugs bya /
med na badzra muHsa gshegs /
bsngo smon bkra shis bya /
bsnyen tshad 'bum phrag gcig tu gsungs /
'di ni bzlas lung dang 'brel bar bdag bskyed rkyang pa la brten nas rtsa ba'i bzlas pa bya tshul yin la /
dbang dang 'brel bar bdag bskyed sngon du 'gro bas mdun bskyed phyag mtshan gnyis la brten pa dang /
drag sngags kyi sham 'dogs sogs ni gzhung dang /
rje btsun tA ra nA thas mdzad pa'i sgrub dkyil sogs la gsal bar bzhugs kyang /
deng sang rgyun med pas 'dir ma bkod do //
zhes pa'ang 'jam dbyangs mkhyen brtse'i dbang pos sgrub pa'i thabs rin chen 'byung gnas las gsungs pa tshigs bcad du bsdebs te bris pa dge legs su gyur cig
/mang+ga laM//

//
