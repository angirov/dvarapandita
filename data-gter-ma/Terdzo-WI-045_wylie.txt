@#//
'phags pa dzam b+ha la nag po'i chu sbyin gyi cho ga dngos grub snying po zhes bya ba bzhugs so //
na mo gu ru kr-iSh+Na dzam b+ha la ya /
'dir gu ru rin po che chos kyi dbang phyug gi gter byon dzaM b+ha la nag po'i sgrub thabs rin chen char 'beb las /
mdun bskyed chu sbyin la brten nas bsnyen pa'i cho ga bklag chog tu bkod pa la /
snga dro'i char gnas gtsang zhing dben la yid dang mthun par rang gi mdun zangs gzhong gi dbus su 'phags pa dzam b+ha la'i sku yod na bsham /
de'i mdun du me tog la sogs pa'i mchod pa dang /
rin po che'i snod du srog chags med pa'i chu gtsang ma rnams 'du bya /
tshogs zhing nam mkha' gang bar sad par gyur pa'i spyan sngar /
skyabs su 'gro ba ni /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
lan gsum /
sems bskyed 'gro ba kun don du :
gnod sbyin nor lha bsgrubs nas ni :
gang la gang 'dul phrin las kyis :
'gro ba bsgral bar dam bca' 'o :
lan gsum /
tshogs gsag pa ni /
ho :
ma lus phyogs na bzhugs pa yi :
bla ma yi dam mkha' 'gro dang :
nor bdag mgon po dzam b+ha la :
gnod sbyin gter 'chang tshogs dang bcas :
thugs rje'i dbang gis gnas 'dir gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
mchod pa rnam pa du mas mchod :
sdig pa thams cad so sor bshags :
dge ba kun la rjes yi rang :
chos kyi 'khor lo bskor ba bskul :
mya ngan mi 'da' bzhugs gsol 'debs :
bsod nams 'gro ba yongs la bsngo :
snying po byang chub mchog thob shog :
lan gsum /
maN+Dal ni /
na mo :
bkod pa mdzes ldan rin chen maN+Dal mchog :
ri rab gling bzhi gling phran nyi zlas brgyan :
rin chen 'dod lnga kun bzang mchod sprin gtibs :
dkon mchog bla ma yi dam mkha' 'gro mchod :
bla med mchod bzhes mchog gi dngos grub stsol :
bdag sogs 'gro ba ma lus bskyab tu gsol :
oM AHhU~M gu ru d+he wa d+hA ki nI rat+na maN+Da la sarba pU dza me g+ha sa mu dra s+pha ra Na sa ma ye swA hA:
zhes 'bul /
dzaHhU~M baM hoHsa tshogs zhing rnams rang la thim par bsam /
bdag bskyed ni /
thugs rje chen po'i rnal 'byor rgyas par bya ba'am /
bsdu na /
rang nyid skad cig gis 'phags pa thugs rje chen po sku mdog dkar gsal zhal gcig phyag gnyis pa /
g.yas mchog sbyin dang /
g.yon pad+ma dkar po bsnams pa /
dar dang rin po ches brgyan cing /
pad zla'i gdan la zhabs sems dpa'i skyil krung gis bzhugs pa'i skur gyur par bsam /
mdun bskyed ni /
rang gi mdun du pad+ma dang zla ba'i gdan la nor bdag rnam mang thos pa'i gzugs nor bu skyugs pa'i steng du dzaM nag po :
de las 'od zer lcags kyu'i rnam pa grangs med pa 'phros pas 'jig rten khams dang :
dag pa'i zhing gi snod dang bcud kyi 'byor pa dang mnga' thang thams cad 'od zer gyi rnam par bsdus te dzaM la thim :
de yongs su gyur pa las mgon po dzam b+ha la nag po mig sman gyi ri bo ltar brjid cing lhun stug pa :
skra kham pa gyen du brjes pa :
gcer bu rna ba ma phug pa zho 'thung byis pa dregs pa'i nyams dang ldan pa :
mtshan ma gyen du bsgreng zhing ba spu langs pa :
spyan gsum dmar la zlum zhing 'khyil ba :
zhal gdangs shing ljags 'dril ba :
mche ba bzhi gtsigs pa :
phyag g.yas thod pa khrag gis gang ba thugs kar 'dzin pa :
g.yon pas ne'u le nor bu sna tshogs pa lhug lhug skyug pa brla g.yon pa la brten nas bzung ba :
zhabs g.yas bskum zhing g.yon cung zad brkyang pa :
klu chen po brgyad sbrul gyi rnam pas spras pa :
ye shes kyi me 'bar ba'i dbus na bzhugs shing mi bskyod pas dbu brgyan par bsam la :
thugs kar zla ba'i dbus su rdo rje rtse dgu pa zla ba hU~M yig dang bcas pa :
dpral bar oM:
lce la dzaM:
dpung pa g.yas par b+ha :
g.yon par la :
thugs kar dza :
lte bar len :
ngar gdong g.yas par dra :
g.yon par ya :
bol gong g.yas par swA:
g.yon par hA:
de rnams las 'od zer 'phros pas ye shes pa spyan drangs par gyur :
hU~M:
byang phyogs gnod sbyin 'dul ba'i phyir :
bcom ldan mgon po mi bskyod pa :
thugs rjes sku sprul dzam b+ha la :
'khor bcas gnas 'dir gshegs su gsol :
oM Ar+Ya dzam b+ha la badzra sa ma ya dza :
sa ma ya ho :
sa ma ya satwaM:
dzaHhU~M baM ho :
zhes gnyis su med par bsam la phyag 'tshal ba ni /
hU~M:
gdod nas mngon par sangs rgyas kyang :
sa brgyad dbang phyug sems dpa'i tshul :
nor bdag mgon po dzaM b+ha la :
'khor dang bcas la phyag 'tshal lo :
a ti pU ho :
zhes phyag 'tshal bas /
pra tIts+tsha ho :
zhes phyag lan mdzad par bsam /
de nas rang gi lag pa g.yas par paM las byung ba'i gter chen po'i bum pa bzang po bdud rtsi'i chu rgyun gyis sbags pa'i mkhrig mar oM:
bum pa'i nang du dzaM:
mdzub mo la b+ha :
gung mo la la :
srin lag la dza :
mthe'u chung la len :
mthe bong la dra :
mkhrig ma'i mtshams su ya :
de'i g.yas su swA:
g.yon du hA:
thams cad zla ba bdud rtsis gang ba la gnas par gyur :
rang gi khyor ba'i chu rdo rje'i sngags kyis bde ba chen po'i rang bzhin bdud rtsi'i rgyun zad mi shes par gyur pa mdun gyi dzam b+ha la'i zhal du phul bas shin tu mnyes shing tshims nas nor gyi dngos grub ma lus pa bstsal bar bsam la /
oM dzaM b+ha la dza len+d+ra ya swA hA:
zhes dang /
oM in+d+ra nI mu khaM b+h+ra ma ri swA hA:
zhes pas byin gyis brlab /
oM dzam luM swA hA:
brgya dang brgyad kyis dbul bar bya'o //
de nas mchod pa ni /
hU~M:
me tog phreng sogs rin chen dang :
bdug spos snang gsal sgron me'i 'od :
dri mchog zhal zas 'dod yon tshogs :
'bul lo dngos grub ma lus stsol :
oM dzam b+ha la sa pa ri wA ra puSh+pe d+hU pe A lo ke gan+d+he nai bid+yA shab+da pU dza sarba sa ma ya hU~M:
zhes mchod /
hU~M:
mi bskyod ye shes rdo rje sems dpa' ni :
'gro ba 'dul phyir gnod sbyin dbang po'i tshul :
nam mkha'i mdog can ma skyes chos sku'i ngang :
longs spyod rdzogs mdzad thod khrag ne'u le bsnams :
sprul pa'i thugs rjes sems can dbul phongs sel :
gzhan don la bzhengs zhabs gnyis brkyang bskum tshul :
sgeg cing gzhon dang khro bo'i nyams ldan pas :
sgrub po'i re skong phrin las lhun gyis grub :
mgon po dzam b+ha la la phyag 'tshal bstod :
bdag la nor dang longs spyod dngos grub stsol :
'dzad med dbyig gi char chen 'beb par mdzod :
oM dzam b+ha la dza len+d+ra ya sid+d+hi sid+d+hi ku na hU~M hU~M:
zhes bstod cing gsol ba gdab par bya'o //
zangs gzhong na /
slar yang rang gi lag pa g.yas par paM sogs nas bstod gsol gyi bar bskyar /
mthar thal mo sbyar te /
ma rnyed yongs su ma tshang dang //
gtso bo nus pa ma mchis pa //
'dir ni bgyi ba gang nongs pa //
de kun khyod kyis bzod mdzad rigs //
zhes dang yi ge brgya pas nongs pa bshags /
rten yod na /
oM/
'dir ni gzugs dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzra ya swA hA/
zhes brjod cing me tog 'thor /
med na /
oM/
khyed kyis sems can kun don mdzad //
rjes su mthun pa'i dngos grub stsol //
sangs rgyas yul du gshegs nas kyang //
slar yang 'byon par mdzad du gsol //
badzra muH
gtor mgron ye shes pa gshegs /
dam tshig pa rang la gnyis su med par thim pas mthu stobs dang gzi brjid phun sum tshogs par bsam /
dge ba 'di yis skye bo kun //
bsod nams ye shes tshogs rdzogs shing //
bsod nams ye shes las byung ba'i //
dam pa sku gnyis thob par shog
/ces sogs bsngo smon dang //
'bad dang rtsol bas ma gos pa //
yid bzhin nor bu dpag bsam bzhin //
sems can re ba skong mdzad pa //
bsam pa 'grub pa'i bkra shis shog
/ces sogs bkra shis rgyas par brjod do //
de ltar brtson pa'i rtags dang phan yon yang gzhung las /
de lta bu brgya stong khri 'bum sogs grub na :
rmi lam du chu bo rgyas pa dang :
gter rnyed pa dang :
lo tog dang nags tshal phun sum tshogs pa sogs kyi ltas dang bcas te nor 'phel bar 'gyur ro :
zhes gsungs pa ltar shes par bya'o //
mnga' bdag gsung sprul gu ru rin po che chos kyi dbang phyug gis brag rta mgrin mgul nas spyan drangs pa'i dzam b+ha la nag po chu sbyin la brten nas bsnyen pa'i cho ga zur du phyung ste bklags pas grub par bsdebs pa 'di'ang mtsho skyes bla ma dgyes pa'i 'bangs mkhyen brtse'i dbang pos bris pa 'gro kun dngos grub rnam pa gnyis kyi bdud rtsi la longs su spyod pa'i rgyur gyur cig
/mang+ga laM///
/
