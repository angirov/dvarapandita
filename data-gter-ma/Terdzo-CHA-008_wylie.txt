@#//
bla ma gsang ba 'dus pa'i zab rgya brgyad kyi dang po bsgom pa'i gnad zin bris su bgyis pa bzhugs so //
gu ru pad+ma sid+d+hi hU~M hrIH
'dir bla ma gsang ba 'dus pa'i zab rgya brgyad kyi dang po nyams su len tshul ni /
rtog med kyi ngang nas oM AHhU~M zhes brjod pas /
skad cig dran rdzogs de nyid las :
zhes sogs nas bzung tshigs bcad rnams ngag tu brjod la bskyed rim gsal btab cing /
bsgom don ni /
rang nyid bla ma rdor sems dkar po rdor dril 'dzin pa skyil krung can du gsal ba'i thugs dkyil du pad+ma 'dab brgyad gnas pa'i srog shing lta bur sku lus kyi drang thad du a wa d+hU ti chos bzhi ldan /
de las gyes pa'i g.yas su ye shes kyi rtsa mthing ga
/g.yon du yon tan gyi rtsa ser po /
rgyab tu rang rgyud kyi rtsa dmar nag
/mdun du chos nyid kyi rtsa dmar po rnams gsal ba'i dbus kyi rtsa dbu ma'i nang du dwangs ma lnga gnas pa las /
rtsa'i dwangs ma dar dkar gyi skud pa lta bu /
khrag gi dwangs ma dmar po byi'u'i sgo nga tsam /
dbugs kyi dwangs ma sngo skya sran sbos tsam /
drod kyi dwangs ma dmar po yungs 'bru tsam /
thig le'i dwangs ma dkar po sran chung tsam ste lnga gnas par dmigs /
g.yas kyi rtsa nang du sgo lnga'i rnam shes kyi ngo bo sbyang gzhir gyur pa lha'i sa bon a dkar po /
mi'i sa bon nri dmar skya gnyis sbrel mar gnas pa'i steng sbyong byed rnam snang gi sa bon oM dkar po /
g.yon gyi rtsa nang du kun gzhi'i rnam shes kyi ngo bo sbyang gzhir gyur pa byol song gi sa bon tri dud kha dang /
lha ma yin gyi sa bon su sngo skya gnyis sbrel mar gnas pa'i steng sbyong byed don grub kyi sa bon a thung ljang gu /
rgyab kyi rtsa nang du nyon yid kyi rnam shes kyi ngo bo sbyang gzhir gyur pa dmyal ba'i sa bon du nag po dang /
yi dwags kyi sa bon pre dmar po gnyis sbrel mar gnas pa'i steng /
sbyong byed mi bskyod pa'i sa bon hU~M sngon po /
mdun gyi rtsa nang du yid kyi rnam shes kyi ngo bo sbyang gzhir rtsa kho na las yig 'bru med kyang sbyong byed rin 'byung gi sa bon trAM ser po rnams gsal legs par btab /
de'i nang nas dbu ma'i dwangs ma lnga 'dus kyi phung po de 'od du 'bar /
thig le'i dwangs ma de zhu ba las 'od mi 'gyur ba snang ba mtha' yas sku mdog dmar po mnyam gzhag can rin po che'i rgyan ldan gyi thugs kar nyi zla'i steng du sbyong byed kyi yi ge hrIHdmar por gnas pa dang /
rtsa bzhi'i nang gi sbyong byed kyi yig 'bru bzhi las kyang 'od byung bas sbyang gzhi'i yig 'bru rnams lhag med du sbyangs pas rigs drug gi skye sgo bcad nas mi skye ba'i chos la bzod pa thob par mos /
'od mi 'gyur ba'i sku dang sbyong byed 'bru lnga la sems gtad de /
A+oM hU~M trAM hrIHa a a badzra hrIHhrIH
oM sarba ta thA ga ta ya a a a /
tad+ya thA/
sad+yA ya the dan oM AHhU~M/
zhes lan mang du bzla skabs 'jam rlung bum pa can bzung ste /
ngag bzlas mi bya bar yid bzlas bya /
yig 'bru 'di rnams 'ga' zhig lany+tsa'i rnam par bsgom par 'dod kyang /
bod yig dbu can gyi gzugs su bsgom pa 'thad pa'i rgyu mtshan /
'gro ba so so'i lus la rtsa khams rnam par dag pa rang rang gi yi ge'i gzugs su gnas par bshad pa yin /
rtsa rnams thad kar brgyangs pa'i nang du yig 'bru rnams mgo phyir bstan du bsgom dgos /
de ltar zhag bdun bsgom pas bar do chod pa'i rtags 'das tshe rnam smin gyi phung po la 'ja' tshon sna lnga zug par gu ru pad+mas gsungs pa'i zab gnad yi ger dge slong bya bral ba pad+ma phrin las kyis bris so //

//
