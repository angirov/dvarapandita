@#//
sgrub chen bka' brgyad bde gshegs 'dus pa'i las byang bde ba chen po'i rnam rol zhes bya ba bzhugs so //
sgrub chen bka' brgyad bde gshegs 'dus pa'i las byang bde ba chen po'i rnam rol zhes bya ba /
bla ma dang dpal he ru ka la phyag 'tshal lo //
dkyil 'khor rgya mtsho'i byed po kun tu bzang //
gdug pa 'dul phyir dpal chen khrag 'thung dgu'i //
sgyu 'phrul nyams brgyar 'char ba'i 'khor lo cher //
gus pas 'dud do brtse bas mchog sbyin mdzod //
bde gshegs dgongs pa'i chu klung kun //
'dus pa'i rgya mtsho cher 'jug pa //
'di las dngos grub 'dod dgu'i dpal //
thob phyir 'chad la spro ba skyes //
de yang bde gshegs 'dus pa'i dkyil 'khor chen por dbang bskur ba thob cing /
de'i dus su khas blangs pa'i sdom pa dang dam tshig la gnas pa /
bskyed pa'i rim pa la sogs te lam gyi gnas rnams la rdo rje slob dpon gyis gnang ba legs par thob pa'i sngags pa bla na med pa'i ye shes mchog gi dngos grub thob par 'dod pas /
yid dang mthun pa'i gnas khang yongs su brgyan cing dpal chen po'i sku rten sogs bkod pa'i mdun du stegs gtsang mar dpal gyi gtor ma sman rag la sogs te phyi nang gsang ba'i mchod pa'i tshogs dang /
nye bar mkho ba'i yo byad mtha' dag ma tshang ba med par 'du byas nas /
phrin las kyi cho ga dngos la sngon 'gro dngos gzhi rjes kyi rim pa dang gsum las /
dang po ni /
tshogs gsag rdor bzlas nga rgyal bzung //
bka' bsgo mtshams bcad sgo dbye phyag
/bshags pa dam bca' byin dbab brlab //
ces pa ltar bya ba las /
thog mar bde ba'i stan la 'dug ste /
bgegs gtor a mr-itas bsang /
swa b+hA was sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M zhes 'bru gsum gyis brlab /
b+hU mi pa ti sa pa ri wA ra badzra sa mA dzaH
spyan drangs /
s+d+yA na pa ti k+She tra pA lany+tsa na maHsarba ta thA ga te sogs gsum gyis bsngos la /
gang dag 'dir gnas lha dang klu
/gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
zhes gzhi bdag dang 'byung po'i tshogs la gtor ma sbyin pa sngon du 'gro bas //
dang po tshogs gsag ni /
rang gi snying ga'i hU~M las 'od zer 'phros pas bla ma rig 'dzin dpal chen gtso dgu'i dkyil 'khor gyi lha tshogs 'khor dang bcas pa thams cad badzra sa mA dzaH
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/dzaHhU~M baM hoH
tshogs zhing rnams rang la thim par gyur /
gnyis pa rdor sems sgom bzlas ni /
rang gi spyi bor pad+ma dang zla ba'i gdan la hU~M las dpal rdo rje sems dpa' sku mdog dkar po zhi zhing 'dzum pa'i nyams can rdo rje dang dril bu 'dzin pa dar dang rin po che'i rgyan can yum rdo rje snyems ma dkar mo dang snyoms par 'jug pa /
yab kyi thugs kar zla ba la gnas pa'i hU~M gi mthar yi ge brgya pa'i sngags phreng kha dog dkar po dri ma med pa'i 'od zer 'phro bas sdig sgrib thams cad sbyang par bsam la yig brgya bzla /
mgon po bdag ni mi shes rmongs pa yis //
dam tshig las ni 'gal zhing nyams //
bla ma mgon pos bskyab mdzod cig
/gtso bo rdo rje 'dzin pa ste //
thugs rje chen po'i bdag nyid can //
'gro ba'i gtso la bdag skyabs mchi //
sku gsung thugs rtsa ba dang yan lag gi dam tshig nyams chag thams cad mthol zhing bshags so //
sdig sgrib nyes ltung dri ma'i tshogs thams cad byang zhing dag par mdzad du gsol /
zhes gsol ba btab pas rdor sems 'od du zhu nas rang la thim /
gsum pa nga rgyal bzung ba ni /
badzra ma hA shrI he ru ko\u0f85 haM/
rang nyid skad cig gis zhe sdang rdo rje sku mdog mthing nag mthing dkar dmar ba'i zhal gsum phyag drug gi g.yas gsum rdo rje zhags pa lcags sgrog
/g.yon gsum b+han dmar dgra satwa lcags kyu 'dzin pa /
dur khrod rol pa'i chas can khro gtum bzod par dka' ba'i gzi brjid cher 'bar zhing rang snang gi yum dang bcas pa'i skur gyur par bsams la /
bzhi pa bka' bsgo ba ni /
hU~M/
bde gshegs 'dus pa'i dkyil 'khor 'dir //
'du ba'i lha ni ma gtogs pa //
dam med bdud rigs 'byung po'i tshogs //
gnas 'dir ma 'dug gzhan du dengs //
ci ste mi 'gro 'dug gyur na //
he ru ka dpal thugs khros nas //
sprul pa'i khro tshogs mang po yis //
rdul du brlag par gdon mi za /
hU~M hU~M hU~M bi shwa badzra kro d+ha dz+wa la maN+Da la phaT phaT phaT ha la ha la ha la hU~M/
zhes bzla zhing drag sngags yungs thun dang bcas pas bgegs bskrad /
lnga pa mtshams bcad pa la gsum las /
dang po phyi mtshams rgyal chen bzhi la bcol te sgrub chen gyi skabs su shes par bya'o //
gnyis pa nang mtshams la lnga las 'bar ba stangs stabs kyi mtshams ni /
hU~M/
bdag nyid las kyi he ru ka
/rngam brjid khros pa'i skur bsgoms te //
spyan mig g.yas g.yon nyi zlar 'bar //
rdo rje'i 'gros kyis rab bskor zhing //
hU~M phaT nga ro 'brug ltar sgrog
/khros pa'i sdang mig me 'bar bas //
bgegs tshogs ma lus bsreg par bya //
oM sUr+ya tsan+d+ra dz+wa la dz+wa la hU~M phaT/
srung ba 'khor lo'i mtshams ni /
hU~M/
snang srid 'khor lo rtsibs bcur 'bar //
de dbus dpal chen thugs ka nas //
'dod rgyal dmar skya tho ba dang //
lcags kyu 'dzin pa phyogs bcur 'phros //
phyogs skyong bcu po bkug nas ni //
rtsibs nang phyogs bcur gdan du bting //
pho mo gan rkyal kha bub bsnol //
hU~M bzhi pa'i mthar /
oM in+d+ra ya /
ag+na ye /
ya ma ya /
nir-ir ta ya /
wa ru Na ya /
wa ya be /
ku be ra ya /
i sha nA ya /
Ur+d+ha ba ta ye /
sUr+ya tsan+d+ra /
ti ra baM/
dzaHhU~M baM hoH
phyogs skyong bcu phyogs bcur gdan du bting bar gyur /
hU~M/
bdag nyid thugs nas 'bar ba'i hU~M//
bcu 'phros khro bo bcu ru gyur //
hU~M mdzad rnam rgyal dbyug sngon can //
gshin rje mi g.yo rta mgrin dang //
'dod rgyal 'khyil pa khams gsum rgyal //
stobs po che ste thams cad stod //
zhal gsum phyag drug gtum brjid 'bar //
sku smad phur bu 'bar ba'i dbal //
phyogs skyong snying zug gdon bgegs 'joms //
oM badzra kro d+ha hU~M kA ra hU~M/
gardza gardza hU~M phaT/
oM badzra kro d+ha bi dza ya hU~M/
ha na ha na hU~M phaT/
oM badzra kro d+ha nI la daN+Da hU~M/
da ha da ha hU~M phaT/
oM badzra kro d+ha ya mAn+ta ka hU~M/
pa tsa pa tsa hU~M phaT/
oM badzra kro d+ha Ar+ya a tsa la hU~M/
ban+d+ha ban+d+ha hU~M phaT/
oM badzra kro d+ha ha ya grI wa hU~M/
hu lu hu lu hU~M phaT/
oM badzra kro d+ha a pa ra dzi ta hU~M/
tiSh+Tha tiSh+Tha hU~M phaT/
oM badzra kro d+ha a mr-ita kuN+Da lI hU~M/
ts+tshin+d+ha ts+tshin+d+ha hU~M phaT/
oM badzra kro d+ha trai lo kya bi dza ya hU~M/
b+hin+d+ha b+hin+d+ha hU~M phaT/
oM badzra kro d+ha ma hA ba la hU~M/
s+pho Ta s+pho Ta hU~M phaT/
ces khro bo bcus phyogs skyong rnams kyi snying gar gzir bas rtog med bde ba chen por brgyal bar bsam mo //
sreg byed me'i mtshams ni /
hU~M/
bdag nyid dpal gyi thugs ka nas //
ye shes lnga yi me 'bar bas //
stong gsum phyogs bcu'i 'jig rten kun //
bskal pa'i me dpung chen po bzhin //
'ur 'ur chem chem rab tu 'bar /
rdo rje'i tshwa tshwa zhugs su 'phro //
srid pa gsum yang sreg byed na //
bar gcod bdud rnams smos ci dgos //
oM badzra dz+wa la raM raM karma raM raM dz+wa la raM raM/
zhes 'khor lo'i phyi rol du ye shes kyi me kha dog lnga 'bar bas stong khams gang zhing gdon bgegs bag chags dang bcas pa bsregs par bsam /
mtshon cha 'chol ba'i mtshams ni /
hU~M/
thugs las oM hU~M phaT e dzaH
spros pas rdo rje 'khor lo dang //
phur bu tho ba ral grir gyur //
steng yang mtshon cha'i bla re la //
mtshon cha'i thog dang ser chen 'beb //
'og kyang mtshon cha'i sa gzhi la //
mtshon cha'i 'phro 'du me ltar 'bar //
phyogs mtshams mtshon chas gtams pa la //
mtshon cha'i tshwa tshwa skar ltar 'khrugs //
mtshon cha rnam lngas mtshams bcad pas //
bar gcod bdud dpung brlag par byed //
oM badzra tsakra kI la ya mung+ga ra A ko Ta ya tIk+Sh+NA hU~M phaT/
ces phyogs mtshams thams cad mtshon cha'i 'khor lo rlung spu gri reg chod ltar 'khor bar bsam mo /
khro bo rol pa'i mtshams ni /
hU~M/
mi bzad khro gtum rngam pa'i tshogs /
khro bo'i sprul pas nam mkha' gang /
khro mo'i sprul pas sa gzhi gang //
bar snang khro chung sprul pas khyab //
pho nya las byed du mar bcas //
phyogs bcu kun tu rab tu gtams //
oM lo ka sarba ma hA kro d+ha ya mAn+ta ka pad+mAn+ta kr-ita karma kro d+ha ma ma ru lu sarba duSh+TAn hU~M phaT/
ces pas phyogs bcur khro bo rol pa'i sprin gyis gtibs par bsam mo //
gsum pa gsang mtshams ni /
hU~M/
ma bcos thig le'i klong yangs las //
'khor 'das chos rnams ma lus pa //
sems nyid bde chen dag pa'i klong //
de ltar gsal bar rab rtogs na //
bgegs zhes bya ba'i ming yang med //
mtshams kyi dkyil 'khor lhun gyis grub //
sa ma ya a ti /
zhes bar du gcad bya gcod byed thams cad mi dmigs spros bral bde ba chen por la zla'o //
drug pa brda' sgo dbye ba ni /
hU~M/
snang srid 'khor 'das gdod ma nas //
rnam dag lhun grub rgyal ba'i zhing //
ma rtogs gnyis 'dzin sgrib g.yogs sgo
/rang rig brda yis dbye bar bya //
b+h+rU~M pra we sha ya phaT/
ces snod bcud ye nas gzhal yas khang dang lhar rdzogs pa rtogs pa'i tshul gyis so //
bdun pa brda phyag ni /
hU~M/
khams gsum ye nas rang byung ba'i //
bde gshegs rgyal ba'i dkyil 'khor nyid //
brda dang gar gyis mtshon nas kyang //
gnyis su med par phyag bgyi 'o //
a la la hoH
a ti pU hoH
pra tIts+tsha hoH
zhes snod bcud lha'i dkyil 'khor de nyid rang las gzhan du mi dmigs pa'i tshul gyis so //
brgyad pa bshags pa bya ba ni /
hU~M/
bla ma rig 'dzin rgyal ba zhi khro dang //
phyi nang mkha' 'gro dam can ma lus pa //
rang snang dag pa'i dkyil 'khor lha tshogs rnams //
rig 'dzin sgrub mchog bdag la dgongs su gsol //
rnal 'byor bdag cag ma rig dbang gyur pas //
theg mchog gsang ba'i lta spyod du ma rnams //
gzhung bzhin ma rtogs dang du ma blangs pas //
nyams chag 'gal 'khrul gyur pa ci mchis pa //
sems nyid gnas lugs ngang du gnyis med kyang //
kun rdzob sgyu ma tsam gyi dbang gis ni //
rab gnong 'gyod pa'i sems kyis mthol bshags na //
sgrib med tshangs pa mchog gi dngos grub stsol //
sku lnga ye shes lnga yi 'bras bu mchog
/rtsol ba med par dus 'dir 'grub par mdzod //
 ces dang yig brgya bzla /
spro na spyi bshags ye shes sku mchog kyang bya'o //
dgu pa dam bca' ba ni /
hoH
khams gsum sems can ma lus pa //
ye nas sangs rgyas yin mod kyang //
log rtog dbang gis 'khor bar 'khyams //
snying rje'i yul du gyur pa rnams //
sangs rgyas sa la 'god bya'i phyir //
sgrub pa bka' brgyad lha tshogs rnams //
sngon nas bdag gi yi dam lha //
da lta bdag dang gnyis su med //
srog gi phyir yang mi spong zhing //
rtse gcig yid kyis bsgrub par bya //
a la la hoH
sa ma ya bo d+hi tsit+ta a /
bcu pa byin dbab pa ni /
hU~M/
dus gsum bde gshegs rgyal ba rnams //
chos sku skye ba med pa las /
gzugs skus 'gro ba'i don bgyid phyir //
gnyis med dbyings nas sku bzhengs shig
/rnal 'byor rig 'dzin sgrub pa pos //
dngos grub ma lus thob bya'i phyir //
lha dang rig 'dzin srung ma'i tshogs //
sprul pa 'khor dang bcas pa rnams //
mkha' la sprin ltar gtibs nas kyang //
dngos grub ma lus char ltar phob //
dbang mchog ma lus bdag la skur //
sku yi gar stabs glog ltar 'khyugs //
gsung gi nga ro 'brug ltar ldir //
thugs kyi brtse bas bdag la dgongs //
dkyil 'khor 'di la byin cig phob //
sgrub rdzas rnams la byin gyis rlobs //
gzhal yas 'di la brtan par bzhugs //
mthu dang rtsal gyi nus pa phyungs //
rtags dang mtshan ma dngos su ston //
thugs dam gnyan po'i dus la bab //
sa ma ya A be sha ya hU~M hU~M A/
zhes spos dang rol mor bcas pas byin dbab /
bcu gcig pa mchod rdzas byin gyis brlab pa ni /
raM yaM khaM/
rang gi thugs ka nas raM yaM khaM 'phros ye shes kyi me rlung chur gyur pas mchod rdzas kyi dngos 'dzin nyes skyon thams cad bsregs gtor bkrus te stong par gyur /
stong pa'i ngang las b+hany+dza 'bar ba'i snod bzang zhing rgya che ba rnams su hU~M yig las byung ba'i mchod yon zhabs bsil me tog bdug spos mar me dri chab zhal zas rol mo la sogs pa mchod pa'i dngos po rnams 'dod yon gyi rnam pa ma tshang ba med pa 'phags pa kun tu bzang po'i mchod pa'i sprin gyi phung po lta bus nam mkha'i mtha' klas par gang bar gyur /
oM badzra ar+g+haM nas shab+da'i bar gyis byin gyis brlab /
bdud rtsi la /
stong pa'i ngang las yaM las rlung raM las me kaM las mi mgo+o'i sgyed bu gsum la gnas pa'i a las thod pa yangs shing rgya che bar gser gyi 'khor lo rtsibs brgyad pa'i steng du nyi ma la gnas pa'i go ku da ha na las sha lnga /
bi mu ma ra shu las bdud rtsi lnga rnams kyi kha gcod zla dkyil dkar po dbyangs gsal gyis mtshan pa'i lte bar rdo rje'i khong seng du oM AHhU~M gis mtshan par gyur /
rlung g.yos me sbar rdzas rnams zhu /
rlangs pa las byung ba'i 'od zer gyis 'khor 'das kyi bdud rtsi thams cad bsdus /
de nyid oM AHhU~M swA hA las rdo rje 'khor lo rin po che pad+ma ral gri so so'i rigs kyi dril bu rnams su gyur //
hU~M badzra d+h+r-ika?
/mUM d+hA twI shwa rI/
oM dzi na dzika?
/lAM dwe Sha rA ti /
swA rat+na d+h+r-ika?
/mAM mo ha rA ti /
AM A ro l-ika?
/pAM rA ga rA ti /
hA pra dz+nyA d+h+r-ika?
tAM badzra rA ti /
de rnams las sku yongs su rdzogs pa'i de bzhin gshegs pa rigs lnga yum dang bcas par gyur /
sa ma ya hoH
oM AHhU~M sarba pany+tsa a mr-ita hU~M hrIHTha /
rigs lnga yab yum snyoms par zhugs pa'i bde ba'i 'od zer phyogs bcur 'phros /
rgyal ba thams cad la mnyes mchod phul /
rjes chags kyi mes 'od du zhu nas tshur 'dus zhal du zhugs byang sems bdud rtsi'i rang bzhin du gyur pas sku'i dbyibs brgyud /
mkha' gsang las thon te dam tshig gi rdzas la 'dres pas ye shes kyi bdud rtsi'i rgya mtsho chen por 'khyil pa'i rdo rje'i lte bar rta mgrin dmar po yum dang bcas pas mtshan par gyur /
oM AHhU~M sarba pany+tsa a mr-ita hU~M hrIHTha /
zhes bdun nam nyer gcig bzla /
rak+ta la /
stong pa'i ngang las rak+ta'i snod yum gyi mkha' dbyings su nyi ma la gnas pa'i ra yig dmar po las rak+ta'i rgya mtsho rba klong 'khrugs par gyur /
s+pha ra Na phaT/
de las chags pa chen po'i 'od zer 'phros /
saM ha ra Na hU~M/
gdug pa can rnams dbang du bsdus nas rak+ta la thim /
hU~M badzra phaT/
yab kyi rdo rje tho bar gyur pas gzir zhing brdungs pas nyon mongs bag chags dang bcas pa sbyangs nas rak+ta'i rgya mtsho zhing chen gyi lhu dum can zegs ma las 'dod yon gyi lha mo 'phro bar gyur /
oM AHhU~M ma hA rak+ta dz+wa la maN+Da la hU~M hrIHTha /
bdun nam gsum bzla /
gtor ma la /
stong pa'i ngang las rlung me thod pa'i sgyed bu gsum la gnas pa'i ye shes kyi ka pA la stong gsum dang mnyam pa'i nang du sha lnga bdud rtsi lnga gtso bor gyur pa'i bza' bca' btung ba bldag gzhib 'dod yon lnga'i phung po zad mi shes par gyur /
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHTha /
gsum mam bdun brjod /
dza gad la /
dza gad kyi bum pa 'od kyi gzhal yas khang du mAM las ma mA ki sngon mo yid du 'ong ba'i lang tsho can bdud rtsi'i bum pa thogs pas stong khams kyi 'byung lnga'i bcud thams cad bsdus nas dza gad la thim par gyur /
oM ma mA ki ri ki ri tiSh+Tha dz+nyA na mAM swA hA/
zhes bzla /
zla gam la /
hU~M las thabs zla ba dkar po dang /
mUM las shes rab nyi ma dmar po mnyam par sbyar ba las bde stong byang sems kyi bdud rtsi cher 'phel bas dga' bzhi'i ye shes mchog tu skyed pa'i nus pa can du gyur /
oM bo d+hi tsit+ta ma hA su kha hoH
zhes bzla /
tshe zan la /
b+h+rU~M las tshe zan gzhal yas khang gi nang du pad zla'i gdan la hrIHlas tshe dpag med dkar po tshe'i bum pa 'dzin pa bkra shis kyi lha mo brgyad kyis bskor bar gyur /
badzra sa mA dzaH
dzaHhU~M baM hoH
ye shes pa 'gugs bstims /
de'i thugs ka nas 'od zer 'phros pas 'khor 'das kyi tshe bcud thams cad bsdus nas bum nang du bskyil bar bsam /
oM A yur+dz+nyA na tshe b+h+rU~M hU~M/
zhes bzla /
'dir rdzas rnams kyi che ba brjod pa'i tshigs bcad rnams 'don par spro na yig rnying bzhin bya'o //
de ltar bcu gcig ni sngon 'gro'i las rim mo //
spyi don gnyis pa dngos gzhi la //
ting 'dzin rnam gsum rten dang gdan //
brten pa dbang bskur spyan drangs bzhugs //
phyag mchod bstod pa 'dzab bzlas so //
zhes pa'i dang po ting nge 'dzin gsum las de bzhin nyid ni /
hU~M/
rnam dag byang chub sems kyi rang bzhin ni //
gdod nas ma skyes ye gdal gting mtha' med //
mi gnas mi dmigs spros pa med pa'i ngang //
brjod med bsam 'das mnyam nyid dbyings su rdzogs //
oM ma hA shUn+ya tA dz+nyA na badzra swa b+hA wa At+ma ko\u0f85 haM/
zhes chos thams cad rang bzhin gyis dag pa'i stong pa nyid la mnyam par bzhag
/kun tu snang ba'i ting nge 'dzin ni /
thams cad snying po byang chub sems nyid la /
gzung 'dzin mtshan ma rdul tsam mi dmigs kyang //
rtsol med dbyings las 'gag pa med pa'i phyir //
sgyu ma'i phyag rgya bye brag cir yang gsal //
AHd+harma d+hA tu swa b+hA wa At+ma ko\u0f85 haM/
rang bzhin de ma rtogs pa'i 'gro ba rnams la brtse ba'i snying rje chen po kun tu khyab par snang ba'o //
rgyu'i ting nge 'dzin ni /
chos nyid dbyings su thams cad sangs rgyas shing //
skye med bde chen ngang du ro gcig kyang //
skye ba'i cho 'phrul 'bar ba'i byin rlabs kyis //
rang rig ye shes chos sku mngon du shar //
hU~M badzra tsit+ta hU~M/
stong nyid snying rje zung du 'jug pa'i rang mdangs hU~M yig mthing nag nam mkhar gnas par gyur /
hU~M las raM yaM khaM 'phros snod bcud sbyangs //
dwangs ma'i hU~M yig rdo rje rtse lngar gyur //
de las rgyu yi khrag 'thung ye shes sems //
mthing gsal rang snang yum bcas mkha' la gsal //
zhes gsal gdab bo //
gnyis pa rten gzhal yas khang bskyed pa ni /
nam mkhar gnas pa'i he ru ka'i thugs ka nas e yaM ra suM keM raM rnams chad pa las /
e A ka sha maN+Da la /
yaM wA yu maN+Da la /
ra rak+ta maN+Da la /
suM ti ra maN+Da la /
kiM ni ri ti maN+Da la /
raM dz+wa la maN+Da la /
s+pha ra Na phaT/
saM ha ra Na hU~M/
zhes pas rten gyi dkyil 'khor de nyid gsal gdab pa ni /
e las nam mkha' mthing nag 'byams klas dbyings //
yaM las rlung dkyil ljang nag rgya gram g.yo //
de steng ra las khrag mtsho dmar zlum 'khrugs //
suM las zhing chen sa gzhi gru bzhir gdal //
keM las rus pa'i ri rab bang rim bzhi //
raM las bskal pa'i me chen 'bar ba'i klong //
paM las 'dab stong pad+ma'i ge sar la //
hU~M las sna tshogs rdo rje sra zhing brtan //
de steng mkha' las b+h+rU~M yig lnga ldan babs //
b+h+rU~M bi shwa bi shud+d+he rat+na b+hany+dza dz+nyA na tsakra maN+Da la b+h+rU~M//
b+h+rU~M yig yongs gyur rin chen gzhal yas khang //
gru bzhi sgo bzhi shel gser rA ga dang //
margad bai DUr+Ya yi rang bzhin can //
rdo rje nor bu'i rtsig steng rin po che'i //
pha gu ser po de steng mu tig gi
/drwa ba drwa phyed shar bu mda' yab mdzes /
khang brtsegs phyur bur rdo rje nor bu'i tog
/sna tshogs rin chen 'od 'phro rmang gi gzhir //
'dod snam dmar por gzung ma bcu drug 'khod //
sgo bzhir ka ba bzhis btegs twa ra Na //
bang rim brgyad ldan chos 'khor ri dwags gdugs //
ngo mtshar kun tu bzang po'i rgyan bkod pa'i //
gzhal yas khang nang rdo rje'i gdung bzhi yis //
mig mang ris bris so so'i nang khongs su //
dur khrod rol pa'i gzhal yas khang pa dgu
/rim gsum thod pa'i rtsig par khrag zhag 'bab //
sha chen 'dod snam pha gur thod pas dkrigs //
rkang lag shar bu sgal tshigs mda' yab can //
rgyu rlon rus pa'i drwa phyed thod tshal 'phyang //
mi ro'i rgyal mtshan 'phan gdugs tsit+ta'i tog
/lha klu'i ka gdung gza' skar dral phyam byas //
zhing lpags thog phub nya sbrul za ra tshags //
rab 'jigs pho brang kun dbus mthing nag e //
rtsibs bzhi mu khyud khyams dang bcas pa 'o //
phyi rol 'khor yug dur khrod chen po brgyad //
mchod rten shing me sprin chu grub pa brgyad //
lha klu phyogs skyong ma mo zhing skyong dang //
sha za ro langs gsar rnying bam ro'i tshal //
de mthar gzhom med rdo rje srung ba'i gur //
mi phyed rab 'bar phreng ba 'khrigs pas bskor //
gsum pa gdan bskyed pa ni /
ru dra kro d+hI ti ra baM/
paM pad+ma maN+Da la /
ma sUr+ya maN+Da la /
a tsan+d+ra maN+Da la /
pho brang lte bar bai DUr rang bzhin brag
/'gro drug sna tshogs pad+ma'i ge sar la //
rab 'bar nyi ma dkar gsal zla ba'i dkyil //
dbang po tshangs pa dbang phyug khyab 'jug dang //
nye dbang gzhon nu b+h+r-iM gi tshogs bdag lha //
mtha' yas 'jog po dung skyong stobs kyi rgyu //
pad+ma pad chen nor rgyas rigs ldan klu
/bsnol mar brdzis steng seng ge stag gzig dom //
glang chen ma he chu srin sbrul gyi khrir //
gser 'khor bcu gnyis rtsibs ldan lte ba ru //
ma hA de ba u ma de bIr bcas //
phyogs mtshams brgyad por pad+ma nyi zla'i steng //
ru dra chu glang klu dbang lha chen po //
ma mo dar zab dregs pa dgra bgegs rnams //
pho mo kha bub gan rkyal bsnol mar gyur //
bzhi pa brten pa lha bskyed pa ni /
nam mkhar gnas pa'i he ru ka yab yum dbus kyi gdan la 'khod /
chags pa chen pos snyoms par zhugs pa'i dga' ba'i ros rgyal ba rnams mchod cing sems can gyi don byas /
slar nyid kyi sku la bsdus nas bde chen byang chub sems kyi ngo bor zhu bar gyur pa la dbyings phyug mas chos nyid stong pa'i rang sgras bskul ba /
hoH
yod med stong pa shin tu rnal 'byor mthus //
chos kyi dbyings las dam tshig nye bar bzhengs //
ye shes rgya mtsho rnam par grol ba'i klong //
mi gnas mi dmigs chos kyi dbyings nas bzhengs //
zhes bskul pas thig le de nyid hU~M mthing nag 'bar bar gyur pa las /
rdo rje sngon po rtse lnga pa hU~M yig gis mtshan par gyur /
s+pha ra Na phaT/
de las 'od zer 'phros /
sangs rgyas sras dang bcas pa mchod /
sems can gyi don byas /
saM ha ra Na hU~M/
tshur 'dus hU~M la thim /
de yongs su gyur pa las khrag 'thung thams cad 'dus pa'i spyi gzugs dpal chen po'i skur gyur pa ni /
bdag nyid bcom ldan 'das che mchog he ru ka sku mdog in+d+ra nI la ltar 'bar zhing bzod par dka' ba'i gzi byin can /
dbu dgu'i rtsa ba'i zhal gsum g.yas dkar g.yon dmar dbus mthing ga
/bar pa'i zhal gsum g.yas dmar g.yon ljang dbus sngo ba /
steng zhal gsum g.yas dkar g.yon dmar dbus mthing nag
/zhal re re la dmar la zlum pa'i spyan gsum gsum dang ldan pa /
rnam par 'gyur ba'i zhal gdangs shing mche ba gtsigs pa /
glog ltar 'khyug pa'i ljags 'dril zhing rdo rje'i gad mos sa gsum g.yo ba /
khro gnyer bsdus pa'i shangs nas mi bzad pa'i rlung sgra 'byin pa /
rdzi smin sma ra las 'bar ba'i me 'khyog por 'bar ba /
sku che zhing yan lag rags pa /
lang tsho rgyas pa'i 'gyur bag can /
phyag bco brgyad kyi dang po gnyis kyis rdo rje dang dung khrag 'dzin pas yum la 'khyud pa /
lhag ma g.yas kyi gnyis pa na kha T+wAM ga
/gsum pa na DA ma ru /
bzhi pa na 'khor lo /
lnga pa na rin po che /
drug pa na pad+ma /
bdun pa na ral gri
/brgyad pa na dgra satwa /
dgu pa na zhags pa /
lhag ma g.yon gyi gnyis pa na zhing dbyug
/gsum pa na thong gshol /
bzhi pa na nyi ma /
lnga pa na zla ba /
drug pa na ri rab /
bdun pa na khrag mtsho /
brgyad pa na me dpung /
dgu pa na rlung nag 'dzin pa /
zhabs brgyad g.yas bskum zhing g.yon brkyang ba'i gyad chen po'i stabs kyis lha chen pho mo'i mgo bo dang nu ma nas brdzis pa /
sgeg pa sogs mchog tu 'bar ba'i gzi byin rgyas pa /
dbu re re la thod pa skam po lnga lnga rin po che'i rtse bran can gyi dbu rgyan dang /
tshar gsum thod pa'i phreng ba rgyu rlon la brgyus pa'i do shal can /
zhing chen dang glang po che'i ko bas stod g.yogs shing stag gi pags pa'i sham thabs 'phyang ba /
gdug pa'i sbrul rigs lnga dang rus pa'i phyag rgya drug gis brgyan pa /
khrag zhag thal bas byugs shing dpal gyi chas bcu rdzogs pa /
de'i pang du gnam zhal dbyings kyi dbang phyug ma sngon mo zhal gcig phyag gnyis spyan gsum ma /
gcer bu skra grol zhing lang tshos sgeg pa /
g.yas kha T+wAM ga 'dzin pas yab la 'khyud cing /
g.yon dung khrag zhal du stob pa /
khro mo'i rgyan can zhabs gnyis g.yon bskum pas yab la 'khyud cing /
g.yas brkyang ba'i stabs kyis snyoms par 'jug pa /
stong pa nyid dang snying rje dbyer med pa'i bdag nyid can /
bzod par dka' ba'i gzi byin nyi ma 'bum gyi 'od zer ltar 'bar zhing bskal pa'i me dpung chen po'i klong na bzhugs pa'o //
mkha' gsang byin rlabs ni /
yab kyi gsang gnas hU~M las rdo rje rtse lnga pa lte bar zla ba la oM gyis mtshan pa /
yum gyi mkha' gsang pad+ma 'dab ma brgyad pa ze'u 'brur nyi ma la muM gyis mtshan par bltas la yab kyis sa ma ya hoHzhes bskul /
yum gyis sa ma ya satwaM zhes lan byin /
slar yang yab kyis rA ho haM/
yum gyis rA ga yA mi zhes pas bskul /
a la la hoH
dzaHhU~M baM hoH
bo d+hi tsit+ta s+pha ra Na phaT/
oM AHhU~M/
zhes brjod cing sgo ma bzhi'i rgyas 'khyud sdom sprad de snyoms par zhugs /
byang chub kyi sems phyir phyungs pas mkha' gsang brlab pa dang gdan dang sa bon spro ba'i bya ba gsum byas nas /
rdo rje pad+ma bde ba rgyas mdzad nas //
yab yum gnyis med sbyor bas dgyes par tshim //
bdud rtsi byang chub sems kyi sprin spros pas //
stong gsum khro bo'i tshogs kyi dkyil 'khor spro //
hU~M hU~M hU~M/
snyoms par zhugs pa'i byang chub kyi sems sprin hU~M gi rang bzhin khro bo'i tshogs phyogs bcur 'phros /
dregs pa can sde dang bcas pa thams cad thugs rje chen pos tshar bcad nas dbang du bsdus /
thams cad dpal chen po'i dkyil 'khor 'khor lo'i go 'phang la bkod nas tshur 'dus snyoms par 'jug pa'i bde ba chen por zhugs pa 'bar ba'i hU~M yig brgyad du gyur /
hU~M/
'jig rten stong khams gang ba'i khrag 'thung rnams //
rang la bsdu ba'i sbyor bas kun bsdus nas //
dbyings su thim nas yig 'bru phyag mtshan dgu /
khro bor gyur te phyogs mtshams kun tu 'khod //
hU~M hU~M hU~M hU~M hU~M hU~M hU~M hU~M/
zhes spros pa'i hU~M yig rnams phyogs mtshams kyi dkyil 'khor so so'i dbus kyi gdan la 'khod par bsams la /
hU~M/
dbus phyogs mi 'gyur mthing nag e dbyings su /
khrag 'thung 'dus pa'i spyi gzugs dpal chen po //
sgeg pa dpa' ba mi sdug tshul ston cing //
rgod dang gshe dang 'jigs su rung ba dang //
snying rje rngam dang zhi ba la sogs pa //
gar dgus rol mdzad che mchog he ru ka
/gnam zhal dbyings phyug yum dang gnyis med rol //
rtsibs bzhir rigs bzhi khyams la khro bo bcu //
sgo bzhir mthar byed mu ran ce spyang brgyad //
oM badzra kro d+ha ma hA shrI he ru ka hU~M phaT/
hU~M/
shar phyogs dkyil 'khor dbus su ru dra'i steng //
yang dag mthing nag g.yas dkar g.yon dmar zhal //
phyag drug rdo rje kha T+wAM rnge'u chung g.yas //
dril bu b+han dmar rgyu zhags g.yon na bsnams //
kro d+hI shwa rI kha T+wAM thod 'dzin 'khyud //
rtsibs bzhir rigs bzhi khyams la gau rI sogs //
ma mo bcu drug sgo bzhir gdong can bzhi //
mu ran dbang phyug nyi shu rtsa brgyad 'khod //
oM ru lu ru lu hU~M b+h+yo hU~M phaT/
hU~M/
lho phyogs dkyil 'khor dbus su chu glang steng //
gshin rje mthing nag g.yas dkar g.yon dmar zhal //
phyag drug be con ral gri dgra satwa g.yas //
b+han dmar sdigs mdzub mdung thung g.yon na bsnams //
bai tA dgra satwa b+han dmar stob pas 'khyud //
ral gcig rtse gsum thod 'dzin g.yas su 'khod //
rtsibs bzhir gshed bzhi khyams la 'chi bdag ni //
bcu gnyis sgo bzhir gdong can mu ran la //
ging bdud rtsis pa shan pa la sogs 'khod //
oM A kro te ka ya mAn+ta ka ha na ma tha b+hany+dza hU~M phaT/
hU~M/
nub phyogs dkyil 'khor dbus su klu chen steng //
rta mgrin dmar nag g.yas dkar g.yon sngo zhal //
phyag drug rdo rje kha T+wAM sbrul zhags g.yas //
dril bu dung dmar lcags sgrog g.yon na bsnams //
pad+ma zil gnon kha T+wAM thod 'dzin 'khyud //
g.yas g.yon phra men byi la pu shud gdong //
rtsibs dang khyams la zil gnon khro bo brgyad //
sgo bzhir sgo srung mu ran kham rgya drug
/dmus long khyi spyang pho nya 'brug bzhir bcas //
oM pad+mAn+ta kr-ita badzra kro d+ha ha ya grI wa hU~M phaT/
hU~M/
byang phyogs dkyil 'khor dbus su lha chen steng //
phur pa mthing nag g.yas dkar g.yon dmar zhal //
phyag drug g.yas gnyis rtse dgu rtse lnga dang //
g.yon gnyis me dpung kha T+wAM mtha' gnyis kyis //
phur bu dril 'debs rdo rje'i gshog pa gdengs //
'khor lo rgyas 'debs kha T+wAM thod 'dzin 'khyud //
rtsibs bzhir sras bzhi khyams la khro bo bcu //
yab yum za gsod sgo bzhir sgo srung bzhi //
mu ran phur srung dam can bcu drug 'khod //
oM badzra kI li kI la ya sarba big+h+nAM baM hU~M phaT/
hU~M/
shar lho'i dkyil 'khor dbus su ma mo'i steng //
bla med khrag 'thung mthing nag dkar dmar zhal //
phyag drug rdo rje khyung chen sbrul zhags g.yas //
b+han dmar zhing g.yab thod pa'i ga 'u g.yon //
mu kha mthing nag zhal lnga dkar ser dmar //
ljang gu mthing nag phyag drug rdo rje dang //
gri zhags bum pa g.yas 'dzin dril bu dang //
b+han dmar g.yang gzhi yab 'khyud zhabs brgyad bgrad //
gtso bo'i g.yas g.yon mdun du bkrag gsal dang //
srid pa bde 'gro nyi zla thod phreng can //
rtsibs bzhir ma bzhi khyams la rje mo ni //
bcu gnyis sman mo nyer gsum sgo bzhi ru //
sring bzhi mu ran ro kha ma sogs 'khod //
oM gu h+ya dz+nyA na shrI he ru ka gu h+ya dz+nyA na kro d+hI shwa rI satwaM ma ma yo gi nI ru lu ru lu hU~M b+h+yo hU~M phaT/
hU~M/
lho nub dkyil 'khor dbus su seng ge'i khrir //
gsang ba'i bdag po rig 'dzin rdo rje chos //
dkar gsal phyag gnyis rdo rje dril bu 'dzin //
dbu skra thor tshugs rin chen cod pan can //
zi ldir smad g.yogs rus pa'i rgyan drug gsol //
rtsibs bzhir rigs bzhi khyams la rig 'dzin brgyad //
sgo bzhir slob dpon mu ran mkha' 'gros bskor //
oM badzra ma hA gu ru sarba sid+d+hi hU~M phaT/
hU~M/
nub byang dkyil 'khor dbus su dregs pa'i steng //
dregs 'dul mthing nag g.yas ser g.yon smug zhal //
phyag drug rdo rje lha brgyad mgo bo g.yas //
b+han dmar klu brgyad mgo bo g.yon na bsnams /
khams gsum spyi 'dul kha T+wAM thod 'dzin 'khyud //
gtso bo'i g.yas g.yon dbang phyug yab yum sogs //
rtsibs bzhi khyams sgor sde dpon sum cu dang //
mu ran snang srid dregs pa'i tshogs rnams 'khod //
oM badzra tsan+Da sarba duSh+TAn hU~M phaT/
hU~M/
byang shar dkyil 'khor dbus su dgra bgegs steng //
stobs ldan nag po zhal gsum mig sman mdog
/phyag drug rdo rje lha brgyad tsit+ta g.yas //
b+han dmar klu brgyad tsit+ta g.yon na bsnams //
'byung lnga'i bdag mo mthing nag phyag gnyis kyis //
gzugs khams mkhar 'degs 'dod khams sa gzhir gnon //
rtsibs bzhi khyams sgor sde dpon bco brgyad dang //
mu ran lha srin sde brgyad tshogs rnams 'khod //
oM badzra sarba duSh+TAn hU~M phaT/
rig 'dzin ma gtogs dpal chen khrag 'thung kun //
dbu gsum phyag drug zhabs bzhi mi bzad gzugs //
gar dgus rnam rol zhal gdangs mche ba gtsigs //
dmar zlum spyan ldog smin ma ag tshoms 'bar //
zhing chen glang lpags stod g.yogs stag sham 'phyang //
tshar gsum thod phreng sbrul brgyan phyag rgya drug
/rak+ta zhag dang thal chen mtshan mas spras //
dpal chen chas rdzogs yum rnams khro chags tshul //
rngam brjid rgyan ldan rang rang yab dang sbyor //
gtso 'khor thugs kar rang 'dra'i ye shes sems //
de nang nyi steng rdo rje'i lte bar hU~M//
so so'i sngags phreng 'bar bas g.yas su bskor //
dkyil 'khor phyi khyams shar sogs phyogs bzhi ru //
zhi rgyas dbang drag ma mo drug drug dang //
sgo bzhir sgo skyong kun kyang phyogs kyi mdog
/'jigs gzugs dur khrod chas ldan rang rtags 'dzin //
phyi yi mu khyud mkha' 'gro sum cu gnyis //
ging chen bco brgyad lang+ka bcu drug dang //
'bar ma brgyad dang sa bdag sum cu gnyis //
ma bdun sring bzhi pho nya drug cu bzhi //
mkha' 'gro brtan ma phyogs skyong rgyal chen sogs //
dpal gyi pho nya bsam gyis mi khyab pa //
nyi ma las ni 'od zer ji bzhin du //
rab 'byams nam mkha'i khams kun gang bar gyur //
oM badzra sarba yak+sha sa ma ya hU~M phaT/
ces gsal gdab bo //
lnga pa byin gyis brlab cing dbang bskur ba ni /
hU~M/
bdag nyid dus gsum sangs rgyas thams cad kyi /
khro bo'i rgyal po ye nas yin pa'i phyir //
sku dang gsung dang thugs su byin brlabs shing //
ye shes rnam pa lnga yi dbang bskur ro //
rdo rje'i phyag rgya gnas gsum du 'ching zhing /
oM sarba ta thA ga ta ma hA kA ya badzra swa b+hA wa At+ma ko\u0f85 haM/
oM sarba ta thA ga ta ma hA wA ka badzra swa b+hA wa At+ma ko\u0f85 haM/
oM sarba ta thA ga ta ma hA tsit+ta badzra swa b+hA wa at+ma ko\u0f85 haM/
rang gi spyi mgrin snying gar zla ba pad+ma nyi ma la gnas pa'i oM AHhU~M de'i 'od zer gyis de bzhin gshegs pa rnams kyi thugs rgyud bskul rdo rje gsum gyi lha tshogs nam mkha' gang bar byon nas yi ge gsum la thim /
yongs su gyur pa las rnam snang 'od dpag med mi bskyod pa dang bcas pa'i skur gyur par bsam mo //
de nas rigs lnga'i phyag rgya spyi bo'i gnas lngar 'ching zhing /
oM ma hA shUn+ya tA dz+nyA na badzra swa b+hA wa At+ma ko\u0f85 haM/
oM ma hA A dar+sha dz+nyA na badzra swa b+hA wa At+ma ko\u0f85 haM/
oM ma hA sA ma tA dz+nyA na badzra swa b+hA wa at+ma ko\u0f85 haM/
oM ma hA prat+ya bek+Sha Na dz+nyA na badzra swa b+hA wa At+ma ko\u0f85 haM/
oM ma hA kr-it+yAnuSh+ThA na dz+nyA na badzra swa b+hA wa At+ma ko\u0f85 haM/
spyi bo'i gnas lngar de bzhin gshegs pa lnga rjes chags kyis zhu ba'i ye shes lnga'i chu rgyun gyis dbang bskur /
nyon mongs pa lnga sbyangs /
phung po lnga sangs rgyas lngar gnas bsgyur nas dbang rtags su de bzhin gshegs pa rigs lngas dbu brgyan par gyur /
drug pa spyan drang ba ni /
rang gi thugs ka'i hU~M las 'od zer 'phros pas dpal chen dkyil 'khor dgu'i lha tshogs 'khor dang bcas pa thams cad badzra sa mA dzaH
hU~M/
'og min chos dbyings dbus mtha' med pa nas //
bde gshegs zhi ba'i lha tshogs dbyings nas bzhengs //
chos kyi dbyings nas 'gro don skur sprul pa //
yab yum 'khor bcas gnas 'dir gshegs su gsol //
'og min chos dbyings dbus phyogs dkyil 'khor nas //
che mchog yon tan lha tshogs dbyings nas bzhengs //
chos kyi dbyings nas 'gro don skur sprul pa //
yab yum 'khor bcas gnas 'dir gshegs su gsol //
'og min chos dbyings shar phyogs dkyil 'khor nas //
yang dag thugs kyi lha tshogs dbyings nas bzhengs //
chos kyi dbyings nas 'gro don skur sprul pa //
yab yum 'khor bcas gnas 'dir gshegs su gsol //
'og min chos dbyings lho phyogs dkyil 'khor nas //
'jam dpal sku yi lha tshogs dbyings nas bzhengs //
chos kyi dbyings nas 'gro don skur sprul pa //
yab yum 'khor bcas gnas 'dir gshegs su gsol //
'og min chos dbyings nub phyogs dkyil 'khor nas //
pad+ma gsung gi lha tshogs dbyings nas bzhengs //
chos kyi dbyings nas 'gro don skur sprul pa //
yab yum 'khor bcas gnas 'dir gshegs su gsol //
'og min chos dbyings byang phyogs dkyil 'khor nas //
phur pa phrin las lha tshogs dbyings nas bzhengs //
chos kyi dbyings nas 'gro don skur sprul pa //
yab yum 'khor bcas gnas 'dir gshegs su gsol //
'og min chos dbyings shar lho'i dkyil 'khor nas //
ma mo rbod gtong lha tshogs dbyings nas bzhengs //
chos kyi dbyings nas 'gro don skur sprul pa //
yab yum 'khor bcas gnas 'dir gshegs su gsol //
'og min chos dbyings lho nub dkyil 'khor nas //
rig 'dzin slob dpon lha tshogs dbyings nas bzhengs //
chos kyi dbyings nas 'gro don skur sprul pa //
yab yum 'khor bcas gnas 'dir gshegs su gsol //
'og min chos dbyings nub byang dkyil 'khor nas //
'jig rten mchod bstod lha tshogs dbyings nas bzhengs //
chos kyi dbyings nas 'gro don skur sprul pa //
yab yum 'khor bcas gnas 'dir gshegs su gsol //
'og min chos dbyings byang shar dkyil 'khor nas //
dmod pa drag sngags lha tshogs dbyings nas bzhengs //
chos kyi dbyings nas 'gro don skur sprul pa //
yab yum 'khor bcas gnas 'dir gshegs su gsol //
'og min chos dbyings bar khyams khor yug nas //
bka' srung dam can lha tshogs dbyings nas bzhengs //
chos kyi dbyings nas 'gro don skur sprul pa //
yab yum 'khor bcas gnas 'dir gshegs su gsol //
oM shrI badzra kro d+ha he ru ka sa pa ri wA ra e A ral+li hrIng hrIng dzaHhU~M baM hoH
zhes spyan drangs /
bdun pa bzhugs su gsol ba ni /
pho brang dgu klong 'bar ba'i e dbyings su //
lha brgyad klu brgyad byol song gtso bo brgyad //
ru dra gshin rje chu bdag lha chen po //
ma mo dar zab dregs pa dgra bgegs steng //
ma chags pad+ma thabs shes nyi zla la //
dpal chen gtso dgu'i lha tshogs bzhugs su gsol //
sa ma ya A we sha ya tiSh+Tha lhan /
zhes ye shes pa rnams dam tshig pa la gnyis med du bzhugs par gyur /
brgyad pa phyag 'tshal ba ni /
hU~M/
chos sku skye med dbyings las ma g.yos kyang //
thugs rjes gzugs sku sgyu ma'i skur bzhengs pa //
zhi khro rab 'byams dkyil 'khor 'khor lo'i gtso //
dpal chen bka' brgyad lha la phyag 'tshal lo //
a ti pU hoH
pra tIts+tsha hoH
dgu pa mchod pa la dngos bstan dang 'phros don gnyis las /
dang po la sman mchod dang thun mong gi mchod pa gnyis kyi dang po ni /
nang mchod lag g.yon pa'i mtheb srin gyis thigs gtor dbul zhing /
hU~M/
rang byung gdod nas rnam par dag pa ste //
rtsa brgyad yan lag stong las sbyar ba'i sman //
rigs lnga dam tshig rnam pa lnga yi dngos //
ye shes lnga rdzogs grub pa'i rdzas chen po //
nyon mongs gdung ba sel ba'i bdud rtsi 'di //
drin can rtsa ba'i bla ma'i zhal du 'bul //
thugs rjes brtser dgongs dbang dang dngos grub stsol //
sarba pany+tsa a mr-ita kha raM khA hi /
kun tu bzang po che mchog he ru ka
/rdo rje chos dang las kyi dbang mo che //
rig 'dzin rnam brgyad pad+ma thod phreng la //
sman mchod 'bul lo dbang dang dngos grub stsol //
sarba pany+tsa a mr-ita kha raM khA hi /
bod kyi grub chen brgyad dang khri srong rje //
nyang ral nam mkha' dpal dang blo ldan mtshan //
gsang bdag bdud 'dul mdo sde seng ge la //
sman mchod 'bul lo dbang dang dngos grub stsol //
sarba pany+tsa a mr-ita kha raM khA hi /
pad+ma dngos grub 'jam dpal nor bu dang //
kun dga' rgyal mtshan nor bu 'phel ba'i zhabs //
kun dga' 'od zer nam mkha'i rnal 'byor la //
sman mchod 'bul lo dbang dang dngos grub stsol //
sarba pany+tsa a mr-ita kha raM khA hi /
brgyud srol kun 'dus pad+ma dbang rgyal sogs //
smin grol gdams pa'i bdud rtsi mchog sbyin mkhan //
rtsa brgyud bla ma dam pa thams cad la //
sman mchod 'bul lo dbang dang dngos grub stsol //
sarba pany+tsa a mr-ita kha raM khA hi /
brgyud srol ji snyed yod pa las 'dren par 'dod na rang rang gi mos blo bzhin sbyar ro //
che mchog yang dag gshin rje pad+ma dbang //
phur pa rbod gtong rig 'dzin dregs 'dul dang //
drag sngags dpal chen bka' brgyad gtso 'khor la //
sman mchod 'bul lo dbang dang dngos grub stsol //
sarba pany+tsa a mr-ita kha raM khA hi /
nag po chen po yab yum bka' sdod brgyad //
gnas gsum mkha' 'gro dam can gter bdag dang //
gnas bdag gzhi bdag dkar phyogs skyong rnams la //
sman mchod 'bul lo dbang dang dngos grub stsol //
sarba pany+tsa a mr-ita kha raM khA hi /
zhes 'bul /
dngos grub blang ba ni /
hU~M/
don dam thig le bde ba chen po las //
mtshungs pa med pa b+hany+dza'i snod nang du //
ye shes lnga rdzogs bdud rtsi rin chen gter //
dngos po med las dngos grub blang bar bya //
kA ya sid+d+hi oM/
wA ka sid+d+hi AH
tsit+ta sid+d+hi hU~M/
zhes mtheb srin gyis bdud rtsi rang gi gnas gsum du reg cing lcer myang /
gnyis pa ni /
zhi ba dang dpal dgu so sor bye ba'i rim pa bzhin nam /
yang na /
hU~M/
'og min chos dbyings mtha' bral zhing khams su //
bde gshegs zhi ba dpal chen he ru ka
/sgrub pa bka' brgyad dkyil 'khor lha tshogs la //
phyag rgya gar dang phyi nang mchod pa dang //
sbyor sgrol gtor ma rak+ta'i mchod pa dang //
dam rdzas bdud rtsi rdzas kyi mchod pa dang //
chos nyid rol pa'i mchod pa 'bul lags na //
gnyis med blang dor med par bzhes nas kyang //
thun mchog rigs kyi dngos grub bstsal du gsol //
zhes mchod /
bsdu na de tsam gyis chog
/gnyis pa de las 'phros pa rgyas par spro na phyi nang gsang gsum gyi dang po dngos su 'byor pa dang yid sprul gnyis las //
dngos 'byor ni /
hU~M/
dwangs bsil rnyog med yid 'ong mchod yon sbreng //
dag byed zhabs bsil dri ldan gang+gA'i rgyun //
thang skyes chu skyes rnam bkra'i me tog tshal //
lhan cig skyes dang yongs sbyar bdug pa'i sprin //
mar me nyin mor byed pa'i gzugs gsar pa //
dri chab sim pa mchog skyed rol mtshor spel //
zhal zas lha yi bdud rtsi ro brgya'i dpyid //
rol mo snyan 'jebs yan lag rgya mtsho'i sgra
/ngo mtshar mchod pa'i sprin phung bsam yas pa //
rab 'byams nam mkha'i khyon rnams bkang ste 'bul //
oM shrI badzra he ru ka sa pa ri wA ra ar+g+haM nas shab+da pU dza hoH
yid sprul /
hU~M/
'dzam bu'i gser 'khor yid bzhin nor bu mchog
/yid 'ong btsun mo blo ldan khyim bdag ste //
stobs ldan glang po cang shes rta yi mchog
/phas rgol mthar byed dmag dpon rin chen bdun //
mdzes sdug gzugs dang snyan brjid rol mo'i sgra
/dri zhim ngad ldang bcud ldan bdud rtsi'i zas //
'jam mnyen reg bya bkra shis rtags rdzas sogs //
srid zhi'i 'byor tshogs nam mkha'i mdzod du 'bul //
oM shrI badzra he ru ka sa pa ri wA ra sap+ta ma hA rat+na pany+tsa kA ma gu Na pU dza hoH
gnyis pa nang gi mchod pa la /
phyag rgya gar /
'dod yon lha mo /
dam rdzas rgyu /
bdud rtsi /
gtor ma /
rak+ta dang drug go
/dang po ni /
hU~M/
khrag 'thung rgyal po gar la dgyes //
sku mdog zhal ni rnam par 'gyur //
sku yi gar stabs glog 'gyu ba'i //
phyag rgya gar gyi mchod pa 'bul //
ma hA mu drA pU dza hoH
zhes lha'i phyag rgya bya'o //
gnyis pa ni /
hU~M/
rdo rje sgeg mo gzugs mdzes ma //
phreng ba ma ni rgyan phreng 'dzin //
glu ma glu len pi wang brdung //
gar ma mdzes pa'i gar sgyur ma //
me tog ma ni me tog 'thor //
bdug pa ma ni spos sprin spro //
mar me ma ni snang gsal 'dzin //
dri ma dri mchog byug pa 'bul //
brgyad ka gzugs mdzes lta na sdug
/yid 'ong gar sgyur glu len ma //
'chi med bu mo lta bu yis //
phyogs bcu'i 'jig rten bkang ste 'bul //
oM badzra lA s+yai hU~M/
oM badzra mA le trAM/
oM badzra gIrtI hrIH
oM badzra nirtI AH
oM badzra puSh+pe hU~M/
oM badzra d+hU pe trAM/
oM badzra A lo ke hrIH
oM badzra gan+d+he AH
gsum pa ni /
hU~M/
gdug pa can rnams tshar bcad pa'i //
dbang po'i me tog phreng bar spel //
tshil chen gsur gyi dud pa'i sprin //
mi bzad mun pa lta bur 'tshubs //
zhun mar mchog gi sgron me ni //
dus mtha'i zhugs kyi phung por 'bar /
khrag mkhris dri dang yongs sbyar ba'i //
lbu phreng rab 'khrugs byug pa'i mtsho //
sha khrag rus pa don snying tshogs //
lhun por spungs pa'i zhal zas mchog
/thod rnga rkang gi gling bu sogs //
rab 'jigs sgra dbyangs rgya mtshor bcas //
dur khrod mchog gi mchod sprin ni //
gshin rje'i mdun sa bzhin du 'bul //
oM shrI badzra he ru ka sa pa ri wA ra ma hA sh+ma shA na puSh+paM d+hU paM dI paM gan+d+haM nai wid+ya shab+da pU dza hoH
bzhi pa ni /
rgyu gnyis rkyen sbyar bdud rtsi 'di //
dug lnga sman bsgyur ye shes rdzas //
dza gad dpa' bo phud kyi mchog
/dpal chen dkyil 'khor lha la 'bul //
ma hA pany+tsa a mr-ita khA hi /
lnga pa ni /
dam rdzas rmad byung gtor chen po //
chos nyid skye med klong nas sprul //
'dod yon sna lngas rab tu spras //
dpal chen dkyil 'khor lha la 'bul //
ma hA ba liM ta khA hi /
drug pa ni /
nyon mongs rtsa ba 'khor ba'i khrag
/khams gsum 'khor ba stong bya'i phyir //
dung chen snod du dmar chen bskyil //
dpal chen dkyil 'khor lha la 'bul //
ma hA rak+ta khA hi /
gsum pa gsang ba'i mchod pa la gsum ste /
sbyor ba /
sgrol ba /
gnyis su med pa'i mchod pa'o //
dang po ni /
'khril ba'i mchod chen mnyam sbyor bas //
thabs dang shes rab gnyis su med //
gnyis med sbyor ba bde ba'i mchog
/dpal chen dkyil 'khor lha la 'bul //
bo d+hi tsit+ta ma hA su kha a nu rA ga yA miH
gnyis pa ni /
yang dag rtogs pa'i mtshon cha yis //
ma rtogs sems can dbyings su bsgral //
sgrol ba las kyi mchod pa che //
dpal chen dkyil 'khor lha la 'bul //
sarba sha trUM mA ra ya rbad /
gsum pa ni /
gdon nas rang rig lha ru dag
/mchod bya mchod byed mchod yul kun //
mi dmigs spros bral phyag rgya che //
dpal chen dkyil 'khor lha la 'bul //
d+harma d+hA tu ma hA mu drA pU dza hoH
mchod pa'i rim pa 'di rnams bsnyen sgrub chen mo'i TI ka'i don bzhin tshig gi phreng ba rnams brjod bde ba'i phyir gsar rnying ci rigs su bkod pa yin no //
bcu pa bstod pa ni /
hU~M/
bde gshegs sku lnga'i yon tan rdzogs pa'i lha //
'gro drug dug lnga'i bag chags rgyud sbyong zhing //
mtshan dang dpe byad 'bar ba'i skur snang ba //
bde gshegs zhi ba'i lha la phyag 'tshal bstod //
bde gshegs yod tan ma lus rdzogs pa'i lha //
'gro drug kun gzhi'i bag chags rgyud sbyong zhing //
chos kyi dbyings kyi ye shes skur snang ba //
che mchog yon tan lha la phyag 'tshal bstod //
bde gshegs thugs kyi yon tan rdzogs pa'i lha //
'gro drug sems kyi bag chags rgyud sbyong zhing //
me long lta bu'i ye shes skur snang ba //
yang dag thugs kyi lha la phyag 'tshal bstod //
bde gshegs sku yi yon tan rdzogs pa'i lha //
'gro drug lus kyi bag chags rgyud sbyong zhing //
mnyam pa nyid kyi ye shes skur snang ba //
'jam dpal sku yi lha la phyag 'tshal bstod //
bde gshegs gsung gi yon tan rdzogs pa'i lha //
'gro drug ngag gi bag chags rgyud sbyong zhing //
so sor rtog pa'i ye shes skur snang ba //
pad+ma gsung gi lha la phyag 'tshal bstod //
bde gshegs phrin las yon tan rdzogs pa'i lha //
'gro drug sgo lnga'i bag chags rgyud sbyong zhing //
bya ba grub pa'i ye shes skur snang ba //
phur pa phrin las lha la phyag 'tshal bstod //
bde gshegs dbyings kyi yon tan rdzogs pa'i lha //
'gro drug sgrol mdzad yum gyi b+ha ga'i klong //
ma dang sring mo'i tshul du skur ston pa //
ma mo rbod gtong lha la phyag 'tshal bstod //
bde gshegs phyag rgya'i yon tan rdzogs pa'i lha //
'gro drug sems can kun gyi don la dgongs //
phyag rgya chen po'i tshul du skur ston pa //
rig 'dzin slob dpon lha la phyag 'tshal bstod //
bde gshegs bka' yi bstan pa bsrung ba'i phyir //
ngang nyid chos kyi dbyings las ma g.yos kyang //
gzugs sku dregs pa'i tshul du skur ston pa //
'jig rten mchod bstod lha la phyag 'tshal bstod //
bde gshegs bstan pa'i dgra bgegs sgrol ba'i phyir //
chos kyi dbyings las sgyu ma'i skur bzhengs nas //
sngags bdag dregs pa'i tshul du skur ston pa //
dmod pa drag sngags lha la phyag 'tshal bstod //
bde gshegs spyan sngar khas blangs dam bcas bzhin //
zhi rgyas dbang drag phrin las rnam pa bzhis //
tshar gcod rjes 'dzin mthu stobs rtsal mnga' ba'i //
dpal gyi bka' sdod 'khor dang bcas la bstod //
ces bstod cing rgyas par mos na bstod pa gzhan rnams kyang bya'o //
bcu gcig pa 'dzab bzla ba ni /
rang gi thugs rin po che zur brgyad pa mchong gur phub pa lta bu'i klong du pad nyi zla ba'i dkyil 'khor la rang 'dra ba'i ye shes sems dpa' tshon gang ba /
de'i thugs kar rdo rje sngon po rtse lnga pa'i lte bar nyi ma la gnas pa'i mi 'gyur ba'i thig le hU~M yig gi mthar sngags kyi phreng ba rnams shin tu phra ba'i gzugs kyis gnas pa las 'od zer 'phros /
rgyal ba rnams mchod cing 'gro ba'i don byas /
byin rlabs dang dngos grub thams cad tshur bsdus nas bdag la thim /
snod bcud dag pa lha dang gzhal yas khang gi rang bzhin dang grags stong rdo rje'i sngags sgras zhing khams thams cad yongs su gang bar bsams la /
mtshan nyid dang ldan pa'i bgrang phreng bzung ste /
oM bo d+hi tsit+ta ma hA su kha dz+nyA na d+hA tu AH
zhes zhi ba spyi bsdus kyi snying po'o //
oM badzra tsaN+Da sarba duSh+TAn ta ka ha na da ha pa tsa hU~M phaT/
ces khro bo spyi bsdus kyi snying po'o //
oM badzra kro d+ha ma hA shrI he ru ka hU~M phaT/
che mchog go
/oM ru lu ru lu hU~M b+h+yo hU~M phaT/
yang dag go
/oM a kro te ka ya mAn+ta ka ha na ma tha b+hany+dza hU~M phaT/
gshin rje'o //
oM pad+mAn+ta kr-ita badzra kro ta ha ya grI wa hU~M phaT/
rta mgrin no //
oM badzra kI li kI la ya sarba big+h+nAM baM hU~M phaT/
phur pa'o //
oM gu h+ya dz+nyA na shrI he ru ka gu h+ya dz+nyA na kro d+hI shwa rI satwaM ma ma yo gi nI ru lu ru lu hU~M b+h+yo hU~M phaT/
ma mo'o //
oM badzra ma hA gu ru sarba sid+d+hi hU~M phaT/
rig 'dzin no //
oM badzra tsaN+Da sarba duSh+TAn hU~M phaT/
dregs pa'o //
oM badzra sarba duSh+TAn hU~M phaT/
drag sngags so //
oM badzra sarba yak+sha sa ma ya hU~M phaT/
bka' sdod do //
oM badzra ma hA kro d+ha pad+ma kro d+hI shwa rI badzra kI li kI la ya /
ma hA yak+Sha kA la rU pa karma raM raM dz+wa la raM hU~M phaT/
ces spyi dril drag sngags so lnga pa'o //
de ltar gtso 'khor gyi dbye bas ji tsam nus pa bzlas pa'i bar mtshams so sor stong tshigs kyi mchod pa ni /
hU~M/
ye shes lha tshogs spyan 'dren gshegs //
phyi nang gsang ba'i mchod pa 'bul //
sku gsung thugs yon phrin las bstod //
bag med 'gal 'khrul nyams chag bshags //
ma hA a mr-ita ba liM ta rak+ta khA hi /
zhes mchod pa yang bya'o //
thig le'i rnal 'byor gyi bzlas pa byed na /
snying ga'i 'khor lo las sngags phreng zhal nas thon yum gyi zhal du zhugs /
pad+ma nas rdo rje'i lam du byang chub kyi sems kyi bde ba'i ngo bor byung ste snying gar thim par bsams nas bzlas pa bya zhing /
bzla tshul rnam grangs gzhan rnams ni man ngag las shes par bya'o //
de ltar bcu gcig ni dngos gzhi'i rim pa'o //
spyi don gsum pa rjes kyi rim pa ni /
rjes tshogs bskul bya chad mdo bsgrag
/brtan skyong bro brdung dngos grub len //
slar mchod nongs bshags gshegs shing bsdu //
rgyun spyod lus bsrung smon lam gdab /
shis brjod rjes kyi spyod lam mo //
zhes 'byung ba'i dang po tshogs kyi 'khor lo ni /
zhing ngam gcan gzan gyi pags pa'i khar bza' btung gi dngos po ci 'byor bshams la byin gyis brlab pa ni /
hU~M/
rdo rje lta bu'i ye shes kyis //
chos kun sgyu mar rig pa las //
rig pa'i ye shes raM yaM kha~M//
raM las me 'bar dngos 'dzin bsregs //
yaM las rlung g.yos bag chags gtor /
khaM las chu byung gnyis 'dzin bkrus //
raM yaM khaM s+pha ra Na phaT/
slar yang b+h+rU~M oM AHhU~M hrIH
'phros pas mtshan ldan ka pA lar //
b+h+rU~M gyis 'dod yon tshogs su sbyar //
oM gyis dngos 'dzin dri ma sbyangs //
AHyis nam mkha' gang bar spel //
hU~M gis gang mos de ltar bsgyur //
hrIHyis zag med bdud rtsir zhu //
phun tshogs 'dod yon longs spyod tshogs //
bde gshegs rigs lnga'i dam tshig rdzas //
rgya che gting zab lhun stug pa //
ngo mtshar mchod sprin chen por gyur //
oM AHhU~M ha ho hrIH
zhes byin gyis brlab bo //
tshogs zhing spyan 'dren pa ni /
hU~M/
chos dbyings 'gyur med 'og min zhing khams nas //
bde gshegs zhi khro bka' brgyad lha tshogs rnams //
ye shes tshogs la spyan 'dren gshegs su gsol //
'dod pa'i yon tan lnga yi tshogs mchod 'bul //
tshogs kyi mchod pa dam pa bzhes nas kyang //
tshe dang dbang gi dngos grub bstsal du gsol //
badzra sa mA dzaH
dzaHhU~M baM hoH
zhes spyan drangs nas /
oM badzra lA s+yai hU~M/
oM badzra mA le trAM/
oM badzra gIrtI hrIH
oM badzra nirtI AH
oM badzra puSh+pe hU~M/
oM badzra d+hU pe trAM/
oM badzra A lo ke hrIH
oM badzra gan+d+he AH
zhes mchod /
de nas tshogs phud cha gsum du spros la /
dang po mchod pa ni /
bla med mchog gi mchod pa dam pa 'di //
ye shes lnga yi 'od zer rnam par 'phro //
'dod pa'i yon tan lnga yis rab brgyan te //
thugs dam bzhin las ci bder bzhes su gsol //
oM ga Na tsakra pany+tsa kA ma gu Na pra tIts+tsha swA hA/
zhes 'bul /
bar pa bshags pa ni /
bdag cag ma rig lus dang ngag sems kyis //
bag med spyod pas dam las 'gal gyur te //
dkyil 'khor lha tshogs thugs dang ci 'gal ba //
'dod yon tshogs kyi mchod pas bskang zhing bshags //
yig brgya bzla /
tshogs tha ma ni /
dmigs bya'i gzugs brnyan bcas la /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi bka' bden pa dang /
dge 'dun gyi bka' bden pa dang /
gsang sngags dang rig sngags dang gzungs sngags dang snying po dang phyag rgya dang ting nge 'dzin gyi bden pa dang /
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par bcom ldan 'das bde gshegs sgrub pa bka' brgyad kyi lha tshogs 'khor dang bcas pa'i bka' bden pa dang /
bden pa chen po'i mthu la brten nas bstan dang 'gro ba'i spyi dgra /
khyad par rig pa 'dzin pa bdag cag yon mchod 'khor dang bcas pa rnams la snga dgra lag gis bsdar ba /
phyi dgra yid la sems pa /
da dgra thad du 'dzugs pa'i gzugs can sdang ba'i dgra dang /
gzugs med gnod byed bgegs kyi tshogs dang bcas pa thams cad srid pa gsum gyi khong gar gnas gar bros kyang /
skad cig yud tsam la dmigs pa'i rten 'di la khug cig
/drag sngags so lnga pa'i mthar /
A kar+Sha ya dzaH
dzaHhU~M baM hoH
zhes dgug gzhug byas la /
hU~M/
chos kyi dbyings las rang byung grub pa'i lha /
khro bo rol pa'i dur khrod chen po nas //
shin tu mi bzad rab 'jigs skur ston pa //
dpal chen yongs rdzogs drag po'i phrin las mdzod //
ces bskul /
hU~M dzaH
dpal chen che mchog he ru ka
/gtum drag pho nya'i tshogs dang bcas //
drag po'i phrin las dus la babs //
ma rungs zhing bcu'i dgra bgegs tshogs //
dug gsum srid pa'i btson khang du //
rno dbal 'bar ba'i mtshon cha yis //
gzugs phung rdul phran bzhin tu shigs //
rnam shes chos kyi dbyings su spor //
drag sngags so lnga'i mthar /
sarba nr-i tri sha trUM mA ra ya rbad /
ces bsgral /
zhal du bstab pa ni /
dgra bgegs gdug pa bsgral pa'i sha khrag rus //
dug gsum dbyings su sbyangs pa mchod pa'i sprin //
zag med bdud rtsir sbyar nas 'bul lags na //
rngams pa'i stabs kyis dgyes par bzhes su gsol //
mAM sa rak+ta kiM ni ri ti a mr-ita pU dza khA hi /
ling ro rnams gtor mar bstab /
cung tsam lhag gtor la'ang bsre'o //
de nas /
tshogs kyi mchod pa rgyan du rol /
a la la hoH
zhes brda dang brda'i 'bul len byas nas tshogs la rol /
lhag gtor ni /
lhag ma rnams snod gcig tu bsdus pa'i dme gtor dang /
gtsang lhag rnams gral rim du bshams la /
hU~M/
dang po phud kyis mi mchod du //
dpal chen lha tshogs phud kyi bdag
/bar du sprin ltar mi gtib tu //
dge ba'i bshes gnyen gnyan gyi bka'//
tha ma gcig tu mi bsre ru //
ma tshogs dbang phyug lhag ma'i gnas //
lhag ma kha chus mi gdab tu /
khyed dang nged gnyis dam tshig gcig
/ye nas 'du 'bral med don du //
'dus la las rnams kun byos shig
/de nas phud lhag gcig tu dril /
slob dpon gyis dam tshig gi kha phru btab la /
oM AHhU~M pany+tsa a mr-ita hU~M ha ho hrIHsa lhag ma'i dam tshig 'dod yon gyi phung po zad mi shes pas nam mkha' gang bar gyur par bsam /
lhag sdud kyi pho nya rnams e A ral+li hrIM hrIM dzaH
zhes dang bshugs pa'i sgra drag pos spyan drang /
oM badzra puSh+pe nas shab+da pra tIts+tsha swA hA/
zhes me tog la sogs pas mchod nas /
hU~M/
bde gshegs zhi khro dpal chen dkyil 'khor dgu'i //
bka' nyan rol pa'i pho nya lhag sdud rnams //
sngags tshig bshugs pa'i brda yis mtshon nas kyang //
ma lus 'khor dang bcas te gshegs su gsol //
zhing chen g.yab mo'i brda yis mtshon nas kyang //
ma lus 'khor dang bcas te gshegs su gsol //
glu gar phyag rgya rol mos mtshon nas kyang //
ma lus 'khor dang bcas te gshegs su gsol //
dmar chen khrag dang bdud rtsis mtshon nas kyang //
ma lus 'khor dang bcas te gshegs su gsol //
mkha' 'gro ging lang dbang phyug ma //
ma bdun sring bzhi 'bar ma brgyad //
pho nya la sogs lhag sdud tshogs //
dpal gyi pham phab 'di gsol la //
sngon tshe dpal gyi bka' lung bzhin //
bcol pa'i phrin las grub par mdzod //
oM uts+tshiSh+Ta ba liM ta b+hak+Sha si swA hA/
zhes gtor ma phyi rol du dor //
gnyis pa thugs dam bskul ba ni /
hU~M/
mi mngon dbyings na bzhugs pa rgyal ba zhi khro'i tshogs //
bzhengs shig bzhengs shig chos kyi dbyings nas bzhengs //
bskul lo bskul lo sems can don la bskul //
mdzod cig mdzod cig drag po'i phrin las mdzod //
chos sku zhi ba'i ngang las ma g.yos kyang //
gzugs sku 'jigs pa'i cha lugs rdzogs mdzad cing //
phyogs bcu dus gsum bde gshegs zhi khro dang //
sgrub pa bka' brgyad lha tshogs thugs dam can //
mi mngon dbyings nas 'dir gshegs thugs dam bskul //
drag po'i phrin las mdzad pa'i dus la bab //
thugs dam thugs rjes dgra bgegs myur du sgrol //
ces bskul lo //
gsum pa chad mdo bsgrag pa ni /
hU~M/
sngon tshe 'das dus bskal pa'i dang po la //
'og min gsang ba mchog gi dkyil 'khor du //
kun tu bzang po che mchog he ru kas //
bde gshegs 'dus pa'i rgyud rnams bshad pa'i tshe //
rigs lnga yab yum sems dpa' lcam dral gyis //
so so'i sku mchog gsal bar bstan nas kyang //
ji ltar zhal bzhes dam las ma g.yel bar //
mchod gtor 'di bzhes bcol pa'i phrin las mdzod //
de 'og bar gyi bskal pa'i dbus ma la //
mi mngon rig pa 'dzin pa'i gnas mchog tu //
rig 'dzin gtso bo rdo rje chos rab kyis //
gsang sngags rgyud sde'i bsdu ba mdzad pa'i tshe //
gsang sngags bka' yi srung ma'i tshogs rnams kyis //
so so'i gzugs mchog gsal bar bstan nas kyang //
ji ltar zhal bzhes dam las ma g.yel bar //
mchod gtor 'di bzhes bcol pa'i phrin las mdzod //
de 'og bskal pa'i dus kyi tha ma la //
lha gnas gsum du grags pa'i gnas mchog tu //
rigs kyi rig pa 'dzin pa'i tshogs rnams kyis //
gsang sngags rgyud sde yi ger bkod pa'i tshe //
sgrub pa bka' brgyad bka' srung tshogs rnams kyis //
so so'i gzugs mchog gsal bar bstan nas kyang //
ji ltar zhal bzhes dam las ma g.yel bar //
mchod gtor 'di bzhes bcol pa'i phrin las mdzod //
de rjes rtsod pa'i dus la bab pa'i tshe //
grub pa'i dur khrod bsil ba'i tshal chen du //
mkha' 'gro'i gtso mo las kyi dbang mo ches //
gsang sngags rgyud sde gter du sbas pa'i tshe //
bka' yi srung ma lha srin sde brgyad kyis //
so so'i gzugs mchog gsal bar bstan nas kyang //
ji ltar zhal bzhes dam las ma g.yel bar //
mchod gtor 'di bzhes bcol pa'i phrin las mdzod //
de rjes rtsod ldan snyigs ma'i dus babs tshe //
mchod rten chen po bde byed brtsegs pa ru //
grub pa brnyes pa'i slob dpon rnam brgyad kyis //
dgung bdun dgongs pa mdzad nas gzigs pa'i tshe //
dregs pa can gyis gter sgrom gtad nas kyang //
so so'i gzugs mchog gsal bar bstan nas kyang //
ji ltar zhal bzhes dam las ma g.yel bar //
mchod gtor 'di bzhes bcol pa'i phrin las mdzod //
de rjes gdul bya dus la bab pa'i tshe //
bod yul kha ba can gyi rgyal khams su //
slob dpon pad+ma 'byung gnas byon pa'i tshe //
bod kyi lha srin gdug pa can rnams kyis //
rang rtags srog gi snying po phul nas kyang //
so so'i gzugs mchog gsal bar bstan nas kyang //
ji ltar zhal bzhes dam las ma g.yel bar //
mchod gtor 'di bzhes bcol pa'i phrin las mdzod //
da lta sgrub pa'i rig 'dzin bdag cag gis //
mkha' 'gro dam can 'du ba'i gnas mchog 'dir //
tshe 'dir sangs rgyas sku gsum bsgrub pa dang /
phrin las rnam bzhi lhun gyis grub pa'i phyir //
bka' srung dam can rgya mtsho'i tshogs rnams kyis //
mchod gtor bzhes la phrin las grub par mdzod //
bzhi pa brtan ma skyong ba ni /
gtor ma byin gyis brlabs te /
hU~M/
tshogs dang bka' yi tshogs bcas nyid /
khrag 'thung de bzhin nam mkha'i sku
/tshur gshegs tshur gshegs skyong ma rnams //
'dir spyon dam skongs phrin las mdzod //
bdag nyid chen mo la sogs bdud mo bzhi //
gangs dkar sha med la sogs gnod sbyin bzhi //
kong btsun de mo la sogs sman mo bzhi //
bod khams skyong ba'i che zhe chen mo rnams //
bran g.yog mang po'i 'khor dang bcas //
lhab lhub mang po'i rgyan dang bcas //
sil snyan mang po'i sgra dang bcas //
'dir spyon dam skongs phrin las mdzod //
che zhe chen mo khyed rnams kyang //
a su ra yi brag phug tu //
slob dpon pad+ma 'byung gnas dang //
rlangs chen dpal gyi seng ge yis //
zhing chen stan la bkod nas kyang //
lag tu rdo rje gtad nas ni //
dbang bskur gsang ba'i mtshan nas brjod //
rdo rje 'chang gi gral du bzhag
/bod khams bsrung zhing skyong ba dang //
rnal 'byor sgrub pa'i grogs bya zhes //
ji ltar khas blangs dam bcas pa'i //
g.yar dam gnyan po rjes dgongs la //
dam rdzas bka' yi gtor ma longs //
bcol pa'i phrin las grub par mdzod //
oM la lA/
le lai /
taM taM/
te tai /
kha rag+ma /
ma ma sriM 'gro ma hU~M b+h+yo hU~M hU~M/
zhes gtor ma phyir 'bul /
skabs 'dir gtor ma zor du bskul tshul 'byung mod dkyus la mi dgos pas gzhan du blta'o //
lnga pa rta bro ni /
mdun du drag po'i e nang du dmigs bya bcug gtor gzhong ri rab tu gyur pas mnan par bsams la /
hU~M/
ya ma bya ba'i dam sri khyod //
mnan no ri rab 'og tu mnan //
bskyur ro rgya mtsho'i gting du bskyur //
bsreg go me dpung klong du bsregs //
bskyon no 'khor lo'i rtsibs la skyon //
gtad do 'chi bdag lag tu gtad //
byang chub sems ni ma skyes bar //
nam yang gtang bar mi bya 'o //
oM laM hU~M laM satwam+b+ha ya nan /
hU~M/
dgra bgegs bsgral pa'i ma rig sems //
phung khams skye mched bcas pa la //
bde gshegs 'dus pa'i bro brdungs pas /
khro bo khro mo sprin ltar gtibs /
khro chung tshogs ni skar ltar 'khrug
/bro ni bar chad med pa'i bro //
glu ni 'du 'bral med pa'i glu
/tshig ni snying po 'dzab tu bzla //
dgra rnams thal bar brlag pa'i bro //
bgegs rnams phye mar 'thag pa'i bro //
rgyud drug gnas nas 'dren pa'i bro //
rigs drug g.yang sa gcod pa'i bro //
'jigs pa'i bdud bzhi 'joms pa'i bro //
gsang ba'i dgra gsum gsod pa'i bro //
bro ni skye ba med par brdung //
glu ni 'gag pa med par len //
tshig ni snying po 'dzab tu bzla //
dgra bgegs dug lnga dbyings su dag
/rdzogs pa chen po'i klong du thim //
drug pa dngos grub blang ba ni /
hU~M/
dur khrod gsang ba mchog gi dkyil 'khor nas //
dpal chen che mchog sgrub pa bka' brgyad lha //
pho nya bka' sdod 'khor dang bcas pa rnams //
thugs dam dbang gis bdag la dgongs su gsol //
bdag cag gsang ba'i sgor zhugs dam tshig can //
bsnyen sgrub mthar phyin sgrub pa'i zhag grangs rdzogs //
dpal chen he ru ka yi go 'phang mchog
/dka' ba med par tshe 'dir 'grub pa dang //
phrin las rnam bzhis mkha' mnyam 'gro ba rnams //
phan bde'i dpal la 'god pa'i dngos grub stsol //
sarba sid+d+hi pha la hoH
bdun pa mchod bstod nongs bshags ni /
slar yang gtang rag gi don du mchod pa ni /
oM shrI badzra he ru ka sa pa ri wA ra ma hA sh+ma shA na puSh+pe d+hU paM dI paM gan+d+he nai wid+ya shab+da pU dza hoH
ma hA pany+tsa a mr-ita khA hi /
ma hA rak+ta khA hi /
ma hA ba liM ta khA hi /
zhes dang /
yang dag 'jam dpal gshin rje pad+ma dbang //
rdo rje gzhon nu bla med he ru ka
/che mchog rig 'dzin dregs 'dul drag sngags sogs //
bka' brgyad lha tshogs rnams la phyag 'tshal bstod //
ces bstod /
yi ge brgya pa tshar mang du brjod pa'i mthar /
ma rnyed yongs su ma tshang dang //
gang yang nus pa ma mchis pas //
'dir ni bgyi ba gang nongs pa //
de kun khyod kyis bzod mdzad rigs //
zhes bzod gsol bya /
brgyad pa gshegs shing bsdu ba ni /
mtshan ma'i dkyil 'khor sgrub mchod sogs kyi nyin tha ma yin na /
oM/
khyed kyis sems can don kun mdzad //
rjes su mthun pa'i dngos grub stsol //
sangs rgyas yul du gshegs nas kyang //
slar yang 'byon par mdzad du gsol //
badzra muH
zhes ye shes pa gshegs su gsol nas dam tshig pa bsdu /
gzhan du thun mtshams la 'jug pa'am nyal ba na dam ye ma phye bar /
hU~M hU~M hU~M/
snang srid thams cad 'od du zhu nas gzhal yas khang la thim /
gzhal yas khang 'khor gyi lha tshogs la thim /
'khor rnams rim gyis gtso bo la thim /
gtso bo ye shes sems dpa' la thim /
ye shes sems dpa' ting 'dzin sems dpa' la thim /
de dwangs ma'i srog hU~M la thim /
hU~M gyen rdzogs nA da mi dmigs pa'i ngang la mnyam par bzhag ste rtag mtha' bsal /
dgu pa rgyun gyi spyod lam ni /
phaT phaT phaT/
ces stong gsal gyi ngang las bdag nyid chu las nya ldang ba'i tshul du dpal chen po che mchog he ru ka zhal gcig phyag gnyis pa /
rdo rje dang thod pa 'dzin pa khro bo'i chas thams cad kyis brgyan pa'i skur gyur pa'i spyi bor oM/
mgrin par AH
snying gar hU~M yig gis mtshan par bsams la chad pa'i mtha' bsal lo //
bcu pa lus bsrung ba ni /
rang gi lus rdo rje'i go khrab kyis zhu lugs su g.yogs par bltas la rdo rje'i phyag rgya bcings te /
cis kyang mi tshugs mi shigs pa'i //
stong pa'i go cha bla na med //
mtshan ma'i yul kun bcom nas ni //
thams cad du ni rgyal bar gnas /
oM badzra kA wA tsi rak+Sha rak+Sha hU~M/
zhes go cha bgo
/bcu gcig pa smon lam gdab pa ni /
hU~M/
mi gnas ye shes thugs kyi dkyil 'khor du //
'gyur ba med par lhun gyis grub pa dang //
rab 'byams rgyal ba rnams kyi gnas thob nas //
'gro ba yongs kyi dpal du 'gyur bar shog
/bcu gnyis pa bkra shis brjod pa ni /
byin rlabs mchog stsol rtsa brgyud bla ma dang //
dngos grub char 'beb zhi khro bka' brgyad lha //
dregs pa'i sde dpon dam can gter srung sogs //
rab 'byams dkyil 'khor 'khor lo'i bkra shis shog
/ces brjod /
gzhan yang chos spyod ni bla ma'i rnal 'byor dang /
gtor ma'i rnal 'byor dang /
sgom gyi rnal 'byor dang /
zas kyi rnal 'byor dang /
spyod lam gyi rnal 'byor dang lnga ni rjes spyod yan lag dang bcas pa ste /
thun mong gi rnal 'byor lnga'i rtsa ba'i gzhung du gsal ba bzhin shes par bya'o //
de ltar bskyed rim la goms pa brtan pa na las tshogs thams cad sgrub pa dang rdzogs pa'i rim pa bsgom pa la dbang zhing /
de'i man ngag ni gzhan du shes par bya la /
rim pa gnyis kyi rnal 'byor goms pas ye shes la cung zad dbang bar gyur pa na thun mong gi dngos grub chen po rnams kyang bsgrub nus par 'gyur la /
de nas rdzogs pa'i rim pa gtso bor brten pas ye shes la dbang bar gyur pa na /
sna tshogs pa'i 'gro ba mtha' dag don chen po la dkri ba'i phyir rig pa brtul shugs kyi spyod pa spyad cing /
des ye shes la yang dag par dbang bar 'gyur ro //
de nas phyag rgya'i sbyor ba las nang gis chen po mngon du bgyis te dus gsum gyi sangs rgyas thams cad kyi ye shes kyi sku dpal chen he ru ka'i go 'phang mngon du byed pa yin no //
de ltar rgyud sde rgya mtsho'i mthar thug don //
bde gshegs dgongs pa'i nges gsang mchog gi gnad //
kun 'dus rim pa dang po'i lam gyi khrigs //
sngon med rig sngags 'chang ba'i 'jug ngogs 'di //
rtsa ba'i rgyud lung de 'grel legs bshad gzhung //
brgyud ldan dam pa'i man ngag ji bzhin du //
bde chen rnam par rol pa'i rgya mtsho che //
spel ba 'di ni rgyal ba'i lam bzang yin //
de ltar legs par bshad pa'i bsod nams gang //
thob pa des kyang mkha' mnyam 'gro ba rnams //
dpal ldan khrag 'thung dpa' bo'i go 'phang mchog
/da lta nyid du thob pa'i rgyur gyur cig
/sgrub chen bka' brgyad bde gshegs 'dus pa'i las byang bde ba chen po'i rnam rol zhes bya ba 'di ni shAkya'i dge bsnyen rig pa 'dzin pa 'gyur med rdo rjes me pho 'brug gi lo gro bzhin zla ba'i yar ngo'i tshes gcig la 'og min o rgyan smin grol gling nges pa don gyi dga' ba'i tshal chen por sbyar ba'o //
dge'o //

//
