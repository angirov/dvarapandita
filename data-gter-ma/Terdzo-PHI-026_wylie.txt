@#//
rig 'dzin srog sgrub las /
lan chags chu sgyur zhes bya ba bzhugs so //
na mo gu ru /
lan chags chu sgyur ni /
mtsho dang rdzing bu lteng ka chu mig gi sar phyin pa'am /
yang na snod gas chag med par lu ma'i chu dang /
rgyug chu gtsang ma la /
bsang sbyang byas /
bka' 'gyur btags grol la sogs pa'i gzungs sngags khyad par can bzlas pa'i /
'bru sna /
sman sna /
zas sna /
dar sna /
dam rdzas kyi rigs /
dkar gsum /
mngar gsum dang bcas pa bshams la 'di skad do //
rang nyid chos sku longs sku sprul sku'i dngos //
skad cig dran rdzogs spyan ras gzigs su gsal //
gnas gsum yig 'bru gsum las 'od 'phros pas //
snang srid 'byung ba'i chu kun bdud rtsi dang //
'jig rten dbang phyug phyag gi 'o rgyun gyur //
oM AHhU~M/
oM ma Ni pad+me hU~M/
brgya rtsa dang /
oM badzra a mr-ita kun+Da lI ha na ha na hU~M phaT/
zag med ye shes kyi bdud rtsi'i rgya mtsho chen por gyur /
hU~M/
zhi dang rgyas dang dbang dang drag po'i lha //
steng 'og phyogs dang phyogs mtshams 'khor yug kun //
grangs med tshad med nam mkha' sa gzhi dang //
bde chen chos kyi dbyings su gang bar gsal //
dam tshig ye shes dbyer med gdod nas dag
/zhi dang khro tshogs theg pa rim dgu yi //
gdul bya'i blo yi mos snang cha lugs dang //
rgyan gyi 'gro don rdzogs la phyag 'tshal bstod //
ces brjod nas dngos gzhi 'bul ba ni /
nam mkha' gang ba'i bla ma'i tshogs rnams la //
thugs dgongs yongs su rdzogs pa'i mchod pa 'bul //
brtse bas bdag gi lan chags zhi bar mdzod //
nam mkha' gang ba'i theg dgu'i yi dam la //
srid zhi'i khyon gyis gang ba'i mchod pa 'bul //
brtse bas bdag gi lan chags byang bar mdzod //
nam mkha' gang ba'i 'bum phrag mkha' 'gro la //
mi zad phyi nang gsang ba'i mchod pa 'bul //
brtse bas bdag gi lan chags byang bar mdzod //
nam mkha' gang ba'i bka' srung dam can la //
gtor tshogs sman raka phyi nang gsang mchod 'bul //
thugs rjes bdag dang rgyu sbyor lan chags sbyongs //
nam mkha' gang ba'i phyi nang sde brgyad dang //
bod yul gzhi bdag brtan ma bcu gnyis la //
rang rang yid la 'dod pa'i mchod pa 'bul //
bzhes nas bdag dang rgyu sbyor lan chags sbyongs //
nam mkha' gang ba'i gtsang rigs dpal mgon po //
bdun cu rtsa lnga sa bdag klu chen brgyad //
rang rang yid la ci 'dod mchod pa 'bul //
bdag dang rgyu sbyor lan chags sbyong bar mdzod //
nam mkha' gang ba'i rigs drug sems can dang //
bgegs gdon rigs gyur lan chags mgron rnams la //
rang rang yid la ci 'dod mchod pa 'bul //
bdag dang rgyu sbyor lan chags byang gyur cig
/nam mkha' gang ba'i sa bdag klu gnyan dang //
lo zla zhag dus tshes dang spar sme'i bdag
/rang rang yid la ci 'dod mchod pa 'bul //
bdag dang rgyu sbyor lan chags bral bar mdzod //
nam mkha' gang ba'i lhag ma'i mgron rnams dang //
bsad pas tshe thung brdungs pas nad mang zhing //
phrogs pas sdug bsngal dbul ba'i lan chags rnams //
ji srid 'byung ba'i chu rnams ma skem bar //
bdag gi chu sbyin 'bras bu zad ma gyur //
tshe rabs lan chags thams cad dag gyur cig
/mdor na bla ma yi dam mkha' 'gro dang //
chos skyong srung ma rgyal ba rgya mtshor bcas //
gnas gsum mkha' 'gro 'jig rten bstan pa skyong //
yul ris gzhi bdag rigs drug snying rje'i mgron //
lan chags rigs dang bgegs gdon tshogs rnams dang //
glo bur lhags pa'i mgron gyur yongs la bsngo //
'dod lnga'i longs spyod nam mkha'i khyon gang ba //
rang rang yid la ji snyed yod dbang ba'i //
ting 'dzin ye shes 'gyur med rten 'brel dang //
sngags dang phyag rgya'i bden pas 'grub gyur cig
/khams gsum rigs drug 'khor ba stongs gyur cig
/'di phyi'i sa lam bar chad byang gyur cig
/mgron rnams chos dbyings 'od gsal rtse mo ru //
srid zhi rdo rje'i gzhal yas 'og min cher //
bde chen kun bzang thugs kyi thig le'i dbang //
thob nas ngan song skye ba'i sgo chod cig
/de nas bshags pa smon lam ni /
snod bcud gzhal yas lha dang gsang ba sngags //
sku gsung thugs dang yon tan phrin las kyi //
rtsa ba yan lag dam nyams mthol lo bshags //
rgyud sde bzhi dang theg rim dgu rdzogs kyi //
so so'i lam gyi spang blang bcas dang 'gal //
so thar byang sems rig 'dzin sngags sdom dang //
bstan pa rgya mtsho so so'i gzhung chen dang //
spyi dang khyad par lhag pa'i dam tshig sdom //
nyes byas 'gal bar gyur pa byang gyur cig
/tsha grang dmyal ba'i btso bsreg sdug bsngal dang //
yi dwags bkres skom dud 'gro glen lkugs dang //
lha min 'thab cing rtsod pa'i gnas las thar //
mtho ris bde ba'i dpal la spyod par shog
/'khor ba'i sdug bsngal ma lus ji bzhin go
/long med rgyud la skyes pa'i brtson 'grus kyis //
tshe 'di'i bya bzhag thams cad rgyang gis bor //
dben par sgrub pa snying pos chos nyid zad //
mi g.yo 'ja' zer thig le bum sku'i gzhir //
bla med mya ngan 'da' bar byin gyis rlobs //
gnas skabs 'dir yang mchog thun dngos grub kyi //
rab 'byams las kyi 'khor lor dbang bsgyur nas //
phra zhib rnam grol sgyu ma'i rten 'brel gyis //
'gro ba'i ded dpon chen por bdag gyur cig
/oM AHhU~M/
rin chen dwangs ma'i snod nang du //
chu sna brgya dang sman sna brgya //
dri bzang gzungs sngags brgya rtsa brgyad //
phyi mchod brgya dang nang mchod brgya //
gtor chen brgya dang gtor phran brgya //
mtheb kyu brgya dang sman raka brgya //
sku gsung thugs rten brgya dang brgyad //
sku glud brgya dang dar sna brgya //
gzugs 'gros brgya dang rtsa brgyad rnams //
snang srid mchod sbyin mgron la 'bul //
'od skur zhu ba'i bdud rtsi yi //
gzugs mdzes sgra snyan dri zhim pa //
ro bda' reg bya'i 'dod yon lnga //
mnar med srid rtser 'od phung 'khrugs //
bla ma yi dam thugs dam bskang //
rgyal ba rgya mtshor dgyes mchod 'bul //
mkha' 'gro chos skyong phrin las sgrubs //
gzhi bdag dkar pos stongs grogs mdzod //
rigs drug 'byung po tshims gyur cig
/ye stong rig pa zang thal ngang //
snang srid ma 'gags thugs rje'i rtsal //
gnyis med lhun grub dwangs ma'i bcud //
skye med 'khor gsum yongs dag a //
thog ma med pa'i 'od gsal khams //
rgyu 'bras gnyis med rdzogs pa che //
ka dag lhun grub spang blang bral //
ma bcos rgyal ba'i dgongs pa 'di //
bya rtsol bslad pa mthol lo bshags //
yul drug rnam shes kun gzhi dang //
nyon yid 'khrul pa'i mtshams sbyor ba //
sku gsum 'bras bur sangs rgya ba'i //
ma bcos ma yengs rang babs ngang //
snang la 'dzin med phyi mchod dang //
stong la 'gag med nang mchod dang //
'du 'bral med pa'i snang srid kun //
gsang ba'i mchod par rdzogs sangs rgyas //
'bras bu yar gyi re ba rdzogs //
mar gyi dogs pa mngon sangs rgyas //
gnyis med tha mal khres se ba //
sa zad lam 'das chos kun zin //
'di ru ma zin zin rgyu med //
re dogs 'khrul pa'i snang ba la //
blo chung byis rnams rtag ma 'dzin //
a a a /
wal wal /
cham cham /
zab ma zob /
ra ri /
ban bun /
zhes ma mo e ka tsA ti las kyi dbang mo che'i /
skye 'gro lan chags dang 'bral zhing /
tshogs rdzogs pa'i thabs khyad par can thun mong ma yin pa /
gnas skabs mthar thug gi bar chad sel ba'i man ngag rdzogs so //
bkra shis ///
/
!
'di'i phyag len ni /
chu'i mchod pa gzhung gsal ltar dang /
nye logs su snod yangs par gtor ma ri rab bang rim bzhi pa'i khar /
dbus su dpal gtor brjid ldan dar gdugs kyis spras pa /
de'i mthar dpal gtor chung ngu brgya rtsa mtheb kyu dang ril bus mtshan pa /
g.yas g.yon du zan la bcos pa'i thod snod chung ngu'i nang du sman raka mtshon byed bsham pa'am /
ma grub na spar btab pa brgya rtsa /
bang rim dang por nang mchod 'dod yon lnga dang /
gnyis par phyi mchod nyer lnga /
gsum par sku gsung thugs rten mtshon byed sAts+tsha /
bzhi par mdun ngos su sku glud che ba gcig dang /
glud phran spar btab pa /
de rnams so sor brgya brgyad re grangs tshang ba /
mtha' skor du bya gcan ri dwags g.yung dwags sna tshogs pa'i gzugs 'gros brgya brgyad /
dar sna /
ras sna /
zas sna /
'bru sna /
rin po che sna tshogs sogs dkor cha ji ltar rigs pas khengs par bya /
de'i mdun du thun mong du sman raka gtor ma dang /
nyer spyod tshar gcig bsham /
grangs gsog na sab rgyu'i chu'i mchod pa'ang logs su 'du bya /
de nas /
sangs rgyas chos tshogs lta bu'i skyabs sems tshad med bzhi bsgom /
rang nyid chos sku sogs nas /
ngan song skye ba'i sgo chod cig
/bar bya /
grangs gsog na /
oM AHhU~M/
oM ma Ni pad+me hU~M/
nyer gcig
/chu rgyun sbreng zhing a mr-ita lan gsum /
nam mkha' gang ba'i sogs /
grangs rdzogs pa na /
snod bcud gzhal yas sogs nas /
a a a /
bar tshar gcig
/yi ge brgya pa lan gsum gyis lhag chad kha bskang /
shes rab snying po lan gsum 'don pas mchod bya mchod byed mchod yul sogs 'khor gsum mi dmigs pa'i rgyas 'debs /
mjug tu bdud zlog bya /
bzang spyod sogs bsngo smon rgyas bsdus gang rigs dang /
bkra shis brjod /
chu dang yas glud rnams rgya mtshor 'bab pa'i chu bo chen po'i gzhung du bskyal zhing /
chu'i rgyun de ma zad bar mchod sbyin gyi mgron rnams kyi spyan sngar mchod sbyin dngos po zad mi shes par 'byung bar bsam /
khyad par sAts+tsha rnams gshegs pa'i tshe re re nas dbu zhabs ma log par chu'i steng du bzhag cing /
sems kyis rnam snang gi rdul phra rab tu gyur nas klu rnams kyis rgya mtsho chen por mchod pa'i slad du bkur sti dang bcas te spyan drangs pa'i mos pa bya'o //
'di yang lha btsun rin po che'i zhal slob me rag chos rje'i gsung rgyun gyi chog khrigs rgyas pa zhig gi snying po btus pa   mkhyen brtse'i dbang po /mang+ga laM///
/
