@#//
rdzogs chen yang ti nag po gser gyi 'bru gcig pa'i khrid yig mdor bsdus pa 'od gsal lam 'jug ces bya ba bzhugs so //
na mo gu ru sa man+ta b+ha drA ya /
gzhi dbyings ka dag 'od gsal chos kyi sku //
gzhi snang rig pa rang grol gdod ma'i mgon /
khyab bdag bla mar snang bas bdag gzhan gyi //
'khrul rtog dbyings su sangs pa'i byin rlabs stsol //
thos pa tsam gyis 'khor ba dong nas sprug
/sgom pas srid pa dbyings su ru ldog pa //
'od gsal rdo rje rtse mo'i yang tig gi
/khrid rim 'chad la srung mas gnang ba stsol //
de la 'dir brgyud gsum bla ma rnams kyis thugs kyi yang bcud /
ye shes mkha' 'gro rnams kyi snying gi zungs khrag
/theg dgu'i yang rtse a ti phyi nang gsang skor kun gyi zab don yang tig tu phyung pa /
las ngan dag pa'i khrus chu /
sdig sgrib gzhar ba'i spu gri /
thar lam khrid pa'i lam mkhan /
bar do bsgrod pa'i skyel ma /
zhing khams blta ba'i me long /
sus thob 'tshengs pa'i nor bu /
chos gzhan las khyad par 'phags pa'i yon tan bcu dang ldan pa rdzogs pa chen po'i yang ti'i skor la lta ba zang thal chen po dang /
kun tu bzang po srog gi thigs pa /
ye shes 'khor lo'i rgyud sogs rnam grangs bco lnga tsam byon pa thams cad kyi dgongs pa'i zab bcud /
snying por dril ba yang ti nag po gser gyi 'bru gcig pa'i khrid rim khyad par can ston pa la gnyis /
gdams pa la 'jug pa'i rgyu rkyen /
gdams pa dngos bstan pa'o //
dang po la gsum /
'chad pa po /
'chad yul /
mthun rkyen no //
dang po ni /
a ti bkod pa chen po las /
mkhas shing bya ba bral ba dang //
chos nyid don la tshad phebs dang //
'dod pa'i don la rmongs pa med //
gsang sngags bla ma'i mtshan nyid do //
zhes sogs gsungs pa bzhin dang /
khyad par yang /
dang por sgom 'debs pa la mkhas pa zhing pa so nam mkhan lta bu /
bar du nyams skyong ba la mkhas pa rdzi bo lta bu /
tha mar skyon yon tan du bsgyur mkhas pa tshos mkhan lta bu /
thun mong du gegs sel ba la mkhas pa ded dpon rgya mtshor 'jug pa la goms pa lta bu'i yon tan dang ldan pa'o //
gnyis pa 'chad yul ni /
rang shar las /
dad pa'i stobs dang brtson 'grus che //
shes rab che zhing 'dzin chags med //
phu dud che zhing gsang sngags spyod //
rtog med sems la g.yeng ba med //
dam tshig ldan zhing sgrub la brtson //
zhes pa ltar ro //
gsum pa mthun rkyen ni /
slob ma des bla ma mnyes pa du ma'i sgo nas tshul bzhin bsten la gdams pa'i phu thag bcad /
grogs chos mthun lta spyod gcig pa dang 'grogs /
yo byad g.yeng bas mi brel bar gsag
/gnas mtho zhing dwangs pa'i dben pa brten /
dus klong gsal las /
dbyar ma ston dang dgun chung dpyid kyi dus //
zer gnyis dus ni mchog tu bsngags pa 'o //
zhes ngo sprod dang nyams snang 'phel ba la dmigs su bsngags pa rnams so //
!
//gnyis pa gdams pa dngos la gsum /
lo rgyus kyi sgo nas nges shes bskyed pa dang /
dbang gi sgo nas smin par bya ba dang /
gdams ngag gi sgo nas nyams len bstan pa'o //
de la dang po ni /
klong gsal las /
skal ldan nges shes skyed pa'i phyir //
brgyud pa'i lo rgyus bshad par bya //
zhes pas de yang chos kyi sku kun tu bzang po ye rdzogs dang po'i sangs rgyas gzhon nu bum pa sku'i dbyings su ye nas 'phel 'grib med par dus gsum mnyam pa nyid du bzhugs pa las /
de'i rtsal 'gag pa med pa longs spyod rdzogs sku dpal rdo rje sems dpa' la sogs te rigs lnga'i dkyil 'khor bsam gyis mi khyab pa rang snang bar mdzad pa la thugs dgongs pa ro mnyam par gsungs pa ni dgongs brgyud do //
de nas rgyal ba kun gyi phrin las kyi sprul pa o rgyan gyi slob dpon chen po pad+ma thod phreng nyid dur khrod chen po bsil ba'i tshal du brtul zhugs skyong zhing bsam gtan la bzhugs pa'i dus su /
nam stod nam gung tho rangs nam langs kha'i dus bzhir kun tu bzang po rdo rje 'chang rdo rje sems dpa' kun bzang rigs lnga'i dkyil 'khor rnams mngon sum du rim par byon nas /
gser dngul rin po che sna tshogs las grub pa'i gwa'u rnams rang babs su gtad cing brda bstan pa tsam la dgongs pa mnyam pa chen po brnyes so //
des gangs can bod kyi yul du ye shes kyi mkha' 'gro ma ma gcig mkhar chen bza' mtsho rgyal la dpe dang brda la brten te gnas lugs yid dpyod dang phral nas gsungs pa ni rig 'dzin brda brgyud do //
de nas o rgyan yab yum gyis ma 'ongs pa'i sems can rnams kyi don du mtshon bya don gyi ye shes chos kyi bdag po la 'pho bar smon lam dbang bskur gyis rgyas btab /
mtshon byed shog ser tshig gi yi ge ris su bris nas gter bdag mkha' 'gro rnams la gtad rgya dang bcas te shar dwags la sgam po'i mtsho maN+Dal nag po'i 'gram brag rus sbal nag por /
shar gter legs smin rin po che'i 'bras bu lta bu'i gter kha'i nang tshan du sba bar mdzad pa nyid /
sprul pa'i gter ston 'gro mgon dung mtsho ras pas spyan drangs te skal ldan sangs rgyas drang srong la bstan pa nas rim bzhin da lta'i bar du brgyud pa'i zam ma chad /
byin rlabs kyi tshan kha ma yal /
nyams myong gi drod rtags ma 'grib pa ni gang zag snyan brgyud de /
de ltar yang sgron ma rnam par bkod pa'i rgyud las /
dgongs pa brda dang snyan brgyud nas //
gsang sngags don gyi tshad ma byung //
ces so //
!
//gnyis pa dbang gi sgo nas smin par bya ba ni dbang dngos dang dam tshig go
/dang po ni /
sgra thal 'gyur rtsa ba'i rgyud las /
spros bcas nyid dang spros pa med //
shin tu rab tu spros pa med //
dbang ni rnam pa bzhi yis kyang //
skal par ldan pa smin pa bya //
zhes gsungs pa ltar /
bum dbang chen mo dang /
dbang gong ma gsum gud du sbas pa zab rgyar gdams pa rnams bla ma brgyud pa'i phyag bzhes ma nyams pa dang bcas pas smin par bya'o //
gnyis pa dam tshig ni /
spyir sku gsung thugs sogs rdo rje theg pa'i dam tshig spyi dang /
khyad par 'di ni bsrung bya dmigs su ma grub pas ye bsrung chen po'i dam tshig ste /
bsrung mtshams kun las rgyal bas na //
dam tshig kun gyi rtse mor bshad //
ces gsungs pa ltar med pa /
phyal pa /
gcig pu /
lhun grub ste lta ba'i dam tshig chen po bzhis chings su bcings shing 'gags bsdams pa'o //
!
//gsum pa gdams ngag nyams len dngos bstan pa la gsum /
rgyud snod rung du sgrub par byed pa sngon 'gro /
zag med kyi ye shes rgyud la brten pa dngos gzhi /
rnal 'byor bzhi'i nyams len dang grol tshul bshad pa mtha' rten rjes kyi rim pa'o //
dang po la gnyis /
thun mong dang thun mong ma yin pa'o //
dang po la'ang gsum /
nges 'byung gis blo bcos pa /
'du 'dzi'i nyes pa dang sgom gyi phan yon bstan pa /
rgyud dag par byed pa'i rim pa dngos so //
dang po la'ang bzhi ste /
slob dpon chen pos /
de nas bla mas slob ma la //
thog mar dal 'byor rnyed dka' bstan //
zhes gsungs pa ltar dang po dal 'byor rnyed par dka' ba bsam nas don med 'khor ba'i bya ba spangs te thar pa don du gnyer dgos pas /
'di ltar bdag gis dal 'byor gyi mi lus da lam lan gcig tsam thob pa 'di ni shin tu skal pa bzang po ste /
ngo bo mi lus gcig gi steng du dal 'byor gyi chos bco brgyad tshang dgos pa /
rgyu dge ba'i las tshan po che bsags dgos pa dang /
rkyen sbyin sogs dge grogs rlabs po che dang smon lam gyi mtshams sbyor khyad par can la ltos pa dang /
dpe yang kun mkhyen klong chen pas sems nyid ngal gsor /
ji ltar mtsho dbus g.yengs pa'i gnya' shing gi
/bu gar rus sbal mgrin chud srid bas kyang //
mi nyid rnyed dkar lha mi'i ston pas gsungs //
dal 'byor rin chen lus rnyed smros ci dgos //
zhes so //
grangs la bsams kyang /
dud 'gro kha 'thor ba dbyar dus kyi sngo phon gcig la gnas pa dang /
rang gis mthong ba'i mi rnams la dpag na'ang srid mtha' tsam pa dngos su mthong /
de lta bu rnyed dka' ba las kyang rnyed na don che ba ste /
slob dpon chen pos /
yang yang rnyed dka' u dum wa ra 'dra //
rnyed pa don chen yid bzhin nor bu 'dra //
zhes gsungs te mi lus 'di la brten nas gnas skabs lha mi'i bde 'bras /
mthar thug theg pa gsum gyi 'bras bu sangs rgyas kyi go 'phang yang sgrub nus shing /
da res lam sna ma zin na phyis nas dal 'byor thob par dka' ste /
slob dpon zhi ba lhas /
dal 'byor 'di ni shin tu rnyed par dka'//
skyes bu'i don sgrub thob par gyur pa la //
gal te 'di la phan pa ma bsgrub na //
phyis 'di yang dag 'byor par ga la 'gyur //
zhes dang /
mi yi gru la brten nas ni //
sdug bsngal chu bo che las sgrol //
gru 'di phyis nas rnyed dka' bas //
rmongs pa dus su gnyid ma log
/ces dang /
pha dam pas /
dal 'byor mi lus rin chen gling dang 'dra //
mdo med stong log ma byed ding ri ba //
zhes gsungs pa'i don yid la dran par bya'o //
gnyis pa 'chi ba mi rtag pa la bsam nas le lo snyom las spang zhing chos la brtson 'grus bskyed dgos te /
spyir snod kyi 'jig rten la chags gnas 'jig stong /
nang bcud kyi sems can la skye rga na 'chi /
lo zla zhag dus la 'pho 'gyur gyis mi rtag ste 'dus byas kyi mtshan nyid ni /
tshoms las /
bsags pa kun gyi mthar 'dzad cing //
bslang ba'i tha ma 'gyel bar 'gyur //
'phrad pa'i mtha' ni bral ba ste //
gson pa'i mtha' ni 'chi bar 'gyur //
zhes so //
bye brag tu mi'i lus rten 'di skyes zin nas 'chi nges /
nam 'chi cha med /
'chi ba la cis kyang mi stongs /
de re re la'ang rgyu mtshan gsum re yod de /
gu ru pad+ma'i gsung las /
chos la brtson 'grus bskyed pa'i phyir //
'chi ba dang ni mi rtag bsgom //
dang po 'chi bar nges pa gsum //
skyes mthar 'chi bar 'dug pa dang //
phung po 'dus byas yin pa dang //
nyin mtshan sdod pa med pas so //
de bzhin nam 'chi cha med gsum //
tshe la nges pa med pa dang //
lus la snying po med pa dang //
'chi ba'i rkyen ni mang bas so //
'chi tshe cis kyang mi stongs gsum //
byams pa gnyen gyis mi stongs dang //
bsags pa'i nor gyis mi stongs dang //
dpa' 'dzangs babs kyis mi stongs pa'o //
zhes gsungs /
mdor na mi lus rin po che 'di lan gcig thob nas mi 'jig pa zhig yin na de kas chog mod /
khams gsum na skyes pa mtha' dag 'chi ba las ma 'das te /
mdo las /
byung dang 'byung bar 'gyur ba ji snyed pa //
kun gyis lus 'di btang nas 'gro ba dang //
de kun 'jig par mkhas pas rtogs bgyi ste //
zhes gsungs pas /
sngar bskal pa chags nas da lta'i bar mchog dman bar ma'i 'gro ba de tsam zhig 'das te ma shi bar lus pa gcig kyang med /
da lta'i 'di kun kyang lo 'ga' zhig gi nang du ming stong pa re shul du bzhag nas gcig kyang ma lus pa 'gro ste /
rta dbyangs kyis /
sa 'am 'on te mtho ris na //
skyes nas la la ma 'chi ba //
'ga' zhig khyod kyis mthong ba 'am //
thos sam 'on te the tshom za //
zhes dang 'chi ba'i rkyen ni nad mtshon dug sogs shin tu mang la 'tsho thabs su brten pa'i zas sman yang log par gyur te 'chi rkyen byed /
mdor na gza' gdong thug lta bus da lta rang mi 'chi ba'i nges pa med de /
khyod kyis bya ba zin nam zhes //
'chi bdag sdod par mi 'gyur gyis //
gang zhig sgrub dgos dam pa'i chos //
de ring nyid du rtun la gyis //
zhes dang /
dam pas /
yengs pa'i bar la 'chi bdag bdud kyis 'dzin //
da lta nyid du sgrubs shig ding ri ba //
zhes gsungs /
da ltar shi yang 'jigs rgyu rang ci yod snyam na las 'bras ma bsam pas lan te /
las 'bras chud mi za bas rigs drug tu skye bar 'gyur ba ni /
rgyal po la gdams pa'i mdo las /
dus kyis bsnyen nas rgyal po 'gro 'gyur na //
longs spyod mdza' dang gnyen bshes rjes mi 'brang //
skyes bu dag ni gar gnas gar 'gro yang //
las ni grib ma bzhin du rjes su 'brang //
zhes so //
gsum pa 'khor ba'i sdug bsngal bsam nas 'jig rten 'di'i bya ba spangs te thar pa kho na don du gnyer dgos /
'khor ba'i gnas ris mtho dman gang du skyes kyang me'i rang bzhin tsha ba las ma 'das pa ltar sdug bsngal kho na'i rang bzhin yin te /
de'ang nye bar len pa'i phung po 'di grub pa tsam nas sdug bsngal gyi rang bzhin du grub pa khyab pa 'du byed kyi sdug bsngal /
lha mi sogs 'khor ba'i bde skyid thams cad mthar mi rtag cing 'gyur nas 'gro bas 'gyur ba'i sdug bsngal /
'du byed sdug bsngal spyi la khyab pa'i steng du ngan song gsum sogs sdug bsngal chen pos mnar ba sdug bsngal gyi sdug bsngal rnams kyis gtses pas /
khams gsum rigs drug gi gnas gang du skyes kyang sdug bsngal kho na'i rang bzhin yin pa mdo rgyud bstan bcos kun las gsungs pa'i don bsdus kun mkhyen klong chen pas /
e ma brtag dka' 'khor ba'i pha mtha' yas //
srid lam dub pa dag gi sdug bsngal ni //
gang du skyes kyang bde ba 'ga' med de //
mi dges bskyed pa'i 'bras bu mi bzad pa //
rang nyid snang log rmi lam nad bzhin du //
'gro drug so sor myong ba'i rang bzhin ni //
med snang 'khrul pas sdug bsngal dpag tu med //
ces pas /
'khor ba'i gnas 'di ni sdug bsngal chen po'i rang bzhin /
me'i khang pa lta bu /
gcan gzan dang mi rgod kyi khrod lta bu /
rgyal po'i btson ra lta bu ste /
de nyid las /
ji ltar me nang gcan gzan mi rgod khrod //
rgyal po'i btson rar chud pa'i 'gro ba ltar //
sdug bsngal snga phyi brgyud mas mnar bzhin du //
da dung thar pa'i skabs med skyo ba 'phel //
zhes gsungs /
klu sgrub kyis kyang /
'khor ba de ltar lags pas lha mi dang //
dmyal ba yi dwags dud 'gro rnams dag tu //
skye ba bzang po ma lags skye ba ni //
gnod pa du ma'i snod gyur lags mkhyen mdzod //
ces dang /
dam pas /
'khor ba'i nyes dmigs dran na snying rlung ldang //
'di la gad mo mi 'ong ding ri pa //
zhes gsungs so //
des na rang re rnams kyis da lta'i dus su lus la me stag tsam zhig phog kyang mi bzod cing /
dgun nangs gcig gi grang ba tsam yang mi bzod /
zhag gcig tsam gyi ltogs kyang mi bzod na /
rigs drug gi sdug bsngal bzod du re ba snying med pa ste /
kun mkhyen klong chen pas /
da lta'i sdug bsngal cung zad mi bzod na //
srid pa'i sdug bsngal mi bzad ji ltar bzod //
de ltar bshad kyang cung zad mi skyo bar //
bdag snying lcags kyi gar bu chen po 'am //
rdo yi khams bzhin sems pa med par mngon //
zhes gsungs pa sogs snying nas dran pas skyo shas dang nges 'byung drag tu bskyed par bya'o //
bzhi pa las rgyu 'bras la bsam nas mi dge ba mtha' dag spangs te chos la rtse gcig tu 'bad dgos /
de'ang snying rje pad dkar las /
'jig rten ni las kyis byas pa /
las kyis sprul pa'o //
sems can ni las kyis byas pa /
las kyi rgyu las byung ba //
las kyi rab tu phye ba'o //
zhes gsungs pa ltar 'khor 'das dang bde sdug thams cad las las byung ba ste /
de'ang las kyi rtsa ba ma rig pa /
ngo bo gzung 'dzin gyi rtog pas bskyed pa'i las dkar nag gnyis kyis bde sdug gi 'bras bu 'byung ba ste /
de'ang rnam par gnag pa'i las mi dge ba bcu ni /
mdzod las /
de las che long bsdus nas ni //
dge dang mi dge ci rigs par //
las kyi lam ni bcur bshad do //
zhes pas /
srog gcod /
ma byin par len /
mi tshangs spyod /
rdzun /
phra ma /
ngag 'khyal /
tshig rtsub /
brnab sems /
gnod sems /
log lta ste mi dge ba bcu dang /
de las ldog pa ni rnam par dkar ba'i las dge ba ste /
de dag las bsam sbyor gnyis ka dge bas zin pa che 'bring chung gsum gyis 'bras bu lha lha min mi rnams dang /
de bzhin mi dge che 'bring chung gsum spyad pas dmyal ba yi dwags dud 'gro ste ngan song gsum rnams su skye zhing /
yang nor ram bkol ba'i phyir srog bskyab pa lta bu bsam pa gnag la sbyor ba dkar ba'i las kyis bde sdug spel ma dang /
srog bskyab phyir rdzun smra bas bde 'bras bskyed cing /
snyoms 'jug gi bsam gtan sgom pa mi g.yo ba'i las kyis khams gong mar skye bar byed /
mdor na las che chung gang spyad kyang rnam par smin pa chud 'dza' mi srid de /
mdo sde las brgya pa las /
lus can dag gi las rnams ni //
bskal pa brgyar yang chud mi za //
tshogs shing dus la babs pa na //
'bras bu nyid du smin par 'gyur //
zhes so //
dge ba'i las spyad pas 'bras bu bde ba myong zhing sdig pa'i las kyis 'bras bu sdug bsngal myong ba ste /
dran pa nyer bzhag chung ba las /
dge ba yis ni bde ba 'thob //
mi dge ba las sdug bsngal 'byung //
de ltar dge dang mi dge ba'i //
las kyi 'bras bu gsal bar ston //
zhes dang /
des pas zhus pa'i mdo las /
sa bon tsha ba rnams las ni //
'bras bu tsha ba skye bar 'gyur //
sa bon mngar ba rnams las ni //
'bras bu mngar ba skye bar 'gyur //
dpe zla byas pa 'di yis ni //
sdig pa'i rnam smin tsha ba dang //
dkar po'i rnam smin mngar ba yang //
mkhas pa yis ni shes par bya //
zhes so //
de yang mi dge ba chung ngus kyang 'bras bu sdug bsngal chen po myong bar gsungs te /
ched du brjod pa'i tshoms las /
sdig pa chung ngur byas pas kyang //
'jig rten pha rol 'jigs chen dang //
phung khrol chen po byed 'gyur te /
khong par song ba'i dug bzhin no //
zhes dang /
dge ba chung ngur byas pas kyang 'bras bu bsod nams chen po 'byin te /
de nyid las /
bsod nams chung ngu byas pas kyang //
'jig rten pha rol bde chen 'dren //
don chen dag kyang byed 'gyur te //
'bru rnams phun tshogs smin pa bzhin //
zhes dang /
'dul ba lung las /
sdig pa chung ngu dag la yang //
mi gnod snyam du brnyas mi bya //
me stag chung ngu dag gis kyang //
rtswa phung ri tsam bsreg par 'gyur //
dge ba chung ngu dag la yang //
mi phan snyam du brnyas mi bya //
chu yi thigs pa gsog pa yis //
snod chen rim gyis gang bar 'gyur //
zhes gsungs pas las rgyu 'bras la yid ches bskyed cing dge sdig gi blang dor phra sa nas 'bad dgos so ///
/gnyis pa 'du 'dzi'i nyes pa dang sgom gyi phan yon bstan pa ni /
lam nyams su len par byed pa la 'du 'dzi'i g.yeng ba spang dgos par gsung la /
'du 'dzi'i mtshan nyid lus ngag yid gsum don med pa'i bya bzhag la g.yeng ba'o //
'du 'dzi'i rgyu bdag dang bdag gir 'dzin pa la chags pa'o //
'du 'dzi'i nyes pa spyir ni lhag pa'i bsam pa skul ba'i mdo las rnam grangs nyi shu gsungs shing /
bye brag bu smad /
zas nor /
gnyen 'dun 'khor g.yog
/rnyed bkur la chags pa so sor nyes pa mang zhing /
'dod yon la zhen cing chags pa thams cad bdud kyi las yin pas don med par bsam nas spang bar bya ste /
sems nyid ngal gso las /
bsam gtan 'dod pas rnam g.yeng 'du 'dzi spang //
yul gyi dga' ba ston ka'i sprin 'dra zhing //
glog ltar mi brtan g.yo ba'i rang bzhin te //
longs spyod mi rtag sgyu ma'i khang bzang 'dra //
nam yang yid brtan mi rung de spongs la //
myur ba nyid du zhi ba'i nags 'dabs brten //
ces so //
'du 'dzi'i g.yeng ba de dag dang bral ba ni dben pa'i mtshan nyid yin la /
de'i rgyu ni dgon par gcig pur gnas pa'o //
dben par gnas pa'i yon tan bsam gyis mi khyab ste /
sangs rgyas rnams la bsnyen bkur gyi mchog tu 'gyur ba dang /
'khor ba la yid 'byung ba dang /
'jig rten chos brgyad dang bral ba dang /
nyon mongs pa mi 'phel ba dang /
ting nge 'dzin rgyud la skye ba ste /
zla ba sgron me'i mdo las /
zas dang skom dang de bzhin gos rnams dang //
me tog spos dang phreng ba rnams kyis ni /
khyu mchog rgyal la bsnyen bkur byas mi 'gyur //
gang zhig byang chub rab tu 'dod byed cing //
'dus byas ngan pas yid dbyung sems can gyi //
don du dgon pa'i gnas der gom bdun bor //
'di ni de bas bsod nams che bar 'phags //
zhes dang /
de bzhin 'dus byas rtag tu yid dbyung 'gyur //
de bzhin 'jig rten ci la'ang 'dod pa med /
zag pa rnams ni rnam par 'phel mi 'gyur //
zhes dang /
grong dang grong khyer dag la dga' spongs la //
rtag tu dben zhing nags khrod brten par gyis //
bse ru lta bu rtag tu gnyis med byos //
ring por mi thogs ting 'dzin mchog 'thob 'gyur //
zhes sogs mtha' yas pa 'byung ngo //
dben par gnas nas sgom dgos te ma bsgom pa'i skyon ni /
thos pas don spyi go yang sgom pas nyams su ma blang na /
spang bya spangs shing bsgrub bya sgrub mi nus te /
bang mdzod las /
ci tsam zab pa'i tshig brjod kyang //
don dang mthun par de mi 'gyur //
bsgoms pas chos nyid don dang ldan //
zhes pas /
dper na chu klung chen po'i 'gram du skom grir shi ba'am /
mi la zas byin kyang rang ltogs nas shi ba dang 'dra ste /
phal po che las /
dper na rkyal mkhan chu yis khyer ba bzhin //
rkyal ba'i lo rgyus sems la yod gyur kyang //
ma rkyal bar du thar bar mi 'gyur bas //
shes nas ma bsgom chos kyang de dang mtshungs //
zhes sogs dpe mang po dang bcas te gsungs so //
bsgoms pa'i yon tan ni /
gang gis bskal pa'i bar du nyan pa 'am /
klog pa'am /
dge ba'i rtsa ba byed pa la sogs pa byas pa bas /
skad cig tsam la ting nge 'dzin bsgoms pas bsod nams che ste /
de kho na nyid bstan pa'i mdo las /
shA ri'i bu /
gang gis bskal pa gcig gi bar du nyan pa bas /
gang gi se gol gtogs tsam zhig tu de kho na nyid kyi ting nge 'dzin bsgoms na bsod nams 'phel lo //
shA ri'i bu /
de lta bas na de kho na nyid kyi ting nge 'dzin gzhan la nan tan gyis gdams par bya'o //
zhes dang /
rtogs pa chen po rgyas pa'i mdo las /
thang cig bsam gtan thun zhugs na /
khams gsum pa yi mi rnams la //
srog sbyin pa bas 'di don che //
zhes dang /
gtsug tor rin po che'i mdo las /
bskal pa mang po'i bar du thos pa dang bsam pa bas ni /
nyin gcig chos kyi don bsgoms pas bsod nams che'o //
de ci'i phyir zhe na /
des skye 'chi'i lam dang ring du bral bar byed pa'i phyir ro //
zhes sogs rgya cher gsungs shing /
bsod nams kyi tshogs dang lam gyi chos thams cad kyang ting nge 'dzin bsgoms pa la 'dus pa bka' dang bstan bcos rnams las mang du 'byung zhing /
jo bo rjes /
gcig tu mnyam bzhag sems brtan na //
lus ngag dge las brtsam mi bya //
zhes gsungs pas mnyam bzhag la sems brtan por gyur na lus ngag gi dge sbyor g.yeng ba'i rgyu yin pas spang bar bya ba'ang gsungs so ///
/gsum pa rgyud dag par byed pa'i rim pa la lnga /
'khor ba'i sdug bsngal dang lam log pa las skyob pa skyabs 'gro /
ci byas theg pa chen po'i lam du 'gyur ba sems bskyed /
bsod nams dang ye shes kyi tshogs rdzogs par byed pa maN+Dal /
snod kyi sdig sgrib dag par byed pa rdor sems sgom bzlas /
bcud kyi byin rlabs 'jug par byed pa bla ma'i rnal 'byor ro //
dang po ni /
yul gang la 'gro na phyi ltar dkon mchog gsum /
nang ltar rtsa ba gsum /
gsang ba ngo bo rang bzhin thugs rje gsum la'o //
gang gi ched du 'gro na /
sdug bsngal can gyi 'khor ba las rang gzhan sems thams cad skyob pa'i slad du /
ji srid kyi bar 'gro na /
de dang dgongs pa mnyam par ma gyur gyi bar du'o //
ji ltar 'gro na /
bde ba'i stan la 'dug
/sems rnal du phab nas dmigs pa ni /
rang nyid gang du gnas pa'i sa phyogs de tshangs pa rnga sgra'i zhing gi bkod pa yongs su rdzogs pa'i mdun gyi nam mkhar dpag bsam gyi shing yal ga lnga pa /
lo 'dab me tog 'bras bu sogs phun sum tshogs pa'i dbus kyi yal gar seng khri pad+ma nyi zla'i gdan bkod pa khyad par du 'phags pa la /
rtsa ba'i bla ma de nyid brgyud pa'i bla ma kun 'dus rnam pa rdo rje 'chang chen po mthing ga yum rnal 'byor ma dmar mo gri thod 'dzin pa dang mnyam par sbyor ba /
longs spyod rdzogs pa'i mtshan nyid rdzogs shing 'od zer mu med du 'phro ba /
mdun gyi yal gar khyad par gyi sangs rgyas yi dam zhi khro'i dkyil 'khor gyi lha tshogs /
g.yas kyi yal gar thun mong gi sangs rgyas shAka thub sogs mchog gi sprul sku rnams dang /
g.yon gyi yal gar thun mong ba theg pa che chung gi dge 'dun /
rgyab kyi yal gar lung rtogs kyi chos rnam pa glegs bam brtsegs pa /
mtha' skor du khyad par gyi dge 'dun mkha' 'gro dpa' bo chos skyong gi tshogs dang bcas pa sprin phung gtibs pa ltar bzhugs pa /
shing gi rtsa bar rang nyid kyis thog drangs pa'i rigs drug gi sems can sa chen po'i dreg pa ltar 'khod pa thams cad lus skyabs yul la phyogs pa'i thal sbyar pus btsugs /
ngag rang gis byang drangs pa'i skyabs 'gro'i tshig 'don /
sems skyabs yul rnams skyon kun zad yon tan kun rdzogs /
gtan gyi skyabs yul du shes pas blo gtad ling bskyur gyis ngag tu /
nam mkha'i gnas su nam mkha' gang ba yi //
bla ma yi dam mkha' 'gro'i tshogs rnams dang //
sangs rgyas chos dang 'phags pa'i dge 'dun la //
bdag dang 'gro kun gus pas skyabs su mchi //
zhes ci 'grub byas rjes /
skyabs yul rnams kyi sku las tshad med pa'i thugs rje'i 'od zer byung ste mtha' skor gyi sems can thams cad dag pa mkha' spyod kyi zhing du drangs /
skyabs yul kun 'od du zhu ste rang la thim par bsam nas skyabs su 'gro ba'i yul /
skyabs su 'gro mkhan sems can /
skyabs su 'gro ba'i kun slong gsum ka mi dmigs pa ste /
'khor gsum mi rtog pa don dam pa'i skyabs 'gro la ci gnas su gzhag
/mthar /
rang bzhin dag pa'i dge ba 'dis //
'khor ba ngan song dong sprugs nas //
srid na 'ga' yang mi gnas par //
phyam gcig sku gsum mngon gyur shog
/ces dge ba bsngo /
bslab bya spyi ltar la /
phan yon ni /
dri ma med pa'i mdo las /
skyabs su song ba'i bsod nams gang //
gal te 'di la gzugs mchis na //
nam mkha'i khams ni kun gang ste //
de bas kyang ni lhag par 'gyur //
zhes sogs dang rnam grangs brgyad yongs grags su bshad pa ltar ro //
gnyis pa ci byas theg pa chen po'i lam du 'gyur ba sems bskyed ni /
dang po ngo bo sems can thams cad 'khor ba las bsgral ba'i don du bla na med pa'i byang chub 'thob par 'dod pa'o //
mngon rtogs rgyan las /
sems bskyed pa ni gzhan don phyir //
yang dag rdzogs pa'i byang chub 'dod //
ces so //
gnyis pa nges tshig ni /
sngar bdag la ma bskyed pa'i sems gzhan don bya ba'i blo bskyed pa'i don no //
gsum pa dbye ba ni /
rnam grangs mang du gsungs kyang /
don dam dang kun rdzob gnyis so //
dang po ni /
stong nyid snying rje'i snying po can gsal la mi g.yo ba spros pa'i mtha' dang bral ba'o //
zhes dgongs pa nges 'grel las gsungs pa ltar ro //
gnyis pa kun rdzob ni /
spyod 'jug las /
byang chub sems de mdor bsdus na //
rnam pa gnyis su shes bya ste //
byang chub smon pa'i sems dang ni //
byang chub 'jug pa nyid yin no //
zhes pa ltar smon 'jug gnyis las smon pa ni /
sems can thams cad kyi don du rdzogs pa'i sangs rgyas 'thob par 'dod pa'i bsam pa yin la /
'jug pa ni /
sangs rgyas sgrub pa'i thabs la sbyor ba yin zhing dper na 'gro bar 'dod pa dang /
'gro ba dngos gnyis dang mtshungs pa ste /
de nyid nyams su len pa na /
tshad med pa'i sems can 'di dag thams cad bdag gi pha mar ma gyur pa ni gcig kyang med /
'di thams cad 'dod pa bde ba 'dod kyang glen zhing thabs mi mkhas pas mi dge ba kho na la spyod pa lag len zhe 'dod phyin ci log tu gyur nas ma rig pa'i mun pas ni 'thoms /
nyon mongs pas ni yid dkrugs te smyo /
blang dor la blta ba'i mig dang ni bral /
dge ba'i bshes kyi long khrid ni med /
'khor ba'i g.yang sa chen por ltung ba shin tu nas snying rje ba 'di dag yal bar bor na de las khrel chung ba su zhig yod de /
slob spring las /
nye du 'khor ba'i rgya mtsho'i nang du lhung gyur pa //
klong gi nang du ltung ba lta bu gyur pa la //
skye shi 'pho bas ngo ma shes pa de bor nas //
bdag nyid gcig thar byed na de las khrel bor med //
ces gsungs /
des na bdag gis 'di dag 'khor ba las bsgral nas thar pa mchog la 'god nus na ci ma rung snyam pa smon sems dang /
de'i nus pa sgrub pa'ang da lta bdag la med cing /
theg pa 'og ma rnams la zhugs na yun ring por dka' spyad la ltos dgos pas de'i bar 'gro ba rnams sdug bsngal bas snying rje /
de bas na tshe gcig la 'bras bu mngon du bya ba'i phyir lam zab 'di lta bu nyams su blang bar bgyi'o snyam pa 'jug sems zung 'jug gi blo rtse gcig pas ngag tu /
bdag gis deng nas byang chub ma thob bar //
rig 'dzin rgyal sras rnams kyi rjes zhugs nas //
gsang ba zab mo'i snying po mngon byas te //
'gro rnams kun bzang 'od lnga'i sar 'god bya //
zhes ci nus dang /
don dam byang sems 'khor gsum mi rtog pa'i shes rab kyi rgyas btab ste ci gnas su gzhag
/mthar rang bzhin dag pa'i sogs kyis dge ba bsngo /
sems bskyed kyi bslab bya sogs don rgyas pa yongs su grags pa ltar dang /
phan yon ni /
sangs rgyas kyi sa bon grung po yin pas spyir bsam gyis mi khyab pa lung rnams las 'byung ba ltar dang /
dpal sbyin gyis zhus pa'i mdo las kyang /
byang chub sems kyi bsod nams gang //
gal te de la gzugs mchis na //
nam mkha'i khams ni kun bkang ste //
de ni de bas lhag par 'gyur //
zhes pas mtshon no //
gsum pa bsod nams dang ye shes kyi tshogs rdzogs par byed pa maN+Dal ni /
sangs rgyas sgrub pa'i thabs kyi gtso bo tshogs gsag pa yin zhing /
de'i gnad kyi snying po maN+Dal 'bul ba la 'dus pa dam pa rnams mgrin gcig bzhed pas /
sngon 'gro ched du gsog pa'i skabs sgrub pa'i maN+Dal tshom bu lnga pa la rten byas /
mchod pa'i maN+Dal lag tu thogs nas 'bul /
maN+Dal gyi rgyu dang 'bul bya'i dngos po sogs spyi ltar 'byor pas gang dpogs gtsang zhing dag pa 'du byas la /
'bul ba'i tshul ni /
tshogs zhing skyabs yul ltar gsal gtab la sku gsum gyi maN+Dal 'bul ste /
dang po ni /
rin po che la sogs pa'i maN+Dal byi dor byas pa dri bzang gis byug cing dbang chen gser gyi sa gzhir bsam /
de la srin lag gis mtha' bskor ba mu khyud dang hU~M gi srung 'khor rnams sngon du 'gro ba'i me tog gi tshom bu yongs grags so bdun ma'am /
yang na /
ri rab gling bzhi gling phran brgyad /
rgyal srid rin po che bdun /
gter bum nyi zla dbus kyi ri rab bcas tshom bu nyer gsum ma bkod kyang rung ste /
dmigs pa'i yul du /
dbang chen gser gyi sa gzhi la brten pa'i ri rab gling bzhi gling phran nyi zla sogs snod kyi 'jig rten lha dang mi'i 'byor tshogs bsam gyis mi khyab pa'i bcud kyis gtams pa /
so so'i rnam pa gsal la ma tshang ba med pas gang bar bsam la ngag tu /
oM AHhU~M/
phyi nang snod bcud stong gsum gzhal yas su //
ri rab gling bzhi nyi zlas brgyan pa 'di //
bla ma dkon mchog sprul sku'i zhing du 'bul //
thugs rjes 'gro kun sprul sku'i zhing spyod shog
/ces dmigs pa gsal 'debs la /
tshig 'don pa /
tshom bu gso ba sum phrugs kyis sprul pa'i sku la 'bul /
gnyis pa ni /
mtshon byed tshom bu bdun bkod la /
rang gi pags pa sa gzhi /
khrag byugs pa /
sgal tshigs ri rab /
yan lag gling bzhi /
rtsa ro rkyang nyi zla /
byang chub sems lha mi'i 'byor tshogs sogs rang lus snod bcud kyi 'jig rten rin po che'i 'byung gnas su dmigs te /
rang lus rtsa khams dag pa'i gzhal yas su //
dbang po rnam lnga bkrag dang mdangs kyis brgyan /
khams dang skye mched yongs su dag pa 'di //
bla ma dkon mchog longs sku'i zhing du 'bul //
thugs rjes 'gro kun longs sku'i zhing spyod shog
/ces pas bla ma longs spyod rdzogs sku la 'bul /
gsum pa ni /
mtshon byed tshom bu lnga bkod la /
'khor gsum yongs dag dmigs pa med pa'i shes rab nyid dgongs spyod rnam par dag pa'i dbyings su 'bul te /
sems nyid chos skur dag pa'i zhing khams su //
dmigs med stong gsal 'dzin med ngang la gnas //
gdod nas dag pa gnyug ma'i ye shes 'di //
bla ma dkon mchog chos sku'i zhing du 'bul //
thugs rjes 'gro kun chos sku'i zhing spyod shog
/ces bla ma chos kyi sku la 'bul zhing /
de dag gi dge bas tshogs gnyis yongs su rdzogs te nyams rtogs khyad par can skye bar gsol ba gdab /
mthar tshogs zhing mchod rdzas bcas 'od du zhu nas rang la thim par bsam zhing dge ba bsngo 'o //
de lta bu rab dngos /
'bring nyams /
tha ma rmi lam du tshogs rdzogs pa'i rtags yang yang ma mthong bar du 'bad /
phan yon mtha' yas par gsungs shing /
maN+Dal gyi mdo las kyang /
'dir ni lus kyi las byas na /
kha dog gser ltar 'gyur ba dang //
nad rnams kun las rnam par grol //
lha dang mi las ches lhag cing //
zla ba ltar gsal gzi byin ldan //
nor dang gser ni phun sum tshogs //
rgyal po'i rigs dang sangs rgyas yang //
mchog gi khyim du skye ba nyid //
ces dang pha rol tu phyin pa drug gi cha shas tshang bas de thams cad kyi 'bras bu'ang 'thob par 'gyur ro //
bzhi pa snod kyi sdig sgrib dag par byed pa rdor sems sgom bzlas ni /
sbyang bya tshe rabs thog ma med pa nas nyon mongs pa dug gsum gyis bsags pa'i sdig sgrib sogs rang bzhin dang bcas pa'i kha na ma tho ba rnams kyis bar du gcod pa dang /
sbyong byed stobs bzhi'i bshags pa tshad du phyin pas sbyong ba ste /
chos bzhi bstan pa'i mdo las /
byams pa byang chub sems dpa' chos bzhi dang ldan na sdig pa byas shing bsags pa thams cad zil gyis gnon par 'gyur ro //
bzhi gang zhe na /
'di lta ste /
rnam par sun 'byin pa kun tu spyod pa dang /
gnyen po kun tu spyod pa dang /
sor chud pa'i stobs dang /
rten gyi stobs so //
zhes gsungs pas /
dkon mchog skyabs su gzung zhing byang chub kyi sems dang ldan pa rten gyi stobs /
sngar byas kyi sdig pa la dug 'thungs pa lta bu'i 'gyod pa skyed pa sun 'byin pa'i stobs /
phyin chad srog la bab kyang mi bgyid snyam du nyes pa las ldog pa sor chud pa'i stobs /
sngar byas sdig pa'i gnyen por sdig sbyong gi sgo drug tu grags pa sogs nyams su len pa gnyen po kun tu spyod pa'i stobs te /
de rnams tshang ba'i bshags pa tshad ldan gcig gis kyang bskal pa mang por bsags pa'i sdig sgrib 'byang bar gsungs te /
mdo sde gser 'od dam pa las /
gang gis bskal pa stong rnams su //
sdig pa mi bzad bgyis pa gang //
lan gcig rab tu bshags pa yis //
de dag thams cad byang bar 'gyur //
ces so //
bshags tshul thabs kyi gtso bo dpal rdo rje sems dpa'i bsgom bzlas yin te /
sku gsung thugs kyi snying po bstan pa'i rgyud las /
sangs rgyas ma lus thams cad kyi //
re re'i bskyed rdzogs grangs las 'das //
ma lus kun bsgrub 'di ltar bya //
hU~M las bla ma rdo rje sems //
zhes lha sngags 'di la sangs rgyas thams cad kyi lha sngags 'dus par gsungs pa dang /
dgongs pa tshig gsum pa'i rgyud las /
rdo rje sems dpa' bsgoms nas ni //
sngags kyang rab tu bzlas byed pa //
de yis sdig kun byang nas ni //
rdo rje sems dpa' 'dra bar 'gyur //
zhes dang /
rdor sems glu'i rgyud las /
rang byung thig le yi ge brgya //
sangs rgyas kun gyi sa bon te //
nyams chag thams cad 'joms par byed //
ces sogs sdig sbyong lhag par bsngags pa ltar stobs bzhi'i bsam sbyor tshang ba'i sgom bzlas dngos ni /
rang nyid tha mal pa'i spyi bor pad+ma dkar po dang zla ba'i gdan gyi steng du ngo bo rtsa ba'i bla ma de nyid rnam pa rdo rje sems dpa' sku mdog dkar po nor bu chu shel ltar dwangs shing 'tsher ba /
phyags g.yas rdo rje thugs kar gtod de 'dzin cing g.yon dril bu dkur brten pa /
zhabs rdo rje'i skyil mo krung gis bzhugs pa'i bar du yum snyems ma dkar dmar gri thod 'dzin pa pad+ma'i skyil krung gis rol pa /
gnyis ka'ang mtshan dpe'i gzi byin mtshungs pa med pa longs spyod rdzogs pa'i chas thams cad kyis spras pa'i /
yab kyi thugs kar zla dkyil sen gang tsam gyi dbus su shel gyi rdo rje rtse lnga pa nas 'bru tsam pa 'greng stabs su gnas pa'i lte bar hU~M yig dkar po spus bris pa lta bu dang /
rdo rje'i mthar zla dkyil la mdun nas brtsam ste yi ge brgya pa'i sngags phreng g.yas skor du gnas pa'i yi ge gsal ma thebs na mu tig gi dog pa lta bu'i thig le 'ba' zhig gi rnam par bsgoms kyang rung ste /
de nyid gsal 'debs pa'i phyir /
rang lus tha mal spyi gtsug tu :
pad dkar zla ba'i dkyil 'khor steng :
a las rdo rje sems dpa' dkar :
rdor dril 'dzin pas yum la 'khyud :
rin chen rgyan spras sems skyil bzhugs :
thugs kar zla steng hU~M gi mthar :
snying po yi ge brgya pas bskor :
sku dang sngags las bdud rtsi'i rgyun :
dkar nar babs te spyi bor zhugs :
bdag gi lus kun gang ba yis :
sdig sgrib dag nas shel gong ltar :
dri ma med pa'i lus su gyur :
ces brjod /
de nyid sangs rgyas kun 'dus su shes pa'i mos gus mchi ma 'khrugs pa tsam du bskyed de bshags sdom gyi bsam pa rtse gcig pas /
sngags phreng la dmigs pa gtad de ngag tu /
oM badzra satwa sa ma ya /
ma nu pA lA ya /
badzra satwa twe no pa tiSh+Tha /
dr-i D+ho me b+ha wa /
su to Sh+yo me b+ha wa /
su po Sh+yo me b+ha wa /
a nu rak+to me b+ha wa /
sarba sid+d+hi m+me pra yats+tsha /
sarba karma su tsa me tsit+taM shre yAMHku ru hU~M/
ha ha ha ha ho /
b+ha ga wAna? sarba ta thA ga ta badzra mA me muny+tsa /
badzrI b+ha wa ma hA sa ma ya satwa AH
zhes brgya stong la sogs pa ci nus bzlas pa'i tshe thugs ka'i rdo rje sngags phreng dang bcas pa las bdud rtsi 'o rgyun ltar babs pa sku'i dbyibs brgyud sbyor mtshams nas rang gi tshangs bug tu zhugs /
lus nang gi nad gdon sdig sgrib rnams dud sol gyi khu ba lta bu dang srog chags phra mo'i rnam par gnas pa de dag ba spu'i bu ga dang dbang po'i sgo sogs nas phyir thon te sbyangs rjes /
lus nang thams cad bdud rtsis mer gang ste shel gong phyis pa ltar bsam /
slar yang /
mgon po bdag ni mi shes rmongs pa yis //
dam tshig las ni 'gal zhing nyams //
bla ma mgon pos skyabs mdzod cig
/gtso bo rdo rje 'dzin pa ste //
thugs rje chen po'i bdag nyid can //
'gro ba'i gtso la bdag skyabs mchi //
sku gsung thugs rtsa ba dang yan lag gi dam tshig nyams chag thams cad mthol zhing bshags so //
sdig sgrib nyes ltung dri ma'i tshogs thams cad byang zhing dag par mdzad du gsol /
ces gsol ba btab pas rdo rje sems dpa' dgyes 'dzum dang bcas pas rigs kyi bu khyod kyi sdig sgrib nyes ltung thams cad yongs su dag go
/zhes gnang ba byin te rang dang dbyer med du sib kyis thim pas /
rang nyid rdo rje sems dpa' snang stong me long gi gzugs brnyan lta bur gyur nas don dam gyi sdig sbyong 'khor gsum mi rtog pa dmigs med la blo gzhag mthar /
dge ba 'di yis myur du bdag
/rdo rje sems dpa' 'grub gyur nas //
'gro ba gcig kyang ma lus pa //
de yi sa la 'khod par shog
/ces pas dge ba bsngo /
de lta bus sdig sgrib dag pa'i rtags ma byung gi bar du yengs med nan tan du bya dgos te slob dpon chen pos /
gzhan du yengs par gyur na ni //
bskal par bzlas kyang 'bras mi 'byin //
zhes gsungs /
sdig pa byang ba'i rtags ni gzhan las bshad pa ltar dngos su rig pa dwangs pa dang /
lus yang ba dang /
dad pa dang nges 'byung rtsol med du skye ba la sogs pa rnams yang dag pa'i rtags yin no //
lnga pa bcud kyi byin rlabs 'jug par byed pa bla ma'i rnal 'byor ni /
gsang sngags spyi dang khyad par gyi rtsa ba ni bla ma yin pas /
bla ma'i mtshan nyid /
bsten tshul /
dgos ched /
ma mnyes pa'i skyon /
mnyes pa'i yon tan sogs gzhan du rgyas par 'byung ba ltar la /
'dir nyams len dngos gzhi'i dbang du byas na /
tshig gsum pa'i rgyud las /
gang zhig rdo rje slob dpon ni //
bkur zhing spyi bor sus bsgoms pa //
de la rgyal bas byin gyis rlobs //
zhes dang /
a ti bkod pa'i rgyud las /
drin dang ldan pa'i bla ma de //
spyi bo'i gtsug gam lag pa'i mthil //
snying gi dkyil du sus bsgoms pa //
sangs rgyas stong gi yon tan yang //
gang zag de yis 'dzin par 'gyur //
zhes gsungs pa ltar lam zab 'di rnams rgyud la skye ba'i gnad ni bla ma la gsol ba 'debs pa kho na yin pas /
ji ltar gdab pa'i tshul yang /
rang nyid tha mal du gnas pa'i mdun gyi nam mkhar 'ja' tshon 'od lnga 'khrugs pa'i klong na /
seng khri pad+ma dar zab kyi gdan la rtsa ba'i bla ma nyid rnam pa rdo rje 'chang yum dang bcas par gsal ba'i sku la bde gshegs zhi khro'i dkyil 'khor rdzogs shing mkha' 'gro'i sprin phung 'phro ba /
gsung yan lag drug cu'i chos sgra sgrog pa /
thugs ting nge 'dzin gyi sgo du ma la snyoms par 'jug pa /
de'i dbu gtsug na yar la kun tu bzang po la thug gi bar gyi brgyud pa'i bla ma rnams tho brtsegs su bzhugs pa /
mtha' skor du rtsa gsum rab 'byams rgya mtsho'i tshogs bsam gyis mi khyab pa dang bcas pa /
de dag kyang thugs rje la bri gang dang dgongs pa la mtho dman med pa /
rtsa ba'i bla ma'i thugs bde stong gi snang cha sgyu ma lta bu'i rol pa las shar ba /
bdag gzhan sems can thams cad byin gyis rlob pa'i tshul du byin thibs se bzhugs par gsal 'debs pa'am /
yang na rtsa ba'i bla ma gcig po kun 'dus kyi ngo bor bsgoms pas chog go
/de nas slob dpon chen pos /
bla ma bde gshegs 'dus pa'i sku //
dkon mchog gsum gyi rang bzhin la //
zhes dang /
nam mkha' dri ma med pa'i mdo las /
kun dga' bo /
de bzhin gshegs pa rnams ni sems can thams cad la snang ba'ang ma yin gyi /
dge ba'i bshes gnyen ni yongs su snang bas chos ston cing thar pa'i sa bon 'debs pa'i phyir /
de bzhin gshegs pa las dge ba'i bshes gnyen lhag par zungs shig
/ces dang /
dgongs 'dus las /
bskal pa stong gi sangs rgyas las //
bla ma gnyan par shes par bya //
ci phyir bskal pa'i sangs rgyas rnams //
bla ma dag la bsten nas byung //
zhes gsungs pa ltar bla ma nyid skyabs gnas kun 'dus sam de bas kyang lhag pas ci mdzad 'gro 'dul gyi phrin las su mthong ba /
byas pa bzo bas bka' drin dran pa /
blo sna mos gus kyis 'phrog pas rig pa bsgyur nus pa /
mi brjed par dran pas tha mal gyi snang ba 'gog pa'i khyad par bzhi ldan gyi mos gus drag po mchi ma 'khrugs pa tsam du skyed la /
ngag tu /
oM AHhU~M/
dang po'i sangs rgyas kun bzang 'od mi 'gyur //
zhes sogs kyi brgyud 'debs rgyas pa lan 'ga' dang /
bla ma sangs rgyas rin po che la gsol ba 'debs so //
yang tig zab lam rtogs par byin gyis rlobs //
bar dor rang ngo shes par byin gyis rlobs //
'ja' lus chos sku 'grub par byin gyis rlobs //
zhes nyon mongs glo bur du 'gags nas blo sna mos gus su ma shar gyi bar blo gtad ling bskyur byas te skad cig kyang ma yengs par gsol ba phur tshugs su gdab /
thun mthar bla ma yas nas rim gyis 'od du zhu ste rtsa ba'i bla ma'i bar dang /
mtha' skor gyi lha tshogs thams cad kyang bla ma la thim pas de nyid sngar bas kyang gzi brjid cher 'bar ba'i gnas gsum du 'bru gsum gsal btab la /
bla ma'i spyi bo'i oM las 'od zer dkar po 'phros /
rang gi spyi bor thim pas bum pa'i dbang thob /
lus kyi dri ma sbyangs /
lam bskyed rim sgom pa la dbang /
'bras bu sprul sku thob pa'i skal pa can du byas /
mgrin pa'i AHlas 'od zer dmar po 'phros /
rang gi mgrin par thim pas gsang ba'i dbang thob /
ngag gi dri ma sbyangs /
lam rtsa rlung sgom pa la dbang /
'bras bu longs sku thob pa'i skal pa can du byas /
thugs ka'i hU~M las 'od zer sngon po 'phros /
rang gi snying khar thim pas shes rab ye shes kyi dbang thob /
yid kyi dri ma sbyangs /
lam thig le sgom pa la dbang /
'bras bu chos sku thob pa'i skal pa can du byas /
slar yang gnas gsum las 'od zer dkar dmar mthing gsum 'phros /
rang gi gnas gsum du thim pas dbang bzhi pa thob /
shes bya'i dri ma sbyangs /
lam rdzogs pa chen po sgom pa la dbang /
'bras bu ngo bo nyid sku thob pa'i skal pa can du byas par bsam ste dbang bzhi blangs rjes /
bla ma rang dang dbyer med du thim nas gnyis su 'dzin pa'i rtog pa spangs te snang grags bla ma'i rol par bltas la don dam pa'i gsol ba gdab pa la blo ci gnas su gzhag mthar /
dge ba 'di yis sogs bsngo 'o //
de'i phan yon yang /
kun 'dus rin po che'i rgyud las /
gang gis bskal pa 'bum phrag tu //
lha sku 'bum phrag bsgoms pa bas //
bla ma cung zad dran pas mchog
/bsod nams 'di ni pha mtha' yas //
zhes dang /
rim lnga las /
ri dbang rtse nas 'ga' zhig lhung gyur na //
lhung bar mi bya snyam yang lhung bar 'gyur //
bla ma'i drin gyis phan pa'i lung thob nas //
grol bar mi 'dod na yang grol bar 'gyur //
zhes dang /
yid bzhin mchog gi rgyud las /
gang gi bla ma 'dun pa'i lha //
spyi bo'i gtsug tu bsgoms pa yis //
sangs rgyas dkyil 'khor stong phrag nyid //
lag mthil bzhag nas stong gsum bskor //
snying khar lan stong bstims byas bas //
brgya stong rgyu dang char mi phod //
ces so //
de dag ni sngags lam phal cher las 'byung ba'i phyir na thun mong gi sngon 'gro zhes bya'o //
!
//gnyis pa rang lugs thun mong ma yin pa'i sngon 'gro la gnyis /
bye brag gud sbas kyi man ngag dang spyi ltar dkyus su bstan pa'o //
dang po la gnyis /
chags med rlung la bslab pa dang /
chags pa can thig le la bslab pa'o //
dang po la lnga /
rlung gi kha dog la bslab pa /
de bzhin du dbyibs dang /
grangs dang /
'gro 'ong dang /
bum pa'i sbyor ba la bslab pa dang lnga las /
dang po ni /
lus rnam snang chos bdun dang ldan pas /
rlung ro lan dgu phyir dbyung la /
rlung gsar pa thun gsum gzung ba las /
dmigs pa ni /
rang gi smin mtshams su rlung thams cad 'dus pa'i ngo bo /
dbyibs zlum zhing kha dog dkar la 'tsher ba /
yungs dkar tsam zhig la shes pa gtad la yun ring du bsgom /
de la 'dris nas rim pa ltar rang gi mgo yang de dang mtshungs par bsgom /
de nas lus tsam pa /
de nas rang gi tho phyi nye 'khor thams cad /
mthar stong gsum la sogs pa'i snang ba thams cad dkar mer mer ba la blo bzhag cing /
yang yang goms par byas la /
zin pa'i rtags su lus shing bal ltar yang zhing 'bu srin med pa dang /
ngag gi nus pa 'bar zhing gre lce bde ba dang /
sems gnas shing ting nge 'dzin 'phel ba la sogs pa'i yon tan mang po 'byung bar 'gyur ro //
gnyis pa dbyibs la bslab pa ni /
rlung thig le zlum po sngo skya sran ma tsam zhig smin mtshams sam sna rtser bsgom /
mig gi lta stangs kyang de nyid la gtad cing /
rlung dal la ring ba phyir na ra ra btang bas /
thig le de yang hril li li phar song zhing /
lus sems stong sang sang song bar bsam /
rlung nang du rngub pa dang bstun nas /
thig le de yang smin mtshams su byung zhing /
lus bsil sang sang song ba la blo gzhag
/lus grang shas che ba'i rigs sam grang zhing 'dar na /
thig le drod tsha chil chil yod par bsgom /
de la goms pa'i tshad smin dbrag tsha 'ub 'ub pa'am /
mi bde ba snyam byed pa byung na /
sems zin zhing dmigs pa gar gtad du pheb ste 'byongs pa'o //
gsum pa grangs la bslab pa ni /
lus gnad sngar ltar byas la /
shes pa rlung dang 'gro ldog gcig tu bslab par bya ste /
rlung phyir 'gro dus shes pa de dang dus gcig tu gtad la bsgom /
tshur 'ong dus kyang de bzhin bya /
de ltar 'gro 'ong gnyis gcig tu bgrang ba'i grangs bzung bas /
nyin zhag phrugs gcig la rlung nyi khri chig stong drug brgya rgyu bas /
thun du bcad de brgya brgya'i bar du shes pa ma yengs pa gal che'o //
de nas rnam rtog gnas pa dang /
rlung 'gro ba dang /
rngub pa phar tshur dal gyis je ring je ring la btang bas /
mthar yun ring du gnas shing /
lus bde la yang /
dbugs phyi nang du rgyu ba mi tshor ba dang /
rlung gar gtad du sdod pa byung na 'byongs pa'i tshad yin no //
bzhi pa 'gro 'ong la bslab pa ni /
rang gi lus stong gsal phru ma phus btab pa ltar phyi gsal nang gsal du sgom pa'i lte bar thod pa phyi dkar la nang dmar ba gcig gi nang du rlung gi rdo rje sngon po nas 'bras tsam gcig bsam /
rlung phyir gtang ba'i dus rdo rje de sna bug nas rgyang ring por song bar bsam /
tshur rngub pa dang thod pa'i nang du mer gyis byung bar sgom zhing lus bde phril phril ba la blo bzhag cing rlung ci thub 'dzin /
de nas rnam rtog 'phro ba chung na rdo rje de tshur nye bar nye bar mthar sna rtse sor bcu drug pa tsam dang /
nang gi 'gro 'ong la sbyong zhing /
phar gtang ba dang tshur rngub pa rnams rgyun ring ba gal che'o //
des lus bde phril phril byung na 'byongs pa'i tshad yin no //
lnga pa bum pa'i sbyor ba la bslab pa ni /
rlung sngar ltar lan 'ga'   da rlung rngub pa dang /
dgang ba dang /
gzhil ba gsum la /sbyang la thod pa nang gi rlung gi rdo rje la thim nas thams cad zhu zhing lte bar yi ge ha'i rang bzhin gcig tu gnas gyur par bsam /
lte bar rlung gis mer gyis bkang zhing 'og sgo drag tu bsdam /
rlung dang lus thams cad na bun ltar yal bar bsam zhing /
rlung phar gtang tsa rlung sems nam mkha' dang 'dres pas stong sang sang song nas /
rnam par mi rtog pa dang bsre la bsgom /
des lus yod pa mi tshor ba dang /
rlung gar 'gro ba'i sar 'byongs pa dang /
zas gos yid la mi 'byung ba dang /
rtog 'gyu rang 'gags su 'gro ba la sogs pa yon tan gang byung yang 'byongs pa'i rtags yin no //
de la dgos ched gnyis te /
gnas skabs su 'jig rten gyi mngon zhen chod cing /
mthar thug 'jig rten las 'das pa'i yon tan myur du thob pa'i dgos ched yod /
rlung gnad la ma sbyang na de las log pa'i skyon yod do //
gnyis pa chags pa can thig le la bslab pa la gnyis te /
gzungs ma la bsten pa dang /
rang lus rlung sems kyi bde ba sgom pa gnyis las /
dang po ni gzhan du shes la /
gnyis pa rang lus rlung sems kyi bde ba sgom pa la bzhi /
rtsa gsum gsal gdab cing gtum mo sgom pa dang /
gtum mo 'bar 'dzag gi thig le dbab pa dang /
'khor lo gsum gyi lha yab yum thig ler bzhu btul dang /
'khor lo lnga'i lha yab yum thig ler bzhu btul bya ba'o //
dang po ni /
lus me thab drug chings su byas la /
lus gong ltar stong par bsgom pa'i dbus su /
rtsa dbu ma ka ba'i tshul du yar sna spyi gtsug tu zug pa /
mar sna lte 'og sor bzhi'i tshad du yod pa /
rtsa ro rkyang gnyis ni g.yas g.yon du gcig la gcig ma reg par /
sbom phra gro sog tsam stong gsal 'od kyi rtsa ru gnas pa /
ro rkyang gnyis kyi yar sna klad pa'i nang nas sna bug gnyis la zug pa /
mar sna lte 'og sor bzhi nas dbu ma dang gsum yi ge cha'i 'phongs lta bu'o //
lte 'og sor bzhi'i sum mdo na gtum mo a thung gi rnam pa reg bya tsha ba kha dog gsal ba bsgom /
de la ro rkyang gnyis nas rlung bsnun pas me 'bar te lte bar slebs /
de bzhin du snying ga
/mgrin pa /
spyi gtsug man chad ye shes mes gang /
lus bde drod dang ldan par bsam mo //
gnyis pa gtum mo 'bar 'dzag gi thig le dbab pa ni /
yang lus gnad sngar ltar las /
rtsa gsum gsal gdab /
dbu ma'i yar sna spyi gtsug zla ba'i dkyil 'khor la gnas pa'i yi ge haM dkar po mgo thur du bstan pa gcig bsam la /
sngar ltar gtum mo'i me 'bar bas /
spyi bo'i haM yig de la phog
/de las byang sems bdud rtsi babs /
spyi bo gang /   dga' ba'i ye shes ngos gzung /
yang me sbar bas bdud rtsi babs /
mgrin pa gang /   mchog dga'i ye shes ngos gzung /
de bzhin du rim par /
snying ga   dga' bral gyi ye shes ngos gzung /
lte ba yan chad gang /   lhan cig skyes dga'i ye shes ngos gzung /
lus thams cad dkar ltems kyis gang bas /
bde stong gi ye shes kyis lus bde phril gyis 'byung /
de'i ngang la mnyam par gzhag go
/gsum pa 'khor lo gsum gyi lha yab yum thig ler bzhu btul ni /
yang lus gnad gong ltar las /
rtsa gsum du 'khor lo gsum gsal gdab la /
spyi bo rtse mo rnam bkod na rnam snang yab yum /
mgrin pa ro rnams 'dus pa na snang mtha' yab yum /
snying ga dran pa rnam bkod na rdo rje sems dpa' rnams gsal gdab la /
de la sngar bzhin gtum mo'i me bsnun pas thig ler zhu nas /
thig le'i 'od zer lus stod smad ba spu thams cad gang nas zil pa phrom phrom bsam la mnyam par gzhag go
/bzhi pa 'khor lo lnga'i lha yab yum thig ler bzhu btul ni /
lus gnad gong bzhin las /
rtsa gsum 'khor lo lnga gsal gdab la /
spyi bo bde chen gyi 'khor lo na rnam snang yab yum /
mgrin pa longs spyod kyi 'khor lo na snang mtha' yab yum /
snying ga chos kyi 'khor lo na rdor sems yab yum /
lte ba sprul pa'i 'khor lo na rin 'byung yab yum /
gsang gnas bde skyong gi 'khor lo na don grub yab yum rnams gsal gdab la /
de la sngar bzhin gtum mo'i me sbar bas rim pa ltar du thig le rnams su gyur pa de rnams 'od du zhu nas rtsa 'khor thams cad gang /
lus bde stong gis gang bar bsam la de'i ngang la mnyam par gzhag go
/de dag rnams kyi dgos ched ni /
lus thams cad bde stong du 'gro ba dang /
zas gos kyi sred pa chod pa dang /
rig pa rtse gcig tu gnas pa dang /
rlung dang thig le 'byongs pa des /
rig pa mngon sum du nyams su len pa'i tshe 'byung ba dag pa la tshegs med do /
khyad par du rnam rtog shas che ba la /
rang bzhin rdzogs pa chen po 'dir thabs kyi rim pa dpag tu med par gsungs so //
de ltar sems gnas pa'i thabs byas nas /
rig pa mngon sum gyi don la 'jug par bya ba yin no ///
/gnyis pa spyi ltar dkyus su bstan pa la gsum /
phyi /
nang /
gsang ba'o //
dang po la gsum /
lus sbyong ba /
ngag sbyong ba /
sems sbyong ba'o //
'di la khams phyogs kyi khrid rgyun du 'khor 'das ru shan dbye ba dang sbrel nas /
thog mar dben pa'i gnas su lus kyi ru shan dbye ba'i spyod pa bya /
de mtshams lus sbyong rdo rje'i 'dug stangs la 'jug
/ngag dang yid la'ang de bzhin du mdzad par snang bas de ltar grub na ru shan dbye ba'i tshul ni rdzogs chen spyi ltar bya chog pas 'dir ma smros /
dang po lus sbyong ni /
bde zhing yangs pa'i gdan 'bol po la lus gcer bur phyung /
lus ni rdo rje'i tshul du bsgom //
zhes pa ltar rkang mthil gnyis sbyar sor mo bcu po sa la btsugs /
pus mo phyir brgyangs lus 'di drang por bsrang /
lag pa gnyis spyi bor ma reg tsam du thal mo sbyar ba'i gru mo thad sor phyir brgyangs /
mgrin pa ol mdud non pa tsam du sa la nywa bzhi shugs phyung nas bsgrims pa'i lus gnad bcas la /
dmigs gnad lus rdo rje dkar po rtse gsum pa yar tshangs pa'i 'jig rten dang mar gser gyi sa gzhi la thug pa ye shes kyi me dpung 'bar bar sgom /
de nas me lce'i rtse las rang mdog dang mtshungs pa'i rdo rje nas 'bru tsam pa grangs med phyogs bcur 'phro bas nad gdon bgegs sogs bar gcod thams cad tshar bcad nas /
slar rang lus kyi rdo rje la thim par bsams la ma yengs par bzhag
/des ngal nas tshugs ma thub na rang babs su khres se bskyur te ngal gso /
yang sngar bzhin bsgom ste /
de lta bu'i rdo rje sngon po dang /
ser po dang /
dmar po dang /
ljang khu'ang bsgom par bya'o //
'byongs pa'i tshad ni lus gnad rgyun ring du 'cha' nus pa dang nad gdon sogs mi 'byung ba'o //
de yang thal 'gyur las /
rdo rje'i skyil mo krung bcas te //
lus sbyangs sems la phan pa 'o //
ces so //
gnyis pa ngag sbyong ba ni /
rang gzhung las /
ngag sbyang ba la rgyas gdab pa dang :
rtsal sbyang ba dang :
mnyen btsal ba dang :
lam du gzhug pa ste bzhi yod :
zhes gsungs pa'i dang po rgyas gdab pa la gnyis kyi phyi snang ba la rgyas gdab ni /
lus gnad bcas la snying gar hU~M sngon po gcig bsam /
de nas ngag tu hU~M snyan la ring bar brjod pas snying ga'i hU~M las hU~M 'od 'bar ba mang po thol thol byung ba sna bug g.yas nas thon te /
khang khyim dang /
yul khams sogs tshad med pa'i bar gyi snod kyi 'jig rten hU~M gis ltems mer gang bar bsam /
gnyis pa nang phung po la rgyas gdab pa ni /
yang hU~M sngar ltar brjod pas phyi'i hU~M rnams re re nas sna bug g.yon du zhugs /
mthar phyir gcig kyang ma lus pa lus nang du zhugs pas spyi bo nas rkang mthil gyi bar thams cad ltems mer khengs par bsgom mo //
'byongs rtags ni phyi snang yul gyi rang bzhin bden med du 'char zhing nang lus mi bde ba snyam byed pa'o //
des phyi snang ba dang nang phung po rang bzhin med par grol ba'i dgos pa yod do //
gnyis pa rtsal sbyang ba la gnyis kyi phyi snang ba la rtsal sbyang ba ni /
hU~M drag por brjod pas snying ga'i hU~M las hU~M mthing nag rno ba spu gri lta bu /
drag pa dpag chen gyi mda' lta bu /
myur ba rlung lta bu /
tsha ba me lce lta bu ste mtshan nyid bzhi ldan phyi'i dngos po de dang 'tsham pa mang po byung ste sna bug g.yon nas thon /
snang ba thams cad thal byung sang seng khral khrol du btang nas dngos med du sbyangs par bsgom /
yang gnyis pa nang phung po la rtsal sbyang ba ni /
hU~M sngar ltar brjod pas phyi rol gyi hU~M de dag mtho gang tsam pas rang gi lus rgyab mdun stod smad thams cad nas thogs pa med par phug nas mthar dngos med du btang bar bsam /
'byongs rtags su phyi snang ba dngos med dang /
nang lus kyi sha 'phar zhing na ba dang /
chu zla lta bu'i nyams 'char ro //
des phyi snang ba bden med 'od gsal dang nang phung po 'ja' lus su grol ba'i dgos pa yod do //
gsum pa mnyen btsal ba ni /
ngag tu hU~M zhes brjod pas rang lus hU~M nag po gcig dang de'i mdun hU~M dmar po gcig bsgom /
hU~M nag po de las hU~M nag po'i phreng ba 'phros /
mdun gyi hU~M dmar po de la dkris /
yang phyir grol nas hU~M nag po la dkris /
de ltar phar dkri tshur dkri mang du byas pa'i mthar tshur dkris pas ri bo mchog rab tsam du gyur /
yang hU~M dmar po de las hU~M gi phreng ba byung nas hU~M nag po la g.yon skor du dkris nas phar dkri tshur dkri mang po'i mthar hU~M dmar ri tsam gyur /
de nas hU~M nag pos dmar po la g.yas skor /
dmar pos nag po la g.yon skor kyi li li byas /
hU~M gnyis kha sbyor du gnas pa de g.yas g.yon mdun rgyab sogs su 'khyam zhing 'khrab lding byed par bsam rjes /
hU~M gi phreng ba so so la thim ste de gnyis je chung je chung ngu song nas thig le dmar nag yungs 'bru tsam gnyis la dmigs pa gtad de sems ci gnas su bzhag mthar de yang rang bzhin med par yal bar bsam /
de dag gi bar mtshams rnams su ngal gso zhing dal bus dmigs pa gsal thebs pa bya /
'byongs rtags ni dmigs pa gang du'ang bsgyur rung ba'o //
des sems gar gtad zin zhing blo las su rung ba'i dgos pa yod do //
bzhi pa lam du gzhug pa ni /
rang gi lus sems rlung gsum gcig tu 'dril ba hU~M dkar po khru gang ba gcig tu bsams la /
mdun nas phar srin 'gros lta bu'i ri mo byas te ngag tu hU~M zhes dal bus brjod de lam de la sar ma reg tsam du 'gro bar bsam zhing 'khyog mtshams su ngal gso /
yang hU~M hU~M zhes myur bar brjod de shin tu mgyogs par 'gro ba dang /
yang lam de las tshur log ste byung bar bsam zhing /
de la goms pa dang rang gis 'gro myong ba dang ma myong ba'i yul ljongs /
grong khyer gru zam /
nags thang 'brog dgon sogs mtha' dag la'ang de bzhin du 'gro ba dang /
yang dmyal ba sogs rigs drug gang gnas thams cad du'ang song ste hU~M des slebs tshad kyi ma dag pa'i snang ba de rnams 'ja' ltar yal bar bsam /
yang hU~M drag por brjod pas hU~M de bar snang la rgyangs kyis song ste /
stug po bkod pa /
mngon dga'/
dpal dang ldan pa /
bde ba can /
las rab brtsegs sogs rigs lnga'i zhing du song ste /
rigs kyi bdag po rnams la phyag mchod bya ba dang /
chos nyan zhing lung bstan gnang ba thob par bsam pa sogs kyang bya'o //
'byongs rtags su thog mar dga' skyo'i nyams mtho dman can dang mthar zag med kyi ye shes rgyud la 'char ba'o //
des ma dag pa'i gnas sbyong zhing dag pa'i zhing khams mngon du byed pa'i dgos pa yod de /
de yang thal 'gyur las /
ngag ni hU~M zhes gnas pa la //
rgyas gdab pa dang rtsal sbyang dang //
mnyen btsal lam du gzhug pa yis //
de ltar ngag sbyangs sems la phan //
zhes pa'i don to //
gsum pa sems sbyong ba byung gnas 'gro gsum la dpyad pa ste /
dang po sems kyi byung sa la brtag pa ni /
sems zhes bde sdug thams cad myong ba po rig rig 'gyu 'gyu ba 'di phyi nang snod bcud sogs gang las byung /
phyi 'byung bzhi'i dngos po las byung ngam snyam na byung ba'i yul e grub /
snang ba las byung na de'i dmigs e rnyed /
de yang btsal bya'i sems la phar dpyad /
tshol mkhan gyi sems la tshur bltas nas nan tan du rtsad bcad nas bskyar ro //
bar du gnas pa la brtag pa ni /
da lta'i dran rig lam gyis shar ba 'di phyi nang snod bcud lus kyi cha shas sogs gang la gnas /
dbyibs dang kha dog gang gis mtshon brtags shing dpyad pas de dag gang du yang ma grub na rtog byed kyi shes pa la tshur bltas te rtsad gcad par bya'o //
mtha' ma sems kyi 'gro sa brtag pa ni /
sems wal gyis shar nas yal gyis song snyam byed pa 'di gang du 'gro brtags pas /
phyi nang snod bcud snang stong yod med sogs gang du yang 'gro ba'i yul dang /
yul can gyi sems de'i yang ngo bo ngos bzung la brtag ste byung gnas 'gro ba gsum ka'i yul dang yul can rang bzhin med par gtan la ma phebs bar du bskyar /
de ltar yang sangs rgyas dang sems can gyi ngo bo /
nyon mongs dang ye shes /
tshogs drug gi yul so so'i bzang can sogs ngo bo rig thog tu phebs shing rig pa'ang ngo bo ngos bzung thams cad dang bral ba /
gsal zhing snang yang rang bzhin ma grub pa gzhi med rtsa bral du gtan la ma phebs bar de srid du dri bas gnad la bkar te the tshom gyi sgro 'dogs chod par bya'o //
de ltar yang thal 'gyur las /
sems ni dang por byung sa dang //
bar du gnas dang tha mar 'gro //
de ltar gsum la brtags dpyad na //
sems sbyang sems kyi gnas lugs shes //
zhes gsungs pa'i don to ///
/gnyis pa nang gi sngon 'gro ni /
phyi 'khrul pa'i rkyen snang zad kyang nang sgo gsum gyi 'khrul pa'i rgyu dang sa bon zad par byed dgos pas /
lus gnad bcas la sems bskyed dang /
bla ma la rigs drug gi sa bon bag chags zad pa'i gsol ba btab /
rang tha mal du gnas pa'i lus kyi spyi bor lha'i sa bon a dkar po /
mgrin par lha ma yin gyi sa bon su ljang ser /
snying gar mi'i sa bon nr-i sngo skya /
lte bar dud 'gro'i sa bon tri dmar nag
/gsang bar yi dwags kyi sa bon pre ljang nag
/rkang mthil du dmyal ba'i sa bon du dud kha rnams so so'i bag chags dang bcas par gsal ba la de dag tu skye ba'i las sgrib bag chags thams cad 'dus shing thim par bsam /
de ltar sbyang gzhi 'gro ba'i gnas drug tu /
spyod byed sku gsum gyi yi ges sbyang ba ni /
spyi bor oM dkar po /
mgrin par AHdmar po /
snying gar hU~M mthing ga la 'od zer 'phro ba /
de gsum las 'od zer me lce'i phreng ba ltar 'phros pas /
lus ngag yid kyi sdig sgrib /
rigs drug gi sa bon ma rig 'khrul pa'i bag chags thams cad thul gyis tshig nas mi gnas par byas te /
lus ngag yid gsum rgyal ba'i sku gsung thugs su byin gyis brlabs /
rigs drug gi gnas thams cad du 'od zer gyi 'du 'phros khyab cing /
rigs drug so so'i sdig sgrib bag chags dang bcas pa thams cad thul gyis bsregs nas /
rgyal ba thams cad kyi yon tan yongs su rdzogs par bsgom zhing /
dbyangs dang bcas pa'am /
dbyangs med kyang rung bas /
'bru gsum pa 'bum phrag bdun la sogs pa mtshan ma ma byung gi bar du bzla /
sdig sgrib dag pa'i rtags sgo gsum la 'byung ba'i tshul spyi dang mtshungs so ///
/gsum pa gsang ba'i sngon 'gro la gnyis /
rnal du dbab pa dang /
sor gzhug pa'o //
dang po ni /
rang gzhung las /
lus ngag yid gsum rnal du phab :
lus sog phon thag pa chad pa bzhin du lhod :
ngag pi wang gi rgyun thag chad pa bzhin du smra ba gcad :
sems skyes bu snying bton pa bzhin du dran med du gzhag :
ces sogs gsungs pa ltar /
dang po lus rnal du dbab pa ni bya ba dgu phrugs su gtang ste /
lus phyi'i bya ba /
so nam la sogs pa 'khor ba'i bya ba thams cad ling gis gtang /
nang phyag dang skor ba la sogs pa'i chos spyod thams cad kyang gtang /
gsang ba lus kyi bsgul bskyod tsam yang mi bya bar lus gnad kyi thog tu tsen ne ma yengs par sgom mo //
des lus rnal du phebs nas sgom skye ba'i yon tan yod do //
gnyis pa ngag rnal du dbab pa la gsum gyi /
dang po phyi kha smra dang 'jig rten gyi 'khrul gtam bre mo thams cad cam gyis bzhag la smra ba gcad /
gnyis pa nang 'don pa chos spyod kyi bya ba btang la smra ba gcad /
gsum pa gsang ba bzlas brjod sngags kyi bya ba yang btang la /
ngag pi wang gi rgyun thag chad pa bzhin du bzhag la rnal du phab bo //
gsum pa yid rnal du dbab pa la gsum gyi /
dang po lus gnad gong ltar bcas pa'i ngang nas /
yid phyi tha mal gyi 'khrul snang snga phyi dus gsum gyi rtog pa gang yang mi byed par lhan ne gzhag
/gnyis pa nang lha bsgom pa la sogs bzang rtog gi rtog pa gang yang mi byed par phyam me gzhag
/gsum pa gsang ba sems 'dzin lha sgom yid la byed pa'i rtog pa thams cad ci yang mi byed pa /
rang lugs su hrig ge yer re sa le bzhag ste rnal du phab par bya'o //
mdor na lus bsgul bskyod dang bral ba /
ngag smra brjod dang bral ba /
yid dran bsam dang bral bar bya'o //
de yang lus rnal du phab pas mi 'gul /
ngag rnal du phab pas smra snying mi 'dod /
yid rnal du phab pas 'phro 'du'i rtog pa thams cad rang sar zhi'o //
de ltar ma byung gi bar du bskyar ro //
gnyis pa sor du gzhug pa ni /
'das rjes las /
nyan thos byang sems khro bo yi //
lta stangs nyid kyis sor yang gzhug
/ces pas 'di la gsum /
nyan thos kyi lta stangs kyis lus ngag yid gsum mi gnas pa gnas par byed pa /
byang chub sems dpa'i lta stangs kyis gnas pa brtan par byed pa /
khro bo'i lta stangs kyis brtan pa grol bar bya ba'o //
dang po la gnyis te /
lus gnad lta stangs dang /
zhi gnas sgrub pa'i thabs so //
dang po lus gnad lta stangs ni /
rnam snang gi chos bdun dang ldan par bya ste /
rkang pa rdo rje'i skyil mo krung bca'/
lag pa mnyam gzhag gi phyag rgya lte 'og tu bca'/
sgal tshigs mda' ltar du bsrang /
gsus pa sgal pa la sbyar /
mgrin pa bag tsam dgug
/lce yar rkan la sbyar /
mig sna rtse'i thad kyi bar snang la bsgom rgyu ci yang med par hri ge blta ba dang bdun po 'di skyon med par legs par bca' 'o //
'phrul 'khor rnal mar bca' shes na sgom rang babs su 'ong /
de yang las dang po pa'i sems rta rmu rgod dang 'dra ste /
rta rmu rgod de gzung ba la yang kho'i thad du drag por rgyug na 'drogs nas mi zin pas /
thabs sna tshogs kyis brid cing dal gyis bzung na zin te bkol du btub pa ltar /
de bzhin du sems rmu rgod 'di yang drag tu 'dzin na rtog pa je mang du 'gro zhing /
snying rlung la sogs pa'i mi 'dod pa du ma bskyed pa'i gegs su 'gro bas /
thabs sna tshogs kyi dmigs pas dal gyis rnal du phab pas /
zhi gnas mtshan nyid pa rgyud la skye ba yin no //
gnyis pa zhi gnas sgrub tshul la gnyis /
mtshan bcas dang mtshan med do //
dang po la gsum /
mtshan ma'i rten la sems 'dzin pa /
dag pa lha la 'dzin pa /
rlung rtsol la 'dzin pa'o //
de re re la'ang gsum gsum yod de /
thams cad la gnas shin tu dben par bde ba'i stan la lus gnad chos bdun ldan bcas la sems rnal du dbab /
sems bskyed bla ma'i rnal 'byor sngon du btang /
dang po mtshan ma'i rten la sems 'dzin pa /
mdun du shing bu'am rde'u la sogs dngos po phra mo zhig bzhag la /
de la mig cer re blta ba dang lhan cig tu sems kyang gzhan gang du'ang ma yengs de'i thog tu hrig ge gsal le lhan ner gzhag
/de la mdung tshugs tsir zin du'ang mi bya /
tha mal du yengs su'ang mi bcug par /
rig pa ma yengs pa'i rten tsam du bzhag pa'o //
lhan ner gnas bdo ba la klod kyis lhod la cung zad ngal gso /
de'i ring la rtog pa 'byam du mi gzhug par /
yang rten de la yengs med du sems rang babs su gzhag
/yun thung la grangs mang ba bya /
thun 'jog pa'i tshe har lang mi bya bar bag yod dang ldan pas /
de'i ngang ma shor bar dal gyis spyod lam dang bsre zhing lam du khyer ba phyin chad 'gre /
gnyis pa thig le la sems 'dzin pa ni /
bying 'thibs shas che bas smin phrag mtshams kyi nam mkha' la mda' gang tsam du 'od dkar po'i thig le rang gi mgo tsam zhig la rnam par shes pa ma yengs par mdung tshugs su gtad /
gzhan gang du'ang ma 'phro bar mnyam par gzhag
/'phro rgod che ba'i rigs rnams kyis lte ba'i gnas su 'od ser po rang gi khu tshur tsam zhig la shes pa ma yengs par gtad cing mnyam par gzhag
/blo rang babs su gnas pa rnams kyis rang gi snying gar 'od mthing ga sran ma tsam zhig la rnam shes ma yengs par bya /
gsal bdo ba la klod kyis lhod la sems rang babs su gzhag
/rtog pas bar ma chod par bya ba sogs snga mas 'gre /
gsum pa snying gar sems 'dzin pa ni /
rang gi lus kyi nang stong sang nge ba'i snying ga'i thad du rlung sems 'dus pa'i ngo bo 'od kyi thig le mar me 'bring po tsam zhig 'tsher tse re ba /
kha dog sngo la gsal ba /
reg bya tsha ba zhig gsal gdab la shes pa gtad /
gsal bdo ba la 'phro bcad nas yengs na dmigs pa gsal gdab /
de'i dus su shes pa za zir gyur nas dmigs pa ma gsal na /
rlung khams skyes pa'i rtags yin pas /
zas bcud chen gtang /
dmigs pa cung zad klod la ngal gso /
des sel ba yin no //
yang skyo ba'am 'tsher ba byung na shes pa 'khyogs pa bya ba yin pas /
skabs su bka' brgyud kyi rnam thar gsung sgros dang /
ngo mtshar can gyi sgrung rgyud la sogs nges 'byung skyo shas skye ba'i chos bshad pa'am /
dpe la blta ba sogs bya /
gnyis pa dag pa lha la sems 'dzin pa la'ang gsum las /
dang po mdun gyi nam mkhar dpal rdo rje sems dpa'i sku mtho gang tsam pa /
snang la rang bzhin med pa shel lta bu /
dkar la gsal ba 'od kyi rang bzhin can gcig sa ler bsgom /
de'i thugs kar rig pa gtad la gsal yer re bsgom /
gnyis pa ni /
yang mdun gyi nam mkhar bcom ldan 'das shAkya thub pa sku mdog gser lta bu 'od lam me ba la shes pa gtad /
gsum pa ni /
mdun mkhar spyan ras gzigs dbang phyug sku lam mer gsal ba'i thugs kar hrIHdkar po tsheg drag can la sems ma yengs tsam du lhan ner gtad /
yun thung la grangs mang bar bya /
de re re la'ang phan yon dpag tu med pa yod do //
gsum pa rlung gi sems 'dzin la'ang gsum las dang po rlung sems gnyis med ni /
rnam rtog kho rang dmigs pa'i rten byas te /
'dod chags zhe sdang bag chags ngan goms gang shar ba de ngos bzung la de ka'i thog tu sems klod kyis lhod la gzhag
/res rtog pa ci skyes ngos tsir gyis bzung la rang grol du gtang /
gcig skyes gnyis skyes ngos bzung gang shar gyi rjes su mi 'brang bar rang grol du gtang /
res dmigs pa la gtad /
res rtog pa rang grol du gtang /
rjes su ma bcos pa'i ngang la lhod kyis klod /
de res mos su byas pas /
rnam rtog lu gu rgyud du ma 'brel bar rtog pa dum bur song bas /
ngan rtog je nyung du 'gro ste /
gnas pa bzang po skye'o //
gnyis pa rlung bum can la brten pa ni /
lus gnad chos bdun la lag gnyis sa gnon bya /
rlung g.yas g.yon dbus gsum nas 'bud pa dang mnyam du /
sdig sgrib thams cad sdig pa rwa can gyi rnam par sang sang sna sgor thon nas /
mdun du ye shes kyi mes thul gyis tshig par bsam pa ni rlung gi dug sbyong ba'o //
de nas tshur rngub pa dang mnyam du mchil ma gcig mid pas lte 'og tu tig gis mnan la /
dmigs pa ci la'ang mi bsam par lhan ne gzhag
/mi thub pa dang sang sang 'bud do //
gsum pa rdo rje'i bzlas pa la sems 'dzin pa ni /
rlung ro dbyung ba dang /
lus gnad sogs sngar ltar las /
rlung rngub pa'i tshe /
dus gsum sangs rgyas thams cad kyi sku'i byin rlabs yi ge oM dkar po'i rnam par tshur bsdus nas /
steng rlung mnan 'og rlung 'then te lte 'og tu skyil ba tsam byas /
steng rlung 'og rlung kha sbyar gyi bar du dus gsum sangs rgyas thams cad kyi gsung gi ngo bo yi ge AHdmar po rang bzhin med par gsal stong ye re ba la rig pa ci gnas kyi bar du gzhag
/mi thub pa dang rlung gtong ba'i tshe /
dus gsum sangs rgyas thams cad kyi thugs kyi yi ge hU~M sngon po'i rnam par 'phros pas /
de dag kyang 'gro ba'i don du sprul sku rgyun mi chad par 'phro bar bsam la /
de ltar rlung rngub pa oM gnas pa AH'bud pa hU~M gi rang bzhin la rig pa yengs med du sems gzung /
'di ni dus nam du'ang byas pas /
skye med rdo rje'i bzlas pa zhes bya ste /
zhag re la rlung nyi khri gcig stong drug brgya rgyu bas de snyed kyi 'bru gsum skye med rdo rje'i bzlas pa thems pas /
yon tan brjod las 'das pa'o //
gnyis pa mtshan med la gsum /
sgrim /
klod /
spel ma'o //
dang po ni /
lus gnad sngar ltar la /
dmigs pa ci'ang mi bsgom par mig dang shes pa mdun gyi nam mkhar yengs pa med par hril le bsgrim /
gnas bdo ba dang yang ngal gso /
skabs su sgrim mkhan gyi shes pa de ci 'dra zhig 'dug
/gang yin rtsad gcad /
yang hrig ge bsgrim /
yang rtsad gcad /
de res mos su bya /
des bying rmug gi skyon yod na'ang sel lo //
spyod lam thams cad du dran pa yengs med du brten no //
gnyis pa klod pa ni /
lta stangs thur du phab /
sems lhod kyis klod de /
'di bsgom bya ba'i dmigs pa ci yang med par klod de /
lus sems gnyis ka rang babs su klod la /
sgom rgyu ci yang med pa la ma yengs tsam du /
rang babs /
rang gdangs /
gshis lugs ci bzhin gyi ngang la bcos bslad dang bral bar gzhag go
/gsum pa spel ma ni /
res shes pa grim gyis bsgrims la yengs med du phri li li bsgrim /
yang lhod kyis klod la gu yangs su phyal le gzhag
/yang bsgrim /
yang klod /
de ltar sgrim klod spel zhing bsgom /
res lta stangs kyis nam mkha'i dbyings su gyen la cer re blta /
rig pa yang sgom rgyu med kyang 'dun pa de hrig ger gtad /
yang klod /
res g.yas su lta stangs hrig ge
/dbyings rig ma yengs pa gtad /
res g.yon du gtad /
res thur du gtad pa rnams res mos thun rer 'khor mar bsgyur /
skabs su 'dun pa gtad mkhan gyi rig pa de ci 'dra zhig 'dug rig pa kho rang gis kho rang cer re blta /
res sems snying gi dkyil du phab la phyam me gzhag
/res nam mkha' gar khyab tu phyam gyis btang la gzhag
/de ltar res mos sna tshogs kyis lta stangs bsgyur bas sems rnal du phebs par 'gyur ro //
de rnams la zhag gsum re sbyang bar gsungs shing /
gnas pa gang la skye khams dang bstun pa las mtha' gcig tu thams cad rim 'ded dgos pa'ang ma yin no //
de dag gis zhi gnas grub pa'i rtags ni /
sems nyid ngal gso las /
de ltar bzhag pas sems ni las rung zhing //
gzhan du mi 'phro gar gtad yul la zin //
ji tsam bzhag pa de tsam mnyam par gnas //
lus ngag sems ni dga' bdes khyab pas na //
rtse gcig mi g.yo zhi gnas 'grub pa yin //
ces gsungs pa ltar dang /
'di skabs bde gsal mi rtog pa'i nyams skyes pa la 'dzin zhen zhugs na khams gsum du gol bar 'gyur bas /
nyams bzang ngan ji ltar skyes kyang de la 'dzin pa ma zhugs par rtsis med byung rgyal du bskyangs pas lam du 'gyur ro //
gnyis pa byang chub sems dpa'i lta stangs kyis gnas pa brtan par bya ba ni /
skyil krung bca' la mig mdun gyi nam mkha' sna rtse'i thad kyi bar snang la tsam tsum dang gya gyu med par thad sor ce re hrig ge blta bas sems rang lugs su gzhag
/de'i ngang la phyi dbang po'i yul du snang ba'i yid du 'ong mi 'ong gang shar yang shar ma thag bzo bcos ma byas par rang thog na rtsol med du bzhag nas /
bsam mkhan kho rang gi rang gzugs min pa'i gzhan yul snang gcig logs su e snang rang gi bsam mkhan kho rang gi rgyud nas rgyang 'tsho byed /
de yang bsam mkhan dang bsam yul gnyis skad gcig ma'i steng du 'dzoms pa /
de 'chug ma shor bar rang thog nas chod dgos so //
skad cig dang por snang sems ya ma bral ba de rang thog nas rtsol med 'tsho ba zhig gis chod na blo yul du snang ba shar tshad sems su chod pa'i gnad cig yod /
de ltar ma shes na /
snang ba gang shar skad cig ma'i ngang nas snang sems ngo bo gcig pa ma rig nas /
skad cig ma gnyis par song nas /
snang ba phar lus /
rig pa tshur lus nas yul yul can gyi 'khrul pa rang kha ma la blo rtse gtad nas chod pa'i dus med /
des na gang shar gyi skad cig ma ya ma bral ba'i steng du dpyod shes pa gal che'o //
gsum pa khro bo'i lta stangs kyis brtan pa grol bar byed pa ni /
rkang pa gnyis gyad kyi 'dor thabs kyis bsgrad /
mig bar snang la gyen du bsgrad /
ha hA dang hi hI la sogs pa brjod cing /
sems spros pa dang bral bar gzhag go /
!
//rtsa ba'i gnyis pa dngos gzhi zag med kyi ye shes rgyud la brten pa la gnyis /
ka dag gi gnas lugs ngo sprod pa khregs chod dang /
lhun grub kyi ye shes mngon sum ston pa thod rgal lo //
dang po la gsum /
sngon 'gro gsum gyi rtogs pa ma skyes pa skyed pa /
dngos gzhi gnyis kyis skyes pa ngo sprod pa /
rjes rang grol gsum gyis bogs 'don zhing rtsal sbyong ba'o //
dang po la gsum gyi thog mar rtog pa rtsad gcod pa ni /
lus ngag yid gsum 'khor bar 'khyams mkhan su yin /
dgag sgrub byed pa po su yin /
skye ba snga ma nas da lta /
'di nas phyi mar 'gro mkhan gang yin /
gtso gang che /
zhes dri zhing brtags pas /
sems gtso che bar shes pa'o //
gnyis pa bar du sems kyi mtshang btsal ba ni /
de ltar byed pa po'i sems 'dis thams cad bdag tu 'dzin cing nga zhes brtags par 'dug na /
lus ngag yid gsum po de gcig tu 'dug gam tha dad du 'dug
/gcig na sems bltar med pa bzhin du lus kyang med par 'gyur la /
lus gzugs su grub pa bzhin du sems dang ngag kyang gzugs su grub dgos /
ngag sgrar grags pa bzhin du lus sems gnyis kyang de bzhin du 'gyur ro //
zhes pa la sogs pas brtags pas /
gcig tha dad yin min dgag sgrub thams cad sems kyis bzos pa las logs su ma grub par shes pa'o //
gsum pa tha ma byung gnas 'gro gsum brtag pa ni /
bdag tu 'dzin mkhan gyi sems de /
dang po gang nas byung ba'i rnam par 'dug
/da lta gar gnas /
tha ma gang du 'gro bar 'dug
/ces sems de nyid la brtags pas byung gnas 'gro gsum ma grub cing ngo bo ngos gzung dang bral ba'i rig stong wal po rjes med gza' gtad dang bral bar rtogs pa'o //
sngar bshad pa dang mi zlos te /
sngar gyi de yul la brtags nas ma grub pa yin la /
'di nyid yul can du brtags nas ngo bo'i thog tu phebs pa'o //
tshol mkhan gyi sems dang tshol rgyu'i sems gnyis su 'dug gam gcig tu 'dug
/sems de la zlum po la sogs pa'i dbyibs dang dkar dmar la sogs pa'i kha dog ji ltar 'dug
/cang med stong pa zhig 'dug na stong par snyam mkhan de gang na ci 'dra 'dug
/bde gsal mi rtog pa'i myong tshor byung na nyams kho rang min pa'i myong yul dang myong mkhan gang na 'dug
/gnas dus 'gyu ba dang /
'gyu dus gnas pa e 'dug
/de gnyis gcig gam tha dad legs par brtags pas /
gang yang tshol mkhan skad gcig ma'i steng du dbyer med pa'i gsang yod pas rtsol med kyi ngang nas rgyang bsrung byas pas rtog med kyi ngo bo yul med du hrig ger rig pa 'byung ngo //
gnyis pa dngos gzhi gnyis kyis skyes pa ngo sprod pa la gnyis /
skyong tshul gsum dang /
ngo sprod brtan thob bya ba'o //
dang po la gsum /
gnas 'gyu gnyis med do //
dang po gnas pa sems kyi rgyan du shes pa ni /
rin chen sgron ma las /
cog gzhag gsum gyi rang bzhin las //
ka dag don nyid mngon du gyur //
zhes pas /
ri bo cog gzhag ni /
lus rdo rje'i skyil krung mi g.yo ba'o //
rgya mtsho cog gzhag ni /
mig mda' gang tsam du gtad de mi 'gul ba'o //
rig pa cog gzhag ni /
rang babs su chos nyid kyi ngang du mnyam par 'jog pa'o //
de ltar bzhag pas sems dgag sgrub dge sdig blang dor la sogs pa'i spros pa nye bar zhi ba ste /
gsal stong lhan cig skyes pa'i ye shes gdod ma'i rang bzhin la gnas pa nyid de /
thal 'gyur las /
ngo bo ka dag ye shes la //
ma rig pa zhes srid med pas //
gcig dang gnyis zhes grangs med de //
gang du'ang ma phyes chos nyid la //
ye shes tsam du grub pa med //
ces pa dang /
rang shar las /
rtag chad gnyis kyi mtha' las 'das //
mtha' bzhi'i dri ma rang sangs nyid //
ces pas /
de'i dus na lhag mthong gi nyams bde gsal mi rtog pa gsum 'byung ste /
gsal la ma 'gag pa'i shes pa rjen pa /
rang rig rang gsal sang nge ye re gsal ba /
de la yul yul can gyi bsgom bya sgom byed med pas mi rtog pa /
de la 'bad rtsol med pa rang lugs su gnas pa de bde ba'o //
de nas lhag mthong gi rtogs pa ni /
gong du yul yul can gyi myong tshor rim par dag nas /
gang shar gyi skad cig so ma yul med rang rig tu shar ba'o //
de la lhag mthong rtogs pa'i bde gsal mi rtog pa gsum du shar te /
gnyug ma yul med shar bas gsal ba /
gsal bya gsal byed kyi rtog pa med pas mi rtog
/rig stong dbyer med du bde bas bde ba zhes bya'o //
gnyis pa 'phro ba sems kyi rol par shes pa ni /
nor bu phra bkod las /
'gag med rtsal ni cir yang 'char //
shar ba nyid nas rang sar grol //
grol zhes tsam du brjod du med //
de bzhin ma grol ba yang ci /
zhes pas /
rgya mtsho las rlabs ji ltar shar yang rgya mtsho las ma 'das pa bzhin du sems la rnam rtog ji ltar shar yang chos nyid ka dag gi ngang las ma 'das pa'o //
des na gang shar gyi rtog pa la snga phyi'i bsu skyel mi byed par /
rang shar gyi ngang la rang yan du 'jug pa ni /
rtog pa chos nyid kyi rol par rtogs pas spangs blang dgag sgrub kyi yul las 'das pa ste /
ji ltar shar yang shar dus nas gnyen po med par sbrul mdud bzhin rang grol ba'o //
o rgyan rin po ches /
sprin dang na bun khu rlangs gsum //
byung yang nam mkha'i ngang du thim //
zhes gsungs pa ltar /
rtog pa gang shar la skyon du mi lta zhing rjes su mi 'brang bar ma yengs pa'i ngang nas rtog pa ci byung thams cad rig pa'i rtsal yin pas dgag par mi bya bar yan du bcug pas dang po'i byung sar rang grol bar 'gyur ro //
gsum pa 'phro gnas gnyis su med pa rgya mtsho la rlabs shar ba lta bu ni /
gnas la sna tshogs su shar ba /
'phro la gzung 'dzin dang bral ba /
mnyam la der 'dzin med pa /
phyi snang ba sna tshogs su snang yang snang bas sems mi g.yo ba dbang po'i mngon sum lta bu /
nang sna tshogs su 'phro yang der 'dzin dang bral ba rmi lam gyi ma'i bu lta bu /
yul tshogs drug sna tshogs spyad kyang dgag sgrub dang re dogs med pa bu chung gi shes pa lta bu /
rtog pa snang yul la zhi ba lan tshwa chu la thim pa lta bu /
gang shar 'dzin pa dang bral ba smyon pa re dogs med pa lta bu ste /
yul snang la blo der 'dzin med pa'i tshe /
phyi nang stong nyid rtogs pa zhes bya'o //
de nyid kyi don /
btags grol snying po'i rgyud las /
phyi nang kun brtags ye stong grol //
zhes so //
de ltar sems gnas na gdod ma'i ngang du phyin /
'phro na ye shes kyi rol par 'char zhing /
mnyam na gnyis med kyi ra bar yan pa ni /
ji ltar byas kyang chos nyid rol pa las ma 'das pa'o //
de'i tshe rnam rtog ma spang gdod nas grol bas bskyar nas grol ba'i gzhi ma dmigs pa'i gding thob /
gang shar rang sar grol bas dran 'dzin gnyen po la mi ltos pa'i gding thob /
yul drug gcer mthong du grol bas snga phyir 'dzin pa'i shes pa dang bral ba'i gding thob /
bzang ngan yongs grol du shes pas blang dor phyogs 'dzin gyi 'bad rtsol zhig pa'i gding thob ste /
thal 'gyur las /
rang rig rtog pa kun bral bas //
grol lugs chen po bzhi dang bcas //
ye nas grol bas bskyar gzhi med //
rang gis grol bas gnyen po med //
gcer gyis grol bas mthong sar yal //
yongs su grol bas 'bad rtsol med //
ces so //
mdor na gang shar gyi rig pa gza' gtad dang bral ba 'di /
rang shar du 'dug pas rang grol du grol /
nges med du 'dug pas 'dzin med du grol /
ye grol du 'dug pas gzhi bral du grol /
thog babs su 'dug pas bcar phog tu grol /
shar grol du 'dug pas snang stong du grol ba'o //
de ji lta ba rtogs pa'i tshe gang la'ang spang blang med de /
cir snang chos nyid kyi rang snang du shes pas /
sgom bzang po zhig logs na bsgom rgyu med la /
rnam rtog ngan pa zhig gud du spang du med de /
dper na rin po che gser gling du phyin pa ltar /
thams cad chos nyid kyi klong chen por 'ub chub nas /
sgom pa'i dmigs 'dzin rang sar grol te /
bar do med par 'tshang rgya ba yin no //
gnyis pa ngo sprod brtan thob bya ba la gsum /
ngo sprod pa /
goms 'dris dgos pa /
nyams len skyong tshul lo //
dang po ni /
thog mar rtogs pa skyes kyang rags pa chod pa dang phra ba chod pa gnyis khyad par che ba sogs 'dra min gyi nor 'khrul bla ma myong ba can gyis shan phye dgos /
de nas gnas dben par bla ma brgyud pa la gsol ba gdab /
lus gnad lta stangs mnyam gzhag byed du bcug la /
bla mas 'di skad du /
'o na khyod kyi sems ma bcos par rang lugs su bzhag pa'i dus na rnam par rtog pa rang sar zhi nas lhan ner gnas pa zhig mi 'dug gam /
de la zhi gnas bya ba yin te sems kyi ngo bo min no //
deng sang sgom nyams su len pa skad phal cher de ka la sgom du byed /
rang yang rlom /
gzhan la yang de bstan pa mang ste /
des sgom du cung mi btub pa yin /
de med thabs kyang med pa yin no /
khyod rang sems gnas mkhan gyi ngo bo kho rang la ltos dang /
de'i ngang la rmugs pa'am /
lung ma bstan nam /
btang snyoms su ma lus par /
sems kyi ngo bo 'di 'dra zhig 'dug bya rgyu'am /
ngag tu brjod rgyu'am /
yid kyis bsam rgyu'am /
tshig tu brjod rgyu'i ngos gzung med la /
ngos gzung med bzhin du gsal la ma 'gags pa'i shes pa /
sang nge /
ye re /
rjen ne /
lhang nge ba de /
ma mthong ba'i mthong rgyu /
ma myong ba'i myong rgyu /
khar 'don du mi btub pa'i gsal la ngos gzung med pa zhig mi 'dug gam /
'di la lhag mthong zer ba yin /
'di tshig la snga phyi byung yang /
don la tha dad med par /
sgom skad cig ma'i thog nas tshang ba de la sgom skyon med skyes pa zer ba yin /
sems kyi ngo bo de nyid la bltas tsam na /
dbyibs kha dog dngos po mtshan ma ci'i ngo bor ma grub pa'i cir yang med pa'i stong lhang nge ba zhig mi 'dug gam /
'di la ngo bo stong pa'i ye shes zhes bya ba yin no //
stong pa de'i gdangs ma 'gags par sal le ba rang bzhin gyis gsal cha ma 'gags pa zhig mi 'dug gam /
'di la rang bzhin gsal ba'i ye shes zhes bya'o //
sems ngo bo stong pa cir yang ma grub pa dang /
rtsal ma 'gags par sna tshogs su 'char ba 'di gnyis ming dang tshig tsam las /
don la gnyis su med pa'i rig pa hrig ge ba 'di la /
thugs rje kun khyab kyi ye shes bya ba yin no //
bsam par byed pa'i mkhan po yang 'di yin pas sems zhes ming du btags pa yin /
mi dran dgu dran gyi mkhan po yang 'di yin pas dran pa zhes ming du btags pa yin /
bye brag thams cad shwa mang gi sul bzhin 'byed par byed pa'i mkhan po yang 'di yin pas /
so sor rtog pa'i shes rab ces ming du btags pa yin /
rig pa skad cig ma 'di la dbyibs kha dog cir yang ma grub pas rtag pa'i mtha' dang bral /
med bzhin du gsal sang nger 'dug pas chad pa'i mtha' dang bral /
de yang dus 'di tsam nas byung /
rgyu rkyen 'di las byung bya ba med pas skye ba'i mtha' dang bral /
dus 'di tsam na sems shi ba'am 'gags bya ba med pas 'gag pa'i mtha' dang bral /
med bzhin du 'gag med kyi rtsal cir yang 'char bas gcig gi mtha' dang bral /
sna tshogs su snang yang rang bzhin med par grol bas du ma'i mtha' dang bral /
des na mtha' bral dbu ma'i lta ba zhes bya ba yin no /
go mkhan /
myong mkhan /
lta mkhan /
sgom mkhan /
spyod mkhan /
shes mkhan skad cig ma kho rang gis kho rang yul med du rang ngo shes pas shes rab kyi pha rol tu phyin pa zhes bya ba yin no //
tshogs drug snang ba gang shar la /
yid byed kyis spang blang dgag sgrub bzo bcos mi dgos par skad cig so ma rang grol du shes pas phyag rgya chen po zhes bya ba yin no //
rang gi sems su snang srid 'khor 'das kyi rnam pa ma 'dres pa gang 'char yang /
'char dus nyid la rig pa skad cig ma'i ngo bor yongs su rdzogs pas rdzogs pa chen po zhes bya ba yin no //
rnam rtog
/bag chags /
sems /
sems byung /
dri ma thams cad 'gog pa'am /
sangs pa'am /
dag cing rig pa ye shes dra bas ka dag chos skur rtogs pas gzhi don khregs chod kyi dgongs pa zer ba yin no //
skad cig ma ngo bo'i thad nas ma rig pa zhes bya ba'i ming yang med pas /
lhan cig skyes pa'i ye shes /
chos nyid yongs grub /
de bzhin nyid /
don dam pa /
bde gshegs snying po /
khams rang bzhin rnam dag
/mtha' bral /
zung 'jug
/blo 'das /
thig le nyag gcig dang /
dbyings /
ye shes /
stong pa nyid /
zhi byed /
don dam /
gsang sngags /
rig pa rtsal dbang /
rang byung ye shes /
ka dag la sogs pa'i ming du mar 'dogs pa yin no //
de ltar sems spros pa dang bral ba chos sku /
gsal la 'dzin pa med pa longs sku /
sna tshogs 'char gzhi ma 'gags pa sprul pa'i sku /
ngo bo rang bzhin thugs rje gsum dbyer med pa ste /
des na rang sems skad cig ma rang ngo shes pas 'khor 'das kyis bsdus pa'i chos thams cad khong du chud pa ste /
ji skad du mtshan brjod las /
shes rab chen pos skad cig la //
chos kun khong du chud pa 'chang //
zhes gsungs so //
de ltar ngo sprad la rdzogs chen rgyud lung man ngag las 'byung ba spyi dang khyad par kar gling zhi khro'i ngo sprod gcer mthong rang grol gyis yid ches skyed pa phyag len yin no //
gnyis pa goms 'dris dgos pa ni /
de ltar rang ngo 'phrod pa'i rtogs pa tsam thob kyang rgyun du goms 'dris kyis brtan pa ma thob na go mi chod pas /
las dang po pas yengs med kyi dran pas skyong zhing bsgom dgos te /
rta rgod po ma dul ba'i dus su yengs med brtson 'grus kyis 'dul dgos shing yengs na rta shor rang brdab nas phung ba ltar /
'dir yang las dang po pas yengs na rtog pa rang khar shor nas ngan song du ltung zhing phung bar 'gyur bas /
yengs pa med pa'i dran pas sgom 'tsho ba gal che ste /
man ngag mdzod las /
rang ngo 'phrod kyang goms 'dris ma rdzogs na //
rnam rtog dgras khyer g.yul ngo'i bu chung 'dra //
shes rab che yang nyams su ma lon na //
dgos dus mi stongs g.yul ngor mtshon stor 'dra //
zhes sogs mang du 'byung ba ltar ro //
gsum pa nyams len skyong tshul ni /
lung las /
sgom pa'i tshe na ci yang mi bsgom ste //
chos kyi dbyings la bsgom rgyu ci yang med //
ces gsungs pas /
'di sgom zhes pa'i dmigs gtad bral ba /
gnyen po dang blo yi 'bad rtsol gyis ma bslad pa /
rang babs su ma yengs pa la sgom zhes bya ste /
gsang ba bdud rtsi rgyal po'i rgyud las /
rang bzhin stong pa 'od gsal ba //
bsgoms pas rnyed pa ma yin te //
ma bsgom pas kyang rnyed pa min //
sgom pa nyid kyang rtog pa ste //
mi bsgom pa yang rtog pa nyid //
bsgom rgyu rdul tsam med pa la //
yengs su skad cig med pa 'o //
zhes so //
de'ang sgo gsum gyi nar klod nas ma yengs tsam la 'jog gi
/ha cang dran pa sgrim pa'ang mi dgos so //
yang rgya yan du yengs na'ang tha mal du lus pas na /
tha mal gyi shes pa rang babs ma yengs pa'i ngang la gzhag go
/de ltar sgom pa'i bogs 'don du nam mkha' sum phrugs kyi rnal 'byor bya ste /
sprin dang ser bu med pa'i nam mkha' dwangs pa'i skabs su /
lus gnad rnam snang chos bdun bca'/
nang sems nyid stong pa 'di /
bar 'gyu ba'i lam rtsa sbubs stong pa la gtad de /
sgo rgyang zhags chu'i sgron ma zhes bya ba rig pa mig la gtad /
mig phyi'i nam mkha' stong pa 'di la ce re bltas te /
rig pa yang mdun gyi nam mkha' la /
dmigs pa dang sgom rgyu ci yang med par ma yengs tsam du hrig ge
/sa le /
yer re /
phyam mer gzhag go
/dang po thun chung ba la bslab /
goms nas je ring je ring la bslab cing /
'phror 'jog pa'i tshe har lang du mi bya bar /
sgom nyams de ma shor bar dal bus langs la /
rig pa ngang ma shor bar yengs med 'dzin med kyi ngang du /
'gro 'dug
/bza' btung /
smra brjod /
bya ba gang byed kyang yengs med kyi dran pa so ma shor bar skyong /
mnyam bzhag la byung nas rjes thob du ma byung na /
chos spyod dang 'gro 'chag nyal 'dug spyod lam gang byed pa de dang bsres pas ci byed sgom du 'char ro //
'di dag rnams kyi skabs su skyon ngos gzung zhing bcos pa sogs ni gong ma rnams kyi gsung las shes par bya'o //
gsum pa rjes rang grol gsum gyis bogs 'don zhing rkyen dang bsres te rtsal sbyong ba la /
dang po dug lnga rang grol ni /
'dod chags /
zhe sdang /
gti mug
/nga rgyal /
phrag dog gi rtog pa ci shar yang de'i ngo bo la cer gyis bltas nas phyam gyis bzhag pas /
rab gsal stong gnyug ma'i ngo bo lhan cig skyes pa'i ye shes su grol lo //
de thams cad rang byung ye shes kyi rtsal las byung bas spong du med /
spang yang mi spang /
kho rang gi gshis rang grol du gnas pas /
gnyen po gzhan gyis bshig pa'am bkrol du'ang med de /
gcer mthong rang grol du ye nas gnas shing /
'bad med rang sar grol ba zhig 'dug pas /
da bzod grol gzhi bskyar du med de /
dug lnga ye shes su ngo 'phrod pas /
sgom gyi dngos gzhir lam du khyer bas cir snang sgom du 'char nas sgom pa logs su btsal mi dgos par zhi gnas sems 'dzin 'jur bu rang sar grol lo //
gnyis pa sgo lnga rang grol ni /
mig dang rna ba dang sna dang lce dang lus kyi 'dzin pa gang skyes pa de'i ngo bo la cer gyis bltas nas phyam gyis bzhag pas chos sku ka dag chen por grol lo //
gsum pa tshogs drug rang grol ni /
gzugs sgra dri ro reg bya dang yid kyi byung tshor dran rig dgag sgrub chags sdang ci skyes de'i ngo bo la cer gyis bltas nas phyam gyis bzhag pas /
ye stong rtsa bral chen po'i ngang du la bzlos te /
gnas lugs stong gsal mnyam pa chen por lhun gyis grub pa ste /
rgya mtsho'i sprin las /
dug gsum sgo lnga tshogs drug yul rnams la //
gang babs gzhi bral ye grol rang bdag gzhag
/mi spang mi gnas chos nyid ngang du grol //
gtad med rgyal po 'dzin med rang shar yin //
zhes so //
de la sogs pa'i nyon mongs pa brgyad khri bzhi stong la sogs pa rnam par rtog pa'i mtshan ma ci skyes pa thams cad skye med rang grol du shes pas /
rnam rtog spangs nas mi rtog pa sgom du med de /
'dam bu gcig khong stong na thams cad stong /
tshar bu cig rkang rub na tshar bu thams cad rub /
chu thigs gcig rlan par shes na chu thams cad rlan par shes pa bzhin du /
rnam rtog skad cig ma skye med rang grol du shes pas /
rtog pa ci snyed pa thams cad skye med rang grol du shes te /
shes pa skad cig ma'i rnam rtog skye med rang grol du thag chod pa la /
thag gcig thog tu chod pa zhes bya'o //
shes pa skad cig ma de spangs nas /
de ma yin pa'i gzhan zhig btsal nas ngo sprod rgyu med pas /
ngo rang thog tu sprad pa zhes bya'o //
de'i gshis rang grol du bstan pas /
gding grol thog tu bca' ba zhes bya ba yin par gsungs so //
!
//gnyis pa lhun grub kyi ye shes mngon sum ston pa thod rgal gyi khrid la gnyis /
mtshan mo'i rnal 'byor dang /
nyin mo'i rnal 'byor ro //
dang po la gsum /
rgya mtsho ar la gtad pa /
snang ba la dngos su 'jug pa /
khyad par gyi man ngag bstan pa'o //
dang po ni /
mun khang 'dom gang gru bzhi pa sgo skyog sogs kyi thabs la brten nas snang ba cung zad kyang mi 'jug pa la stod nas yar lus kyi rlangs thon pa'i bug skyog yod par byas la /
der nang tshangs can gyi gdan la 'dug ste /
skyabs sems sngon 'gro'i skabs ltar bya /
chos thams cad stong par sbyang ba de bzhin nyid kyi ting 'dzin dang med snang 'khor ba la snying rje ba kun tu snang ba'i ting 'dzin zung du 'jug pa las /
pad+ma dang nyi ma'i gdan la rang sems rgyu'i ting nge 'dzin hrIHdmar po 'od 'bar ba de'i 'od kyis 'phags pa mchod /
las rnam pa bzhi'i sgo nas sems can gyi don byas te 'dus pa las rang nyid dpa' bo rta mgrin sku mdog dmar po khro zhing sgeg la dpa' ba /
dur khrod kyi chas rdzogs shing phyag gnyis gri gug dang thod khrag 'dzin pa'i thugs kar nyi ma'i dkyil 'khor la hrIHmthar bzla bya'i sngags kyis bskor ba /
me dpung 'bar ba'i klong na bzhugs par gsal btab /
de nas oM hrIHpad+mAn+ta kr-ita badzra kro d+ha ha ya grI wa hu lu hu lu hU~M phaT/
ces brgya rtsa tsam bzla zhing de'i tshe sku'i cha dang thugs ka'i sa bon sngags 'khor rnams las ye shes kyi me lce 'bar ba 'phros pas bgegs thams cad bskrad de /
slar me de dag tshur 'dus pa'i gur khang bar chad kyis mi shigs par bsam pa ni srung 'khor ro //
de nas phyi nang gi chos thams cad stong pa nyid du sbyangs pa'i dbyings su pad+ma dkar po ge sar ljang ser can gyi steng du zla ba'i dkyil 'khor nya gang ba'i gdan la /
rang nyid dpal rdo rje sems dpa' snang stong chu zla'am me long gi gzugs brnyan lta bu sku mdog dkar la 'tsher ba /
phyag g.yas shel dkar gyi rdo rje thugs kar gtad de 'dzin cing g.yon dngul dkar gyi dril bu dkur brten pa /
mtshan dpe yongs su rdzogs shing longs sku'i rgyan thams cad kyis spras pa /
rdo rje'i skyil mo krung gis bzhugs pa'i spyi bor rtsa ba'i bla ma nyid nas kun bzang la thug gi bar gyi brgyud pa'i bla ma rnams bla ma'i rnal 'byor gyi skabs ltar bsgom la /
gsol 'debs ci mang byas nas rtsa ba'i bla ma'i bar bstims te de las dbang bzhi blangs nas rang dang dbyer med du thim par bsam pa rnams sngon du 'gro ba'o //
dngos gzhi lus gnad rkang pa long bu bsnol ba'i tsog pu bya /
sgal tshigs drang por bsrang /
lag pa gnyis gru mo pus mo la brten pa'i mthe bong dang gung mo mdzub mo gsum gyis mig ya lpags bcas gcar gyis mnan pa'am /
yang na mtha' nas dal bus btsir bas /
'od kyi thig le dkar ser dmar ljang sogs dang /
ri mo'i rnam pa skya tsem tsem pa dang /
dkar phrom phrom pa dang /
drwa mig ris dang /
za 'og ris dang /
rma bya'i mdongs lta bu 'char te /
de'i tshe mdzub mo'i rtsol ba bor nas de dag ma yal bar blta shes tsam gyis blta /
yang yal ba dang sngar bzhin bskyar ro //
gnyis pa snang ba la dngos su 'jug pa ni /
snga ma la goms pa dang thabs de dag la brten mi dgos par stong gzugs rnams dbyings kyi ra bar bcun pas /
ches cher mched de gcig tu yangs pa'i gzugs dbyings snang ba mtha' ma 'gags pa du ma 'char zhing rim gyis snang ba bzhi'i snang shes kyi nyams rnams kyang 'char bar 'gyur ro //
gsum pa khyad par gyi man ngag bstan pa ni /
khyad par de dag gi bogs 'don lam 'di'i zab gnad thun mong ma yin pa snyan brgyud kyi shog dril gsum po bsdebs nas nyams su blang thabs /
bla ma'i zhal gyi man ngag las ji ltar 'byung ba bzhin snga ma snga ma'i rtags tshad rdzogs nas phyi ma phyi ma la 'jug cing /
de dag gi dmigs skor re re'i sngon du skyabs 'gro nas dbang bzhi blang ba'i bar snga ma lta bu lan re dang /
rgyun du'ang spyi bor brgyud pa'i bla ma bsgoms pa la rtag tu gsol ba gdab pa'ang gnad yin no //
de ltar nyams su len dus kyang med du mi rung ba'i gegs sel mang du yod de gzhung gi man ngag dang khyad par bla ma myong ba can bsten pa gal che'o //
gnyis pa nyin mo'i rnal 'byor mchog tu gsang ba ni /
rang gzhung las /
de nyams su len pa la sgron ma drug ste :
tsit+ta sha'i sgron ma :
dkar 'jam rtsa'i sgron ma :
rgyang zhags chu'i sgron ma :
dbyings rnam par dag pa'i sgron ma :
thig le stong pa'i sgron ma :
shes rab rang byung gi sgron ma'o :
zhes gsungs pa'i sgron ma drug la brten nas ye shes kyi snang ba blta ba la gsum /
thabs kyi gnad bstan pa /
snang bzhi ngos gzung ba /
mtha' rten gyi man ngag bshad pa'o //
dang po la gsum bya ba dgu phrugs su gtang ba /
sgo gsum gyi gnad la gzir ba /
ye shes rang snang gi gsang lam mtshon tshul lo //
dang po ni /
klong gsal las /
mngon sum gnad du dbab pa'i phyir //
phyi nang gsang ba'i bya ba ni //
lus ngag yid gsum dgu phrugs gtang //
lus kyi bya ba gtang ba'i phyir //
chos dang 'jig rten bya ba btang //
grogs med gcig pur gnas par bya //
ngag gi 'khrul rtog chos spyod btang //
lkugs pa lta bu nyid la bslab //
sems ni lo ka 'das pa yi //
'gyu ba bcad la gnas par bya //
zhes pas lus ngag yid gsum gyi bya ba ma gtang na nyams len la mi gnas pas /
dgu phrugs su gtang ba ni /
gong du bstan pa ltar lus ngag yid gsum re re la phyi nang gsang gsum ste gong du bshad pa ltar ro //
gnyis pa sgo gsum gyi gnad la gzir ba ni /
thal 'gyur las /
mngon sum gnad ni lus ngag sems //
so so'i gnad rnams legs par gcun //
ces pa ltar lus ngag yid kyi gnad gsum gcun dgos pas dang po lus gnad ni /
de las /
lus ni sku gsum bzhugs stangs las //
rgyun du 'da' bar mi bya 'o //
zhes gsungs pas lus bzhugs stangs gsum dang gzigs stangs gsum las mi 'da' ba bya dgos te /
de la chos sku'i bzhugs stangs seng ge lta bu ni /
de'i steng du khyi tshugs mor 'dug la /
rkang mthil gnyis sprad /
pus mo phyir bsgrad la /
lag mthil sa la btsugs te mthe bong bcang /
ro stod seng ge ltar gzengs bstod la /
mjing pa yid tsam gyen du bstod /
smin phrag gi nam mkha' la mig mi 'gul bar blta'o //
longs sku'i bzhugs stangs glang chen nyal ba lta bu ste /
stan la kha sbub ste /
pus mo gnyis sbyar /
gru mo gnyis sa la btsugs te /
lag mthil gnyis kyis og ko brten la sor mo 'gram pa la sbyar /
sgal pa bsrang ste /
mig nam mkhar zur gyis hril por blta'o //
sprul sku'i bzhugs stangs drang srong tsog pu lta bu ste /
stan gyi thog tu rkang pa'i long bu gshibs te tsog pur 'dug la /
lag pa gnyis mkhal khung ngam pus mor 'khyud /
sgal tshigs bsrang ste /
mig zim bus bar snang la gtad do //
ngag brjod med du bzhag ste /
snga ma las /
la bzla ba nyid bstan par bya //
zhes pas /
dang po smra gcad yun thung ba la bslab /
de nas ring ba la bslab /
de nas gnas skabs su ngag gnas pa'i rim pa rang gi chos spyod rnams gsal bar brjod cing /
gzhan dang tshig gcig kyang mi smra bas lus kyi brda tsam bya /
de nas brjod pa mtha' dag bkag la lkugs pa ltar gnas par bya'o //
sems gnad ni /
sems ni dbyings la gtad pas 'grub //
ces pas /
phyi'i dbyings nam mkha' stong pa la mig dang sems ma yengs par gtad pas /
nang gi dbyings rnam par dag pa'i sgron ma rig pa stong gsal du mthong ba'o //
gsum pa ye shes rang snang gi gsang lam mtshon tshul la gnyis /
dngos dang /
de ngo sprod pa'o //
dang po ni /
thal 'gyur las /
gnad gsum man ngag 'byams mi bya //
de yang sgo dang yul gnad dang //
rlung dang rig pa'i gnad nyid bstun //
zhes pa ltar /
'char byed sgo'i gnad /
'char gzhi yul gyi gnad /
ji ltar 'char ba rlung rig gi gnad la brten pa'o //
dang po ni /
ye shes dngos de snying gi nang na bum nang gi mar me ltar gsal ba'i mdangs rtsa rnams kyi nang na sgron ma bzhi'i 'char gzhi 'od dang thig ler yod pa'i rang mdangs /
snying nas mig tu 'brel ba'i rtsa dar dkar gyi skud pa tsam gyi nang nas yar rgya skar gyi nyi zhur ltar 'char bas na ye shes kyi lam rtsa shel sbug can snying kha'i dbus na gnas pa'i yan lag gnyis mig la zug pa de yin no //
lam de gnyis la thon nas sgo mig gnyis la 'char bas mig gi gnad gong smros gzigs stangs gsum gyis nyi ma las khru gang tsam gyis dma' ba'i sar gtad pa ste /
'das rjes las /
sgo gnad zlog phab zur gyis blta //
zhes pa ltar ro //
gnyis pa 'char gzhi yul gyi gnad ni /
snga ma las /
sgo ni sgrib byed bral ba la //
nam mkha' rkyen bral yul du snang //
zhes pas /
yul rkyen dang bral ba nam mkha' stong pa /
dbang po rkyen dang bral ba chu'i sgron ma /
gnas rkyen dang bral ba dwangs shing mtho la dben pa'i tshe na snang ba'o //
gsum pa ji ltar 'char ba rlung rig gi gnad ni /
de nyid las /
rlung rig dal bas ye shes 'grub //
ces pas /
mchu dang so gnyis bag tsam ma reg par byas la /
rlung sna nas mi gtang bar kha las dal bus phyi rgyu nang rgyu snyoms shing phyi 'dzin cung zad bya /
rig gnad lug rgyud btson du gzung //
zhes pas /
phyi'i dbyings nam mkha' stong pa me long dang 'dra bar /
nang dbyings rnam par dag pa'i sgron ma'i dkyil na /
rig pa rdo rje lu gu rgyud byad dang 'dra ba lhag gis shar ba la g.yo 'gul med par gtad pa'o //
de ltar bshad pa de dag nyams len du hril dril na /
snga dro chos sku /
nyin gung longs sku /
phyi dro sprul sku /
rgyun du sprul sku'i bzhugs stangs gzigs stangs nyid bde bas de la brten /
rlung gnad sgo gnad gong smros kyis sprin dang ser bu sogs kyi rkyen dang bral ba'i nam mkha' dwangs shing gsal ba de la /
snga dro nub dang phyi dro shar du blta ba'am /
yang na zer gnyis dang sbyar nas snga dro shar dang phyi dro nub tu blta zhing /
de yang nyi ma'i 'og tu khru gang ngam gsum tsam gyi nam mkha' stong sang nge ba de la sems mdung tshugs su gtad nas nam mkha'i dbus su sems thim 'gro ba lta bu'i shes pa drag tu gcun te bltas pas /
tsit+ta sha'i sgron ma rin po che'i nang na gzhi dbyings ka dag gi 'od gsal snying po lnga ldan gyi rig pa gdod ma'i mgon po 'od mi 'gyur ba de /
ngo bo ka dag
/rang bzhin lhun grub /
thugs rje kun khyab tu bzhugs pa dper na bum nang gi mar me lta bu las /
rig pa'i rang mdangs phyir gsal skar khung lta bu'i lam dkar 'jam rtsa'i sgron ma ka ti shel gyi sbu gu can brgyud /
rgyang zhags chu'i sgron ma mig gi sgo las thon te phyi'i dbyings nam mkha' stong pa me long 'dra bas snang ba'i go phye nas /
nang dbyings rnam dag gi sgron ma bdag po'i byad dang 'dra ba de thog mar smin mtshams nas mthing ga khyab pa chen po'i 'od las rim gyis mched nas /
'ja' tshon lta bu'i 'od lnga'i mu khyud thig phran dang bcas pa'i nang du thig le stong pa'i sgron ma rdzing bur rdo bor ba'i ri mo ltar 'al 'ol las mthar thig le dmar zlum gsal dwangs su 'char zhing /
de'i nang du rig pa rdo rje lu gu rgyud bdag po'i sems dang 'dra ba de rta rnga la mdud pa bor ba'am /
mu tig gi phreng ba dang me tog gi chun po ltar 'al 'ol 'gul 'phrig can du 'char bas /
de nyid lta stangs kyis dal bus khrid nas dbyings kyi ra bar bcug pa la shes pa ma 'gyus par hrig ge bzhag pas /
phyi snang ba ma 'gags la nang 'dzin pas ma bslad par brjod med spros bral gyi rang so bzung bas /
yul dang yul can dbyer med du 'dres nas rig pa smin mtshams nas dral te /
snang bzhi'i snang shes kyi nyams snang rnams rim gyis 'char bar 'gyur ro //
gnyis pa de nyid ngo sprad pa ni /
dben par nyi ma'i zer mdangs kyis snang ba mtshon pa'i dus su /
lus gnad gsol 'debs sogs khregs chod skabs ltar byas la /
'o skal ldan gyi bu mchog lhun grub ye shes kyi lam snang 'di'i mtshon te rang byung 'od gsal nyid sangs rgyas thams cad 'dus par ngo sprod pa la gsum /
sku gsum /
dkon mchog gsum /
lnga tshan bdun du ngo sprad pa'o //
dang po sku gsum du ngo sprod pa ni /
thal 'gyur las /
gzhan yang khams gsum sems can kun //
lus ngag yid las ma 'das pas //
sku gsum gzhan nas btsal mi dgos //
zhes pa ste /
thog mar ye shes lnga'i rang mdangs las grub pa'i rang gi lus ngag yid gsum chos sku longs sku sprul sku gsum du lhun gyis grub pas /
phyin chad lus sku gsum gyi bzhugs stangs gsum dang /
ngag brjod du med pa chos sku'i ngang dang /
sems skye med bsam yul las 'das pa'i don las mi 'da' bar bya'o //
zhes so //
gnyis pa dkon mchog gsum du ngo sprod pa ni /
klong drug pa las /
sangs rgyas chos dang dge 'dun ni //
ye rdzogs rang gi lus la gnas //
zhes pas /
sems nyid spros pa dang bral ba la ma 'khrul pa gzhi'i sangs rgyas /
brjod tshig yi ge dang bral bas gnyis med don dam gyi dam chos /
rang lus g.yo 'gul dang bral ba skye med snying po'i dge 'dun te /
ye nas lhun grub tu gnas so //
zhes gsungs so //
gsum pa lnga tshan bdun du ngo sprod pa ni /
klong gsal las /
sems can kun rig dri ma med //
phung po 'byung ba yab yum lnga //
rtsa khams skye mched sems dpa'i tshogs //
srid gsum dkyil 'khor rang lus rdzogs //
zhes gsungs pas /
gdod ma'i gzhi ngo bo ka dag la rang bzhin lhun grub kyi zer mdangs sku dang ye shes kyi thig le tshom bur bcas pa'i rig pa nyid tsit+ta rin po che'i sbubs na ngo bo skur gnas /
rang bzhin 'od du gnas pa'i mdangs 'khor lo lngas thog drangs rtsa thams cad kyi nang na gnas pa'i rang mdangs /
snying dang mig tu 'brel ba'i 'od rtsa ka ti shel gyi sbu gu can las thugs rje'i rtsal snang bzhi 'char ba'i rten byed pas /
zhi khro rgyal ba'i dkyil 'khor thams cad rang lus la rdzogs pa yin zhing /
khyad par du /
de nyid las /
rang byung rig pa'i rang rtsal las //
sku lnga dang ni ye shes lnga //
rigs lnga 'od lnga rlung ni lnga //
shes rab lnga la sogs par gnas //
zhes pas /
dang po sku lnga ni /
klong gsal las /
rang gi rig rtsal sku lngar shar //
rnam snang mi bskyod rin chen 'byung //
snang mtha' don yod grub par shar //
zhes pas /
tsit+ta rin po che'i sbubs nas thig le ye shes sa bon gyi cha tsam las /
ngo bo ka dag dri med de'i rang mdangs sku dang ye shes dbyer med bum nang gi mar me ltar gsal ba'i cha /
'od mdangs nam mkha'i mthongs su 'od dang thig le lu gu rgyud gsal la phra ba snang ba 'di la sku lngar mtshon no //
de ltar gnad kyis mthong ba'i rig pa rdo rje lu gu rgyud sku dang ye shes kyi rang mdangs 'od dang thig ler snang ba 'di /
rang ngo 'od gsal du snang bas rnam snang gi sku /
'od gsal 'gyur ba med pas mi bskyod rdo rje'i sku /
de nyid 'phel dang bcas pas rin chen 'byung ldan gyi sku /
snang ba tshad med pas snang ba mtha' yas kyi sku /
'od gsal lhun grub tu shar bas don yod grub pa'i sku ste lnga /
der snang gzung 'dzin dang bral ba stong gsal du sgom pa lam /
rigs lnga so so'i sku gsal dus 'bras bu'o //
gnyis pa ye shes lngar ngo sprad pa ni /
thal 'gyur las /
me long mnyam nyid so sor rtogs //
bya grub chos dbyings ye shes so //
zhes pas /
'od gsal de nyid dri ma med cing sku'i 'char gzhi byed pas me long ye shes /
de nyid dbyer med pas mnyam nyid ye shes /
de la blo'i bye brag so sor 'char bas sor rtog ye shes /
de nyid ma btsal lhun gyis grub pas bya grub ye shes /
de rnams ye stong rtsa ba dang bral bas chos dbyings ye shes te lnga'o //
de la gsal sang nger sgom pa lam /
de mthar phyin nas snang srid 'od du shar ba 'bras bu'o //
gsum pa rigs lngar ngo sprad pa ni /
rang shar las /
de bzhin gshegs pa'i rigs dang ni //
rdo rje'i rigs dang rin chen rigs //
pad+ma'i rigs dang las kyi rigs //
zhes pas /
'od gsal gyi snang ba de bzhin gshegs pa thams cad kyi gshegs shul yin pas de bzhin gshegs pa'i rigs /
de nyid 'od gsal 'pho 'gyur med pas rdo rje'i rigs /
yon tan 'byung bas rin chen rigs /
skyon gyis ma gos pas pad+ma'i rigs /
de nyid goms nas lhag med 'grub pas las kyi rigs te lnga /
de'i ngang la ye re wal le sang nge sgom pa lam /
mthar phyin pas phyir mi ldog pa 'bras bu'o //
bzhi pa 'od lngar ngo sprad pa ni /
klong gsal las /
rig pa'i yon tan 'od lngar gsal //
zhes pas /
'od gsal de nyid dri ma med pas dkar po /
yon tan rdzogs pas ser po /
ma btsal snang bas dmar po /
bya rtsol rdzogs pas ljang gu /
mi 'gyur brtan pas mthing ga ste lnga'o //
de nyid sgom pa lam /
mthar phyin pa 'bras bu'o //
lnga pa rlung lnga la ngo sprad pa ni /
rang shar las /
rig pa rlung lnga'i rang bzhin du //
sems can kun la gnas pa 'o //
zhes pas /
'od gsal gyi snang ba de nyid ye shes kyi drod dang ma bral bas me dang mnyam pa'i rlung /
'khor 'das kyi srog yin pas srog 'dzin pa'i rlung /
de nyid goms pas 'khor 'das so sor 'byed pas dwangs snyigs 'byed pa'i rlung /
dag dang ma dag kun la rlung lnga dang ye shes kyis khyab pas khyab byed kyi rlung /
'khor ba'i srog bcad nas mya ngan las 'das pa'i sar skyel bas snying rje med pa bskal pa'i las rlung dang lnga'o //
de nyid goms pa lam /
mthar phyin pa 'bras bu'o //
'od gsal 'di rtogs na mya ngan las 'das /
ma rtogs na 'khor ba'i srog 'dzin /
de nyid legs par goms pas 'khor 'das dwangs snyigs 'byed /
dag ma dag thams cad 'od lngas khyab bo //
drug pa shes rab lngar ngo sprad pa ni /
rang shar las /
de yang rig pa'i ngo bo la //
shes rab rnam pa lnga dang ldan //
zhes pas /
'od gsal 'di rtogs ma rtogs las 'khor 'das gnyis su 'byed pas 'byed pa'i shes rab /
ye shes su sdud pas sdud pa'i shes rab /
kun la khyab pas khyab byed kyi shes rab /
gsal cha 'gro 'ong dang bcas pas skyod byed kyi shes rab /
de nyid kyis 'khor ba las sgrol bas sgrol ba'i shes rab ste lnga'o //
de nyid goms pa lam /
mthar phyin pa 'bras bu'o //
bdun pa mkha' 'gro lngar ngo sprad pa ni /
klong gsal las /
stong gsal rig pa'i ye shes ni //
mkha' 'gro rnam pa lngar gnas so //
zhes pas /
'od gsal mthing ga sangs rgyas mkha' 'gro /
dkar po rdo rje mkha' 'gro /
ser po rin chen mkha' 'gro /
dmar po pad+ma mkha' 'gro /
ljang gu las kyi mkha' 'gro ste lnga'o //
de nyid goms pa lam /
mthar phyin pa 'bras bu'o //
mdor na /
dbyings stong gsal 'dus ma byas pa ni shes rab yin la /
ka dag rnam par dag pa rig pa'i rang bzhin 'od gsal chen po thabs te /
lhun grub kyi ngo bo snang stong 'du 'bral med pa yin te /
nor bu phra bkod las /
dbyings kyi rang bzhin shes rab sku //
rig pa'i rang bzhin thabs kyi sku //
'du 'bral med pa'i tshul du gnas //
zhes so //
de ltar snang ba de yang kun rdzob 'dus byas 'jig pa'i chos su med cing /
'jig rten gyi mig 'phrul snang ba lta bu'ang ma yin te /
sgron ma snang byed las /
de ltar sna tshogs shar ba de //
byas shing goms pas byung ba min //
ye nyid nas ni gnas pa 'o //
zhes sogs rgya cher gsungs pas /
ye nas ma byas shing rang shar chen po sku gsum 'du 'bral med pa'i 'od gsal gyi dkyil 'khor zhal mthong ba yin pas sgom pa la brtson par mdzod cig
/ces brjod do //
gnyis pa snang bzhi'i 'char tshul ngos gzung du bstan pa ni /
klong gsal las /
snang bzhi'i 'char tshul ma shes na //
sa zin med pa'i skyon du 'gyur //
zhes pas /
dang po /
chos nyid mngon sum gyi snang ba ni /
sngar ltar gnad gcun pas dbyings rnam dag gi sgron ma 'ja' gur ram rma bya'i mdongs lta bu'i nang du thig le stong pa'i sgron ma 'od zlum thig phran can shar ba'i dbus su /
rig pa rdo rje lu gu rgyud gser skud lta bu breng chags su shar ba btson du bzung bas /
thog mar skar ma shar ba lta bu skya phrom phrom pa las thig le kha dog lnga ldan re re yang sum 'brel gyi bar dbang po'i mngon sum du mthong ba tshun chad do //
gnyis pa nyams gong 'phel gyi snang ba ni /
dbyings rig res gsal res mi gsal ba las rim gyis goms pas dbyings rig smin mtshams dang bral te /
'od lnga'i rang bzhin gyen 'greng rtsibs shar drwa phyed pad+ma dang mig mang ris nyi zla mkhar thabs sogs zhing khams thams cad gang ba'i bar du 'char zhing /
thig le yang sran ma tsam dang me long dang kham phor dang bse phub tsam gyi bar je che dang /
rig pa lu gu rgyud kyang skar mda' 'phro ba tsam dang 'dab chags 'phur skyen pa tsam dang /
ri dwags rtsibs la rgyug pa tsam dang /
sha ra Na dal gyis rgyug pa'am bung ba bcud la 'khor ba lta bu'i bar je 'phel je gsal je brtan du gyur pa las /
thig le'i nang du rdo rje sems dpa' la sogs pa'i phyed sku'am sku rkyang pa re tsam shar nas 'gul 'phrig med par gnas pa'i bar ro //
gsum pa rig pa tshad phebs kyi snang ba ni /
dbyings kyi snang bas thams cad la rgyas thebs pas 'byung bzhi'i snang ba rang sar dag
/'od gsal gyi snang ba 'byams klas pa'i dbyings thig re re'i nang du yang rnam snang sogs rigs lnga'i tshom bu lnga tshan gyi dkyil 'khor nam mkha' gang bar 'char zhing /
de dag las 'od zer gyi snang ba rang lus dang 'brel bar snang bas ma bsgom yang tshad la phebs pas 'gyur ba med cing /
phyi'i snang ba 'od gsal du grol bas spros bcas kyi snang ba nub /
nang sgyu lus 'od gsal du grol bas zag bcas kyi 'dzin pa dag
/gsang ba sems nyid 'od gsal du thim pas 'khrul pa'i snang ba nub ste bag chags kyi 'brel chad /
de ltar tshad la phebs pas gnas skabs su ma bsgom yang chog la /
mthar thug longs spyod rdzogs pa'i sku ngos zin pas longs sku'i zhing la spyod pa'o //
bzhi pa chos nyid zad pa'i snang ba ni /
rgyang zhags chu /
thig le stong pa /
rnam dag dbyings te sgron ma gsum mi 'gul bar gtad pas /
rang rig dwangs sangs phyed pas dgongs pa klong rdol /
shes rab rang byung gi sgron ma chos nyid zad pa'i snang ba mthong bas sku dang ye shes su zhen pa las blo ldog ste /
phyi nyams snang gi 'phel zad /
nang sgyu lus kyi chos zad /
gsang ba rtog tshogs kyi sems zad pas 'khrul pa'i snang ba thams cad rang dag nas snang dang mi snang du 'dzin pa'i blo zad cing 'khor 'das kyi 'du shes bral /
'byung ba'i dgras mi tshugs /
'gro 'dug gi snang ba dag
/mngon shes la thogs pa med /
thugs rje'i cha las ye shes kyi snang ba ma 'gags par gsal zhing /
phung po zag pa phyir mi ldang bar sangs rgyas nas 'pho ba chen po'i sku chu zla lta bus 'gro ba'i don byed par 'gyur ro //
gsum pa mtha' rten gyi man ngag bshad pa ni /
klong gsal las /
mtha' rten man ngag rnam pa bzhi //
gong ma'i rgyab tu med thabs med //
ces gsungs pa ltar 'di la bzhi /
mi 'gul ba gsum la gzhi bca' ba /
sdod pa gsum gyis tshad gzung ba /
thob pa gsum gyis gzer gdab pa /
gdeng bzhi'i drod tshad bstan pa'o //
dang po ni /
lus gnad bzhugs stangs gsum las mi 'gul bar bya ste /
lus ma 'gul bas rtsa mi 'gul /
rtsa ma 'gul bas mig mi 'gul /
mig ma 'gul bas rlung mi 'gul /
rlung ma 'gul bas sems mi 'gul /
sems ma 'gul bas 'gyu byed kyi rtog pa rgyun chad nas rig pa gnas pa'i dgos pa yod do //
mig ni gzigs stangs gsum las mi 'gul bar bya ste /
rig pa'i gnad rtsa /
rtsa'i gnad sgo /
sgo'i gnad sgron ma'o //
rtsa ma 'gul bas mig mi 'gul /
mig ma 'gul bas sgron ma mi 'gul /
des sems mi 'gul bas rnam rtog mi 'byung /
des ni dbyings rig 'du 'bral med pa'i dgos pa yod do //
gnyis pa sdod pa gsum gyis tshad gzung ba ni /
dbyings rig la rgyun du bltas pas brtan pa'i tshad sdod pa gsum 'byung ste /
phyi snang ba skyod pa'i rlung zad pas dbyings rig 'gro 'ong med par sdod /
nang phung po skyod byed kyi rlung zad pas lus 'gul ba med par sdod /
gsang ba rtog pa 'gyu byed kyi rlung zad pas sems rnam rtog 'gyu mi srid par sdod pa'o //
skabs 'dir tshad rmi lam gyis gzung ba dang /
rtags sgo gsum la 'char ba gnyis 'byung ste /
de'ang brtson 'grus rab la rmi lam dbyings su thim nas mi rmi /
'bring la 'od gsal du 'char /
tha ma la rmi lam rmi lam du shes pa'o //
rtags lus ngag yid gsum la 'char ba ni /
snang ba bzhi la rtags bzhi gsum bcu gnyis las /
dang po chos nyid mngon sum du mthong ba'i rtags gsum ni /
lus ru sbal 'khar gzhong du bcug pa ltar bya byed g.yo 'gul med /
ngag lkugs pa ltar smra mi 'dod /
sems 'dab chags snyis zin pa ltar mi 'phro bar gnas pa'o //
gnyis pa nyams gong 'phel gyi rtags gsum ni /
lus skyes bu nad kyis gdungs pa bzhin byi dor dang rgyan gyi sgeg 'chos bral /
ngag smyon pa ltar zungs med cal col du smra /
sems skyes bu rtsi dug gis thebs pa ltar 'khor bar mi ldog par thag chod pa'o //
gsum pa rig pa tshad phebs kyi rtags gsum ni /
lus glang po che 'dam du bcug pa skad gcig la thon pa ltar 'byung ba lnga la thogs med du 'gro /
ngag grul bum gyi phru gu ltar ci smras gzhan la phan zhing dad par byed /
sems skyes bu 'brum nad byang pa ltar khams gsum du mi ldog par gdeng thob pa'o //
bzhi pa chos nyid zad pa'i rtags gsum ni /
lus dur khrod kyi ro ltar gshed ma brgyas bskor yang bag tsha ba med /
ngag brag cha ltar gtam gyi zungs zad de gzhan gyi rjes su zlo /
sems bar snang gi na bun ltar bag chags kyi rten mi snang bar rang sangs pa'o //
gsum pa thob pa gsum gyis gzer gdab pa ni /
'di'i dus su skye ba dang /
'jug pa dang /
rlung sems gsum la rang dbang thob pas 'dod na 'pho ba chen po'i skus 'khor ba ma stong bar du 'gro don mdzad pa dang /
gdod ma'i gzhi dbyings su nang gsal gzhon nu bum skur bzhugs pa dang /
mtshams med byas pa sogs kyi sems can sum stong la rig pa bcug pas rang dang mnyam par grol ba sogs nus so //
bzhi pa gdeng bzhi'i drod tshad bstan pa ni /
gdeng bzhi las yar gyi gdeng gnyis ni /
dkon mchog gsum gyi yon tan thos kyang thob tu re ba dang ma thob kyi dogs pa med de rang rig las gzhan pa'i sangs rgyas med par rtogs pa'i phyir ro //
mar gyi gdeng gnyis ni /
'gro drug gi sdug bsngal thos kyang 'khor bar mi ltung du re ba dang ltung du dogs pa med de rang rig ye nas 'khrul pa med par shes nas 'khor bar 'khyams mkhan ma grub par thag chod pa'i phyir ro //
!
//rtsa ba'i gsum pa rnal 'byor bzhi'i nyams len dang grol tshul bshad pa mtha' rten rjes kyi rim pa la gnyis /
rnal 'byor bzhis nyams su len pa /
grol tshul gyis 'bras bu bstan pa'o //
dang po ni /
sgron ma snang byed las /
ri bo cog gzhag lta ba'i tshad //
rgya mtsho cog gzhag sgom pa'i tshad //
snang ba cog gzhag spyod pa'i tshad //
rig pa cog gzhag 'bras bu'i tshad //
tshad bzhi ldan pa'i rnal 'byor pa //
nges pa'i don du blo 'dres pa'o //
zhes lta sgom spyod pa 'bras bu bzhi la rnal 'byor du bya dgos pas /
de dag so so'i ngo bo /
rtogs tshul /
nges tshig
/dbye ba /
nyams len /
mtshan nyid bcas rgyas par gzhung gzhan du 'byung ba ltar la /
'dir de rnams nyams su len tshul tsam bshad na /
lta ba ni /
phyi yul gyi snang ba la bltas pas thams cad sgyu mar mthong nas 'khrul pa rang sar dag ste nyon mongs pa rang sar grol ba'o //
nang 'gyu byed dran pa'i sems la khregs chod ltar bltas pas rtog pa sna tshogs bar snang gi na bun ltar rang yal du song ba'o //
gsang ba 'od gsal la bltas pas chos can dang chos nyid skye med blo 'das kyi ngang du 'jog pa'i 'dzin pa tsam yang med de /
yi ge med pa las /
lta ba med pas de la blta rgyu med //
lta ba byar med pa 'di shes par bya //
de ltar gnyis med lta ba'i don rtogs na //
lta ba'i don la blta bya ngang gis med //
de yod ma yin med pa ma yin pas //
'od gsal de yi ngang du gnas par bya //
zhes gsungs pa ltar ro //
sgom pa ni /
dang po spros pa can thun bzhi'i rnal 'byor te /
snga dro /
phyi dro /
srod /
tho rangs so //
de yang nam langs nyi ma rtse shar gyi bar la kha 'don dang dpe blta ba la sogs pa bya'o //
nyi ma shar nas gung gi bar la thod rgal bsgom zhing /
gung la phyag dang bskor ba la sogs bya'o //
phyi dro thod rgal sgom zhing /
dgong mo gtor ma dang chos spyod kyi rim pa rnams bya /
srod dang po la 'chi ba mi rtag pa sgom /
bar pa la bskyed rim dang bzlas pa bya /
gung la gnyid log
/tho rangs dang po bla ma la gsol ba gdab /
bar pa la khregs chod bsgom /
tha ma la bde stong gi gtum mo bsgom /
thun mgo thams cad la sems bskyed dang /
dngos gzhi mi dmigs pa dang /
thun mjug tu bsngo ba smon lam bya /
gnyis pa spros pa med pa'i gang zag gis /
nyin mtshan du khregs chod thod rgal gnyis las mi 'da' bar bya /
de'ang nyin dus 'od gsal gyi don la bslab ste /
thog mar sprul sku'i gzigs stangs kyis nyi ma khru gang gi sar gtad la mig mi 'gul par /
dbyings rnam par dag pa'i sgron ma 'ja' tshon snang ba'i dbus su /
thig le stong pa'i sgron ma phub skor lta bu'i nang du rdo rje lu gu rgyud 'ong bar byas la dar cig bltas nas /
longs sku'i gzigs stangs kyis zur nas nyi ma dang khad kyis phral la g.yas su gtad de blta'o //
de nas chos sku'i gzigs stangs kyis steng dang gzhan gnyis po thur dang thad so gang mos su gtad de bltas pas /
dbyings kyi snang ba kha dog lnga ldan khru gang tsam du mthong zhing /
sgron ma'i snang ba thig le zlum khrigs dang rig pa'i snang ba lu gu rgyud phra la 'gyu ba mthong ngo //
de ltar bltas kyang dbyings kyi thig le ma mthong na /
mig gnyis mnyam par blta ba gnad yin no //
mthong nas zur la khrid par bya'o //
de ltar blta lugs gang byed kyang steng du seng ge lta bur gyen la lta'o //
thad kar ri bong ltar had por gtad /
zur la mda' srong ba ltar drang por blta /
de nas cung zad thur du phab la glang po ltar blta bar bya'o //
mtshan mo srod la dbang po gnas su bsdu ba ni /
lte bar pad+ma dmar po 'dab ma bzhi'i steng du /
a thung dmar po gsal zhing tsha ba las me 'bar bas dbu ma nas yar song bas /
spyi bor haM la phog pa thig le 'thig pas me'i gsos byas te lte bar 'bar bas las dang bag chags bsregs /
bde ba rgyas na bde stong gi ngang la gzhag go
/gung la shes bya bum par bsdu ba ni /
snying gi nang du yi ge a dkar po 'tsher ba zhig dang /
tshangs pa'i bu gar a dkar po zhig gsal /
de gnyis kyi bar la a wa d+hU ti'i nang du a phra mo phreng ba brgyus pa lta bu yod pa rnams gcig thim gnyis thim la snying gar 'od gsal gyi ngang nas /
'od zer rtsa'i nang nas rgya skar gyi nyi zhur ltar gsal bar bsgom pa ni gnyid 'od gsal gyi sbubs su sba ba'o //
tho rangs langs te ha zhes dbugs ring ba gsum bus la /
seng ge'i 'dug stangs kyis spyi gtsug gi nam mkhar gzhug pa tsam na /
snying ga'i a las a dkar po zhig mched de ling ling 'dug par sems bzung la bsgoms pas /
gsal stong gnyis su med pa'i ye shes gdod ma'i ka dag gi gnas lugs shes par 'gyur ro //
de'ang srod la drang srong /
gung la glang po /
tho rangs chos sku'i 'dug stangs gsum bya'o //
de ni nyin mtshan kha sbyor gyi sgom pa zhes bya'o //
de ltar stong gsal nyin mtshan du sgom pa nyid sgom pa kun gyi mchog yin pa ni /
klong gsal las /
stong gsal yid gnyis sgom dang bral //
sgom pa kun gyi mchog yin no //
zhes so //
spyod pa ni /
las dang po pas chos spyod bcu dang /
rnal 'byor pas nyi zla kha sbyor chen po'i rgyud las 'byung ba ltar spyod pa'i rnam grangs bdun po dus skabs dang bstun la spyod /
gang yang shugs 'byung 'gag pa med par rkyen thog tu lam khyer gyi spyod pa bskyang ngo //
'bras bu ni /
rig pa gang shar gyi steng du bzhag pas brtan pa thob pa ste /
rdo rje sems dpa' snying gi me long las /
'bras bu'i chos rnams sku gsum las phyir mi ldog par shes par gyis shig
/ces so //
gnyis pa grol tshul gyis 'bras bu bstan pa la gsum /
dbang po rab tshe 'dir 'tshang rgya ba /
'bring bar dor grol ba /
tha ma rang bzhin sprul sku'i zhing du dbugs dbyung ba bstan pa'o //
dang po ni /
snying gi me long las /
yang dag rdzogs par sangs rgyas pa ni phung po lhag ma med par sangs rgyas pa'o //
zhes pas /
nyon mongs rang kha ma dang 'byung 'dus kyi gdos pa thams cad dag nas ngo bo sku ru sangs rgyas pas sku gsum 'du 'bral med /
rang bzhin mkhyen pa'i ye shes su rgyas pas ye shes 'du 'bral med /
thugs rje mdzad pa'i phrin las su rgyas pas thugs rje la rgyun chad med pa ste /
klong gsal las /
ngo bo stong gsal ye shes sku //
rang bzhin thugs rje phyogs ris med //
dbyer med chen por ye sangs rgyas //
zhes dang /
mtshan mar 'dzin pa'i 'khor ba sangs //
ye shes sku nyid don la rgyas //
sangs rgyas zhes kyang de la bya //
zhes gsungs pa ltar ro //
gnyis pa 'bring bar dor 'tshang rgya ba ni /
'chi kha'i bar do la phra rags kyi 'byung ba rnams sa chu me rlung gi bar du rim bzhin thim pas lus dang shes pa gnas 'gyur /
rlung rnam shes la thim pas phyi dbugs chad /
nang dbugs gnas pa'i tshe sngar goms pa'i gdams pa gsal thebs na rnam shes nam mkha' dang /
nam mkha' 'od gsal la thim nas snang gsum gyi mtha'i stong chen ka dag chos sku'i dbyings su grol bar 'gyur ro //
yang der ngos ma zin na chos nyid kyi bar dor 'od gsal zung 'jug la thim pas sngar gyi stong nyid de las /
chos nyid kyi snang ba 'od gsal gyi 'khor lo rigs lnga'i tshom bu can zhal phyag gi rim pa can du 'char ba gnad rnam pa gnyis kyis 'jug tshul shes pas grol bar 'gyur zhing /
de nas zung 'jug ye shes la thim pas rigs lnga'i tshom bu 'od lnga'i ra bar cig car du snang zhing /
rang gi snying kha nas 'od zer mthing dkar ser dmar rang mdog thig le can du 'char zhing 'byung ba dang nyon mongs phra rags las grol bas rang snang ngo shes pa'o //
de nas ye shes lhun grub la thim pas 'od gsal gyi snang ba de dag dbyings su thim nas stong gsal nam mkha' lta bu'i ngang las 'khor 'das kyi snang ba thams cad skad cig la gsal zhing rang snang la sgro 'dogs chod pas gdod ma'i dbyings su grol bar 'gyur ro //
gsum pa tha ma rang bzhin sprul sku'i zhing du dbugs dbyung ba ni /
sngar gyi chos nyid 'od gsal gyi snang ba de nyid ngos ma zin par nub pa'i skad cig la phyi ma'i bag chags sad byed kyi rkyen gyis bskul nas /
rlung sems phra ba'i 'byung bzhi dang bcas pas rgyu rkyen byas nas bar do'i lus dwangs shing thogs pa med pa nyid 'grub par byed la /
de yang las mthun gyi dbang po drug tshang ba /
gang du skye 'gyur ma gtogs thogs bcas la mi thogs pa /
mngon shes dang rdzu 'phrul thogs pa med cing /
bar do na phan tshun lha'i mig gis mthong ba /
dbang po rno zhing sngar bas dran pa bdun 'gyur gyis gsal bas /
sngon chos nyid mngon sum gyi snang ba la cung zad sbyangs pa'i mthus /
sprul pa sku'i zhing nyid dran pa tsam gyis gnyid sad pa ltar srid pa'i bar do las mngon dga' sogs dag pa'i zhing du skye ba blangs nas /
de bzhin gshegs pa rnams kyi zhal mthong /
gsung thos /
dbang bskur /
lung nod /
dbugs dbyung ba thob pas /
nyon mongs pa'i 'ching ba grol te gdod ma'i gzhi la skad cig gis grol ba thob nas sku dang ye shes 'du 'bral med pa'i dbyings las mi g.yo bzhin sprul pa'i rnam rol chu zla'i gar gyis 'khor ba ji srid bar 'gro ba'i don la 'jug pa yin te /
rang shar las /
bden pa mthong ba'i gang zag ni //
rtogs pa rgyud la ma skyes kyang //
phyogs bcur sprul pa'i zhing rnams su //
gnas pa mthar phyin grol bar 'gyur //
zhes gsungs pa bzhin no //
de ltar khyad par 'phags pa bcu dang ldan pa'i rdzogs chen yang ti nag po gser gyi 'bru gcig pa zhes /
'bad rtsol mi dgos par mthong bas grol zhing las dge sdig gis phan gnod bral ba /
snyigs dus tha ma 'dir lam 'di ma gtogs gzhan gyis grol bar mi nus shing 'brel tshad gdod ma'i sa la skyel ba /
thos pas 'tshengs pa'i zab chos sangs rgyas kyi zhing khams kun tu dkon pa ste /
snyan brgyud yid bzhin nor bu las /
e ma 'di 'dra'i gdams pa mthong na grol ba'i chos //
rdzogs pa chen po yang ti nag po zhes //
nyams su blang na tshe 'dir rdzogs sangs rgyas //
thos pa tsam gyis bskal pa'i sdig sgrib dag
/go ba tsam gyis bde chen sa la gshegs //
'di 'dra'i zab chos 'dzam gling 'di na dkon //
o rgyan thugs srog mkha' 'gro'i snying khrag 'di //
mngon sum da ltar ston pa zab mo'i chos //
stong gsum bskor yang mi rnyed chos kyi mchog
/'gro ba'i dbus su mngon par byas pa ni //
'di 'dra'i zab tig bdag 'dra pad+ma'i lugs //
thob na 'tshengs te tshe gcig sangs rgyas lam //
bde chen zhing du 'pho ba'i rgyal por 'gyur //
zhes sogs rgya cher bsngags pa don dang ldan pa 'di nyid rang gis nyams su len pa dang /
blo ldan skal bzang gzhan dag la 'chad cing spel ba sogs kyi phrin las rgya cher bskyangs nas rtsol med theg pa'i yang rtse'i gsang lam las gdod ma'i rgyal sar phyam gcig 'dzegs pa la brtson pa bskyed 'tshal lo //
dus mthar bdag cag ston pa'i thugs bskyed mthus //
lam bzang gzhan dag rgyud la mi 'byor ba'i //
rmu rgod 'gro rnams btsan thabs sgrol ba yi //
gdod ma'i mgon po'i thugs tig 'di ko byung //
'on kyang skal dman yi dwags mgrin lam du //
bdud rtsi'i thigs pa nam yang mi mdza' mod //
smon lam las kyi 'phro ldan skye dgu'i tshogs //
'brel tshad rnam grol bde bas dbugs chen phyungs //
de phyir 'dis kyang skal pa bzang ldan rnams //
'bad med grol gzhir snyegs pa'i btsas gyur nas /
srid pa'i chu bzhi'i 'byung khungs rang sar ldog
/sku dang ye shes snang ba rab rgyas shog
/ces pa'i zab khrid khyad par can 'di'i yig chas ma phongs kyang rin chen gter gyi mdzod chen po'i dbyig gi snying po'i bcud dam par bzhugs su gsol ba'i ched du /
bod khams gnyis kyi khrid tshul las gtso che ba'i legs bshad snying por dril te /
rang bzhin rdzogs pa chen po la mos pa lam du byed pa'i gtad med kyi rnal 'byor pad+ma gar dbang blo gros mtha' yas pa'i sdes /
dpal spungs yang khrod de bI ko Ti tsa 'dra rin chen brag gi sgrub gnas kun bzang bde chen 'od gsal gling du bgyis pa dge legs 'phel ///
/
