snyan brgyud yang phur sbrag ma'i bskang ba nor bu'i sprin phung bzhugs so //
bskang rdzas 'bru gsum dang nam mkha' mdzod kyi sngags rgyas brlabs la /
hU~M/
bde chen nyams brgyas sgeg pa'i rol rtsed las //
rab 'byams zhi dang khro bo'i dkyil 'khor sprin //
spro bsdu'i byed po shrI he ru kaH
gtso 'khor sprul par bcas kun 'dir gshegs shig
/phyi snod rnam dag 'og min bde chen zhing //
nang bcud rnam dag lha dang lha mo'i dal //
phung khams skye mched rang byung mchod bskang rdzas //
zag med kun bzang rgyan gyis thugs dam bskang //
phyi nang nyer spyod bkra shis rdzas rtags brgyad //
rin chen sna bdun lha mi'i 'byor pa'i tshogs //
srid zhi'i phun tshogs ma tshang med pa'i sprin //
mi 'dzad nam mkha' mdzod kyis thugs dam bskang //
sman gtor rak+ta sbyor sgrol gsang ba'i rdzas //
bde stong dga' bzhi bcu drug rig ma'i gar //
phul byung mchod bskang sgrub pa'i rdzas chen pos //
rab 'byams rtsa gsum lha tshogs thugs dam bskang //
gdod ma'i mgon po rigs lnga zhi dang khro
/gsang bdag las kyi dbang chen hU~M kA ra //
pra b+ha hasti rdo rje thod phreng rtsal //
mtsho rgyal ye shes mchog grub thugs dam bskang //
snyan brgyud bka' babs pad+ma mdo sngags gling //
mdzod lnga'i sgo 'byed pad+ma gar gyi dbang //
skal ldan las can chos bdag brgyud par bcas //
rig 'dzin rtsa brgyud bla ma'i thugs dam bskang //
e yig stong chen skye ba med pa'i klong //
waM yig bde chen 'gag med sgyu ma'i gar //
zung 'jug rang rtsal badzra he ru kaH
dbyings phyug kro d+hI yum gyi thugs dam bskang //
snang ba thabs mchog badzra kI la ya //
stong pa skye med 'khor lo rgyas 'debs yum //
zung 'jug rang rtsal phung khams dag pa'i 'phrul //
sras mchog kI la rigs lnga'i thugs dam bskang //
mi dge tshar gcod khro rgyal yab yum bcu //
rtog tshogs gnas dag za gsod sgo skyong tshogs //
dus sbyor dag pa phur skyong bka' sdod bcas //
rab 'byams dkyil 'khor 'khor lo'i thugs dam bskang //
dngos gcig du mar 'char ba'i rol gar dpyid //
bla ma yi dam DA ki chos srung tshogs //
rab 'byams nor lha gter bdag sprul 'khor bcas //
rtsa gsum sgyu 'phrul drwa ba'i thugs dam bskang //
don dam dbyings la mtshan rtog ma dmigs kyang //
kun rdzob 'khrul ngor rtsa ba yan lag gi
/dam tshig nyams sogs nongs pa ci mchis pa //
gnyis med mnyam pa'i klong du bskang zhing bshags //
de ltar bskangs shing bshags pa'i bsod nams kyis //
mi mthun 'gal rkyen nyams pa sor chud nas //
zhi sogs phrin las rnam bzhi'i 'jug pa yis //
don gnyis bsam pa yid bzhin 'grub pa dang //
phung khams skye mched dwangs ma'i lha skur smin //
srog rtsol 'dzin pa dbu ma'i dbyings su dag
/e waM zung 'jug dpal chen he ru ka'i //
go 'phang tshe 'dir mngon du byed par shog
/bkra shis dpal mnga' bla ma'i zhabs pad brtan //
bkra shis kun 'byung bshad sgrub mnga' thang dar //
bkra shis 'dzad med 'gro kun bde zhing skyid //
bkra shis snang bas phyogs kun khyab gyur cig
/ces pa'ang lam 'di nyid la rnal 'byor byed pa dge slong zhing skyong lags kyi bzhed skong du /
rdo rje dbang mchog dgyes pa rtsal gyis 'og min bla ma'i gzims spyil bkra shis 'chi med grub pa'i dga' tshal gyi nye 'dabs su bris pa grub gnyis kyi pad+mo mchog tu bzhad pa'i rgyur gyur cig //
/dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
