@#//
thugs rje chen po yang gsang bla med kyi dbang bskur ba'i cho ga bde chen zab gsal zhes bya ba bzhugs so //
bla ma dang dpal thugs rje'i dbang phyug la phyag 'tshal lo //
mkha' ltar kun khyab ye shes baiDUr+Ya //
snying rje chen po'i tshon gyis kha bsgyur bas //
bde chen chags pa'i mdangs kyis khams gsum po'i //
'gro la rtag 'khyud 'phags mchog spyi bor mchod //
gang de'i sgrub thabs ches zab pa //
yang gsang bla med dkyil 'khor du //
skal bzang slob ma gzhug pa'i tshul //
bklag chog nyid du rnam gsal dgod //
de'ang spyi mthun dngos sta phye na thog mar mchod gtor bshams nas bdag bskyed bzlas pa stong tshigs kyi bar du song nas las bum la rta mgrin bskyed bzlas dang /
rdzas bzhi sogs 'du bya /
slob ma rnams la khrus bya /
bgegs gtor btang zhing mtshams bcad srung 'khor bsgom /
chos bshad ci rigs las khyad par /
de'ang phyogs dus kyi rgyal ba sras dang bcas pa'i thugs rje gcig tu bsdus pa'i rang gzugs /
mkha' khyab kyi 'gro ba rigs drug gis bsdus pa mtha' dag la dus gsum gyi rnam 'dren kun las khyad par du 'phags pa'i phrin las kyis 'khor ba dong nas sprugs par mdzad pa 'jig rten dbang phyug spyan ras gzigs thugs rje chen po la /
rgyud lung man ngag sgrub thabs kyi bka' srol 'phags bod kun tu rab 'byams rgya mtsho byon pa rnams las 'dir snga 'gyur zab mo gter gyi chos sde /
'od dpag med dngos o rgyan gyi slob dpon chen pos lang gro dkon mchog 'byung gnas kyi skal par ched du gdams nas /
de nyid kyis phyi rabs skye dgu'i don du mdo smad shing sgo gangs kyi ra bar mi 'jig pa'i rgyas btab ste mi snang ba'i gter du sbas pa /
snyigs ma'i mthar thug gdul bya'i zhing mngon par snang ba'i tshe lang gro lo tsA ba chen po'i ye shes sgyu 'phrul drwa ba'i rol gar gter chen chos kyi rgyal po rig 'dzin klong gsal snying po pad+ma gar gyi dbang phyug gis spyan drangs te /
'gro ba mchog dman bsam gyis mi khyab pa smin cing grol ba'i chu rgyun chen po nub med du btsugs pa'i smin byed zab mo bsgrub pa la sta gon dang dngos gzhi gnyis las thog mar sngon 'gro sta gon gyi rim pa zhu ba'i yon du maN+Dal 'bul 'tshal //
zhes maN+Dal 'bul gzhug
/snyim pa me tog dang bcas pa'i thal mo sbyor la gsol 'debs 'di'i rjes zlos /
hrI:
bde chen gsang ye rnam rol pa'i :
slob dpon mchog nyid dgongs su gsol :
byang chub chen po'i tshul bstan pa :
mgon po chen po bdag 'tshal lo :
de nyid dam tshig rim pa dang :
byang chub sems kyang bdag la stsol :
sangs rgyas chos dang dge 'dun te :
skyabs gsum dag kyang bdag la stsol :
thar pa chen po'i grong mchog tu :
mgon pos bdag nyid gzhug tu gsol :
lan gsum /
rgyud dag par bya ba'i slad du /
bla ma thugs rje chen po rab 'byams rgyal ba sras dang bcas pa'i spyan sngar skyabs su 'gro ba dang byang chub tu sems bskyed pa sogs tshig rjes su don dran bzhin pas 'di'i rjes zlos /
dkon mchog gsum la bdag skyabs mchi :
sdig pa mi dge so sor bshags :
'gro ba'i dge la rjes yi rang :
sangs rgyas byang chub yid kyis bzung :
sangs rgyas chos dang tshogs mchog la :
byang chub bar du skyabs su mchi :
rang gzhan don gnyis rab bsgrub phyir :
byang chub sems ni bskyed par bgyi :
byang chub mchog gi sems ni bskyed bgyis nas :
sems can thams cad bdag gis mgron du gnyer :
byang chub spyod mchog yid 'ong spyad par bgyi :
'gro la phan phyir sangs rgyas 'grub par shog :
lan gsum /
rigs lnga spyi dang khyad par gyis bsdus pa'i dam tshig dang sdom pa bzung ba'i blos 'di'i rjes zlos /
hrI:
bde chen gsang ye rnam rol pa'i :
slob dpon mchog nyid dgongs su gsol :
dus 'di nas bzung byang chub bar :
dkon mchog gsum bzung mi gtang ngo :
rdo rje rigs kyi dam tshig tu :
rdo rje dril bu'i phyag rgya dang :
byang chub sems ni spang mi bya :
rin chen rigs mchog chen po yi :
dam tshig yid du 'ong ba la :
nyin re bzhin du dus drug tu :
sbyin pa rnam bzhi rtag tu sbyin :
pad+ma'i rigs mchog dag pa yi :
phyi nang gsang ba'i sdom pa gsum :
theg pa gsum dang chos rnams bshad :
las kyi rigs kyi dam tshig tu :
sdom pa thams cad ldan par ni :
yang dag nyid du bzung bar bgyi :
mchod pa'i las kyang ci nus bgyi :
byang chub sems ni bla na med :
dam pa bdag gis bskyed bgyis nas :
sems can kun gyi don gyi phyir :
bdag gis sdom pa ma lus bzung :
ma brgal ba rnams bsgral ba dang :
ma grol ba rnams grol ba dang :
dbugs ma dbyung ba dbugs dbyung zhing :
sems can mya ngan 'das la 'god :
lan gsum so shing gtad la /
tshems shing byin pa 'di yis so rtsa drud pa'i tshul byas pas tshe rabs kyi las dang rnam par smin pa'i dri ma dang khyad par lus kyi dri ma bkrus par mos la sngags 'di'i rjes zlos mdzod /
oM badzra hA sa hA/
zhes so shing gi ra bar 'dor du gzhug
/dung chu thogs la /
baM/
baM las byung ba'i chus kha bshal bas las dang rnam par smin pa'i dri ma sbyang bar mos shig
/baM brjod la dung chu sbyin /
srung skud dmar po la rtsa sngags dang las sngags btab la /
rdo rje'i mdud pa 'di nyid pho'i dpung pa g.yon dang mo'i g.yas su bcings pas sgo gsum la bar du gcod pa mtha' dag dang khyad par khams 'pho ba'i bar chad srung bar byas par mos shig
/kun rdzob byang chub sems ni ma nyams phyir :
don dam byang sems rgyas pa'i nus pa yis :
stong nyid mi shigs rdo rjes bsrung ba'i phyir :
srung skud sngags kyi rgya yis dbang bskur ro :
oM bud+d+ha mai tri sarba rak+Sha rak+Sha :
zhes dpung par bcing /
ku sha'i phon po che chung sngas dang stan gyi don du zungs shig
/sngon tshe ston pas byang chub shing drung du :
ku sha'i gdan bting mngon par rdzogs sangs rgyas :
de bzhin rig rtsal sad cing bltams pa yi :
byang chub ye shes chen po'i dbang thob shog :
oM badzra tig+na sid+d+hi hU~M:
zhes lag g.yon du sbyin /
dag byed ku sha'i stan la dkyil 'khor du mgo phyogs pas nyal te rmi lam gyi mtshan ma ji ltar 'byung ba brtag par bya dgos so //
zhes dang dge bsngo byas la slob ma gyes /
tshogs gtor sogs las byang rjes bsdu bya'o //
gnyis pa dbang dngos gzhi la'ang sbyor dngos rjes gsum las /
sbyor ba dkyil 'khor ras bris yod na bkram /
med na maN+Dal la 'bru dkar gyi tshom bu lha grangs bkod /
de steng many+dzi la rnam bum bcud dang kha rgyan mgul chings dmar pos spras pa bzhag
/rgyab tu dbang gtor rgyan spros can /
g.yas g.yon rnams su dbu rgyan rdor dril /
lha tsaka tshang ma /
gsang thod bdud rtsi /
rig tsaka
/me long shel rdo /
mdun du sman raka gtor gsum /
phyi mchod rnams bsham /
las bum /
gter srung gtor 'bul /
tshogs kyi yo byad sogs nyer mkho grabs su tshud par bya'o //
dngos gzhi phrin las kyi gzhung bsrang la /
bzlas pa ci 'grub bya /
bdag mdun bum gsum gcig chod du bsgrubs kyang chog la /
bum bzlas logs su spro na spyi ltar gsal btab bzlas pa 'od zhu /
las bum rta mgrin bskyed bzlas /
gter srung gtor 'bul tshogs mchod bcas grub nas rig pa'i me tog dor la gnang ba nod /
de nas slob ma sta gon du gnas pa rnams khrus nas dbyung /
zhag gis bar chod na bgegs gtor btang la mtshams bcad srung 'khor bya /
sems bskyed gsal btab /
mtshams sbyor ci ltar 'os pa dang /
thugs rje chen po yang gsang bla na med pa'i dkyil 'khor du dbang bskur dngos gzhi zhu ba'i yon du dmigs te maN+Dal phul 'tshal /
zhes maN+Dal 'bul du gzhug
/bla ma dang dkyil 'khor gyi gtso bo gnyis su med pa la dad mos kyi gdung shugs drag pos gsol ba gdab pa 'di'i rjes zlos /
bde chen gsang ye rnam rol pa'i :
slob dpon khyed nyid dgongs su gsol :
yang gsang bla med dkyil 'khor du :
'jug pa'i lam bzang bstan du gsol :
lan gsum /
ho :
dus gsum dri ma ci mchis pa :
'phrad chog rang grol mnyam pa nyid :
mngon du gyur pa zab mo'i lam :
yang gsang bla med dal du 'jug :
ces gnang ba sbyin /
de la thog mar rgyud dag par bya ba'i slad du /
bla ma dang thugs rje chen po dbyer med pa rtsa gsum rgyal ba thams cad 'dus pa'i bdag nyid la rang gzhan mkha' khyab kyi sems can mtha' dag skyabs su 'gro ba'i blos 'di'i rjes zlos /
na mo :
ma gyur 'gro ba ma lus kun :
thugs rje chen por skyabs su mchi :
lan gsum /
ma gyur 'gro ba mtha' dag sangs rgyas kyi sa la 'god pa'i ched du byang chub mchog tu sems bskyed pa 'di'i rjes zlos /
'gro kun sdug bsngal las sgrol phyir :
thugs rje chen po bsgom par bya :
lan gsum /
sngon chad ma rig pa'i sgrib g.yogs kyis rig pa ye shes kyi mig ldongs pa mtshon phyir dar yug dmar pos gdong bkab par mos shig
/A khaM bI ra hU~M/
zhes mig ras sbyin /
dkyil 'khor ba dang mjal ba'i phyag rten dbang gi cod pan dmar po rigs kyi rtags su byin par mos shig
/A khaM bI ra hU~M/
zhes me tog thal sbyar bar du sbyin /
ye shes pa dbab pa'i slad du dmigs pa 'di bzhin du mdzod /
oM ma hA shUn+ya tA sogs /
phyi nang gi chos thams cad mi dmigs te stong pa'i ngang las pad+ma dang zla ba'i gdan la slob ma rnams skad cig gis 'phags mchog thugs rje chen po sku mdog dmar po pad+ma rA ga'i lhun po la nyi ma shar ba lta bu zhi 'dzum mdzes pa mtshan dpe yongs su rdzogs pa'i phyag g.yas pad+ma'i phreng ba thugs kar 'dren cing /
g.yon mnyam gzhag gi steng na ye shes kyi bum pa bdud rtsis gang ba bsnams pa /
yum gsang ba ye shes kyi DA ki ma dang mnyam par sbyor ba /
snang stong chu zla lta bu'i sku la zhi ba'i chas rgyan yongs su rdzogs par gsal ba'i gnas gsum du 'bru gsum gyis mtshan pa las 'od zer 'phros pas po ta la nas ye shes pa kha ba bu yug 'tshubs pa ltar byon nas gsang ba gsum dang dbyer mi phyed par byin gyi brlabs par mos mdzod /
spos dbyangs DA dril bcas /
hrI:
rgyal ba rnams kyi rang bzhin spyan ras gzigs :
bde gshegs kun gyi las byed thugs rje che :
snang mtha' tshad med thugs rjes skur bzhengs pa'i :
'phags mchog 'gro ba'i don du gshegs su gsol :
badzra sa ma ya dzaHdza :
zhes brjod /
tiSh+Tha badzras rdo rje mgor bzhag brtan par bya /
sngar byin pa'i me tog de nyid lhag pa'i lha la 'bul ba'i mos pas 'di'i rjes zlos /
bdag cag rig pa'i me tog ni :
thog ma'i yi dam lha la 'bul :
oM badzra puSh+pe hU~M:
zhes tshom bu'i dkyil 'khor du dor ba de nyid blangs la spyi bor bzhag ste /
rdo rje dang rin po che dang pad+ma dang las kyi rigs kyi dngos grub thob par gyur cig
/mig dbye bar gsol ba 'di'i rjes zlos /
bdag cag sngon gyi sgrib pa'i gegs :
ling thog lta bu bsal du gsol :
zhes zhus pas slob dpon gyis /
oM tsak+ShuHsa man+ta bi sho d+ha na ye swA hA:
zhes ma rig pa'i sgrib byed bsal bas dag pa ye shes kyi dkyil 'khor mngon sum du mjal bar gyur par mos shig
/kye rigs kyi bu byang chub phyogs kyi chos sum cu rtsa bdun la sogs pa'i sangs rgyas kyi sku dang ye shes brda don rtags kyis mtshon pa'i ras bris kyi dkyil 'khor 'di ni rten gzhal yas khang pa ste /
nang ltar phung po khams dang skye mched mtshon la /
de na bzhugs pa'i brten pa ye shes kyi lha ni rang gi sems rnam shes tshogs brgyad sems byung dang bcas pa rang byung ye shes thugs rje chen po'i lha tshogs su gdod nas bzhugs par ngo shes par gyis shig
/de dag gis 'jug pa'i chos rnams song nas /
dbang bskur dngos la thog mar bum dbang mtha' rten dang bcas pa bsgrub pa la 'dun pa 'di ltar du mdzod /
bdag mdun gyi thugs ka'i 'od zer phyogs bcur 'phros pas rgyal ba sras dang bcas pa gdan gsum tshang ba'i dkyil 'khor gyi rnam par spyan drangs /
ar+g+haM sogs kyis mchod /
phung khams dag pa gshegs pa gshegs ma'i gdan :
dbang shes dag pa sems dpa' sems ma ste :
las dbang dag pa khro bo khro mo'i tshogs :
gdan gsum yongs rdzogs lha la phyag 'tshal bstod :
ces brjod la gsol gdab ni /
nam mkha'i rdo rjes rgyal ba lngar :
dgongs shing ji ltar bstsal pa ltar :
mchod pa chen po brda yi dbang :
rdo rje slob ma 'di la stsol :
ces lan gsum gyis gsol ba btab pas :
de bzhin gshegs pa rnams kyis dgongs pa mdzad :
gshegs ma rnams kyis dbang bskur :
sems dpa' rnams kyis bkra shis brjod /
sems ma rnams kyis glu gar bsgyur :
khro bo rnams kyis bgegs bskrad de dbang gi bya ba mdzad par gyur :
bkra shis gang zhig sems can kun gyi snying la gnas :
kun gyi bdag nyid rigs kun gyi ni bdag po mchog :
ma lus sems can skyed mdzad bde ba chen po ste :
des ni deng khyod dbang bskur mchog la bkra shis shog :
ces brjod la me tog 'thor /
slob ma rdo rje mi bskyod par gnas gyur pa'i spyi mgrin snying ga gsum du phyag mtshan gsum la gnas pa'i yi ge gsum gyis mtshan par bsgom /
dbang rdzas bum pa'i chu yang mi bskyod pa de bzhin gsal bas gtor blugs kyi cho ga byin par mos shig
/bum pa mgor bzhag bum chu sbyin la /
hU~M:
rnam shes phung po nam mkha'i khams :
zhe sdang 'joms mdzad bcom ldan 'das :
chos dbyings ye shes mi bskyod pa'i :
bkra shis bum pas dbang bskur ro :
oM badzra d+h+r-ika? mUM d+hA tu shwa ri a b+hi Shiny+tsa hU~M:
rigs kyi bu khyod la rdo rje mi bskyod pa'i ngo bo chus dbang bskur bas yid kyi sgrib pa dag
/sangs rgyas thams cad kyi thugs kyi dbang thob /
rnam par shes pa rdo rje mi bskyod pa dang /
nam mkha'i khams dbyings phyug mar sangs rgyas /
zhe sdang chos dbyings ye shes su grol te /
sangs rgyas rdo rje'i rigs mchog gi thugs rnam par mi rtog pas 'gro ba'i don byed nus par gyur cig
/slob ma rin chen 'byung ldan du gnas gyur pa'i sogs gong ltar la /
mtshan par bsgom /
dbang rdzas dbu rgyan yang rin chen 'byung ldan de bzhin gsal bas dbang bskur bar mos shig
/dbu rgyan mgor bzhag la /
hU~M:
tshor ba'i phung po mnyen pa'i khams :
nga rgyal 'joms mdzad bcom ldan 'das :
mnyam nyid ye shes rin chen 'byung :
dbu rgyan rigs lngas dbang bskur ro :
swA rat+na d+h+rika? mAM mo ha rA ti a b+hi Shiny+tsa hU~M:
rigs kyi bu khyod la rin 'byung gi ngo bo dbu rgyan 'di bskon pa tsam gyis shes bya'i sgrib pa sbyangs /
sangs rgyas thams cad kyi yon tan gyi dbang thob /
tshor ba'i phung po rin chen 'byung ldan dang /
chu'i khams mA ma kIr sangs rgyas /
nga rgyal mnyam pa nyid kyi ye shes su grol te /
sangs rgyas rin chen rigs kyi yon tan bsam gyis mi khyab pa'i go 'phang chen po lngas 'gro ba'i don byed nus par gyur cig
/slob ma snang ba mtha' yas su gnas gyur pa'i sogs dang /
dbang rdzas rdo rje'ang snang ba mtha' yas de bzhin sogs /
rdo rje lag g.yas su gtad la /
hU~M:
'du shes phung po dro ba'i khams :
'dod chags 'joms mdzad bcom ldan 'das :
sor rtog ye shes snang mtha' yas :
thabs kyi rdo rjes dbang bskur ro :
AMHa ro lika? pAM rA ga rA ti a b+hi Shiny+tsa hU~M:
rigs kyi bu khyod la snang ba mtha' yas kyi ngo bo rdo rjes dbang bskur bas ngag dang rlung gi sgrib pa dag
/sangs rgyas thams cad kyi gsung gi dbang thob /
'du shes kyi phung po snang ba mtha' yas dang /
me yi khams gos dkar mor sangs rgyas /
'dod chags so sor rtog pa'i ye shes su grol te /
sangs rgyas pad+ma'i rigs kyi gsung rnam pa thams cad pas 'gro ba'i don byed nus par gyur cig
/slob ma don yod grub par gnas gyur pa'i sogs /
dbang rdzas dril bu'ang don yod grub pa de bzhin sogs /
dril bu lag g.yon du gtad la /
hU~M:
'du byed phung po skyod pa'i khams :
phrag dog 'joms mdzad bcom ldan 'das :
bya grub ye shes don yod grub :
shes rab dril bus dbang bskur ro :
hA pra dz+nyA d+h+r-ika? tAM badzra rA ti a b+hi Shiny+tsa hU~M:
rigs kyi bu khyod la don grub kyi ngo bo dril bus dbang bskur bas kun gzhi'i sgrib pa dag
/sangs rgyas thams cad kyi phrin las kyi dbang thob /
'du byed kyi phung po don yod grub pa dang /
rlung gi khams dam tshig sgrol mar sangs rgyas /
phrag dog bya ba grub pa'i ye shes su grol te /
sangs rgyas las kyi rigs kyi phrin las thogs pa med pas 'gro ba'i don byed nus par gyur cig
/slob ma rnam par snang mdzad du gnas gyur pa'i sogs /
dbang rdzas rdor dril yang rnam par snang mdzad de bzhin sogs /
rdor dril mgo thog 'khrol la /
hU~M:
ming gzugs phung po sra ba'i khams :
gti mug 'joms mdzad bcom ldan 'das :
me long ye shes de bzhin gshegs :
rdo rje ming gis dbang bskur ro :
oM dzi na dzika? lAM dwe Sha rA ti a b+hi Shiny+tsa hU~M:
rigs kyi bu khyod la rnam par snang mdzad kyi ngo bo ming gis dbang bskur bas gzugs kyi phung por 'dzin pa'i sgrib pa dag
/sangs rgyas thams cad kyi sku'i dbang thob /
ming gzugs kyi phung po rnam par snang mdzad dang /
sa'i khams sangs rgyas spyan mar sangs rgyas /
gti mug me long lta bu'i ye shes su grol /
sangs rgyas de bzhin gshegs pa'i rigs kyi rdo rje lta bu'i skus 'gro ba'i don byed nus par gyur cig
/des ni sngags phyi pa'i bum dbang 'khor bcas zhar byung du rdzogs pa yin no //
slob ma thugs rje chen por gsal ba la rnam rgyal bum pa lha'i pho brang rten dang brten par bcas pas dbang bskur bas phung khams skye mched sku rdo rje sprul pa'i skur gyur par mos shig
/slar yang rnam bum gyis dbang bskur la /
hrI:
chos dbyings ye shes dbyer med pa'i :
ye shes bcud kyi bdud rtsi 'dis :
skal ldan lus la dbang bskur bas :
phung po sprul skur rang grol shog :
oM ma Ni pad+me hU~M hrI:
kA ya a b+hi Shiny+tsa oM:
bdud rtsi'i chu rgyun gyis dbang bskur /
sku gang /
dri ma dag
/chu'i lhag ma yar lud pa las rig bdag 'od dpag med kyis dbur brgyan par mos shig
/dkyil 'khor pa'i lha tshogs rnams las ye shes kyi sku gnyis pa re 'phros nas khyed rang la thim pas rtog tshogs lha sku snang stong phyag rgya'i rol par shar bar mos shig
/gtso 'khor rnams kyi sku rim par mgor bzhag la /
hrI:
phung po lha yi rang bzhin du :
bskyed pa'i rim pa ting nge 'dzin :
sprul pa sgyu ma lhun grub kyis :
thugs rje chen por rang grol shog :
rtsa sngags /
kA ya a b+hi Shiny+tsa oM:
hrI:
phung po thugs rje chen po'i skur :
'byung ba gsang ba'i ye shes dbang :
dbyer med rang grol bde ba che :
lhun mnyam rtogs pa'i dbang thob shog :
rtsa sngags /
d+hu ma g+ha ye a b+hi Shiny+tsa oM:
hU~M:
rdo rje sems dpa' de bzhin gshegs :
rdo rje dbyings phyug yum dang sbyor :
gnyis su med pa'i byin rlabs kyis :
rdo rje thugs kyi dbang thob shog :
oM badzra satwa a b+hi Shiny+tsa A:
rdor sems yab yum dbang bskur pas :
bu khyod zhe sdang gnas dag nas :
me long ye shes don rtogs shog :
hU~M:
rnam par snang mdzad de bzhin gshegs :
sangs rgyas dbyings phyug yum dang sbyor :
gnyis su med pa'i byin rlabs kyis :
rdo rje sku yi dbang thob shog :
bud+d+ha dz+nyA na a b+hi Shiny+tsa A:
rnam snang yab yum dbang bskur pas :
bu khyod gti mug gnas dag nas :
chos dbyings ye shes don rtogs shog :
hU~M:
rin chen 'byung ldan de bzhin gshegs :
rin chen dbyings phyug yum dang sbyor :
gnyis su med pa'i byin rlabs kyis :
yon tan rgya mtsho'i dbang thob shog :
rat+na dz+nyA na a b+hi Shiny+tsa A:
rin 'byung yab yum dbang bskur pas :
nyon mongs nga rgyal gnas dag nas :
mnyam nyid ye shes don rtogs shog :
hU~M:
snang ba mtha' yas de bzhin gshegs :
pad+ma dbyings phyug yum dang sbyor :
gnyis su med pa'i byin rlabs kyis :
gsung rab rgya mtsho'i dbang thob shog :
pad+ma dz+nyA na a b+hi Shiny+tsa A:
snang ba mtha' yas dbang bskur pas :
nyon mongs 'dod chags gnas dag nas :
sor rtog ye shes don rtogs shog :
hU~M:
don yod grub pa de bzhin gshegs :
las kyi dbyings phyug yum dang sbyor :
gnyis su med pa'i byin rlabs kyis :
phrin las rgya mtsho'i dbang thob shog :
karma dz+nyA na a b+hi Shiny+tsa A:
don grub yab yum dbang bskur pas :
nyon mongs phrag dog gnas dag nas :
nan tan ye shes don rtogs shog :
thub drug sku gtad la /
hU~M:
nyon mongs nga rgyal dag byed pa'i :
lha dbang brgya byin dbang bskur bas :
lha yi skye sgo chod par shog :
oM mu ne k+ShaM ye kruM kriM nr-i tri hU~M:
a b+hi Shiny+tsa hU~M:
hU~M:
nyon mongs phrag dog dag byed pa'i :
thags bzang ris kyis dbang bskur bas :
lha min skye sgo chod par shog :
sngags sngar ltar /
A:
nyon mongs 'dod chags dag byed pa'i :
shAkya thub pas dbang bskur bas :
mi yi skye sgo chod par shog :
sngags gong ltar /
hU~M:
nyon mongs gti mug dag byed pa'i :
seng ge rab brtan dbang bskur bas :
byol song skye sgo chod par shog :
sngags gong ltar /
hU~M:
nyon mongs ser sna dag byed pa'i :
kha 'bar rgyal pos dbang bskur bas :
yi dwags skye sgo chod par shog :
sngags gong ltar /
hU~M:
nyon mongs zhe sdang dag byed pa'i :
chos kyi rgyal pos dbang bskur bas :
dmyal ba'i skye sgo chod par shog :
sngags gong ltar /
sangs rgyas stong rtsa'i dbang la gtso bo rabs bdun bris pa gtad /
hU~M:
ngo mtshar mdzad pa rmad byung zhing :
smon lam mtha' yas dgongs pa rdzogs :
sa lam ma lus yongs rdzogs nas :
gang 'dul 'gro ba 'dren pa'i phyir :
sangs rgyas stong gi dbang yang bskur :
mdzad pa phrin las mthar phyin shog :
oM bud+d+ha sarba dz+nyA na a b+hi Shiny+tsa A:
sgo bzhi ni /
hU~M:
shar gyi sgo ba rnam par rgyal :
snying rje'i lcags kyus 'dren mdzad pa'i :
shar gyi sgo ba'i dbang thob shog :
badzra aM ku sha dzaHa b+hi Shiny+tsa hU~M:
hU~M:
lho yi sgo ba gshin rje gshed :
byams pa'i zhags pas 'ching mdzad pa'i :
lho yi sgo ba'i dbang thob shog :
badzra pA sha hU~M a b+hi Shiny+tsa hU~M:
hU~M:
nub kyi sgo ba rta mchog dpal :
dga' ba'i lcags sgrog sdom mdzad pa'i :
nub kyi sgo ba'i dbang thob shog :
badzra s+pho Ta baM a b+hi Shiny+tsa hU~M:
hU~M:
byang gi sgo ba bdud rtsi 'khyil :
btang snyoms dril bus 'beb mdzad pa'i :
byang gi sgo ba'i dbang thob shog :
badzra g+haN+De hU~M a b+hi Shiny+tsa hU~M:
de dag rnams kyis phyi mtshan ma'i dkyil 'khor du bum pa'i dbang thob /
lus kyi las gsum dag
gzugs su rnam par rtog pa dang rtsa khams stong phrag bdun cu rtsa gnyis sbyangs /
de bzhin gshegs pa thams cad kyi sku rdo rje'i byin rlabs zhugs /
bskyed rim dam tshig gi phyag rgya bsgom pa la dbang /
zhi ba'i las dang rnam par smin pa'i rig 'dzin 'grub /
bcu gcig kun tu 'od kyi sa non /
'bras bu sprul pa'i sku mngon du byed pa'i skal pa rgyud la bzhag pa'o //
gnyis pa gsang ba'i dbang gi slad du /
bla ma thugs rje chen po yab yum snyoms par zhugs pa'i byang chub kyi sems sangs rgyas thams cad 'dus pa'i ngo bo bde skyong gi bdud rtsi dang mnyam par sbyar ba ngag tu byin pa'i mos pa mdzod /
b+han+d+ha'i bdud rtsi sbyin la /
hrI:
gsang ba ye shes mkha' dang klong :
rang byung ye shes pad+ma'i snod :
chos kyi 'byung gnas legs 'ongs pa'i :
gsang dbang longs skur rang grol shog :
rtsa sngags /
wA ka a b+hi Shiny+tsa A:
des gdan gsum tshang ba'i sku'i dkyil 'khor du gsang ba'i dbang thob /
ngag gi las rnam pa bzhi dag
/sgra tshig rang mtshan du 'dzin pa dang rlung bcu dag par sbyangs /
gsung rdo rje'i byin rlabs zhugs /
bzlas brjod dang rdzogs rim chos kyi phyag rgya bsgom pa la dbang /
rgyas pa'i las dang tshe la dbang ba'i rig 'dzin 'grub /
ma chags pad+ma can gyi sa non /
'bras bu longs spyod rdzogs pa'i sku mngon du byed pa'i skal pa rgyud la bzhag pa'o //
gsum pa sher dbang gi slad du /
dkyil 'khor pa'i thugs ka nas gsang ba ye shes kyi ngo bo gzugs dang lang tshos brgyan pa'i rig ma spros pa khyed rang rnams thugs rje chen por gsal ba dang snyoms par zhugs pas dga' bzhi'i mthar thug lhan cig skyes pa'i ye shes rgyud la brtan par mos shig
/rig tsaka gtad la /
hrI:
shes rab dga' ba'i ye shes bcud :
reg tshad rnam par grol ba'i bcud :
bde ba chen po zag med kyis :
rang grol chos sku'i dbang thob shog :
rtsa sngags /
tsit+ta a b+hi Shiny+tsa hU~M:
des rdo rje btsun mo'i mkha' dbyings su shes rab kyi dbang thob /
yid kyi las gsum dag
/yid dang chos su rtog pa las byung ba'i rnam shes tshogs bdun dang /
rang bzhin brgyad cu'i rtog pa sbyangs /
thugs rdo rje'i byin rlabs zhugs /
zung 'jug las kyi phyag rgya bsten pa la dbang /
dbang gi las dang phyag rgya chen po'i rig 'dzin 'grub /
yi ge 'khor lo tshogs chen gyi sa non /
'bras bu chos kyi sku mngon du byed pa'i skal pa rgyud la bzhag pa'o //
dbang bzhi pa ni /
me long dri ma med pa dang rang byung dwangs shel gyi brdas mtshon te /
dbyings ka dag spros pa dang bral ba'i rang mdangs /
rig rtsal 'od gsal lhun grub zung 'brel gyi dgongs par rtag tu mnyam par 'jog 'tshal /
shel rdo me long gtad la /
hrI:
sems nyid skye ba med pa la :
ma 'gags rang grol yengs med kyi :
rtsol bral blo 'das ka dag gi :
rang grol bde ba chen por spyod :
kA ya wA ka tsit+ta a b+hi Shiny+tsa a :
des rnam thar sgo gsum gyi bdag nyid du rang bzhin 'od gsal rdzogs pa chen po'i dbang thob /
dpe don 'brel ba'i chos nyid nyams su myong /
kun gzhi dang shes bya'i sgrib pa dag
/mthong lam phyag rgya chen po sgom pa la dbang /
drag shul gyi las dang lhun gyis grub pa'i rig 'dzin 'grub /
ye shes bla ma'i sa non /
'bras bu ngo bo nyid kyi sku mngon du byed pa'i skal pa rgyud la bzhag pa'o //
mtha' rten gtor dbang gi slad du 'dun pa 'di bzhin du mdzod /
gtor snod pad+ma dbang gi pho brang du gtor ma thugs rje chen po'i lha tshogs dngos su gsal ba las phyag rgya 'od zer bdud rtsi'i rgyun bar ma chad pa byon /
khyed rang rnams la thim pas byin rlabs dngos grub thams cad gcig car du thob par mos shig
/dpal gtor mgor bzhag la /
hrI:
'phags mchog thugs rje chen po sgrub pa'i rten :
dam rdzas ba liM ta yis dbang bskur bas :
sku gsung thugs dang yon tan rab rdzogs nas :
phrin las rnam bzhi lhun gyis 'grub par shog :
rtsa sngags /
shAn+tiM puSh+TiM wa shaM mA ra ya a b+hi Shiny+tsa hU~M:
gtor ma'i lha tshogs 'od du zhu nas khyed rang rnams la thim par mos shig
/spro na mtha' rten rdzas rtags rgyal srid kyi dbang bya /
shis pa brjod /
de dag gis pad+ma mdo sngags gling pa'i zab gter las byon pa thugs rje chen po yang gsang bla med kyi dbang bskur rgyas pa grub pa yin pas sogs kyis mtshams sbyar la dam tshig bsgrag bzung /
gtang rag man spyi 'gre byas la slob ma gyes /
gsum pa rjes chog tshogs la rol zhing lhag ma gtor skyong nas /
bsngo smon shis brjod yan gyis phrin las mthar dbyung ngo //
bdag sogs 'gro kun 'phags mchog thugs rje che'i //
byin rlabs ye shes chen pos rgyud dgrol nas //
'dod pa'i zhing gyur rnam dag bde ba can //
yongs su bzung nas khams gsum sgrol byed shog
/ces pa'ang rgyal dbang pad+ma'i rig sngags 'dzin pa pad+ma gar dbang phrin las 'gro 'dul rtsal gyis shrI de bI ko Ti'i dben khrod du bgyis pa dge legs 'phel //

//
