@#//
mkha' 'gro gsang ba kun 'dus las /
sngon 'gro dang bcas pa'i rim gnyis rgyun gyi rnal 'byor bzhugs so //
na mo gu ru badzra b+ha ra hi /
mkha' 'gro gsang ba kun 'dus kyi nyams len rgyun gyi rnal 'byor la gnyis /
rgyud sbyong ba /
nyams su blang ba'o //
dang po la gsum /
thun mong blo sbyong /
thun min sngon 'gro /
khyad par byin rlabs 'beb pa'o //
dang po ni /
dben par bde ba'i stan la rlung ro lan gsum bsal nas 'di ltar bsam par bya ste /
dal 'byor gyi rten rnyed par dka' zhing yun du mi rtag pas dam pa'i chos la myur du 'jug dgos /
chos kyi rtsa ba las 'bras blang dor tshul bzhin bya ba dang /
'khor ba'i gnas mtha' dag sdug bsngal gsum gyi rang bzhin las ma 'das so snyam pas nges par 'byung ba'i blo shugs drag tu bskyed do //
gnyis pa la bzhi /
dang po lam gyi gzhi rten skyabs 'gro ni /
sa phyogs dag pa'i zhing khams chen por gsal ba'i mdun gyi nam mkhar pad+ma nyi ma bam ro'i steng du rtsa ba'i bla ma nyid bcom ldan 'das ma rdo rje khros ma nag mo'i sku zhal phyag rgyan cha lugs yongs su rdzogs pa ye shes kyi me dpung 'bar zhing 'od zer bsam gyis mi khyab pa'i klong na skyabs gnas kun 'dus kyi ngo bor bzhugs pa la rang gzhan sems can thams cad ci mdzad khyed mkhyen gyi mos gus drag tu skyed la /
na mo :
bdag dang khams gsum 'gro ba kun :
dkon mchog gsum la skyabs su mchi :
rtsa ba gsum gyis byin gyis rlobs :
sku gsum ngang du gnas gyur cig :
ces pa lan ci nus brjod /
gnyis pa theg chen rtsa ba sems bskyed pa ni /
'jigs rung 'khor ba'i rgya mtshor sdug bsngal rtag tu myong ba'i pha ma rigs drug gi sems can thams cad sangs rgyas kyi sa la 'god par bya ba'i ched du /
gsang chen myur lam zab mo 'di la zhugs nas myur du bla na med pa'i byang chub thob par bya'o snyam pa dang /
bdag gis sems can thams cad rnams :
sangs rgyas sa la 'god pa'i phyir :
mkha' 'gro ma yi bskyed bzlas dang :
mchod bstod sgrub la brtson par bgyi :
zhes lan gsum la sogs pa brjod /
gsum pa 'gal rkyen sdig sgrib sbyong ba ni /
A:
bdag gi spyi bor pad zla'i steng :
drin chen rtsa ba'i bla ma nyid :
rnam pa rdo rje sems dpa'i sku :
dkar gsal rdo rje dril bu 'dzin :
dar dang rin chen rus pas brgyan :
snyems ma gri thod 'dzin pas 'khyud :
rdo rje pad+ma'i skyil krung gis :
ye shes 'od zer klong na bzhugs :
thugs kar zla steng hU~M dkar gsal :
yi ge brgya pa'i sngags kyis bskor :
bde bar gshegs pa thams cad kyi :
gsung gi byin rlabs 'dus par bsam :
zhes sdig ltung bshags pa'i rten gsal btab nas :
sngar byas kyi nyes pa la gnong 'gyod dang :
phyin chad mi byed snyam pa'i sdom sems drag pos :
oM:
bla ma dpal ldan rdo rje sems :
mgon med bdag la dgongs su gsol :
bdag gis tshe rabs thog med nas :
tha ma da ltar thug gi bar :
sdig ltung las rnams ci bsags kun :
gnong 'gyod drag pos mthol lo bshags :
phyin chad mi bgyid dam bca' na :
dag tshangs chen po'i dngos grub stsol :
ces gsol ba btab pas thugs ka'i sa bon sngags phreng dang bcas pa las bdud rtsi'i rgyun skya nar gyis babs :
sbyor mtshams nas byung :
rang gi tshangs bug nas zhugs :
lus kyi nang thams cad gang :
nad gdon sdig ltung thams cad lhag med du sbyangs par bsam la yi ge brgya pa ci nus su bzla :
mthar sdig sgrib dag pa'i gnang ba byin nas rdo rje sems dpa' yab yum rang nyid la thim par bsam la rig pa spro bsdu med pa'i ngang du mnyam par gzhag go :
bzhi pa mthun rkyen tshogs gsag pa ni /
sngar bsgoms pa'i skyabs yul tshogs zhing du byas te /
oM AHhU~M:
ri rab gling bzhi mu khyud bcas :
stong gsum bye ba phrag brgya'i zhing :
'dod rgu'i 'byor tshogs bsam mi khyab :
bla ma sprul pa'i sku la 'bul :
phung po khams dang skye mched kun :
rang byung lhun grub yid bzhin gter :
bkod pa tshad med yon tan rgyan :
bla ma longs spyod rdzogs la 'bul :
dbyings nyid gdod nas rnam par dag :
rig pa mi 'gyur 'od lngar shar :
'khor 'das kun khyab mchod pa'i sprin :
bla ma chos kyi sku la 'bul :
bla ma sku gsum lha tshogs rnams :
zag med bde bas rab mnyes nas :
bdag dang sems can thams cad kun :
tshogs gnyis rdzogs pa'i dngos grub stsol :
oM gu ru sarba ta thA ga ta rat+na maN+Da la pU dza ho :
zhes phyi snod bcud kyi 'byor pa :
nang rang lus phung khams :
gsang ba dbyings rig dbyer med maN+Dal gyi tshul du phul bas bla ma skyabs gnas kun 'dus kyis dgyes pa chen pos bdag gir mdzad :
rang gzhan sems can thams cad sku gsum zhing khams rgya mtsho la longs spyod pa'i tshogs gnyis kyi sa bon thebs par bsam :
mthar tshogs zhing rang gzhan sems can thams cad la thim par mos la :
don dam ye shes kyi ngang du mnyam par gzhag go :
gsum pa byin rlabs kyi ye shes 'beb pa la /
rten bskyed pa ni /
hU~M:
rang lus der 'dzin med pa'i ngang :
snang srid rnam dag 'og min zhing :
bkod pa tshad med yon tan rdzogs :
mdun gyi nam mkhar 'ja' zer klong :
seng khri pad+ma nyi zla'i steng :
rtsa ba'i bla ma rdo rje 'chang :
he ru ka dpal pad+ma 'byung :
dmar smug rnal 'byor spyod pa'i tshul :
snang srid zil gnon gzi brjid 'bar :
phyag gnyis rdo rje thod zhal bsnams :
gru mo g.yon na kha T+wAM bsgrengs :
dar gyi na bza' rin chen rgyan :
rus rgyan stag sham dril g.yer 'khrol :
thod skam dbu rgyan ral pa'i rtser :
rdo rje phyed pa'i tog gis mtshan :
spyan gsum nyi zla lta bur 'khyil :
zhal ras khro 'dzum gzi brjid 'bar :
zhabs gnyis rgyal po rol stabs bzhugs :
rtsa gsum rgya mtsho'i sprin phung 'phro :
skyabs kun 'dus pa'i ngo bor gyur :
ces gsal btab la :
rang gzhan sems can thams cad kyis kha tsam min pa'i mos gus gdung shugs drags pos yan lag bdun pa 'bul zhing gsol ba 'debs par bsam la ngag tu :
oM AHhU~M:
skyabs gnas kun 'dus o rgyan bla ma la :
sgo gsum rtse gcig gus pas phyag 'tshal lo :
lus dang longs spyod ltos med mchod sprin 'bul :
sdig ltung dam tshig nyams chag mthol zhing bshags :
zag bcas zag med dge la rjes yi rang :
snying po don gyi chos 'khor bskor bar bskul :
rtag par mya ngan mi 'da' bzhugs gsol 'debs :
dge ba 'di dang dge ba'i rtsa ba kun :
'gro rnams bla med byang chub thob phyir bsngo :
e ma ho :
ngo bo blo 'das 'od gsal chos kyi sku :
rang bzhin zung 'jug ye shes longs spyod rdzogs :
thugs rje 'gro 'dul sprul sku pad+ma 'byung :
sku gsum dbyer med drin chen bla ma la :
mos gus gdung shugs drags pos gsol ba 'debs :
mgon med bdag la re ltos khyed las med :
thugs rjes gzigs shig 'gal rkyen bar chad sol :
byin gyis rlobs shig mchog thun dngos grub stsol :
ces mos gus kyi gdung ba drags pos thugs rgyud bskul :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes rtse gcig tu bsnyen :
mthar dbang blang ba ni :
mkha' khyab sku gsum dbyer med rdo rje 'chang :
ye shes mchog gi thugs rje'i shugs phyungs la :
'od zer chen po'i cho 'phrul rmad byung bas :
dbang dang byin rlabs dngos grub bstsal du gsol :
zhes gsol ba btab pas bla ma'i gnas gsum 'bru gsum las 'od zer dkar dmar mthing gsum rim dang gcig car du byung ba rang gi gnas gsum du rim dang gcig car du zhugs shing thim :
dbang bzhi'i nus pa rgyud la smin :
mthar bla ma bde ba chen po'i ngo bor 'od du zhu :
rang la thim pas rang nyid skad cig gis rdo rje khros ma nag mo'i skur gyur par bsam la thugs yid bsres te bla ma chos sku'i rang zhal blta ba'i ngang du mnyam par gzhag go :
gnyis pa dngos gzhi nyams su blang ba la bzhi /
bum pa /
gsang ba /
sher ye /
dbang bzhi pa lam du byed pa'o //
dang po sku rdo rje khyad par gyi bskyed rim bzlas pa dang bcas pa ni /
gong gi sngon 'gro rnams tshang bar btang ba'i 'phros sam /
skyabs sems tsam sngon du 'gro bas /
a :
gdod nas rnam dag rang rig pa :
stong chen de bzhin nyid dbyings las :
rten cing 'brel 'byung sgyu ma'i tshul :
gsal ba'i ye shes kun tu snang :
dbyer med zung 'jug gnyug ma'i rtsal :
mkha' las 'ja' tshon shar ba bzhin :
me phung rdo rje'i srung 'khor dang :
dur khrod gzhal med khang chen dbus :
rang lus lhun grub pho brang che :
rang sems dag pa b+ha ra hi :
dus kyi mun pa lta bur gnag :
spyan gsum mche gtsigs bzhad 'dzum sogs :
khro chags sgeg pa'i gzi byin 'bar :
rna ltag rdo rje'i phag zhal ngur :
ral pa dmar nag sprin ltar gtibs :
gri gug thod khrag kha T+wAM 'chang :
phyag rgya lnga dang mgo bos brgyan :
brkyang bskum gar stabs rol pa yis :
pad+ma nyi ma bam ro'i steng :
ye shes me phung klong na bzhugs :
phyi gsal nang gsal 'od kyi sku :
'ja' tshon lta bu'i lus dbus su :
rtsa gsum 'khor lo lnga ldan gyi :
spyi bor rtse mo rnam par bkod :
rtsa 'dab so gnyis lte ba ru :
sangs rgyas mkha' 'gro sku mdog dkar :
phyag g.yas 'khor lo'i gri gug 'phyar :
mgrin par ro rnams 'dus pa yi :
'khor lo rtsa 'dab bcu drug pa'i :
lte bar pad+ma mkha' 'gro dmar :
phyag g.yas pad+ma'i gri gug 'phyar :
snying gar dran pa rnam bkod kyi :
'khor lo rtsa 'dab brgyad pa yi :
lte bar rdo rje mkha' 'gro mthing :
phyag g.yas rdo rje'i gri gug 'phyar :
lte bar srid pa skyed byed kyi :
'khor lo rtsa 'dab re bzhi pa'i :
lte bar rin chen mkha' 'gro ser :
phyag g.yas rin chen gri gug 'phyar :
gsang gnas bde ba myong byed kyi :
'khor lo rtsa 'dab so gnyis dbus :
las kyi mkha' 'gro sku mdog ljang :
phyag g.yas ral gri'i gri gug 'phyar :
kun kyang g.yon pas thod khrag dang :
gru mo g.yon na kha T+wAM 'khyud :
rgyan dang cha lugs gtso mo ltar :
'od zer gzi brjid 'bar ba yi :
rtsa 'dab rnams su rang 'dra'i 'khor :
ma 'gags bde chen rol par shar :
smin mtshams pul+li ra ma sogs :
yul chen nyer bzhi'i rtsa mdud rnams :
zhing las skyes pa'i dpa' bo dang :
dpa' mo nyer bzhis snyoms 'jug sbyor :
yan lag bzhi dang tshigs chen bzhi :
phra men las kyi d+hA ki dang :
dam tshig 'byung ba'i mkha' 'gro rnams :
bde ba'i gar stabs cir yang sgyur :
kun kyang nyi dang 'od zer bzhin :
rigs kyi tshom bu 'bum sde spro :
gzhan yang phung khams skye mched kun :
rtsa gsum lha tshogs ngo bor bzhugs :
rdo rje gsum du gdod nas dag :
ye shes lnga ldan rang dbang rdzogs :
oM AHhU~M:
oM hU~M trAM hrIHA:
a b+hi Shiny+tsa At+ma ko\u0f85 haM:
lhun grub dam tshig dkyil 'khor che :
ye shes 'khor lo dbyer med gshegs :
'du 'bral med pa'i ngang du bzhugs :
gnyis med brda yis phyag bgyi 'o :
oM dz+nyA na b+ha ra hi A be sha ya pheM pheM dzaHhU~M baM ho :
sa ma ya tiSh+Tha lhan :
a ti pU ho :
a la la ho :
oM AHhU~M:
yul kun stong gzugs mchod pa'i sprin :
dbang po sgyu ma'i bde bas rol :
bde stong dbyer med thig le'i sku :
rdo rje btsun mor phyag 'tshal bstod :
ces las kyi rim pa mdor bsdus pas gsal btab nas :
gtso mo dang lus dkyil gyi lha ngo bo stong pa :
rang bzhin bde ba :
rnam pa gsal ba :
bde stong gi lha sku phyag rgya chen por rtse gcig tu sems gzung :
che ba'i nga rgyal skyed :
ye shes kyi dag pa dran pas cir snang lha sku bde ba chen po'i rol mor 'char ba la bslab par bya'o :
zhar byung bzlas pa bya bar 'dod na :
gnas lnga'i phag mo'i thugs ka ru :
nyi zla kha sbyor thugs srog    baM ni ha ri sa /mthar :
sngags kyi phreng bas bskor ba las :
bde ba chen po'i 'od zer 'phros :
tha mal snang zhen kun sbyangs te :
bde chen ye shes brtan par gyur :
ces gsal btab la :
oM baM badzra b+ha ra hi kro d+hI kA li ha ri ni sa A be sha ya gu h+ya dz+nyA na bo d+hi tsit+ta ma hA su kha hU~M hU~M:
zhes bzlas brjod chu bo'i rgyun ltar bya'o :
'dir ye shes la brtan pa thob kyi bar du bzlas bsgom bya ba yin pas bsnyen tshad med kyang grangs bsnyen tsam byed na 'bum phrag bzhi'am bdun la sogs pa'o //
thun mthar lha dang sems nyid dbyer med kyi ngang du yun ring bskyang /
mchod bstod bya /
yig brgya bzlas la /
rtag chad kyi mtha' bsal ba'i phyir 'od gsal mkha' khyab kyi dgongs par la bzla zhing /
zung 'jug sgyu ma'i phyag rgyar ldang ba ni /
hU~M hU~M:
snod bcud gzhal yas khang dang lha :
mkha' la sprin ltar dbyings su thim :
gnas lugs phyag rgya chen po'i ngang :
don gyi phag mo'i rang zhal blta :
a a a :
oM AHhU~M:
slar yang gzugs sgra dran rtog kun :
rdo rje khros ma'i sku gsung thugs :
ye shes sgyu mar mnyam sbyar bas :
mtha' yas 'gro ba'i don la 'jug :
oM badzra b+ha ra hi kro d+hI kA li kA ya wA ka tsit+ta swa b+hA ba At+ma ko\u0f85 haM:
smon lam ni /
brtan g.yo'i dngos kun bde chen lha skur dag :
ldang 'jug rlung rnams skye med sngags su rdzogs :
dran rtog 'od gsal thig le chen por smin :
rdo rje btsun mo'i go 'phang myur thob shog :
shis brjod ni /
oM:
mchog gsum dbyer med rtsa gsum rgya mtsho'i bdag :
bde chen dpal ster rdo rje rnal 'byor mas :
'gro kun kha sbyor bde bas rjes bzung nas :
dngos grub dga' ston 'phel ba'i bkra shis shog :
ces brjod /
'di'i bsnyen sgrub yan lag bzhi ldan gzhung bzhin grub na rab /
ma grub na 'di tsam nyams len bgyis pas kyang bar dor rnal 'byor mas mkha' spyod kyi gnas su 'khrid par 'gyur ro //
!
//gnyis pa gsung rdo rje rdzogs rim sngon 'gro thabs kyi nyams len la drug
/dang po gtum mos gzhi bca' ba ni /
lus gnad bsrang rlung ro bsal /
rang nyid phyi dbyibs kyi phag mo rtsa gsum 'khor lo lnga lha dang bcas pa zab mo lus kyi dkyil 'khor ltar gsal gdab /
sems zin pa na sbyor ba bzhi ldan gyi bum can gzung /
rlung gi reg byas lte ba'i mkha' 'gro rnams bskul ba'i 'od zer gyis lte 'og 'dus mdor a thung la reg pas dmar khyug gis 'bar /
bde gsal drod kyi rang bzhin can gyis lte ba'i lha tshogs rnams la reg pas 'bar 'dzag gi ye shes skyes /
khams snyigs ma bskams /
dwangs ma cher 'phel /
rim pa de nyid kyis snying mgrin spyi bo /
me lce mar 'phros pas gsang gnas rnams su zhugs /
de las cher 'bar bas rtsa khams thams cad dang /
ba spu'i bu ga tshun khyab /
drod kyi ye shes bsam gyis mi khyab pa skyes par bsam /
de nas me lce spyi bo'i rtsa 'khor steng gi haM thur bstan la reg pas bde ba'i rgyun babs /
rim par spyi bo /
mgrin pa /
snying ga
/lte ba /
gsang gnas kyi lha tshogs rnams kyi zhal du zhugs /
sku'i nang gang /
bde chen gyi ye shes bsam gyis mi khyab pa skyes /
dbang bzhi rig pa rtsal dbang bcas thob /
sku gsung thugs yon tan phrin las kyi dam tshig nyams chag byang zhing byin rlabs zhugs par bsam /
so sor bum pa can gyis brtan par bya /
mthar byang chub sems kyis lus dkyil thams cad la khyab pas las dang ye shes kyi dngos grub kyang thob par bsam la /
bde rlung sems dang lha sku dbyer med pa'i ngang dus gsum gyi spros pa bcad la sems bzung bas rlung dang bde drod mi rtog pa'i nyams len tshang ngo //
gnyis pa sgyu lus kyi rtsal sbyong ba ni /
bum pa can gyi rlung sbyor bcas spyi bo'i lha tshogs la sems gtad pas /
de rnams las 'od zer 'ja' tshon lta bu me'i rang bzhin can byung /
zhu bde dang dbyer med pa'i lus dkyil gyi lha rnams la reg pa tsam gyis sgyu ma 'ja' tshon lta bur gyur /
slar yang 'od zer des snod bcud thams cad la khyab pas /
bde chen sgyu ma mkha' 'gro'i dkyil 'khor du lam lam shar ba la sems gtad /
rlung yid sems gsum gcig tu dril /
mthar de thams cad me long la has btab pa yal ba ltar snod bcud gzhi lus dang bcas pa 'od gsal du bsdu /
yang sgyu ma'i skur ldang /
dgra gnyen bar ma'i snang ba chags sdang rmongs pa'i rtog pa gang shar yang sgyu ma lta bu'i lha sku
/rmi lam gyi rang gzugs /
snang stong dbyer med kyi ngang du rtsal sbyang zhing lam du bslang ngo //
gsum pa 'od gsal mngon du bya ba ni /
rlung sbyor dang bcas snying ga'i lha tshogs rnams la sems gtad pas 'khor rnams bde chen gyi ngo bor zhu /
gtso mo la thim gtso mo'i thugs kar a yig mthing ga shin tu phra ba la sems gtad /
rlung yig sems gsum brgyal thabs su bzhag pa la brten nas rtog pa rags pa /
phra ba /
shin tu phra ba'ang 'gags nas rig pa ma bcos pa'i ngo bor rjen lhang gis shar ba'i ngang du bzhag
/de ltar yang yang goms pas gnyid du 'gro khar lus gnad tsog pur byas la dmigs pa drag tu gcun pas nyams dang rtogs pa'i ye shes 'char bar 'gyur ro //
bzhi pa rmi lam gyi tshad gzung ba ni /
snang ba thams cad rmi lam yin snyam pa'i 'dun pa drag tu bya /
nyams skyes pa na sgyu lus kyi rtsal sbyang /
khyad par gnyid du 'gro khar lus tsog pur byas la /
rlung sbyor dang bcas pas mgrin pa'i lha tshogs la sems gtad pas /
'khor rnams bde gsal gyi ngo bor 'od du zhu /
gtso mo la thim /
gtso mo'i mgrin par thig le dmar po shin tu phra ba bde gsal gyi rang bzhin can la sems gtad /
'di rmi lam rmi ba yin 'dug snyam du bsam /
mthar thig le kho na la sems gzung zhing /
'jam rlung bcas gnyid log pas dang po rmi lam nam 'dod du ngo shes pa 'byung /
de nas sgyu lus dang bsres te lha skur ldang /
'od gsal dang bsres te mi rtog pa'i ngang du bzhag
/sprul sgyur dang bsres te zhing khams blta ba sogs bslab par bya'o //
lnga pa 'pho ba'i nyams len ni /
dbu ma'i nang lte 'og sor bzhi'i thad smyug ma'i tshigs pa ltar zla dkyil gyis khrigs se bkag pa'i steng du rig pa'i ngo bo thig le dkar po /
rlung gi rang bzhin sngo mdangs chags pa 'phar ling ling byed pa la sems gtad /
zin pa na rlung sbyor gyis bskul bas gsang gnas kyi lha tshogs rlung 'od zer dang bcas pa shugs drag tu langs /
zla dkyil gyi 'og la reg pas rkyen byas /
thig le spar te 'phar /
'khor lo bzhi'i gtso mo rnams la g.yon du bskor te spyi bo'i sangs rgyas mkha' 'gro'i thugs kar thim par bsam /
'og rlung bskyod /
steng rlung phyir gtang /
mig gyen du ldog
/phaT ces brjod /
rlung sems bsres te mnyam par gzhag
/yang a zhes brjod pas thig le mar byung lte bar lci thing nge gnas par mos /
de ltar yang yang du rtsal sbyang /
rtags ma byung gi bar 'bad /
las la sbyar ba'i tshe thig le spar ba dang lhan cig tu gzhi lus lha dang bcas pa sangs rgyas mkha' 'gro ma la thim /
de tshangs bug rgya mthongs kha bye ba ltar yod pa nas bya 'phur ba bzhin mkha' spyod dag pa'i zhing du gshegs par bsam la rig pa spro bsdu med pa'i ngang du mnyam par
gzhag go
/drug pa bar do'i nyams len ni /
snang ba 'di thams cad bar do'i gnas skabs yin snyam du bsam /
de la nyams skyes pa na /
rang nyid bar do'i rlung sems tsam dang dbyer mi phyed pa'i rdo rje phag mo lus dkyil gyi lha dang bcas pa la sems gtad pas /
bde stong gi rang bzhin 'od zer bsam gyis mi khyab pa 'phros /
snod bcud thams cad la khyab /
chags sdang rmongs pa'i rtog pa sbyangs /
sems kyi ngo bo /
rlung gi rang bzhin /
bde ba'i rnam pa thams cad par 'char ba'i mkha' 'gro ma'i sku snang stong /
gsung grags stong /
thugs rig stong gi rang bzhin du lam gyis shar bar bsam la sems gzung /
rtog pa thams cad rdo rje gsum dang bsre zhing 'pho bas rtsal sbyang /
de lta bu bsgom mi dgos par shugs kyis 'char na bar do 'byongs pa yin no ///
/gsum pa thugs rdo rje rdzogs rim dngos gzhi bde ba chen po'i nyams len la bzhi /
dang po chos kyi phyag rgya ni /
rang nyid dpal he ru ka dmar po rdor dril bsnams pa /
khro chags sgeg pa'i nyams can dar dang rin chen rus rgyan gyis spras shing pad nyi'i gdan la phyed skyil gyis bzhugs pa'i sku'i nang rtsa gsum 'khor lo lnga dang bcas pa /
spyi bo'i rtsa 'khor gyi steng du haM mgo thur bstan byang chub sems kyi rang bzhin can dbus su haM mgo gyen bstan dkar po /
mgrin par oM dmar po /
snying gar hU~M sngon po /
lte bar AHdmar ser /
gsang gnas su hoHljang gu
/nor bu'i rtsa bar AH
sked par hU~M/
rtse mor oM yig 'od 'bar ba /
rtsa 'dab dang yul nyer bzhi'i rtsa /
rkang lag bzhi dang tshigs chen bzhi rnams la lha'i ngo bo bde ba'i rang bzhin baM yig dkar dmar 'bar ba res mtshan pa las rtsa khams thams cad bde ba'i rang bzhin du phril gyis song bar bsam la /
oM shrI badzra he ru ka dz+nyA na A be sha ya sarba sid+d+hi hU~M hU~M:
zhes drag tu bzla /
bde nyams sbar /
stong nyid la blo bzhag
/gnyis pa dam rgya ni /
rang gi mdun du sngar 'dris lta bu'i bu mo gzhon nu yid du 'ong ba zhig bsam la chags pa'i brda bzhis bskul te pang du byung ba dang /
skad cig gis rdo rje phag mo dmar mo chags pa'i nyams dang rgyan gyis brgyan pa lus nang rtsa 'khor yi ge dang bcas pa /
pad+mo'i ze'u 'brur a yig gis mtshan par gsal btab /
thabs 'di kho nas sems can rnams kyi don du lhan cig skyes pa'i bde chen mngon du bya bar sems bskyed la rgya bzhis snyoms par zhugs pas spyi bo'i haM las bde ba cher g.yos te byang chub sems kyi chu rgyun babs /
rtsa khams gzhan gyi dwangs ma rnams kyang lhan cig tu 'dus /
spyi bo'i rtsa 'khor khyab pas dga' ba /
mgrin par mchog dga'/
snying gar khyad par gyi dga' ba /
lte gsang gi rtsa 'khor brgyud nas nor bu'i rtse mo'i bar son pas lhan skyes kyi dga' ba nyams su myangs /
slar hU~M dang rlung rtsol 'phrul 'khor gyi sbyor bas gyen du drangs pas mas brtan gyi dga' bzhi rim par skyes /
spyi bo'i haM yig gi bar du son pas lhan cig skyes pa'i dga' ba nyams su myang /
khyab cing brtan par bsam la 'khor lo so sor bum pa can gcun /
mthar 'phrul 'khor gyis dgram zhing mi ldog pa'i ngang du bzhag
/gsum pa las rgya ni /
rang lus la brtan pa thob nas lha dang bla mas lung bstan thob pa'i zhing skyes dang sngags skyes kyi rig ma la brten nas dpe'i ye shes mngon du byas te bzhi pa phyag rgya
chen po don gyi ye shes la bslab par bya'o //
bzhi pa ye shes rdo rje mthar thug gi rdzogs rim la gsum /
lta bas chos skur thag bcad /
sgom pas longs skur nyams su blang /
spyod pas sprul skur rtsal sbyang ba'o //
dang po ni /
phyi rol gyi snang ba thams cad rmi lam sgyu ma'i rang gzugs sems kyi snang ba tsam du thag bcad /
nang gi sems kyi 'gyu ba bdag 'dzin gyi rtog pa nam shar yang rtsad gcad /
mtshang btsal /
ci'ang ma rnyed na de nyid du thag bcad /
gzung 'dzin gnyis med sems kyi ngo bo rig pa'i gnas lugs spros bral smra bsam brjod med /
tha mal gyi shes pa ma bcos pa'i rig pa skad cig ma 'di nyid ka dag rdzogs pa chen po'i gnas lugs su thag bcad /
nges shes bskyed /
nyams kyi shun pa dang phral la bzhag go
/gnyis pa sgom pas longs skur nyams su blang ba ni /
gnas lugs rig pa dri med kyi gsal ba'i mdangs ma 'gags par shar ba la lam du bya ste /
rnam rtog gang shar yang /
'das pa la blo mi 'phreng /
ma 'ongs pa la blos mi bsu /
da lta'i shes pa la blo ma bcos par 'gyu ba rang thog tu bzhag
/nyams myong yid dpyod dang phral /
lta sgom gyi zhen pas ma bslad pa'i rang rig pa'i ngang bskyang /
skabs su chos nyid kyi dran pas gsal 'debs pa tsam las spros pa gzhan thams cad bcad de mnyam rjes kun tu bslab par bya'o //
gsum pa spyod pas sprul skur rtsal sbyang ba ni /
rang dang snang ba thams cad lha sku sgyu ma lta bur gsal ba sems nyid dang dbyer med du bsres la snang stong gi ngang bskyang /
rlung bzung bas ro rkyang gi lam brgyud /
dbu ma'i nang du 'od zer lnga ldan shin tu phra ba song nas snying ga'i a yig la thim /
'byung 'jug gnas gsum a'i rang bzhin du bsam la yid bzlas bya zhing rlung sems dbyer med du bsres la mnyam par gzhag
/dngos yid gang rung gi rig ma'i bde ba dang bsres la bde stong dbyer med du bskyang /
mthar thig le bde ba dang bcas pa'i dwangs ma snying dbus mi shigs pa'i thig le a yig la bsdus te byar med du 'jog la bsre ba gsum gyis rtsal 'byongs par bya'o //
gzhan yang gzhung nyid las /
dus dang rnam pa thams cad du tshogs drug gi snang bar ci shar na'ang yul la mi 'dzin :
yul can la mi rtog :
snang shes dbyer med phyi nang zang thal chen por la bzlas pas :
yul gyi snang ba ma 'gags kyang :
snang bas shes pa la ma gos :
shes pa'i grwa zur ma nyams kyang :
shes pas ngo bo la ma bcings :
gzung 'dzin gyi spros pa ji ltar shar yang ngo bo spros bral gyi ngang las mi 'da' ba rang bzhin rdzogs pa chen po'i gsang lam mthil phyin pa yin pas dus gsum dus med thams cad du nyams su len par gyis shig :
ces gdams par mdzad pa ltar nyams su blangs te /
'khor 'das dbyer med 'od gsal rdzogs pa chen po'i sa la lhun gyis grub pa'i thabs la brtson par 'tshal lo //
zhes rgyun gyi nyams len snying po'i gnad bsdus khyer bde ba'i ched du 'chi med bstan gnyis g.yung drung gling pas gter gzhung nas btus te rdzong shod bde gshegs 'dus pa'i pho brang chen por bkod pa dge legs 'phel /
sarba mang+ga laM///
/
