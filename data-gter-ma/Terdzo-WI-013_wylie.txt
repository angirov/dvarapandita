bla ma'i thugs sgrub bar chad kun sel las /
bla ma nor lha'i bsang mchod dgos 'dod sprin phung zhes bya ba bzhugs so //
na maHpad+ma saM b+ha ba ya /
gtsang zhing dag par sbyar ba'i bsang gi mchod rdzas ci 'byor pa rnams /
raM yaM khaM gis sbyang /
oM AHhU~M bsang rdzas rdo rje bdug spos las byung ba'i mchod pa'i khyad par kun bzang rnam par rol pa'i 'od zer sprin gyi drwa ba zhing khams rgyas par bkod pa las dgos 'dod nam mkha' mdzod kyi char rgyun zad med du 'jo bar gyur /
oM badzra s+pha ra Na khaM/
zhes byin brlabs /
hrIH
dus gsum sangs rgyas yon tan mdzod //
'dod rgu'i mchog stsol yid bzhin nor //
dbul ba'i 'jigs skyob nor gyi lha //
skyes mchog tshul bzang dbyings nas bzhengs //
spyan 'dren gshegs bzhugs mi mnga' yang //
thugs rjes yul la 'jug pa'i rtsal //
'das dang ma 'das snang tshul las //
nor bdag bye ba 'bum dang bcas //
bkra shis gtsang zhing dge ba'i gnas //
dad mos gdung ba'i mkha' dbyings su //
dgyes pas dgongs la brtan par bzhugs //
stong gsal thabs dang shes rab las //
rang byung mchod pa'i phyag rgya che //
lhun grub bdud rtsi can gyi shing //
'byung ba me rlung sbyor ba las //
dri ma gtsang byed shugs las grub //
mchod pa'i sprin phung mkha' la 'phro //
'dod rgu'i char pa ci yang 'beb //
'od gsal thig le chen po'i mdangs //
rdo rje bdug spos rnam thar gyi //
bkod pa'i khyad par bsam mi khyab //
zag med ye shes rol pa las //
dngos grub char 'beb lha tshogs rnams //
mchod do bsang ngo mnga' gsol lo //
hrIH
dkon mchog rtsa gsum 'dus pa'i sku //
rje btsun pad+ma saM b+ha ba //
yid bzhin nor bu dngos grub gter //
rang snang mkha' 'gro'i tshogs bcas la //
bdud rtsi bsang gi mchod sprin 'bul //
bdag dang mkha' mnyam sems can kun //
dbul ba'i 'jigs las bskyab tu gsol //
mchog thun dngos grub char ltar phob //
dmigs med thugs rje chen po'i stobs //
'dod rgur sgyur ba'i nor gyi lha //
sku yi nor bdag dzaM lha dkar //
bde gshegs rigs kyi tshogs bcas bsang //
yon tan nor bdag dzaM lha ser //
rin chen rigs kyi tshogs bcas bsang //
gsung gi nor bdag dzaM lha dmar //
pad+ma rigs kyi tshogs bcas bsang //
phrin las nor bdag dzaM lha ljang //
las kyi rigs kyi tshogs bcas bsang //
'khor 'das brtan g.yo'i phywa dang g.yang //
sgrub pa'i gnas 'dir 'du bar mdzod //
tshogs rje tshogs bdag glang po'i gdong //
lha yi nor lha'i tshogs bcas bsang //
byang chub sems ma nor gyi rgyun //
gnas yul zhing skyong tshogs bcas bsang //
dbang mdzad bcom ldan rig byed ma //
klu yi nor lha'i tshogs bcas bsang //
sa brgyad dbang phyug ngal gsos po //
gnod sbyin nor lha'i tshogs bcas bsang //
lha klu mi dang gnod sbyin gyi //
phywa g.yang dpal 'byor 'dir stsol cig
/dbyig gi nor bdag nor bu bzang //
cang shes nor bdag re man+ta //
zas gos nor bdag gnod sbyin dmar //
rkang bzhi'i nor bdag ku be ra //
rang rang sde dpung bcas pa bsang //
nor dbyig cang shes zas dang gos //
rkang bzhi phyugs kyi dngos grub stsol //
yul 'khor srung dang 'phags skyes po //
spyan mi bzang dang rnam thos sras //
'jig rten skyong ba'i tshogs bcas bsang //
phyogs bzhi'i g.yang dang legs pa'i dpal //
dmu yang bcud kun 'dir 'dus mdzod //
gzhan yang rtsa gsum nor gyi lha //
lha klu gnod sbyin gzhi gnas bdag
/dge ba'i grogs mdzad dkar phyogs skyong //
legs pa'i don sgrub 'khor bcas bsang //
'khor 'das brtan g.yo'i phun tshogs dpal //
gnas 'dir sdus la gong du spel //
bkra shis dge legs rab rgyas mdzod //
ting 'dzin byin brlabs bsang mchod kyis //
snod kyi nyes skyon rgud pa bsangs //
rnam dag pad+ma drwa ba'i zhing //
bkod pa phun tshogs g.yang du 'khyil //
'pho med sdom pa'i gtsang byed kyis //
bcud kyi sems can nyon mongs bsangs //
rnam dag sku dang ye shes ngang //
'gyur med bde chen g.yang du 'khyil //
rang rig rtog bral 'od gsal gyis //
mtshan 'dzin 'khrul pa'i dri ma bsangs //
rnam dag thig le khyab brdal che //
srid zhi mnyam nyid g.yang du 'khyil //
rang snang dbyings su shar pa'i mgron //
dngos grub nor bu'i char rgyun bcas //
'gro 'ong rtag chad bral ba'i klong //
mnyam nyid chen por brtan par bzhugs //
snod bcud dwangs ma rdzogs ldan gyi //
dpal 'bar bkra shis kun khyab shog
/ces pa 'di'ang snyigs dus kyi skyob pa pad+ma saM b+ha ba'i zhal skyin gter chen bla ma'i gsung bskul nor bu'i cod pan spyi bor bstsal ba'i mod la /
sngags rigs kyi rtags tsam 'dzin pa pad+ma gar dbang bde ba'i rdo rjes dpal spungs yang khrod tsa 'dra rin chen brag gi sgrub gnas su bris pa dge legs 'phel //
sarba mang+ga laM///
/
