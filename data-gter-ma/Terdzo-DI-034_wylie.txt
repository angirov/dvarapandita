@#//
rtsa gsum chos skyong dang bcas pa la gtor 'bul gyi rim pa khyer bde rig 'dzin dga' ston zhes bya ba bzhugs so //
na mo gu ru ye /
gtor ma la rnam gzhag mang ba las /
skabs 'dir rtag gtor yod na kha gso /
med dam yod kyang rung dus gtor dang rgyun gtor gang yin sman raka phud mchod dang bcas pa bsham /
de dag gang yang mi 'byor ba'i skabs su'ang phye mar dang phud mchod tsam la brten te /
byin gyis brlab pa ni /
hU~M/
bdag nyid yi dam lhar gsal thugs ka nas //
raM yaM khaM 'phros ye shes me rlung chus //
gtor ma'i 'bags btsog dri ma bsregs gtor bkrus //
rlung me thod sgyed steng du ka pA la //
yangs shing rgya cher sha lnga bdud rtsi lnga //
rigs lnga yab yum sa bon 'bru bcus mtshan //
me rlung sbyor bas ban+d+ha'i dam rdzas khol //
ye shes bdud rtsi 'bru gsum rnam par bkug
/'od zhu rnam par rtog pa'i nyes skyon sbyangs //
ro bcud nus ldan bdud rtsi chen por rtogs //
'dod yon mchod sprin mkha' khyab sbar bar gyur //
oM AHhU~M/
lan gsum /
thugs srog 'od kyi pho nyas rtsa gsum dang //
chos skyong gter srung dkar phyogs skyong ba rnams //
mdun mkhar spyan drangs badzra sa mA dzaH
rang mthun dgyes pa'i gdan la brtan par bzhugs //
dngos 'byor yid sprul phyi nang gsang bas mchod //
sman gtor rak+ta zag med bdud rtsi'i bcud //
rje btsun bla ma rnams kyi ye shes ljags //
rdo rje'i sbu gus drangs te bzhes su gsol //
na mo sarba rat+na gu ru i daM ba liM ta kha kha khA hi khA hi /
gcig gam gsum skabs sbyar /
na mo /
rgyal ba dgongs brgyud rig 'dzin brda yi brgyud //
gang zag snyan brgyud las 'phro gter gyi brgyud //
mngon sum gong 'phel tshad phebs zad sar phyin //
'dun pa sems dang rigs chen 'byed pa dang //
dbugs phyin lung chen thob dang rtsal chen rdzogs //
rnam smin tshe dbang phyag rgya lhun grub kyi //
sa la gnas pa'i rig 'dzin rgya mtsho dang /
khyad par dkon mchog spyi 'dus gu ru rje //
sku gsum sku lnga mtshan brgyad rje 'bangs tshogs //
gter chen gter phran las can chos bdag la //
dam rdzas ye shes bdud rtsi'i mchod pa 'bul //
rdo rje 'chang chen gdod gnas grub chen brgyad //
rnal 'byor dbang phyug brgyad cu rtsa bzhi sogs //
rgyud sde bzhi yis mchog thun grub rnams dang /
khyad par te lo nA ro mar mi dwags //
che bzhi chung brgyad shangs pa bka' brgyud dang //
bka' gdams lam 'bras sbyor drug zhi byed gcod //
bsnyen sgrub la sogs bshad sgrub srol 'dzin pa'i //
rtsa brgyud dpal ldan bla ma thams cad la //
dam rdzas ye shes bdud rtsi'i mchod pa 'bul //
byang chub bar du thugs rjes mi 'dor bar //
ye shes mchog gis bdag rgyud byin gyis rlobs //
sman gtor rak+ta zag med bdud rtsi'i bcud //
yi dam lha tshogs rnams kyi ye shes ljags //
phyag mtshan sbu gus drangs te bzhes su gsol //
oM de ba ga Na shAn+ta kro d+ha sa pa ri bA ra i daM ba liM ta kha kha khA hi khA hi /
bde gshegs zhi ba bzhi bcu rtsa gnyis dang //
'bar ba khrag 'thung khro bo lnga bcu brgyad //
tshogs chen 'dus pa theg dgu'i dkyil 'khor lha //
sgyu 'phrul mnyam sbyor la sogs tan+t+ra sde //
bco brgyad nas gsungs yi dam lha tshogs dang //
bla ma dgongs 'dus dkyil 'khor tshom bu dgu //
rta mchog rol pa yi dam dgongs 'dus lha //
dmar nag me phreng gu ru drag tu khros //
bka' 'dus chos kyi rgya mtsho'i dkyil 'khor pa //
sku mchog 'jam dpal gsung mchog pad+ma dbang //
thugs mchog yang dag yon tan bdud rtsi'i rigs //
phrin las phur pa rbod gtong ma mo dang //
dmod pa drag sngags 'jig rten mchod bstod lha //
sgrub chen bka' brgyad zhi dang khro bo la //
dam rdzas ye shes bdud rtsi'i mchod pa 'bul //
dus kyi 'khor lo mkha' 'gro drwa ba sdom //
dgyes rdor mA ya sangs rgyas thod pa dang //
gdan bzhi rgyal ba rgya mtsho dam tshig sgrol //
gsang 'dus 'jigs byed dgra nag gshed dmar po //
sgyu 'phrul drwa ba mi g.yo phyag rdor sogs //
pha rgyud ma rgyud gnyis med lha rnams dang //
dpal rtse rdor dbyings la sogs rnal 'byor rgyud //
rnam snang mngon byang la sogs spyod pa'i rgyud //
bde gshegs pad+ma rdo rje rgyas pa'i rigs //
lngas rtsen nor bu can te bya rgyud kyi //
lha tshogs yab yum sprul par bcas pa la //
dam rdzas ye shes bdud rtsi'i mchod pa 'bul //
phrin las bzhi dang grub pa chen po brgyad //
phyag rgya chen po mchog gi dngos grub stsol //
sman gtor rak+ta zag med bdud rtsi'i bcud //
dpa' bo mkha' 'gro rnams kyi ye shes ljags //
'od kyi sbu gus drangs te bzhes su gsol //
oM sarba DA ka DA ki nI sa pa ri bA ra i daM ba liM ta kha kha khA hi khA hi /
thod pa'i dum bu rab gtum ma la sogs //
yul chen nyer bzhi gnas chen sum cu gnyis //
dur khrod brgyad kyi dpa' bo DA ki dang /
khyad par rgyal yum rdo rje rnal 'byor ma //
gsang ba ye shes mkha' spyod dkar dmar rigs //
dbyings phyug rnam dgu mkha' 'gro dgongs pa 'dus /
khros ma nag mo seng ge'i gdong pa can //
ku ru kul+le rje btsun sgrol ma yum //
grub pa'i rgyal mo ye shes mtsho rgyal sogs //
sangs rgyas rdo rje rin chen pad+ma las //
sna tshogs 'jig rten dam tshig sha za'i rigs //
drug cu rtsa bzhi rigs brgya'i rnal 'byor ma //
zhing sngags lhan cig skyes pa'i tshogs rnams la //
dam rdzas ye shes bdud rtsi'i mchod pa 'bul //
thig rlung dbang 'dus rten 'brel phyogs med 'char //
'ja' lus mkha' spyod 'grub pa'i grogs mdzod cig
/sman gtor rak+ta zag med bdud rtsi'i bcud //
dam can chos skyong rnams kyi rdo rje'i ljags //
mtshon cha'i sbu gus drangs te bzhes su gsol //
oM sarba d+harma pa la sa pa ri bA ra i daM ba liM ta kha kha khA hi khA hi /
khrag 'thung rdo rje srin po tshogs kyi bdag
/legs ldan nag po ljang sngon drag po dang //
bya rog mtshan can myur mdzad ye shes mgon //
dpal mgon ma ning rdo rje gur mgon dang //
stobs 'phrog dbang po zhang blon a g+ho ra //
stag zhon bing ma gri gug seng zhon dang //
las mdzad bdud mgon chen po trak+shad sogs //
sku gsung thugs yon phrin las mgon po'i rigs //
dur bdag yab yum rta nag dregs pa la //
dam rdzas ye shes bdud rtsi'i mchod pa 'bul //
smug nag khros ma sngags kyi bdag mo che //
shan pa nag mo 'bar ma me yi gdong //
yum chen dpal 'bar re ti mched de bzhi /
khrag 'thung dud sol ma dang dmag zor rgyal //
'dod khams dbang phyug ma gcig dpal lha mo //
rab brtan ma dang rdo rje gshog rgod ma //
bde chen rgyal mo zhi chags khros pa'i gar //
spyang zhon ma dang sha za kha mo che //
zhing skyong dur khrod ma mo 'khor bcas la //
dam rdzas ye shes bdud rtsi'i mchod pa 'bul //
rdo rje ber can lha mo rang byung ma //
dbugs len bcu drug phyogs bcu skyong ba'i mgon //
dregs pa don gnyis ma sring 'bar ma dgu
/dus bzhi'i lha mo dmag rgyal mched bzhi la //
dam rdzas ye shes bdud rtsi'i mchod pa 'bul //
srin mgon thod phreng dbang phyug yab dang yum //
dmar po gyad chen 'chi bdag gshin rje'i rgyal //
shan pa dmar nag gza' mchog rA hu la //
mgar ba dmar nag zhing skyong seng ge'i gdong //
rgyal chen sku lnga gnod sbyin tsit+ta dmar //
rol pa rkya bdun rdo rje brag btsan la //
dam rdzas ye shes bdud rtsi'i mchod pa 'bul //
ce spyang ma brgyad dbang phyug nyi shu brgyad //
ging bdud rtsis pa 'chi bdag bye ba 'bum /
khams brgya dmus long khyi spyang 'brug mo brgyad //
shwa na bdag nyid sa bdag skyes bu ging //
rje mo bcu bzhi sman mo lnga bcu brgyad //
sde dpon sum cu sngags bdag bco brgyad dang //
phyi nang gsang ba yang gsang btags shing chags //
gab sbas las myur mchog gi sde brgyad rigs //
dregs pa rkya gsum dregs pa sde lnga sogs //
gnas gter srung ma dam can rgya mtsho la //
dam rdzas ye shes bdud rtsi'i mchod pa 'bul //
phyi nang gsang ba'i bar chad srung zhing zlog
/dgra bgegs byad ma thal ba'i rdul bzhin rlogs //
b+h+rU~M las rin chen snod du dkar mngar bcud //
'dod rgu kun 'byung zag med bdud rtsi'i mtsho //
nor lha gter bdag rnams kyi rdzu 'phrul ljags //
rin chen sbu gus drangs te bzhes su gsol //
oM sarba yak+Sha dzam b+ha la ba su pa ti sa pa ri bA ra i daM ba liM ta kha kha khA hi khA hi /
rgyal chen rnam mang thos sras rigs chen brgyad //
dpal gyi lha mo nor bdag grogs mo brgyad //
dzam lha dkar ser dmar ljang nag po dang //
ku be ra sogs rta bdag chen po brgyad //
'brog gnas mched lnga Ar+Ya re man+ta //
a par dzi ta tshogs bdag dkar ser dmar //
gang mdzes nor dbang kun 'khyil mched de gsum //
jo bo sngags kyi bdag po mi mgon dkar //
don grub ser mo dge bsnyen ye shes grags //
phag gdong mched lnga 'phrog ma bur bcas la //
dam rdzas ye shes bdud rtsi'i mchod pa 'bul //
snod bcud rgud pa zhi zhing dpal 'byor rgyas //
tshe bsod dbang thang yar ngo'i zla ltar spel //
gtor ma dkar mngar 'dod rgu 'byung ba'i bcud //
dpal mgon gzhi bdag dkar phyogs skyong ba'i ljags //
'od kyi sbu gus drangs te bzhes su gsol //
oM sarba lo ka pA la b+hU mi pa ti sa pa ri bA ra i daM ba liM ta kha kha khA hi khA hi /
lha klu gza' chen rgyu skar nyi shu brgyad //
phyogs skyong 'jigs byed rgyal po chen po bzhi //
dbang chen brtan ma 'byung lnga spar sme dang //
lo zla zhag dus phyogs mtshams sa yi bdag
/dkar po brgyad cu a phyi mched lnga la //
dam rdzas ye shes bdud rtsi'i mchod pa 'bul //
sman btsun tshe ring mched lnga sprul 'khor bcas //
brtan skyong ya ma bcu gnyis mthu chen bzhi //
mgur lha bcu gsum srid pa'i lha chen dgu
/gnyan chen thang lha smyo kha mkha' ri dang //
mkhar nag rdo rje rgyal sogs sprul bsgyur brgyad //
rma rgyal spom ra sku rje seng chen rgyal //
dge bsnyen nyer gcig yul 'di'i gzhi bdag la //
dam rdzas ye shes bdud rtsi'i mchod pa 'bul //
skyob pa'i lha lnga bsten pa'i lha dgu dang //
mi 'u gdung drug pha mtshun dgra bla'i tshogs //
lung lnga ljongs gsum gling gcig sgrub gnas brgyad //
gangs ra nyer gcig gnas chen nyer lnga sogs //
gnas chen gnas phran srung zhing skyong rnams dang //
mdor na stong gsum dzam gling bod yul gyi //
gnas yul gzhi bdag rigs chos rgyud srung la //
dam rdzas ye shes bdud rtsi'i mchod pa 'bul //
'jin rten bde zhing bstan 'gro'i dge legs 'phel //
rnal 'byor bsam pa 'grub pa'i sdongs grogs mdzod //
mgron rigs kun gyi sku gsung thugs yon tan //
phrin las bcas la gus pas bstod par bgyi //
nongs pa ci mchis chos dbyings klong du bshags //
ye shes brtse ba chen pos bzod mdzod la //
las dang dngos grub thogs pa med par stsol //
rtag tu dgyes pas dgongs te phrin las mdzod //
rtsa gsum nor lha rten la rtag tu bzhugs //
'jig rten pa rnams so so'i gnas su gshegs //
'di phyi kun tu dge ba'i snang ba yis //
brtan g.yo kun khyab bkra shis dpal 'bar shog
/ces pa 'di'ang sgrub brtson sde snod 'dzin pa phur bla karma mthu stobs nas bskul ngor /
dus mtha'i gtor ma'i slob dpon karma ngag dbang yon tan rgya mtshos tsa 'dra rin chen brag tu bris pa dge legs 'phel ///
/
