@#//
rdo rje sems dpa'i sgrub thabs phyi nang gsang ba yang gsang de kho na nyid kyi rnal 'byor zab gsal snying gi thig le zhes bya ba bzhugs so //
oM badzra satwa hU~M/
rdo rje 'dus ma byas dbyings gdod nas rang bzhin mi 'gyur bdag
/rdo rje zab gsal rang byung 'du 'bral las 'das mi shigs pa //
rdo rje rnam kun mchog ldan kun tu bzang po bde ba che //
rdo rje sems dpa' sangs rgyas kun bdag de la rtag skyabs mchi'o //
rgyal kun thugs kyi rdo rje'i bdag
/khyed zhabs phyag 'tshal de sgrub thabs //
phyi nang gsang yang kho na yi //
nyams su len tshul 'dir bshad bya //
de yang bcom ldan 'das de bzhin gshegs pa dpal rdo rje sems dpa' ni /
don dam par dus gsum sangs rgyas thams cad kyi sku gsung thugs yon tan phrin las mi 'dzad pa rgyan gyi 'khor lo gcig tu 'dus pa'i bdag nyid /
spyi dpal chen po gsang chen rigs gcig gi ngo bor yongs su grub pa nyid yin la /
kun rdzob tsam dang po byang chub mchog tu thugs bskyed pa'i dus na /
gang zhig nga'i ming thos pa tsam gyis mtshams med duHkha'i las la spyod pa dang /
sngags kyi dam tshig nyams chag zhig ral du gyur nas rdo rje dmyal ba chen por skye ba'i sdig ltung sgrib pa can rnams de ma thag par byang zhing dag par gyur cig
/nyes pa can de rnams kyi rtsar bdag gnas nas de yi sgrib pa mtha' dag bsal te thar pa mchog la bkod par gyur cig
/ces smon lam btab cing dam bcas pa yis shin tu dag par dka' ba'i sdig ltung kun sel bar ches cher mchog tu bsngags pa ste /
de bzhin gshegs pa de yi yang snying yi ge brgya pa zhes mtshan cung zad bsgyur bas he ru ka sogs lha rab 'byams kyi yig brgyar 'gyur ba /
sngags rgyud mang po nas bsngags shing sngags kyi man ngag la zhugs pa kun gyi spyi nor snying gi thig le dam par gyur pa de ltar yi ge brgya pa'i gzhung rab 'byams las /
'dir ni dam tshig nyams chag thams cad bskang ba'i lung bshags pa'i rgyud thams cad kyi rgyal po dri ma med pa zhes bya ba las 'di skad du /
de nas dus der dpal rdo rje sems dpa' zhes bya ba dus gsum gyi bde bar gshegs pa thams cad kyi thugs ye shes kyi bdag nyid sku mtshan gyi me tog la dpe byad bzang po'i 'bras bus brgyan pa /
sangs rgyas kyi che ba'i yon tan dang /
stobs dang mi 'jigs pa dang gzungs dang ting nge 'dzin la sogs pa mnga' ba /
gzhan yang dbu la rigs lnga'i sangs rgyas kyis dbang bskur ba /
dar dkar dang pa ti dang rin po che'i rgyan sna tshogs kyis brgyan pa /
gdan yang byang chub sems dpa' brgyad stobs chen glang po cher sprul pa brgyad kyis rin po che'i khri rkang btegs pa'i steng na pad+ma dang nyi zla brtsegs pa'i gdan du sems dpa'i skyil mo krung gis bzhugs pa /
shin tu lham me /
shin tu lhang nge lhan ne nam mkha'i 'ja' 'am me long nang gi gzugs brnyan ltar snang la rang bzhin med pa gsal la dngos por ma grub pa gcig 'og min chos kyi dbyings kyi pho brang nas mngon sum du byon te bcom ldan 'das kun tu bzang po'i spyan sngar 'dug ste 'di skad ces zhus so //
kye ston pa kun tu bzang po khyod kyis gsang sngags kyi sgor zhugs pa thams cad kyi nyams chag sor chud par bya ba'i don du /
na raka dong sprugs rnal 'byor gyi spyi khrus 'gyod tshangs kyi cho ga bshad pa 'di ni rgyal ba sangs rgyas thams cad kyi yum /
rnal 'byor pa snga rabs 'das pa rnams kyi lam chen po /
da ltar gyi rnal 'byor ma rig pa rnams kyi mig 'byed pa /
ma 'ongs pa'i rnal 'byor pa rnams kyi 'dren shul te /
rnal 'byor pa yi spyi lam 'di lta bu bka' bstsal pa thugs rje che la ngo mtshar che lags so //
de bas na bdag gis kyang yi ge brgya pa zhes bya ba /
bde bar gshegs pa rnams kyi thugs kyi yang snying /
nyams chag dang rtog sgrib thams cad sel bar byed pa 'di brjod kyis /
rnal 'byor rtog sgrib dang nyams chag can /
gsog 'jog dang bag chags can rnams nyon cig
/bka' bstsal pa /
oM badzra satwa sa ma yA/
ma nu pA la ya sogs nas /
satwa AH
'di dag dus gcig tu lan brgya rtsa brgyad bzlas na nyams chag thams cad bskangs te ngan song thams cad las thar bar 'gyur ro //
rnal 'byor pa gang zhig gis yi dam du bcas nas 'don na tshe 'di la yang dus gsum gyi sangs rgyas thams cad kyis sras kyi dam par dgongs nas srung skyob mdzad la tshe 'phos nas kyang bde bar gshegs pa rnams kyi sras nyid du gdon mi za bar 'gyur ro //
de skad ces gsol pa dang /
phyogs bcu nas lhags pa'i rnal 'byor pho mo rnams kyis dpal rdo rje sems dpa' la brkyang phyag lan stong du 'tshal zhing 'di skad ces gsol to //
bcom ldan 'das dpal rdo rje sems dpa' bde bar gshegs pa thams cad kyi thugs kyi yang snying /
nyams chag dang rtog sgrib thams cad sbyong bar byed pa'i ye ge brgya pa bka' bstsal pa ngo mtshar che /
a la la ho /
kun tu bzang pos rdo rje sems dpa' la bka' bstsal pa /
rdo rje sems dpa' khyod kyis gsang sngags kyi sgor zhugs pa'i rnal 'byor pa rnams kyi don du nyams chag dang rtog sgrib sbyong ba'i thabs yi ge brgya pa bshad pa legs so //
de bas na rnal 'byor pa gang zhig gis yi dam du bcas nas 'don na /
mi de tshe 'di la dus gsum gyi sangs rgyas thams cad kyis sras kyi dam par dgongs nas srung skyob mdzad la /
tshe 'phos nas kyang bde bar gshegs pa rnams kyi sras kyi dam pa nyid du gdon mi za bar 'gyur ro //
rnal 'byor pa rnams la phan gdags shing nyams chag dang rtog sgrib thams cad sel ba yi ge brgya pa zhes bya ba bshags pa thams cad kyi rgyal po brjod pa legs so legs so //
zhes te /
de ltar rgyud spyi dang bye brag du mar rab tu bsngags pa dpal rdo rje sems dpa'i yi ge brgya pa nyams su len pa'i tshul ji snyed pa las /'dir bcud du dril bar byas pa rnal 'byor snying po phyi nang gsang ba yang gsang de kho na nyid kyi rim pa ste lnga'o //
de la dang po phyi bya rgyud ltar spyi bor bsgoms te nyams su len pa ni /
mtha' yas pa mkha' mnyam gyi sems can kun snying khongs su bcug nas de rnams bdag dang lhan cig dkon mchog gsum la zhe thag pa nas skyabs su song ba'o snyam pa dang /
spyi bor yang rdo rje sems dpa' re re bzhugs nas bdag gi ji bzhin sdig sgrib sdug bsngal sbyangs yod snyams pa'i mos 'dun thun gyi thog mthar dung pa re bya /
dngos gzhir rang gi lus tha mal du gnas pa'i spyi bo'i steng mkha' na rin po che sna tshogs rab tu mdzes pa las grub pa'i khri stegs bu /
de steng them pa gsum brtsegs la khri rkang brgyad rdo rje rin chen pad+ma ral gri dang mtshams sna tshogs rdo rjes spras pa /
steng bad gsum rim steng ma mngon par 'phyar zhing gdong rngams rgyas pa /
khri yi steng ngos su 'khor lo rtsibs stong dang /
'og tu pad+ma 'dab stong gi gzugs brnyan bkra ba /
khri rkang gi bar mtshams su khri 'degs kyi tshul du byang chub sems dpa' chen po nye ba'i sras brgyad glang po che'i gzugs su sprul pa mjug nang du byas shing gdong phyir phyogs pa /
mche ba drug pa kha dog thal dkar la dpral ba nas sna'i rtse mo'i bar sin+d+hu ra 'am in+d+ra go ba ltar dmar ba /
rin po che'i mchog tu gyur pa sna tshogs dang gser gyi drwa bas kun nas lus g.yogs pa /
de rnams kyi spyi bor sngon gyi smon lam thugs rje chen po tshad med pa'i mthu las grub pa'i yid bzhin gyi nor bu bsam 'phel dbang gi rgyal po'i gzugs can la /
ngo bo rang rang gi rigs bdag de bzhin gshegs pa yongs te mtha' yas pa'i 'od zer 'phro bas brgyan pa brgyad gnas pa'i khri steng du /
pad+ma dkar po 'dab ma stong ldan gyis khebs pa'i dbus nyi ma dang zla ba rab tu rgyas pa'i gdan la /
sangs rgyas thams cad kyi thugs gnyis su med pa'i ye shes yi ge'i rnam par gyur pa'i hU~M dkar po /
de yongs su gyur pa las dpal mchog dang po'i sangs rgyas rdo rje sems dpa' sku mdog dkar ba las kyang ches cher dkar ba ston ka'i zla ba 'bum phrag gi gzi brjid zil gyis gnon pa /
zhal gcig zhi zhing 'dzum pa /
phyag gnyis g.yas rdo rje rtse lnga pa thugs kar gsor zhing g.yon dril bu dkur brten pa /
zhabs gnyis sems dpa'i skyil krung can mtshan dang dpe byad yongs su rdzogs pa'i sku zhi ba'i tshul can dar dang rin po che'i rgyan gyis kun tu mdzes pa /
'khor los sgyur ba'i rgyal po chas su zhugs pa ltar gsal ba'i thugs kar zla ba ra ri med pa'i steng du hU~M yig dkar po shin tu 'tsher ba /
de yi mthar zla ba la gnas pa'i yi ge brgya pa'i sngags phreng gsal btab cing ngag tu bzlas pas /
zla ba yig brgya hU~M yig las 'od zer 'phros /
rdo rje sems dpa'i sku'i cha ba spu'i bu ga khyad par du zhal dang mdzod spu gtsug tor nas 'od zer dpag tu med pa 'phros /
sangs rgyas kyi zhing thams cad la khyab /
sangs rgyas dang byang chub sems dpa' 'phags pa'i tshogs ma lus dgyes par byas /
de dag rnams kyi thugs ka nas thugs rje dang byin rlabs kyi rang bzhin bdud rtsi'i rnam par spyan drangs /
rdo rje sems dpa'i sku'i cha gang gi gnas rnams nas tshur zhugs /
thugs ka'i zla ba yig brgya hU~M yig rnams la thim /
de las bdud rtsi'i rgyun chu mig nas chu rgyun bab pa ltar byung /
de yang hU~M yig las bab pa thugs /
yig brgya las gsung /
zla ba las bab pa sku'i bdud rtsi ste /
de gsum gyis rdo rje sems dpa'i sku lus cher khengs te ma shong lud pa'i tshul gyis sku'i cha kun dang zhabs g.yas pa'i sha sen gyi bar nas bdud rtsi'i rgyun bar ma chad par byung /
byang chub sems dpa' glang po che'i gzugs su sprul pa'i steng du bab /
de rnams kyi spyi bor rigs kyi bdag po nor bu rin po che'i tshul du gnas pa las kyang bdud rtsi'i rgyun byung ba dang gcig tu 'dres /
bar ma chad par bdag sogs mtha' yas pa'i sems can rnams kyi spyi bor bab ste /
des lus kyi phyi nas khyab cing bkrus pas 'dzin chags kyis kun nas dkris pa'i dri ma'i tshogs dang lhan cig lus kyi gos kyang nyil gyis zhu ba bcas shing /
khyad par spyi gtsug nas lus kyi nang du zhugs pas bdud rtsi'i reg ma thag
/nyon mongs dug gsum gyi rang bzhin sha khrag rus pa dang lhan cig rang rang gis 'khor ba thog med nas bsags pa'i sdig sgrib nyes ltung thams cad dud khu sol khu 'ja' tshon sngon dmar gyi rnam par che ba rnams kha sna bshang lam /
'bring ba rnams mig rna ba sen bar /
chung ba rnams skra dang ba spu'i bu ga nas phyir thon /
nam yang ldang du med pa sa rim pa dgu'i 'og tu song /
der yang ye shes kyi rang snang bskal pa'i me chu rlung rnams kyis sbyangs nas rdul phran phra rab tsam yang med par lhag med du stong zhing /
rang lus dwangs shel gyi bum pa rnyog pa med pa'i chu rgyun gyis bkang ba ltar /
lus dang bdud rtsi gnyis kas phyi nang mi sgrib pa sa le seng nger bsam la yi ge brgya pa ci nus su bzlas pa'i skyon ha cang gi skad che chung dang /
tshig dal myur dang /
khyad par du 'bru lhag chad du ma song bar gtsang zhing dag par bzla ba'o //
gzhan yang nad sel ba la bdud rtsi lus nang du zhugs pas nad thams cad rnag khrag chu ser gyi rnam par bshang lam dang gang na sa nas thon par bsam pa dang /
gdon la shig sro sdom sdig sbal sbrul rnams ye shes kyi bdud rtsis bdas te sa rim pa dgu'i 'og tu song nas sbyangs pa sogs gong ltar du shes par bya'o //
thun mtshams ngal gso ba'i skabs su mchod pa dang bstod bshags kyi mthar gdan glang po che rnams byang chub sems dpa' brgyad du gyur te rdo rje sems dpa'i thugs kar thim /
rin po che'i khri rkang yang pad+mar thim /
rdo rje sems dpa' pad nyi zla gdan bcas rang gi spyi bor bstims pa tsam mam /
'chad 'gyur nang sgrub kyi dmigs pa sbyar ba'am yang na dmigs med du bzhag pa ci bder bya zhing /
gang ltar rjes byang chub chen por nges par bsngo'o //
de ni rdo rje sems dpa'i phyi sgrub bya rgyud kyi nyams len ltar gsal bar bstan pa ste skyes mchog badzra thig le rtsal gyis chos 'di'i srung ma mdzod la nyams su len pa rnams kyi grogs gyis shig
/sa ma yA \u0f80atsha /
!\u0f82
da ni gnyis pa nang spyod rgyud ltar rdo rje sems dpa' rang gi lus kyi gnas su bsgom ste nyams su len pa ni /
thog mar gong du bstan pa bya rgyud ltar bsgom bzlas ci ltar rigs pa'i mthar /
mchod bstod bshags pa'i rjes thog nyid du rdo rje sems dpa' rang gi spyi gtsug tshangs pa'i bu ga nas mar byon klad pa dung khang gi gnas su dar gcig bzhugs te /
thugs kar zla ba la gnas pa'i hU~M yig dkar po'i mthar yig brgya dkar po'i phreng bas bskor ba ste de gsum las 'od zer byung /
rgyal ba sras dang slob mar bcas pa rnams la sku mnyes pa'i mchod pa phul /
slar 'od zer des sems can thams cad kyis lus kyi sgo nas bsags pa'i mi dge ba'i las spyi dang /
bye brag sdom pa gsum gyi nyes ltung dri ma mtha' dag sbyangs /
tshur 'dus thugs ka'i sngags 'khor la thim par bsam la yi ge brgya pa ci rigs bzla 'o //
de nas dung khang gi rdo rje sems dpa' mgrin pa'i dbus su byon cing /
de ma thag tu sku mdog dmar por gyur /
thugs kar nyi ma la gnas pa'i hU~M yig dmar po yig brgya dmar po'i phreng bas bskor ba de gsum las 'od zer 'phros /
rgyal ba sras dang slob mar bcas pa mtha' dag la mnyes pa'i mchod pa phul /
slar yang 'od zer des sems can thams cad kyis ngag gi sgo nas bsags pa'i mi dge ba'i las spyi dang /
bye brag sdom pa gsum gyi nyes ltung dri ma mtha' dag sbyangs /
tshur 'dus thugs ka'i sngags 'khor la thim par bsam la yi ge brgya pa'i bzlas pa ci rigs bya'o //
de nas mgrin pa'i rdo rje sems dpa' mar snying khar byon ma thag tu sku mdog mthing gar gyur /
thugs kar rdo rje rgya gram gyi lte bar hU~M yig mthing nag yi ge brgya pa mthing gas bskor ba de gsum las 'od zer 'phros /
rgyal ba sras dang slob mar bcas pa mtha' dag la mnyes pa'i mchod pa 'bul /
slar yang 'od zer des sems can thams cad kyi yid kyi sgo nas bsags pa'i mi dge ba'i las spyi dang /
bye brag sdom pa gsum gyi nyes ltung dri ma mtha' dag sbyangs /
tshur 'dus thugs ka'i sngags 'khor la thim par bsam la yi ge brgya pa'i bzlas pa ci nus bya'o //
de yan rang gi sgo gsum sdig pa gang cher spyad pa'i gnyen por dmigs bsal bsgom na gnas de dang der gtso bor byas na legs pa'o //
de nas snying ga'i rdor sems mar lte bar byon /
gser gyi pad+ma dang nyi dkyil la bzhugs pa'i sku gser btso ma'i kha dog lta bu zla ba'i rgyab yol can /
thugs kar nyi zla kha sbyor la gnas pa'i hU~M ser po yi ge brgya pa'i phreng ba kha dog dkar po ste de gsum las 'od zer 'phros /
phyogs dus kyi sangs rgyas byang sems 'phags tshogs 'khor dang bcas pa ma lus mi lus lus pa med pa'i sku gsung thugs dgyes par byas /
'od zer des sems can gcig kyang ma lus pa thams cad kyi lus ngag yid gsum gyi sgo nas bsags pa'i mi dge ba'i las spyi dang /
bye brag sdom pa gsum gyi nyes ltung dri ma'i tshogs mtha' dag sbyangs /
tshur 'dus rdo rje sems dpa'i thugs ka'i sngags kyi dkyil 'khor la thim /
de lta bu'i 'od zer spro bsdu dang bcas spyi khyab gnas 'di gtso bor byas te yi ge brgya pa nus tshad du bzlas la /
mthar sngags kyi 'od zer rab tu 'tsher bas bdag gi lus 'di yang 'od kyi gong bu blta bas mi bzod pa gcig tu gyur par bsam la gsang sgrub la 'jug gam dmigs med du bzhag pa ci bder bya la /
thun mtshams la 'jug na dge ba rdzogs byang du nges par bsngo'o //
de ni nang spyod rgyud ltar nyams su len pa'i tshul gsal bar bshad pa ste chos 'di'i srung ma gza'i dge bsnyen smug nag 'od 'phros mdzod la nyams su len pa rnams kyi grogs gyis shig
/sa ma yA \u0f80atsha /
!\u0f82
gsum pa gsang ba rnal 'byor gyi rgyud sde ltar sems dpa' sum brtsegs su nyams su len pa ni /
rang gi lus snang sems kyi rtog tshogs kun gdod ma nyid nas rang bzhin gyi stong pa nyid du gyur /
de lta bu ma rtogs pa'i sems can rnams la snying rje chen po'i rkyen gyis zla ba la gnas pa'i hU~M yig rdo rje rtse lnga par gyur /
de yongs su gyur pa las rang nyid bcom ldan 'das dpal rdo rje sems dpa' shin tu dkar zhing dwangs pa mtshan dpe rdzogs pa'i sku rdor dril snyem tshul gyis 'dzin cing rigs lnga'i dbu rgyan can /
zhabs rdo rje'i skyil krung gis bzhugs pa /
nor bu bsam 'phel las grub pa'i rin po che'i rgyan brgyad dang /
dar dkar po gser gyi ngang ris can gyi stod g.yogs /
tshig gu'i smad dkris sogs dar gyi chas lngas mdzes pa /
gdan pad nyi zla ba dang rgyab yol yang zla bas byas pa ste /
de ni dam tshig sems dpa' 'o //
de'i thugs kar rang ji 'dra ba'i sku 'od zer lnga 'phro ba ni ye shes sems dpa' 'o //
de'i thugs kar kun rdzob rgyu yi thig le zla ba nya gang ba'i steng du don dam byang chub sems kyi ngo bo rdo rje dkar po rtse mo lnga pa /
lte bar gzhom du med pa'i hU~M yig dkar pos spras pa ste ting 'dzin sems dpa' 'o //
gong gi hU~M yig las yi ge brgya pa'i phreng ba mu tig bstar la brgyus pa lta bu bdag gi spyi bo'i gtsug brgyud nam mkha' la thon /
de yang gcig las gnyis mched kyi tshul du yi ge brgya pa'i sngags rgyu skar bkram pa ltar nam mkha'i khams khyab par 'phros /
phyogs bcu dus gsum gyi sangs rgyas sras dang slob mar bcas pa'i 'phags pa'i tshogs ma lus pa la sngags phreng las byung ba'i mchod pa'i sprin gyis yongs su mchod /
sku gsung thugs kyi dgyes pa bskangs nas /
de rnams kyi mkhyen brtse nus gsum gyi rang bzhin yi ge brgya pa'i sngags phreng gi rnam par thugs zhal gtsug tor mdzod spu rnams nas thon te /
spros pa'i sngags phreng rnams la gcig tu 'dres te gtsug tor nas mar zhugs /
slar yang dpral ba'i mdzod spu nas thon te sngags kyi phreng ba gong bzhin grangs med pa 'phel /
khams gsum rigs drug gi mkha' mnyam sems can gyi gnas kun tu khyab /
sngags phreng des sangs rgyas thams cad kyi phrin las mdzad de sems can so so'i sdug bsngal ma lus pa bsal /
mi dge ba'i las nyon thams cad zhi bar byas /
de rnams sangs rgyas dang byang chub sems dpa'i sa la bkod de sngags kyi phreng ba rnams tshur 'dus /
gcig tu 'dres te mu tig bstar la brgyus pa ltar rang gi snying ga nas tshur hU~M yig la sib sib thim par bsam la yi ge brgya pa ci nus su bzlas pa la 'bad par bya zhing /
thun mthar rnal 'byor bzhi pa la 'jug gam /
yang na dmigs med kyi ngang dge ba rdzogs byang du bsngo ba sogs gong dang mthun no //
de ltar rdo rje sems dpa' gsang ba rnal 'byor gyi rgyud sde ltar sems dpa' gsum brtsegs kyis nyams su blang ba'i tshul zhib mor bshad pa ste chos 'di'i srung ma dpal ldan gnyan gyi lha mo re ma tis mdzod la nyams su len pa rnams kyi grogs gyis shig
sa ma yA \u0f80atsha zab rgya /
de ltar sgrub thabs gsum rtsa ba'i man ngag dkyus su bstan pa de kho na'o /
!\u0f82
/yang cung zad rgyas par mos na man ngag gi zur 'debs khyad par can 'di rnams sbyar bar bya ste /
de yang phyi sgrub skabs sdig pa sbyong ba'i dmigs pa ni gzhung bzhin pas 'grub /
nad sel skabs spyi bo nas sras bcas sangs rgyas thams cad kyi thugs rje'i rgyun rigs 'dus rdo rje sems dpa' las bab pa'i bdud rtsi de reg bya tsha ba'i nad la bsil ngad che ba /
grang bar tsha ba /
rlung la mar khu lta bu'i snum bcud can dri bsung bro ba /
yang ga pur /
se 'bru /
dzA ti /
gur gum /
cong zhi sogs nad so sor 'gro ba'i mtshan nyid can dang /
nad rnams kyang tshad par kha dog dmar ser khrag rnag chu ser gyi rnam pa /
grang bar sngo skya mchil snabs kyi rnam pa 'dra ba /
rlung nad la sngo nag dud rlangs kyi tshul dang /
nad kyi gnas dang dbang po ba spu'i sgo sogs ji ltar 'os pa nas thon /
'og gzhi rim pa dgu brgyud rlung nad gser gyi sa gzhi'i gting du yal thim /
tshad pa chu dkyil gyi gting dang /
grang ba me dkyil gting du yal thim /
nad nam yang ldang du med par bsam ngang yig brgya mang tsam bzlas shing /
yang gong ltar bsgom pa ldab la bya'o //
gdon sel gyi skabs spyi bo'i bdud rtsi ngo bo de nyid la rnam pa khro chu khol ma lta bu 'bar ba'i me lce dang bcas shing khro chu'i zegs ma khro bo'i gzugs can so so'i gnyen po /
pho gdon la gshin rje gshed /
mo gdon la badzra he ru ka
/gza' la phyag rdor /
rgyal por rta mgrin nam gur drag
/klu la mkha' lding /
rbod gtong la gtsug tor 'khor los sgyur ba'am gdugs dkar mo /
'gong bsen la sgrol ging dmar po sogs su snang ba /
me stag 'tshubs pa lta bus gdon bgegs rnams rang gzugs ji bzhin pa de bdas /
bdag gi ba spu dbang po'i sgo spyi dang khyad par 'og sgo gnyis rkang pa'i sha sen bar nas phyir thon /
khro bo rnams dang ye shes rlung shugs drag pos stong gsum 'jig rten gyi pha rol du bskrad /
der yang phung po ye shes kyi me rlung chus sbyangs /
sems nyid bde ba chen por thim ste gnas par bsam /
de yang lus kyi nang du gdon gzugs sro ma tsam la khro bo yungs dkar tsam /
shig tsam la khro bo nas 'bras tsam gyi rigs 'gres /
lus kyi phyir thon nas yang gdon gzugs la gnyen po khro bo rnams bdun 'gyur tsam gyis che ba bsgom dgos so //
de ltar gdon bskrad zin nas /
bum pa tshad ldan chus khengs pa ltar bdud rtsi'i rang bzhin khro chu khol ma des lus khengs /
ba spu nas de'i zegs ma phyir 'phros pas bsrung yul ji tsam par khro chung rdo rje'i gur me dpung gis srung 'khor nang bdud rtsi khro chu'i rgya mtshor 'khyil ba'i dbus su gnas par bsam nas yi ge brgya pa bzla ba la 'bad /
des ni steng gdon klu nad byad kha rbod gtong sogs rab tu zhi bar byed pa'i man ngag dam pa yin la /
nad gdon zhi ba kho na'i ched bzlas pa yin na thun gang yin gyi phyed bshad ma thag pa'i dmigs pa dal gyis gdab cing /
thun phyed man spyi bo'i rdor sems rang la bstims nas rang lus skad cig gi rdo rje sems dpar gyur /
rang gi snying gar sngags 'khor gsal btab /
de las 'od zer mchod sprin 'phros sangs rgyas sras slob rtsa gsum kun mchod /
tshur 'dus tshe 'phags tshogs rnams kyi thugs ka nas nad gdon so sor phan pa'i bdud rtsi gong bzhin byung ba bdag gi spyi bo nas zhugs snying ga'i sngags 'khor dang lus sngar nas bdud rtsi'i khengs pa la thim pas /
chan la phabs thebs pa ltar bdud rtsi de rnams kyi yon tan nus stobs gong nas gong du 'phel bar bsam bzhin yig brgya 'bad de bzlas /
thun mthar thun mong gi rdzogs rim 'og nas bshad pa'i 'od gsal 'jug ldang byas la dge ba bsngo ba sogs bya'o //
de ltar phyi sgrub skabs su nad gdon sel ba'i dmigs rim nye bar mkho ba'i man ngag khyad par ba lhan thabs tshul du gsal bar phyes pa ste /
chos 'di ma gza' dam can la gnyer du gtad do nyams su len pa rnams kyi grogs mdzod cig
/sa ma yA zab rgya /
!\u0f82
de nas nang sgrub kyi skabs gtso 'khor can du bsgrub par 'dod na /
phyi sgrub kyi bsgom bzlas mthar rdo rje sems dpa' gdan rin po che'i khri rkang glang po bcas sku chung ngur gsal ba /
rang gi spyi bo nas mar dung khang du byon /
der rin po che'i khri rkang pad gdan la thim /
pad+ma 'dab stong 'dab brgyad du gyur /
dbus kyi ge sar ze'u 'brur nyi zla kha sbyor gyi gdan /
'dab ma shar dang shar lhor rdo rje /
lho dang lho nub tu rin po che /
nub dang nub byang du pad+ma /
byang dang byang shar du ral gri
/phyag mtshan de rnams phred nyal gyi steng zla ba'i gdan re re /
dbus su rigs 'dus rdo rje sems dpa' nyid dang /
phyi rim 'dab brgyad kyi zla gdan la gdan gyi glang po che brgyad rang rang gi ngo bo byang chub sems dpa' brgyad du gyur te /
de yang shar nas g.yas skor gyi byang shar bar /
sa snying /
byams pa /
kun bzang /
nam snying /
spyan gzigs /
'jam dpal /
sgrib sel /
phyag rdor rnams /
sku mdog phyag mtshan cha lugs kun gtso bo ji bzhin par thugs kar sngags phreng bcas gsal btab cing gnas so sor gtso bo'i kha dog bsgyur te bsgom pa bzhin 'khor rnams kyang de dang mthun par gsal ba'o //
mthar thun bsdu tshe 'khor rnams gtso bor 'dus shing gtso bo'i 'od zer gyis rang lus 'od kyi gong bur byed pa nyid do /
!\u0f82
/gsang sgrub skabs su lha dgur spro na gdan gong bzhin la /
zla bar gnas pa'i hU~M yig rdo rje rtse lngar gyur pa de rdo rje sems dpa'i skur grub pa dang lhan cig nyi ma dang 'od zer ltar chu la nya ldang gi tshul du 'khor rnams kyang skad cig tu gsal ba'o //
bzlas pa'i skabs nus na 'khor rnams la yang gtso bo bzhin sems dpa' gsum brtsegs su bsgom /
rang gi thugs ka nas sngags phreng gyen du 'phro ba dang lhan cig zla ba zhun ma lta bu shas che ba'i 'od zer kha dog lnga dang ldan pa snying ga nas phyir 'phros 'khor rnams kyi thugs kar phog
/de rnams kyi thugs ka nas bdag gi ji bzhin pa'i sngags phreng 'phros /
rgyal ba mchod pa dang sems can gyi don byas /
tshur 'dus 'khor so so'i thugs ka'i hU~M la zhugs nas slar 'phros rang gi snying ga'i hU~M la thim par bsam pa ste /
de tsam mi lcogs tshe 'khor re mos su bya la de yang mi nus dub na /
'khor rnams kyis bzlas pa'i grogs mdzad cing so so'i thugs ka nas 'od zer byung bdag gi snying ga'i sngags 'khor la phog pas bskul ba'i rkyen gyis sngags phreng gyen du 'phros par bsam pa tsam las gzhung dmigs kho nas chog pa'o //
'khor gyi sems dpa' brgyad sku mdog phyag mtshan tha dad par mos na dri med bshags rgyud nas gsungs pa na raka dong sprugs ltar yin la /
'on kyang skabs 'dir ni gsang chen rigs gcig gi rang gzugs rdo rje sems dpa'i rnam par bsgom pa nyid mi legs pa med do //
thun mthar 'khor gyi gdan phyag mtshan zla ba rnams sems dpa' so sor thim /
sems dpa' brgyad gtso bo'i thugs kar thim par bsams la rjes spyod dkyus bzhin gang 'dod la 'jug pa'o //
dri med bshags rgyud du /
gdan glang po che brgyad sprul gzhi bcas bstan pas lha dgur sgrub pa 'di nyid khungs mchog tu che ba yang yin no //
de ltar nang sgrub dang gsang sgrub skabs man ngag khyad par ba zur 'debs tshul du gsal bar bshad pa ste chos 'di ma gza' dam can rnams la gnyer du gtad do //
nyams su len pa rnams kyi grogs mdzod cig sa ma yA zab rgya /
!\u0f82
de nas don bzhi pa yang gsang bla na med pa'i rgyud sde ltar snang grags rig gsum rdo rje sems dpa'i sku gsung thugs kyi rol par la bzla zhing 'od gsal du zhugs pa'i rim pa ni /
de yang rdor sems sems dpa' gsum brtsegs gong ltar gsal ba'i hU~M yig rdo rje zla ba'i 'od zer gyis snang srid 'khor 'das gnyis bsdus kyi khams thams cad du khyab par byas /
snang ba snod kyi 'jig rten thams cad gdod nas rnam par dag pa chos kyi dbyings kyi zhing /
srid pa bcud kyi sems can thams cad pa mtha' dag rdo rje sems dpa'i sku dang /
'byung ba dang skye 'gro'i sgra skad thams cad yi ge brgya pa'i sngags kyi rang sgra
/sems can rnams kyi rtog tshogs kyi rol pa mtha' dag gdod nas 'gyur ba med pa chos nyid kyi rol rtsal du yin nas yin bzhin ngo shes pa'i dran pa ma nyams tsam du rang bab lhug par bzhag la /
yi ge brgya pa 'gog bzlas sogs bzla lugs yid la ci ltar 'dod pa bzhin bsgrang ngo //
de ltar bsgom bzlas ci ltar rigs pa'i mthar 'od gsal du bsdu ba ni /
hU~M yig rdo rje zla ba'i 'od zer rnams rim pas spros /
ye shes sems dpa'i sku lus khengs /
de yi sku shin tu 'tsher ba'i 'od zer gyis rang gi lus khengs /
rang lus blta bas mi bzod pa'i 'od zer 'bar bas snod bcud thams cad khyab /
des snod kyi 'jig rten thams cad zhu ba'i tshul gyis bcud kyi sems can rdo rje sems dpa'i rang bzhin la thim /
de thams cad bdag dam tshig sems dpa' la thim /
phyogs bcu'i sangs rgyas byang sems 'phags tshogs thams cad kyang rang la thim /
rang gi gdan rgyan na bza' yang sku la thim /
sku yang snying ga'i ye shes sems dpa' la thim /
de yang gong ltar /
de zla ba /
de rdo rje /
de hU~M yig la thim /
hU~M yig khog pa mgo dang /
de zla tshes /
de thig le /
de nA da /
de shin tu nas kyang phra ba rta rnga brgya stong tshal pa'i bar du sems bzung la mthar stong pa nyid rnam par mi rtog pa'i ngang du yun ci gnas su bzhag
/slar yang yi ge brgya pa'i sgras skad cig gis rang nyid lhar ldang zhing snod bcud thams cad rdo rje sems dpa'i dkyil 'khor 'khor lor gsal btab /
de lta bu'i spro bsdu'i dmigs pa yang nas yang du bzlas te bya ba yang shin tu gces pa'i las rim mo //
thun 'jog pa na bsgom bzlas kyi dge ba rdzogs byang du bsngo zhing smon lam bzang po yang rnal 'byor kun gyi mthar ma chad par bya'o //
de ltar yang gsang bla na med pa lam khyer gsum pa thun mong rdzogs pa'i rim pa dang bcas ji ltar bsgom pa'i tshul gsal bar phyes pa ste /
chos 'di ni dpal ldan sngags kyi srung ma rdo rje rag gdong mas bdag tu mdzod la nyams su len pa rnams kyi grogs gyis shig
/sa ma yAH[ \u0f80]atsha :
zab rgya /
!\u0f82
da ni lnga pa de ltar phyi nang gsang ba yang gsang gi nyams len kun gyi spyi don ngo bo de kho na nyid rang byung rdzogs pa chen po rtsod bral thig le nyag cig tu nyams su blang ba ni /
de yang rang rig ye shes ngo bo rang bzhin thugs rje gsum gyi mtshan nyid can la /
ngo bo ni ming gis mi mtshon pa dpe dang bral /
blo las 'das shing stong pa med /
mi stong pa med /
ye shes med /
'khrul pa med /
rnam rtog med /
nyon mongs med /
'khor ba med /
myang 'das med /
don dam med /
kun rdzob med de mdor na bsam brjod dpe mtshan rtag chad bdag gzhan gyi mtha' thams cad dang bral la /
rang bzhin du 'khor ba myang 'das /
ye shes 'khrul pa gsal ba stong pa bde ba sdug bsngal kun rdzob don dam gyi rnam par thams cad du shar zhing rnam pa du ma la longs spyod pa ste /
thugs rje yi de ltar ngo bo rang bzhin yang ya ma bral /
phyogs su ma chad ris su ma grub par gdod ma nas rang bzhin gyis zung 'jug nyid du rig pa'i ngo bor rdzogs pa ste /
de ltar ngo bo rang bzhin thugs rje zhes pa yang mdor dril na /
sems kyi ngo bo spros bral gyi gshis 'di la gang gis kyang mtshon bral stong sang nge ba'i rang bzhin gdangs gsal ma 'gags par rang rtsal du snang ba lha sngags su wal ler shar zhing /
de ltar bskyed rim zhes lha sku bsgom pa'i gsal cha dang /
don dam ngo bo stong pa gnyis kyang gsal stong res 'jog ma yin par /
stong gsal zung 'jug sku dang ye shes dbyer med kyi ngo bor gang shar sems kyi rgyan dang rol par lhun gyis grub pa thugs rje chen po ste /
de yang rang rig gi ngang du mnyam par bzhag pa la dmigs 'dzin cher gtad de /
re dogs blo bcos kyis ma rnyogs par bzo bral rang ngo la gnas na gnas chugs /
'gyu na 'gyu chugs /
gang la yang dgag sgrub med pa rig pa rang bab cha med kun 'gro ru mnyam par bzhag pa ste /
de las gzhan pa'i ched gnyer gyi bsgom bya med la /
'khrul snang yengs rkyen gyi dbang du ma song bar rang bzhin chu bo rgyun gyi rnal 'byor la 'jug par bya'o //
de kho na nyid bskyed rdzogs dbyer med gnas lugs rdzogs pa chen por nyams su len pa'i tshul gsal bar phyes pa ste chos 'di'i srung ma gcig shur dur khrod bdag po ma ning ma hA kA las mdzad nas nyams su len pa rnams kyi grogs mdzod cig
/sa ma yA/[ \u0f80]atsha :
zab rgya /
rigs rnams kun bdag gsang ba mchog
/rigs gcig dpal ldan rdo rje sems //
sgrub thabs zab mo 'dir bshad pas //
'gro kun de 'bras myur thob shog
/bde chen rdo rje kun gyi bgrod pa gcig pa'i lam rmad byung //
bde myur thabs mang skal bzang 'dren mkhas de yi srog dam tshig
/bde bar spyod phyir rgyal gyis rab bsngags zla med dzapa? sngags mchog
/bde mchog 'di la 'gro kun snying nas gus pas longs spyod shog
/de ltar rdo rje sems dpa'i sgom bzlas nyams su len pa'i tshul phyi nang gsang ba yang gsang de kho na nyid rnal 'byor lnga dang zur 'debs gnyis bcas dum bu bdun zab gsal snying por dril ba 'di ni /
rang lo nyi shu'i bgrang bya'i dkyil nas 'phar ba shing sbrul gyi lo smin drug zla ba'i tshes bco lngar bod yul dbus 'gyur dbu ru khra 'brug byams pa mi 'gyur gling du rnal 'byor ma ye shes gsal sgron gyis gsol ba btab pa'i ngor bkod pa la /
der mi gsal sbas pa'i tshul du gnas pa rnams slar yang gsal bar phyes pa'i zhib mor rang lo lnga bcu'i sner zin pa rab myos lcags rta'i lo chu stod zla ba'i dmar phyogs kyi rgyal ba dang po la /
gtsang nyang ro gnas gsar rtsigs zhes sprul pa'i gtsug lag khang du rig pa 'dzin pa tshe dbang nor bu dpal rnal 'byor rab tu dgyes gyur rdo rje sems dpa' rtsal gyis sbyar ba dge legs su gyur cig
/dge'o ///
/
