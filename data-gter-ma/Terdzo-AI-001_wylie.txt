@#:
gsang sngags lam gyi rim pa rin po che gsal ba'i sgron me zhes bya ba bzhugs so :
rgya gar skad du :
man+t+ra s+ya pa tha kra ma la nA ma :
bod skad du :
gsang sngags lam gyi rim pa zhes bya ba :
rtsa ba gsum la gus pas phyag 'tshal lo :
gnyis bcom gnyis ldan gnyis 'das gnyis dpal mchog :
ma lus 'dus shing yang dag zol med pa :
sangs rgyas bde gshegs drug pa kun 'dus bzang :
gus gdung dang ba'i sgo nas phyag 'tshal lo :
bdag nyid rnal 'byor o rgyan pad 'byung des :
rdo rje theg pa tshe gcig grol byed lam :
phyi rabs rnal 'byor las ldan don ched du :
nyams len lam rim rin chen sgron me bri :
gnas lugs 'khrul lugs ngo yis gzung ba ni :
gnyis med lhun grub ka dag ye sangs rgyas :
snying po ma rig las nyon log sdug bsngal :
phun sum tshogs lngas bsgrub gzhi gzung ba ni :
brag nags dur khrod phug sogs skyon yon brtsi :
tshes skar gza' bzang yar ngo'i snga gong 'jug :
dad gus dbang dam shes rab gdeng dang ldan :
zas sman mchod skong sgrub pa'i rdzas rnams gsag :
ma dred rtse gcig dka' thub mthar 'don no :
rnal 'byor srung ba'i 'khor lo'i rim pa ni :
lus can rnams kyis byang chub mchog 'thob bsgom :
lha mtshan rdo rje 'khor lo mtshon mes bsrung :
lus ngag yid gsum sku gsung thugs yig bsgom :
spyan ras 'jam dpal yi dam gang yin bsgom :
rdo rje'i sa ra gur dang mda' me bsgom :
bya byed ngo bo mi dmigs ngang la gzhag :
gnad lnga'i sgo nas lam la 'jug pa ni :
thun mong khyad par bla med gsum skyabs 'gro :
dkar dmar nag gsum brgya bzlas mchod sbyangs bskangs :
dal 'byor las 'bras mi rtag nyes dmigs bsgom :
sgrub dang mchod pa'i maN+Dal gnyis su 'bul :
sna tshogs lam khyer gtor mas tshogs gnyis gsag :
rgyun gtor gsum bdun bcu gcig la sogs gtang :
rnam dag bdun dang phyi nang gsang mchod 'bul :
de rnams gsang sngags lam gyi sngon 'gro yin :
!
bslab pa gsum la lam gzhi bca' ba ni :
mi mthun spong sems mnyam 'jog rang ngo shes :
shI la sa mA d+hi pra dz+nyA shik+ShA na :
gnod sbyor log zhugs khyad par thabs kyis zin :
bden pa'i don mthong goms 'dris de mi 'da':
gnyen po'i dbang gis brgyad khri bzhi stong gsungs :
sems gsum sgo nas lam la 'jug pa ni :
yid 'ong pha mar shes shing bde ldan bsgom :
sems can pha ma sdug bsngal bsgral bar bsam :
sangs rgyas thob 'dod bsam pa len dang sgrub :
sems gsum sde gsum bslab gsum nyams gsum thugs :
khyad par gsang sngags lam gyi ngo bo ni :
bum gsang ye shes bde chen dbang bzhi bskur :
phyi nang snod bcud gzhal yas lha ru bskyed :
skye 'gags gnyis med rang byung mtha' las 'das :
gnad gsum gcun pas rtog med rang gsal 'char :
so spyi bogs gsang yang dag kho na spyod :
mnyam rjes bza' bcang srung ba'i dam lnga dbog :
de rnams gsang sngags lam gyi ngo bo yin :
rnal 'byor lnga yis nyams su blang ba ni :
rtog med chos skur nyal la 'chi rtog sbyang :
'gag med longs skur langs te skye rtog sbyang :
dbang bzhi'i bdud rtsir brlabs la bza' btung rol :
sna tshogs thabs kyis bzung la lam du gtang :
dro srod skyes shar 'da' ka bar dor ltem :
lam de'i gegs bzhi'i skyon sel bstan pa ni :
bying rgod nyams gsum bcos la lam du gtang :
nad kyi gzhi rgyu rkyen 'bras ngos bzung bcos :
spros bral ngang bzhag rgyun chad skyes nas sel :
gnod pa'i zas za 'khrig bcad ltos med bskyur :
dkar dmar nag po'i hU~M spros steng 'og gdon :
rang las gzhan med ya nga 'khu 'khrig bcad :
dam nyams grogs gnas zas kyi grib bzhi bsal :
lam de'i bogs 'don gnad du gtang ba ni :
skyon gyi rtsa ba bdag 'dzin blo yis gtang :
yon tan gzhi ma nyams len drag po bya :
rang gi lam la bogs med gzhan gyis 'don :
nyon mongs gnad nas bzung la lam du gtang :
rnam rtog lam du gtang la bogs su 'don :
de rnams lam gyi cha rkyen yan lag yin :
lam de mthar phyin mngon gyur 'bras bu ni :
sku lnga gsung lnga thugs yon phrin las lnga :
rten can rten med ngo bo nyid don byed :
gcig dang tha dad gnyis su med par bzhugs :
gzigs tshul grub dang ma grub bden rdzun brtag :
tshe 'dir sangs rgyas thob byed nye ba'i lam :
rang mtshan mngon du ston pa nges pa'i chos :
thabs dang shes rab gnyis ldan shing rta'i srol :
pham byed rgyal gyur bla med theg mchog go :
'di sbyar dge ba dri med rnam dag gis :
lus can thams cad smin grol lam zhugs te :
rang chas shes rtog sgrib zad nyes dag nas :
yang dag rdzogs pa'i sangs rgyas myur thob shog :
gsang sngags lam gyi rim pa rin po che gsal ba'i sgron me zhes bya ba :
o rgyan gyi slob dpon chen po pad+ma saM b+ha was mdzad pa rdzogs so :
'di rig 'dzin rje'i phyag bris mar gtugs so //
mnga' bdag rin po che nyang nyi ma 'od zer gyis gter nas gdan drangs pa'o //
rgyal ba'i bstan pa dar zhing rgyas pa dang //
rgyal khams kun tu bde skyid 'byung ba dang //
rgyal sras rnams kyis ji ltar dgongs pa'i tshul //
rgya chen 'grub par byin gyis brlab tu gsol ///
/

@#:
nang bshad gsang sngags lam rim sa gcad bzhugs so :
dpal kun tu bzang po la phyag 'tshal lo :
nang bshad gsang sngags lam gyi rim pa 'di la don gsum ste :
klad kyi don dang :
gzhung gi don dang :
mjug gi don no :
dang po la gnyis te :
phyag 'tshal ba dang :
brtsam par dam bca' ba'o :
gzhung don la gsum ste :
gzhi :
lam :
'bras bu'o :
gzhung gi spyi don dang po gzhi la gnyis te :
gnas lugs dang :
'khrul lugs so :
gzhung gi spyi don gnyis pa lam la gsum ste :
lam gyi sngon du 'gro ba dang :
lam rang gi ngo bo dang :
lam gyi cha rkyen bstan pa'o :
dang po la gsum ste :
phun sum tshogs pa lngas bsgrub pa'i gzhi gzung ba dang :
srung ba'i 'khor lo'i rim pa bstan pa dang :
gnad lnga'i sgo nas lam la 'jug par bstan pa'o :
dang po la lnga ste :
gnas gang du dang :
dus gang la dang :
gang zag gang gis dang :
rdzas gang gsag pa dang :
thabs ji ltar bsgrub pa'o :
gnyis pa rnal 'byor srung ba'i 'khor lo'i rim pa la drug ste :
byang chub sems kyis srung ba dang :
mtshon cha lngas srung ba dang :
yi ge gsum gyis srung ba dang :
zhi drag gsum brtsegs kyis srung ba dang :
rang byung lhun gyis grub pa'i srung ba dang :
don dam mtshan ma med pas srung ba'o :
gsum pa gnad lnga'i sgo nas theg chen lam la 'jug pa la lnga ste :
skyabs 'gros chos kyi gzhi 'ding ba dang :
yig brgyas sgrib pa sbyong ba dang :
las 'bras mi rtag pa bsgom pa la blo sbyong ba dang :
maN+Dal dang gtor ma gtong bas tshogs gsag pa dang :
mchod pa phul la tshogs gnyis yongs su spel ba'o :
bzhi pa maN+Dal dang gtor mas tshogs gsag pa la maN+Dal 'bul ba dang :
gtor ma gtong ba gnyis :
de la sna tshogs lam khyer gtor ma dang :
rgyun gtor ro :
de rnams gsang sngags lam gyi sngon 'gro yin :
gnyis pa lam rang gi ngo bo la gnyis te :
thun mong theg pa spyi'i lam dang :
khyad par gsang sngags kyi lam mo :
dang po la gnyis te :
bslab pa gsum la lam gzhi bca' ba dang :
sems gsum gyis lam gyi kha bsgyur ba'o :
dang po la lnga ste :
ngo bo ngos gzung ba dang :
mtshon bya'i sgra don bshad pa dang :
mtshan nyid kyi rang ldog bstan pa dang :
mtshan gzhi'i skye tshul dang :
gnyen po'i sgo nas rnam grangs su 'gyur tshul lo :
gnyis pa sems gsum gyi sgo nas lam la 'jug pas lam gyi kha bsgyur ba la bzhi ste :
byams pa dang :
snying rje dang :
byang chub kyi sems dang :
de dag sde snod gsum du ngos bzung la bslab pa gsum du bstan pa'o :
gnyis pa khyad par gsang sngags rang gi lam gyi ngo bo la lnga ste :
rgyud smin par byed pa la dbang dang :
smin pa grol bar byed pa la lta ba dang :
lta ba goms par byed pa la sgom pa dang :
de dang mi 'bral zhing rtsal sbyong ba la spyod pa dang :
de dag las mi 'da' bar byed pa la dam tshig go :
gnyis pa lta ba la gnyis te :
bskyed rim sbyang ba dang :
rdzogs rim bstan pa'o :
de rnams gsang sngags lam gyi ngo bo yin :
gsum pa de'i cha rkyen bstan pa la gsum ste :
rnal 'byor lnga yis lam nyams su blang ba'i tshul gyi gnad bstan pa dang :
gegs sel bzhis lam gyi skyon bsal ba dang :
bogs 'don gsum gyis lam mthar 'don pa'o :
dang po la lnga ste :
nyal ba'i rnal 'byor dang :
ldang ba'i rnal 'byor dang :
bza' ba'i rnal 'byor dang :
rgyun gyi rnal 'byor dang :
dus gnad kyi rnal 'byor ro :
gnyis pa lam de'i gegs bzhi'i skyon sel bstan pa la bzhi ste :
ting nge 'dzin nyams kyi gegs bsal ba dang :
lus lan tsha sdug bsngal gyi gegs ngos bzung zhi bcos te bsal ba dang :
sems rnam rtog lha 'dre'i gegs bsal ba dang :
rkyen snang glo bur grib kyi gegs bsal ba'o :
gnyis pa la lus kyi nad sdug gi gegs ngos gzung ba dang bcos pa'o :
gnyis pa de bcos pa la rab ngang la gzhag pa :
'bring gnad du gtang ba :
tha ma dmigs pas bcos pa'o :
gsum pa lam de'i bogs 'don gnad du gtang ba la gsum ste :
bogs mi 'byung ba'i skyon bsal ba dang :
'byung ba'i gzhi bca' ba dang :
bogs ji ltar 'don pa'i thabs so :
gsum pa ji ltar 'don thabs de la gnyis te :
rang lam gang la gnas pa de la bogs 'don pa dang :
sngar med gsar du skyes pa'i nyon mongs rnam rtog bogs su 'don pa gnyis :
gnyis pa sngar med gsar skyes bogs 'don la gnyis te :
nyon mongs bogs su 'don pa dang :
rnam rtog bogs su 'don pa'o :
de rnams lam gyi cha rkyen yan lag yin :
spyi don gsum pa lam de nyams su blangs nas mthar phyin pa'i mngon gyur 'bras bu la bzhi ste :
'bras chos ngos gzung ba dang :
'gro don byed tshul dang :
dgongs pa la bzhugs lugs dang :
gdul bya thugs rjes 'dzin tshul la gzhan gyi log rtog dgag pa'o :
gsum pa mjug gi don la gnyis te :
chos kyi che ba bstan pa dang :
dge ba thams cad mkhyen par bsngo zhing mtshan dang mdzad byang yongs su rdzogs tshul dang bcas pa bstan pa'o :
nang bshad gsang sngags lam rim gyi bsdus don rdzogs so :
:

@#//
pad+ma'i lam rim gyi lo rgyus bzhugs so //
pad+ma'i lam rim ni slob dpon pad+ma'i dgongs pa /
rdzogs pa chen po'i man ngag
/gnubs chen sangs rgyas ye shes nas brgyud zur shAka 'byung la bka' babs pa'i khungs ma rang du snang la /
gu ru'i gter chos rnams phar bzhag
/bka' mar grags pa'i snga 'gyur rang rkang la rdzogs chen gyi chos skor phal cher bi ma la dang bai ro tsa na las brgyud pa shas che zhing /
sangs rgyas gsang ba dang gnubs chen gyis gru sha nas blangs pa dang /
rgya nag ha shang bdun brgyud dang /
rgya gar gyi slob dpon bdun brgyud sogs mang gis /
slob dpon pad+ma nas brgyud pa'i rdzogs chen ni 'di kho nar mngon no //
'di yan rje btsun tA ra nA tha'i gsung ngo //
der ma zad mnga' bdag nyang gis zab gter nas bzhes /
sras 'gro mgon dang /
des gu ru chos dbang la gnang /
chos dbang rin po ches kyang zab gter nas bzhes pa ste gter kha gong 'og gi gdams pa zung 'brel zur shAka 'byung phyi ma'i phyag tu babs pas bka' gter gyi gdams zab chu bo gnyis 'dres su gyur /
'chad nyan gyis gtan la phab pa'i bshad sgrub rgya cher dar /
de yang gzhung rdo rje'i tshig rkang ni yo ga gsum ga'i dgongs nyams zab cing rgya che ba thams cad gcig tu dril bar snang na'ang /
skabs 'dir mthar thug gi rdzogs rim snying por dril ba'i gdams pa ngo sprod kyi lugs su gdab pa'o ///
/

@#//
pad+ma'i lam rim gyi brgyud 'debs bzhugs so //
chos sku /   kun bzang longs sku /   rdor sems sprul sku /   pad 'byung gnyags dz+nyA na /   ku mA ra //
gnubs ban   sangs rgyas ye shes /yon rgyam   yon tan rgya mtsho /ye 'byung   nyang /zur po che //
shes rab grags /   zur chung bla chen /   shAka bzang sgro phug pa /   shAka seng rtsag tsha /   shAka rdor ba //
gnyos nag   rgyal mtshan /'ban rgyal shAka dpal sangs rgyas seng //
kun rin rin rgyal dkon dbang zur haM shAka   kya 'byung gnas phyi ma /
zur sras /   shAka dpal dpal bzang bshes gnyen khams pa grags //
se ston ras chen mnyam med bde legs pa //
kun dga' mchog grub kun dga'/   grol mchog brag stod pa /   lha dbang grags //
rje btsun /   kun snying phrin las   dbang mo /rin chen rgya mtsho dpal //
snying po /   mtha' yas kun bzang   dbang po /tshe dbang nor bu'i sde //
chos dbyings rang grol de dbon /   kun bzang   chos 'byor /rdor slob blo bzang /   mthu stobs zhabs //
mchog sprul /   nyi ma chos 'phel rin chen /   blo gsal bstan skyong dang //
rtsa ba'i bla ma rnams la gsol ba 'debs //
bdag gsungs rdo rje'i tshig 'grel lag khrid kyis //
legs skyong sems nyid gcer ston lam gyi gnad //
rgad po 'khar btsugs rgan mo mdzub tshugs dpes //
las can thar lam zin par byin gyis rlobs //
zhes rje btsun kun dga' grol mchog gi gsung kha skong dang bcas pa'o ///
/

@#//
pad+ma'i lam rim gyi khrid bzhugs so //
pad+ma'i lam rim gyi khrid ni /
skyabs sems sngon du song nas /
gnas dben par sgrub khang nyi 'od phebs par shel sgo las 'ja' snang gsal bar byas pa dmigs pa'i rten du bzhag ste /
rgad po 'khar btsugs /
rgan mo mdzub tshugs kyi brda sbyor tshul du /
bu 'di na snang ba'i rdo rje sems dpa'i me long 'di ni ngo bo gang du'ang mi 'gyur /
rkyen gyis cir yang 'char /
'di bzhin snang srid 'khor 'das thams cad thig le nyag gcig phyi nang du phye ba med kyang /
'ja' 'od ma 'dres gsal ba'i gzigs mo /
'od snang stong zhing snang sgo 'byed pa gsal bas gnas mchog 'og min nyams dga'i zhing yang 'dis mtshon /
chos su btags so cog la ka dag lhun grub mnyam nyid khyab gdal /
man shel dang man shel gyi 'od /
mdog dbyibs lhan cig 'ja' 'od sna tshogs su snang yang med snang khyab gsum las ma 'das pa'i ma byas ye grol du lam lam wal wal /
sal sal sing sing /
yer yer rjen rjen /
lhan lhan /
dbyings rig dbyer med dbyer min /
dbye bya dbye byed bral ba ste /
ma bcos dbyings na rang byung 'od gsal ba //
yongs la yod mod sus kyang mthong ba med //
dpag par mi spobs nam mkha'i khyon dang 'dra //
gsal la 'tsher ba nyi ma'i 'od dang 'dra //
'gyur med brtan pa ri rgyal lhun po 'dra //
zab cing gting med rgya mtsho'i mthil dang 'dra //
gos pa med pa 'dam rdzab pad+ma 'dra //
ngos gzung med pa chu nang zla ba 'dra //
cir yang 'char ba nam mkha'i 'ja' sprin 'dra //
gsal bar rdzogs pa me long gzugs brnyan 'dra //
gang la'ang thogs med gnam lcags thog mdel 'dra //
rgyun chad med pa chu bo chen po 'dra //
kun gyi gzhi gyur sa gzhi chen po 'dra //
'di bzhin dpe rnams ye shes dbyings dang sbyor //
de ltar rig pa rdo rje lu gu rgyud la phyi nang du grub pa med kyang snang tshul gyi dbang gis phyi nang du 'char ba'i /
phyi lhun grub rin po che'i sbubs /
nang rig pa rang gsal dwangs pa'i khye'u chung zhes btags te /
rig pa dngos dang rig pa'i rang rtsal bya ba'i tshul gyis ma 'dres gsal ba'i ri mo bkra ba yang /
mi 'gyur 'od snang gi thig le stong gsal rtsa sbubs yum rdo rje btsun mo'i b+ha gar chud pa las nyams bde gsal stong pa'i khye'u 'khrungs te /
dpag bsam shing las dpag bsam gyi 'bras bu smin no //
bdud rtsi'i rgya mtsho las bdud rtsi'i rba rlabs 'byung ngo //
yid bzhin nor bu las 'dod dgu'i char babs so //
de lta na yang rtog byed blo ngan gyi som nyis ngan skyugs kyi bum par bdud rtsi ma blugs shig
/sman gyi sa bon las dug 'bras ma skyed cig
/nyi ma'i snang ba mun pas ma 'gebs shig
/e ma /
mdun gyi man shel 'di kho na bzhin du nang rig gsal ba'i lu gu rgyud kyang go bar gyis /
'di las 'od snang gi 'ja' tshon ma 'gags shar pas mtshon pa'i 'char sgo'i 'od gsal 'byung bzhi kha bsgyur gyi rang babs /
rtsa rlung thig le'i rang snang thams cad /
du ba /
smig rgyu /
glog
/srin bu me khyer /
mar me 'bar ba /
zla 'dra /
nyi 'dra /
sgra gcan gyi dbyibs te /
'di 'char 'di mi 'char med de /
kun kyang dbyings shar dbyings grol /
sbrul mdud 'dra bas 'dzin pa'i gdon gyis ma dkrugs par man shel gyi sbubs med nang du snang ba 'dra ba'i dpes /
rang rig las logs su ma lta zhig
/rtags snang ma lus pa ma byas rtsol med rang gsal gyi rang snang du mtshon pas rgyu 'bras 'chol med kun tu spyod pa yin no //
pad+ma'i bka' bstsal snying po kuna~X//
man shel nyams dga~X'i brda thabs kyis //
sems kyi 'chings gro~Xl mcho~Xg ston pa //
yi ge 'di la yid ches skyed //
pad+ma'i lam rim gyi gnad 'doms khol phyung ngo ///
/
zhes rje btsun kun dga' grol mchog gi rdo rje'i gsung las byung ba'o //
mang+ga laM b+ha ba tu //
