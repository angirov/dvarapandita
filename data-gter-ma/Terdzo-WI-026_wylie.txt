gter gsar dzam dkar gyi gtor dbang dngos grub gter gyi gong bu zhes bya ba bzhugs so //
dzam dkar thugs gter gyi byin rlabs spro na /
sgrub gtor /
tshe ril chang /
mda' dar /
spyi mchod /
bka' srung gtong rag
/sngon 'gro dkar bgegs bcas 'du bya /
las gzhung bsrangs nas slob ma rnams mdun du 'khod la /
khrus bya /
dkar bgegs btang /
srung 'khor bsgoms /
hU~M:
rang nyid dbang chen khros pa sogs nas /
rak+Sha raM:bar /
'o nam mkha' dang mnyam pa'i sems can thams cad dbul phong gi sdug bsngal las sgrol nas bsod nams dang ye shes kyi tshogs mngon du bya ba'i phyir /
sangs rgyas kyi go 'phang la 'god par bya snyam pa'i thugs bskyed gsal thobs la gsan 'tshal /
gang don du gnyer ba'i chos 'di ni u rgyan sangs rgyas gnyis pas /
snyigs ma'i 'gro ba rnams brnab sems ser sna'i 'bras bu duHkha mi bzad pas nyam thag pa'i skabs su babs pa na /
thugs rje ye shes phrin las mi zad pa'i sprul bsgyur dzam lha rigs lnga'i skur bzhengs te /
sgrub thabs kyang mang du mdzad nas rje 'bangs so sos gter du btsas pa las /
kun gyi yang zab sgrub thabs 'di nyid sprul pa'i gter ston sbas tshul gyis 'gro don skyong ba 7rig 'dzin d+harmA badzra zhabs kyis /
sa gter dag snang dgongs gter sum 'brel tshul gyis zhal phyes shing thog mtha' bar dges gtan la phab pa lags shing /
de'ang 'gro rnams sdug bsngal la spyod pa'i rgyu mi dge ba ste /
des bskyed kyi las la 'bras bu sdug bsngal 'byung ba'i nang tshan phyi nang gi nor rdzas la chags shing /
gnas skabs rku 'phrog bcom pa sogs ma byin len gyi rnam smin las yi dwags kyi 'jig rten du skye zhing /
mir skyes pa na yang dbul zhing phongs te sdug bsngal gyis mnar ba'i lus su skye bar gsungs pas /
de las ldog ste bde 'byor thob par 'dod pas tshogs gnyis gsog pa la 'bad dgos shing /
dka' ba med par bsod nams kyi gter chen po thob par byed pa ni sbyin pa'i pha rol tu phyin pa'i rang gzugs 'phags pa spyan ras gzigs kyi rnam 'phrul mgon po dzam b+ha la bsgrubs pas 'byung la /
de'ang dngos grub kyi rtsa ba gtor ma'i dbang bskur ba skabs su babs pa ste /
slob dpon gyi bya bar 'os pa dag sngon du song /
da khyed rang slob ma rnams kyi ngo skal du gyur pa'i maN+Dal gang 'os phul /
khyed rang rnams kyi mdun mkhar o rgyan mkha' 'gro nor lha'i lha tshogs bzhugs pa'i spyan sngar skyabs su 'gro ba sogs bdun rnam dag mdzad snyam pas 'di'i rjes zlos mdzod /
dkon mchog gsum la bdag skyabs sogs lan gsum /
bla ma skad cig gis pad+ma 'byung gnas su gsal ba gzhung bzhin /
bdag nyid pad+ma 'byung gnas sku :
sogs nas /
gdod nas dam ye dbyer med gsal :
ces dang /
slob ma khyed rang rnams thugs dmigs 'di bzhin du mdzod /
hU~M hrI:
rang mdun gser gyi sa gzhi'i sogs nas /
spyan 'dren mtha' bar /
de ltar phab pa'i ye shes pa de nyid brtan par gyur cig tiSh+Tha badzra /
zhes dang /
de nas /
'jig rten dang 'jig rten las 'das pa'i phywa g.yang dngos grub ma lus pa thams cad bsdus te slob ma dang g.yang rten la thim par dmigs te mda' dar g.yab la /
hU~M hrI:
bde ba can gyi zhing khams na :
sdug bsngal sogs kyi tshe g.yang bkug
/da gtor ma 'di nyid o rgyan mkha' 'gro nor lha'i lha tshogs su gsal ba'i sku gsung thugs yon tan phrin las dbang dang byin rlabs dngos grub ma lus pa thob cing /
chu bo'i rgyun bzhin 'dzad med kyi gter la spyod par mos la gsol ba thobs shig
/oM aHhU~M:
sku gsum bla ma tshe yi lha :
sogs dang /
rtsa sngags mthar /
kA ya sid+d+hi oM/
wAka sid+d+hi AH
tsit+ta sid+d+hi hU~M/
sarba sid+d+hi hrIH
zhes brjod la gnas gsum du bskur /
g.yang rdzas tshe ril chang sogs sbyin la /
hU~M hrI:
sku gsum bla ma sogs brjod nas bkra shis pa'i me tog gi char bsnyil zhing rten 'brel snying pos brtan par bya /
de ltar bla ma nor lha'i byin rlabs gtor ma'i dbang legs par thob pas 'di'i dam tshig tu /
rang la dngos grub gang byung ba bla ma dang dkon mchog gi phyogs su gtang rag gi tshul du mchod par brtson pa dang /
ngan slong la sbyin gtang sogs tshogs gnyis gong nas gong du spel ba'i thabs tshul la 'bad snyam pas 'di yi rjes zlos /
gtso bos ji ltar sogs dang /
sku drin gtang rag gi tshul du maN+Dal /
sa gzhi spos chus sogs /
der yang ma zad bla ma nor lha'i tshogs la byang chub snying po'i bar tshogs gnyis kyi 'bras bu rgya cher spel slad du /
lus longs spyod dge tshogs dang bcas ltos med du 'bul ba'i blos /
deng nas brtsam ste bdag sogs brjod /
de yi dge ba gang mchis 'gro ba sems can thams cad tshogs gnyis mi 'dzad pa'i gter chen po la spyod pa'i phyir bsngo 'o snyam pas /
dge ba 'di yis skye bo kun //
bsod nams ye shes tshogs bsags shing //
bsod nams ye shes las byung ba'i //
dam pa gnyis ni thob par shog
/ces brjod /
rgyal ba'i phrin las mi 'dzad nam mkha'i mdzod //
thabs mkhas thugs rje'i gser khams las byung ba'i //
smon lam rten 'brel zab mo'i lde'u mig gis //
legs par phyes 'di kun la 'dod dgu'i gter //
zhes pa 'di'ang rje nyid kyi zab gter gyi zur rgyan du rten 'brel gyi bab las 'di ltar bris zhes /
gter ston chos rgyal rdo rje'i bkas gnang ba dang /
bskul ma nan gyis mdzad par gza' tshes dge ba'i char zla bzang sprul ming pas 'og min karma'i gdan sa nas bris nas phul ba shu b+haM///
/
