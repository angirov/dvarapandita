@#//
o rgyan rje 'bangs nyer lnga'i las byang byin rlabs sprin phreng dang 'brel ba'i dbang bskur byin rlabs char rgyun zhes bya ba bzhugs so //
na mo gu ru pad+ma di pA ka ren+d+rA ya /
zhi la mi gnas srid pa'i zlos gar sgyur //
srid pas ma gos zhi ba'i bdud rtsis dgyes //
zung 'jug ye shes pa~Xd+ma \u0f35dngos snang ba //
mchog bstan nyina~X bye~Xd dba~Xng po~Xr gus phyag 'tshal //
gang gi dgongs gter bstan bcos tshul bstsal pa //
byin rlabs sprin phreng grub gnyis char 'beb pa'i //
smin byed dpal ldan bla ma'i bkas gnang phyir //
skal ldan rnams kyi snying gi bdud rtsir sbyin /
khyad par du 'phags pa'i bla sgrub khyer bde yang zab 'di dang 'brel ba'i dbang bskur bgyi ba la gnyis /
sbyor ba yo byad kyi gshom /
dngos gzhi bsgrub cing dbang bskur ba'o //
dang po ni /
yid dang mthun pa'i gnas su maN+Dal pad+ma 'dab brgyad la 'od lnga'i mu khyud dang rdo rje'i phreng ba me ris bskor zhing lte bar nyi zla rdo rje thod pa'am hrIHyig thig le gang bde bkod /
de tsam ma lcogs na 'bru dkar gyi tshom bu dbus su gcig
/mdun ngos de las chung gcig
/mtha' skor du nyer lnga bkod pa'i dbus kyi stegs bur lnga tshan bdun gyis bkang ba'i bum pa mgul chings dkar po kha rgyan can /
mdun du gtso 'khor nyer bdun gyi lha tsaka bdun /
sngags phreng /
me long /
g.yas g.yon rnams su gsang thod chang dang chos sman sbyar ba /
kha T+wAM ga
/shel rdo bcas bkod /
rgyab ngos su bla ma'i gtor chen rin chen zur brgyad la sogs gang 'grub sku tsaka dar gdugs bcas bkod /
gzhan yang mchod gtor sman raka nyer spyod phyi nang gi mchod pa tshogs kyi 'khor lo sogs ji ltar dgos pa thams cad bkod bsham tshogs par bya'o //
gnyis pa thog mar dbang don sgrub mchod ni /
skyabs sems nas brtsam ste bzlas pa'i bar rtsa ba'i las byang bzhin bdag mdun phyogs gcig tu bsgrubs nas bzlas pa ci nus mthar /
las bum yang rdor sems sam rta mgrin lta bu bskyed la sngags kyi byin gyis brlab /
tshogs phud phul /
skong ba bya /
grub na 'og tu slob ma la bya ba bzhin ting nge 'dzin gsal pos bdag 'jug legs par blang /
bsdu na 'od zer chu rgyun gcig ma tsam mam /
spyi 'gro rig pa'i me tog dor la gnang ba zhu'o //
de nas slob ma rnams khrus nas dbyung /
bgegs la gtor ma byin te bka' bsgo mtshams bcad srung ba'i 'khor lo bsgom /
sems bskyed gsal gdab /
chos bshad ci rigs pa dang /
bye brag tu /
de'ang sangs rgyas kyi bstan pa'i chos tshul mtha' dag gi snying po mchog rab phul du gyur pa ni gsang sngags rdo rje theg pa dang /
de las kyang nang pa dbang sgyur thabs kyi theg pa gsum po yin la /
de nyid kyang zab mo bla ma'i lam kho na la ltos pas spyir rdo rje slob dpon ni /
rigs dang dkyil 'khor kun gyi khyab bdag tu grub pas rdo rje theg pa la rnal 'byor du byed pa rnams kyis bla ma'i rim pa kho na rtsa bar bzung dgos shing /
khyad par ma hA gu ru pad+ma 'byung gnas ni rdzogs pa'i sangs rgyas nyid slob dpon chen po'i rnam par rol pas snyigs dus kyi mi dang mi min gdul dka'i gdug pa can thams cad rnam par grol ba'i phrin las kyi stobs 'chang ba yin pas /
phyogs dus kyi rtsa gsum rgyal ba ma lus pa 'dus pa'i ngo bor grub pa'i phyir thams cad las kyang byin rlabs kyi stobs che zhing dngos grub kyi rtsal myur ba ste /
de nyid sgrub pa'i thabs kyi rim pa'ang zab rgyas rgya mtsho lta bu bzhugs pa las /
skabs su babs pa 'di ni /
bla ma dgongs pa 'dus pa'i lung bstan bka' rgya ma las /
chos kyi spyan can drug dang pad+ma'i ljags ldan drug rim par byon par lung bstan pa'i snga ma rnams tA'i si tu chos kyi rgyal mtshan nas chos kyi 'byung gnas kyi bar rim par yongs grags byon zin pa'i pad+ma drug gi thog ma pad+ma dbang chen zhes gangs can gyi ljongs na yongs su grags pa dang /
mi 'gyur rdo rje'i gter lung du pad+ma badzra zhes pa'i mtshan du bstan cing /
rol rdor lung byang las /
yid lhung phyogs nas nyi ma'i ming can 'byung :
zhes dang /
o rgyan mchog gyur gling pa'i gal byang du /
gu ru rin po che'i gsung gi sprul par bstan cing mthong thos dran reg grol ba sogs che ba'i yon tan rgya cher bsngags pa don dang ldan pa'i sa bcu'i dbang phyug chen po /
tA'i si tu'i mtshan can rim par byon pa las skyes rabs kyi phreng ba dgu par gyur pa rdo rje 'chang dngos pad+ma nyin byed dbang po'i zhal snga nas dgongs gter bstan bcos gyi tshul du bstsal pa'i o rgyan rje 'bangs nyer lnga'i sgrub thabs zab mo dang 'brel ba'i smin byed bsgrub pa la sogs kyis mtshams sbyar nas maN+Dal 'bul du gzhug
/gsol ba gdab pa la dmigs pa 'di bzhin du mdzod /
rang re rnams kyi gnas 'di ni tha mal pa ma yin pa dag pa'i zhing khams 'og min pad+ma 'od kyi gzhal yas khang chen po dang /
slob dpon sangs rgyas kun 'dus kyi spyi dpal ma hA gu ru pad+ma 'od 'bar dngos su gsal ba la mi phyed dad pa'i gdung shugs chen pos gsol ba 'debs pa 'di yi rjes zlos mdzod /
e ma hoH
dkon mchog spyi 'dus bla ma ni //
rigs rnams kun bdag che ba'i mchog
/dpa' bo chen pos rjes su bzung //
dbang gi smin grol dngos grub stsol //
lan gsum /
de ltar gsol ba la snod du rig ste gnang ba sbyin zhing dam tshig bsgrag pa yin pas gsan 'tshal /
rdo rje spyi bor bzhag
/de ltar yin na he ru ka'i //
dal du su zhugs smin par bya'o //
bla med yang gsang byin rlabs 'di //
gnas khang 'di yi phyi rol du //
dam med pa la smra mi rung //
de phyir snying nas bro bor cig
/ji skad bsgos pa las 'da' bar mi bya snyam pas rdo rje'i bro bor ba 'di'i rjes zlos /
rdo rje snying gar reg la /
badzra rak+Sha si hU~M sa ma ya i daM na ra kanaH
zhes brjod /
khyed rang rnams kyi mdun gyi bla ma dang dkyil 'khor gyi gtso bo gu ru pad+ma 'od 'bar dbyer med pa la 'khor brgyud pa'i bla ma yi dam zhi khro sangs rgyas byang sems dpa' bo mkha' 'gro chos skyong srung ma'i tshogs dang bcas pa mngon sum du bzhugs pa la skyabs su 'gro zhing /
nam mkha'i mtha' klas pa'i sems can thams cad 'khor ba sdug bsngal gyi rgya mtsho las bsgral te sangs rgyas kyi sa la 'god par bya /
de'i ched du yang zab bla ma'i dkyil 'khor du 'jug cing bsgrub par bya snyam pas 'di'i rjes zlos /
las byang ltar ram spyi 'gre zhig byas kyang chog
/de nas dbang gi gzhi bsgrub pa'i phyir ye shes pa dbab pa yin pas gzhan du ma yengs par dmigs pa 'di bzhin du mdzod /
las chus bsang /
shUn+ya tAs sbyang /
bdag gzhan dngos 'dzin gyi rtog pa tha dag stong pa de las skad cig gis pad+ma 'dab ma stong dang ldan pa'i lte bar nyi zla'i gdan la khyed rang rnams kyi rang sems rig pa'i ngo bo hrIHyig dkar po /
de las 'od zer 'phros /
don gnyis byas /
tshur 'dus te yongs su gyur pa las khyed rang rnams skad cig gis ma hA gu ru pad+ma 'od 'bar dkar gsal gzhon mdzes ye shes lnga'i 'od mdangs 'phro ba /
dbu la pad zhwa dang sku la gsang gos phod ka chos gos ber phyam rnams brtsegs mar gsol ba /
phyag g.yas pas rdo rje thugs kar bsnams shing g.yon mnyam gzhag gi steng du thod pa tshe bum dang bcas pa /
gru mo g.yon na kha T+wAM ga brten cing zhabs gnyis rdo rje'i skyil mo krung gis bzhugs pa /
snang srid 'ja' zer 'od phur 'khrigs pa'i klong na gsal ba'i spyi bor oM dkar po /
mgrin par AHdmar po /
thugs kar hU~M sngon pos mtshan pa /
slob dpon dang gu ru pad+ma 'byung gnas dbyer ma mchis pa'i thugs ka'i 'od zer gyis nam mkha'i khams khengs /
dus gsum gyi bla ma yi dam sangs rgyas byang sems ma lus shing lus pa med par spyan drangs /
de thams cad gu ru pad+ma'i sku phyag rgya /
gsung sngags phreng /
thugs phyag mtshan 'od zer dang bcas pa'i rnam par steng 'og bar gsum them me nem mer til gyi gong bu ltar gang zhing nyi zer gyi rdul 'khrigs pa ltar byon nas khyed rang rnams la sib sib thim pa'i mos 'dun drag po mdzod cig
/spos dang rol mo dbyangs bcas /
sngon bskal ma byin 'beb sh+lo ka'i sham can dang /
thod phreng rtsal gyi dzapa? sngags la /
A be sha ya a AH
zhes btags pa ye shes phebs pa'i rtags ma byung bar bskyar nas 'beb /
ye shes pa'i byin rlabs kyi rgyun byang chub ma thob kyi bar du brtan par gyur cig
/tiSh+Tha badzra gyis rdo rje spyi bor rgya gram du bzhag nas brtan par bya'o //
de nas dbang dngos gzhi zhu bar skabs phyed pa'i phyir du maN+Dal 'bul du gzhug la /
dngos gzhi bum gsang sher ye tshig dbang rnams rim par bskur ba'i thog mar bum pa'i dbang la dngos dang rjes 'brel gnyis las dang po bum dbang dngos la 'dun pa 'di bzhin du mdzod /
de yang skur mkhan gyi bla ma ni pad+ma 'byung gnas sprul pa'i sku'i bdag nyid /
bskur ba'i gnas ni khyed rang rnams kyi spyi bor /
ji ltar skur ba'i tshul ni bla ma'i smin mtshams kyi oM dkar po las 'od zer dkar po skar mda' chad pa ltar 'phros khyed rang gi dpral bar thim pas lus snang stong pad+ma 'byung gnas kyi sku dang dbyer med du gyur par mos pa byed pa rtsa ba dang /
de mtshon byed du rdzas kyi rnam pa bum pa 'di yang phyi bum pa mtshan nyid kun tshang /
nang dkon mchog rtsa gsum kun 'dus gu ru rgyal ba'i dkyil 'khor yongs su rdzogs pa ye shes kyi bdud rtsi'i rang bzhin du gyur pas khyed rang rnams kyi dri ma 'khrud cing dbang bskur thob pa'i 'dun pa mdzod cig
/ces brda sprad la bum pa thogs te /
hrIH
dkon mchog spyi 'dus rigs kyi bdag
/dus gsum sangs rgyas thams cad kyi //
sku gsung thugs mchog rin po che //
byin rlabs klong yangs rang bzhin 'bar //
oM AHhU~M/
sku yi smin mtshams oM dkar las //
'od zer skar mda' chad pa ltar //
skal ldan bu la gnyis med thim //
bum dbang thob nas snang stong bsgom //
pad+ma 'byung gnas sku yi dbang thob shog
/oM AHhU~M badzra gu ru pad+ma sid+d+hi hU~MH
kA ya a b+hi Shiny+tsa oM/
zhes bum pas dbang bskur /
bum chu sbyin no //
des phyi phan pa'i dbang gi ngo bo grub nas gnyis pa nang nus pa 'jug pa sku gsung thugs kyi dbang bskur ba yin pas rim par dmigs pa 'di ltar du mdzod cig
/bla ma pad+ma 'od 'bar rig 'dzin grub thob 'khor dang bcas pa'i sku las ye shes kyi sku gnyis pa re 'phros /
khyed rang rnams kyi spyi bo la sogs pa'i gnas lngar thim pas sku gsung  thugs yon tan phrin las mi zad pa rgyan gyi 'khor lo dang dbyer med du byin gyis brlabs par mos shig
/sku tsaka rnams spyi bo la sogs pa'i gnas rnams su bzhag la /
hrIH
snang ba mtha' yas 'od gsal chos kyi dbyings //
thugs rje'i rang snang spyan ras gzigs su shar //
gang 'dul sprul pa'i skur bzhengs bla ma rje //
bde chen rgyal po pad+ma 'od 'bar rtsal //
sku gcig mtshan brgyad rnam 'gyur du mar ston //
snang ba'i cha la zhi khro'i dkyil 'khor rdzogs //
mkha' 'gro dam can ye shes rtsal las 'phro //
thogs med las mdzad tshe yi dngos grub ster //
byin rlabs gzi brjid brtan g.yo kun la khyab //
dkon mchog spyi 'dus ma hA gu ru'i dbang //
skal ldan bu yi lus ngag yid la skur //
mi phyed rdo rje gsum gyi rtsal rdzogs shog
/oM AHhU~M badzra gu ru pad+ma sid+d+hi hU~M kA ya wA ka tsit+ta a b+hi Shiny+tsa hU~M/
hrIH
bde gshegs kun 'dus pad+ma 'od 'bar gyi //
dwangs ma ye shes 'od lnga'i cho 'phrul las //
rje 'bangs rig 'dzin mkha' 'gro'i tshogs su shar //
kun gyi spyi rje mkhyen brtse nus pa'i gzugs //
rigs gsum 'dus pa dpal chen he ru ka
/chos rgyal tshangs pa lha yi me tog rtsal //
rdo rje ye shes chen po'i byin rlabs kyis //
sgo gsum sku gsung thugs su smin par mdzod //
sngags gong ltar brjod /
hrIH
rigs brgya'i khyab bdag pad+ma 'od 'bar gyi //
chos dbyings ye shes sku yi rang rtsal las //
'gro ba'i gti mug sbyong mdzad grub chen lnga //
sangs rgyas ye shes nyi zla gdan du bting //
ska ba dpal brtsegs gzhan sems sa ler mkhyen //
rgyal ba'i blo gros ro langs gser du bsgyur //
dpal gyi seng+ge dregs pa pho nyar 'gyed //
dran pa nam mkha' byang nas g.yag rgod 'gugs //
rig 'dzin rtsal 'chang rnam lngas dbang bskur bas //
lus kyi sgrib byang rtsa khams lha ru gsal //
'gyur med sku lnga'i dbang mchog thob par shog
/oM AHhU~M badzra gu ru pad+ma sid+d+hi hU~M kA ya a b+hi Shiny+tsa hU~M/
hrIH
rigs brgya'i khyab bdag pad+ma 'od 'bar gyi //
sor rtog ye shes gsung gi rig rtsal las //
'gro ba'i 'dod chags sbyong mdzad grub chen lnga //
rgyal ba mchog dbyangs rta zhal spyi bor thon //
bai ro tsa na ye shes spyan dang ldan //
ldan ma rtse mang mi brjed gzungs rnams thob //
shud bu dpal seng chu bo gyen du ldog
/g.yu sgra snying pos gser gyi rdo rjer sprul //
rig 'dzin rtsal 'chang rnam lngas dbang bskur bas //
ngag gi sgrib byang srog rtsol sngags su dag
/'gag med gsung gi dbang mchog thob par shog
/sngags mthar /
wA ka a b+hi Shiny+tsa hU~M/
rigs brgya'i khyab bdag pad+ma 'od 'bar gyi //
me long ye shes thugs kyi rang rtsal las //
'gro ba'i zhe sdang sbyong mdzad grub chen lnga //
nam mkha'i snying po nyi ma'i zer la gshegs //
rma thog rin chen pha wang zan ltar gsol //
rgyal ba byang chub nam mkhar skyil krung bzhugs //
lang gro dkon mchog thog chen mda' ltar 'phen //
dpal gyi dbang phyug phur bus gdengs tshad bsgral //
rig 'dzin rtsal 'chang rnam lngas dbang bskur bas //
yid kyi sgrib byang thig le bde bar smin //
'khrul med thugs kyi dbang mchog thob par shog
/sngags mthar /
tsit+ta a b+hi Shiny+tsa hU~M/
hrIH
rigs brgya'i khyab bdag pad+ma 'od 'bar gyi //
mnyam nyid ye shes yon tan rang rtsal las //
'gro ba'i nga rgyal sbyong mdzad grub chen lnga //
gnyags chen dz+nyA na brag las bdud rtsi 'byin //
sna nam ye shes mkha' la bya ltar lding /
khye'u chung lo tsAs nam mkha'i bya phyag 'dzin //
dpal gyi ye shes ma mo bran du khol //
'o bran dbang phyug chu la nya ltar 'phyo //
rig 'dzin rtsal 'chang rnam lngas dbang bskur bas //
snyoms 'jug sgrib byang dbyings rig tshad la phebs //
rtsol med yon tan dbang mchog thob par shog
/sngags mthar /
gu Na a b+hi Shiny+tsa hU~M/
hrIH
rigs brgya'i khyab bdag pad+ma 'od 'bar gyi //
bya grub ye shes phrin las rang rtsal las //
'gro ba'i phrag dog sbyong mdzad grub chen lnga //
ye shes mtsho rgyal bsad pa'i mi ro bslangs //
ye shes dbyangs chen mkha' spyod gnas rnams bgrod //
rdo rje bdud 'joms bar snang rlung ltar rgyu //
sog po lha dpal gcan gzan gnya' nas 'dzin //
dpal gyi rdo rje ri brag thogs med rgyug
/rig 'dzin rtsal 'chang rnam lngas dbang bskur bas //
bya byed sgrib dag ye shes rang rtsal rdzogs //
thogs med phrin las dbang mchog thob par shog
/sngags mthar /
karma a b+hi Shiny+tsa hU~M/
des lus lha bsgom pa la dbang ba yin pas deng phyin chad snang ba thams cad bla ma sku'i dkyil 'khor du shes pas rang gsal lhun grub kyi bskyed rim dang ma bral bar gyis shig
/bla ma pad+ma 'od 'bar gyi thugs kar zla steng hrIHyig sngags phreng gis bskor ba las sngags phreng gnyis pa 'od zer dang bcas pa 'phros /
zhal nas thon te khyed rang rnams kyi zhal du zhugs /
snying gar zla steng hrIHyig gi mthar 'khod pa las 'od zer spro bsdus don gnyis sgrub par mos la 'di'i rjes zlos /
badzra gu ru lan gsum /
phreng ba mgrin par bzhag pas de nyid brtan par byas par mos shig
/AH
gsung rab yan lag bcu gnyis 'dus pa'i bcud //
snying po sngags kyis ngag la byin brlabs pas //
g.yo rtsol rlung gi 'gro 'ong dbu mar thim //
grags pa chos nyid rang sgrar rtogs par shog
/sngags mthar /
man+t+ra gu h+ya a b+hi Shiny+tsa hU~M/
des sngags bzla ba la dbang ba yin pas deng phyin chad sgra grags thams cad bla ma gsung gi dkyil 'khor du shes pas rang byung rtsol med rdo rje'i bzlas pa dang ma bral bar gyis shig
/lha sngags kyis mtshon pa'i 'khor 'das kyi chos thams cad snang la rang bzhin med pa rang sems rig pa'i rtsal mdangs /
sems kyi ngo bo stong pa chos sku
/rang bzhin gsal ba longs sku //
zung 'jug rol rtsal ma 'gag pa sprul pa'i skur ngo shes par gyis shig
/me long snying gar bzhag la /
hrIH
sems kyi chos nyid 'od gsal rdzogs pa che //
ngo bo ka nas dag pa chos kyi sku
/rang bzhin ngang gis gsal ba longs spyod rdzogs //
thugs rje'i rang rtsal sprul skur rtogs par gyis //
a a a /
des sems ting nge 'dzin bsgom pa la dbang ba yin pas deng phyin chad rtog tshogs thams cad bla ma thugs kyi dkyil 'khor du shes pas rang bzhin gnas lugs ngang bzhag gi sgom pa dang ma bral bar gyis shig
/de ltar bum pa'i dbang thob /
lus kyi sgrib pa dag
/sa brgyad pa mi g.yo ba non /
'bras bu sprul pa'i sku thob pa'i skal pa can du gyur /
lam dus su bskyed rim ma hA yo ga'i rnal 'byor bsgom pa la dbang ba yin no //
zhes rtogs pa bskyed /
gnyis pa gsang ba'i dbang la /
skur ba po bla ma ni pad+ma 'byung gnas longs spyod rdzogs skur shes pas /
bskur ba'i gnas khyed rang rnams kyi mgrin pa /
ji ltar skur ba'i tshul ni /
gu ru'i ljags steng gi AHdmar po las 'od zer dmar po mar me'i rtse mo lta bu byung /
khyod rang gi mgrin par thim pas ngag grags stong gu ru pad+ma'i gsung dang dbyer med du gyur pa'i mos pa byed pa rtsa ba dang /
mtshon byed du rdzas kyi rnam pa thod pa'i bdud rtsi 'di yang bla ma dkyil 'khor gyi gtso bo pad+ma 'byung gnas kyi kha T+wAM ga yang yum ye shes mkha' 'gro mar gyur pa dang snyoms par zhugs pa'i bde ba'i sgra dang 'od zer gyis rgyal ba sras dang bcas pa spyan drangs /
zhal du zhugs sku'i rtsa gnas rnams brgyud /
rjes su chags pa'i mes zhu dkar dmar byang sems bdud rtsi'i rang bzhin du mkha' gsang las babs /
thod pa'i bdud rtsi dang ro gcig pa oM AHhU~M gis byin brlabs pa de lce thog tu myong bas dbang bskur thob pa'i 'dun pa mdzod cig
/byas la thod pa'i bdud rtsi thogs te /
hrIH
dkon mchog spyi 'dus rigs kyi bdag
/dus gsum sangs rgyas thams cad kyi //
sku gsung thugs mchog rin po che //
byin rlabs klong yangs rang bzhin 'bar //
oM AHhU~M/
gsung gi ljags steng AHdmar las //
'od zer mar me'i rtse mo ltar //
skal ldan lce la gnyis med thim //
gsang dbang thob nas ngag rlung bsgom //
pad+ma 'byung gnas gsung gi dbang thob shog
/oM AHhU~M badzra gu ru pad+ma sid+d+hi hU~MH
wA ka a b+hi Shiny+tsa AH
zhes bdud rtsi byin pa myang /
de ltar gsang ba'i dbang thob /
ngag gi sgrib pa dag
/sa dgu pa legs pa'i blo gros non /
'bras bu longs sku thob pa'i skal pa can du gyur /
lam dus su rdzogs rim a nu yo ga ste rang byin gyis brlab pa bsgom pa la dbang ba yin no //
zhes rtogs pa bskyed /
gsum pa shes rab ye shes kyi dbang la /
skur ba po bla ma pad+ma 'byung gnas chos sku spros bral gyi bdag nyid can du nges pa /
bskur ba'i gnas khyed rang rnams kyi snying ga
/ji ltar skur ba'i tshul ni /
gu ru'i thugs ka'i hU~M yig sngon po las 'od zer sngon po spos reng du ba lta bu byung /
khyed rang gi snying gar thim pas yid gsal stong pad+ma 'byung gnas kyi thugs dang dbyer med du gyur pa'i mos pa byed pa rtsa ba dang /
mtshon byed kha T+wAM ga 'di yang ye shes kyi mkha' 'gro mar shes nas 'dod chags chen po bzhi yongs su bskyed de /
yas brtan dang mas brtan gyi dga' ba bzhi nyams su blang bar byed pa'i dbang bskur thob pa'i mos pa mdzod cig
/ces brda sprad nas kha T+wAM ga thogs la /
hrIH
dkon mchog spyi 'dus rigs kyi bdag
/dus gsum sangs rgyas thams cad kyi //
sku gsung thugs mchog rin po che //
byin rlabs klong yangs rang bzhin 'bar //
oM AHhU~M/
thugs ka'i hU~M sngon 'od 'bar las //
'od zer spos reng du ba ltar //
skal ldan sems la gnyis med thim //
sher ye'i dbang thob gsal stong bsgom //
pad+ma 'byung gnas thugs kyi dbang thob shog
/oM AHhU~M badzra gu ru pad+ma sid+d+hi hU~MH
tsit+ta a b+hi Shiny+tsa hU~M/
zhes kha T+wAM ga snying dkar nag mtshams su bzhag
/de ltar shes rab ye shes kyi dbang thob /
yid kyi sgrib pa dag
/sa bcu pa chos kyi sprin non /
'bras bu chos kyi sku thob pa'i skal pa can du gyur /
lam dus su a ti yo ga ste byang chub sems kyi dkyil 'khor bsgom pa la dbang ba yin no //
zhes rtogs pa bskyed /
bzhi pa tshig tsam gyis dpe don sbyar ba'i ngo sprod pa la /
dbang skur ba po bla ma pad+ma 'byung gnas sku gsum dbyer med ngo bo nyid sku'i bdag nyid can /
bskur ba'i gnas ni khyed rang rnams kyi lte ba sogs gnas lnga /
ji ltar skur ba'i tshul ni gu ru'i lte ba la sogs gnas lnga nas 'od zer chu la 'ja' tshon shar ba lta bu byung /
khyed rang gi gnas de dag tu thim pas sku gsung thugs yon tan phrin las yongs rdzogs kyi dbang thob par mos pa rtsa ba dang /
mtshon byed rdzas kyi rnam pa shel rdo 'di yi brda la brten nas ngo sprad pas brda don thabs shes zung 'jug gnyis med ye shes tshig las 'das pa chos kyi sku ru ngo shes par byed pa dbang bzhi rtsal rdzogs su thob par byas byung snyam pa'i mos 'dun mdzod cig
/ces brda sprad la shel rdo thogs te /
hrIH
dkon mchog sku gsung thugs yon tan //
phrin las 'dus pa'i 'od zer ni //
nam mkha' chu la 'ja' shar ltar //
skal ldan gnas lngar gnyis med thim //
dbang bzhi ye shes rdzogs chen bsgom //
pad+ma 'byung gnas rang bzhin dbang thob shog
/oM AHhU~M badzra gu ru pad+ma sid+d+hi hU~MH
sarba d+harma a b+hi Shiny+tsa hoH
de ltar dbang bskur pas sgo gsum gyi sgrib pa dag
/thob bya bcu gcig kun tu 'od kyi sa dang /
'bras bu ngo bo nyid sku thob pa'i skal pa can du byas /
lam dus su a ti yang gsang rdo rje snying po rdzogs chen bya rtsol bral ba'i don ka dag lhun grub kyi ye shes bsgom pa la dbang ba yin no //
zhes rtogs pa bskyed /
de ltar phan nus zab mo'i dbang bzhi'i rim pas dbang bskur grub nas mtha' rten yongs rdzogs gtor ma'i dbang bskur ba yin pas 'dun pa 'di ltar du mdzod /
gtor snod rang snang ye shes 'ja' zer 'od phung 'khrigs pa'i gzhal med khang du /
gtor ma dkon mchog rtsa gsum spyi 'dus gu ru pad+ma 'od 'bar la grub thob rje 'bangs nyer lnga /
gzhan yang rtsa gsum rgyal ba rgya mtshos bskor te bzhugs pa rnams kyi gnas gsum las byin rlabs 'od zer bdud rtsi'i rgyun bar ma chad par byon /
khyed rang rnams kyi gnas gsum du thim pas /
rtog sgrib bag chags ma lus pa sang gis dag
/rdo rje bzhi'i byin rlabs rgyud la zhugs /
dbang bzhi'i ye shes rtsal rdzogs su thob par gyur pa'i mos pa mdzod cig
/oM AHhU~M hrIH
'gro ba 'dren mdzad o rgyan thod phreng rtsal //
o rgyan yul byon 'gro kun lam sna drangs //
rgya gar yul byon thos bsam sgron me sbar //
bod kyi yul byon gdug pa ma lus btul //
sku tshab lung bstan gsung tshab gter du sbas //
thugs kyi dgongs pa dad ldan kun la 'beb //
smin grol dbang dang gdams pa ma lus kun //
skal ldan bu mchog 'di la bstsal du gsol //
oM AHhU~M gu ru de ba DA ki nI ba liM ta a b+hi Shiny+tsa oM AHhU~M hrIHhA/
gtor ma'i lha 'od du zhu nas khyed rang rnams la thim pas rtsa gsum rgyal ba rgya mtsho'i tshogs dang dbyer med par gyur /
gtor ma bdud rtsi'i bcud du 'khyil ba longs spyod pas dngos grub rnam pa gnyis bde blag tu thob par mos shig
/ces dang thod phreng rtsal gyi dzapa? dbyangs byas la gtor ma'i cha shas dang bdud rtsi sbyin /
me tog 'thor la shis brjod dang rol mo bya /
dam tshig bsgrag bzung /
gtang rag maN+Dal sogs dbang rjes spyi ltar byas pas 'grub la /
slob dpon gyis tshogs la rol zhing lhag chog nas shis brjod kyi bar yang las byang nyid dang bla sgrub spyi'i rig pas rtogs par bya'o //
mi phyed rdo rje bzhi yi ye shes byin //
bdag rgyud la zhugs des kyang skye dgu rnams //
smin grol phrin las snang ba'i mu khyud ni //
nyi zla'i dkyil 'khor bzhin du khyab gdal shog
/ces pa 'di ni gnyags lo chen po'i rnam rol mkhan chen bla ma zla ba bzang po'i zhal snga nas gsung bskul gnang yang dus ring 'das pa /
rin po che gter gyi mdzod du dbyig gi mchog rnams rtsol bas sdud pa'i skabs su /
rje de nyid kyis thun mong min par rjes su bzung ba'i rig pa 'dzin pa 'chi med bstan gnyis g.yung drung gling pas rdzong shod bde gshegs 'dus pa'i pho brang chen por bsdebs pa dge legs 'phel //

//
