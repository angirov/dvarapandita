na mo gu ru ya mA ri /
thugs sgrub bar chad kun sel gyi 'jam dpal drag po'i las tshogs 'chi bslu bgyid pa la bka' gtad ma thob na 'khu ldog che zhing rang srog la gzan par gsung pas /
de pha rol rgol 'joms kyi gtor dbang mthar sbrel ba yin la /
de'i bsham bkod byas pa'i mdun stegs dma' bar lcags snod du 'bru nag gi phye la gtor ma zur gsum srin zhal phyung pa /
de'i g.yas g.yon mdun gsum de las chung ba'i dmar gtor gsum /
de rgyab 'chi bdag bcu gnyis /
de rgyab phyogs skyong bcu rnams la dmar gtor snga ma rnams las chung bas bskor /
'dzom na sku tsaka btsug
/dar gdugs mthing nag dang sha khrag gis brgyan la bzhag
/khro bo'i dbang grub pa'i rjes su /
de nas dpal chen po ya mAn+ta ka'i bka' sdod srid pa gsum la dbang sgyur ba 'chi bdag las kyi gshin rje'i bka' gtad gnyan po bgyi ba la /
khyed rang dpal chen po 'jigs byed khrag 'thung gshin rje'i gshed pha rol rgol 'joms kyi gsal snang dang nga rgyal brtan po la rtse gcig tu gnas pa'i ngang nas dmigs pa 'di rnams mdzod cig
/mdun du thod pa lcags kyi grong khyer chen por gsal ba'i sogs 'chi bslu'i gzhung ltar bskyed chog
/spyan 'dren bzhugs gsol gyi bar du btang /
gtor ma slob dpon gyi mdun du bzhag la /
slob dpon nyid 'jam dpal gshin rje'i gshed po dngos su gsal ba dang /
nam mkhar rig 'dzin brgyud pa'i tshogs sprin gtibs pa ltar bzhugs pa rnams kyis bka' bsgos shing dam la bzhag ste /
khyed rang 'jam dpal drag tu khros pa'i bran dang 'bangs su gtad par mos shig
/rdo rje gdengs shing bdud rtsis bran la /
hU~M:
bcom ldan 'jam dpal gshin rje'i gshed :
sogs nas /
sma ra rak+Shan+tu :'i bar dam bzhag lan gsum brjod /
gtor ma slob ma'i lag tu gtad la /
hU~M:
srid gsum kun gyi srog gi bdag :
ya ma rA dza 'khor dang bcas :
slob ma 'jam dpal he ru ka'i :
'bangs dang bran du bdag gtad na :
ya mAn+ta ka'i bka' ma bcag :
rig 'dzin brgyud pa'i dam ma dral :
mi 'bral srung zhing bskyang ba dang :
bcol ba'i las kun sgrub par gyis :
oM ya ma rA dza sa ma ya hU~M phaT:
ces dang /
khyed rang 'jam dpal he ru kar gsal ba'i thugs srog yaHmthing nag las byung ba'i 'od zer gyis las gshin gtso 'khor rnams gzir bas mi 'da' ba'i dam tshig la gnas par mos la sngags 'di'i rjes zlos mdzod /
gong gi sngags lan gsum zlos su gzhug
/gtor ma la bdud rtsi blugs pa'i zham chu slob ma la sbyin /
slob mas kyang gtor ma la nang mchod gtor /
deng phyin chad dam tshig gcig tu bsres pa yin pas chos skyong gi dam tshig spyi la gnas pa dang /
khyad par 'di nyid srung ma'i dbang por bzung nas mchod bstod la brtson par bya dgos so //
zhes gdams la gtor ma rang gnas su bkod /
mchod gtor rnams kha gsos la 'chi bslu'i gzhung ltar mchod pa dang bstod pa phrin bcol tshang bar byas la gshegs su gsol /
gtor ma gtsang sar bskyal /
bla ma drag po'i dbang dang las byang gi rjes rim rnams bya'o //
zhes pa'ang lugs 'di'i 'chi bslu'i cha lag med du mi rung bas gud du bkol ba po pad+ma gar dbang rtsal te /
dam tshig thub nges kyi slob ma re re tsam las khyab bdal du spel na rang la ldog pas srog bzhin btsa' bar gsungs pa ltar cis kyang bya dgos so //
dge legs 'phel //
mang+ga laM///
/
