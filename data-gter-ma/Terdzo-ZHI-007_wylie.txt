gnod sbyin rdo rje bdud 'dul gyi gtor chog
/na mo badzra d+hA ra ya /
gnod sbyin chen po rdo rje bdud 'dul gyi mchod gtor tshul bzhin du bshams la /
bsang sbyang gis byin gyis brlab pa sngon du byas nas /
mdun gyi nam mkhar pad+ma dang nyi ma'i gdan la k+Sha yig las byung ba'i gnod sbyin chen po rdo rje bdud 'dul sku mdog mthing nag zhal gcig phyag gnyis pa /
phyag g.yas dgos 'dod stsol ba'i nor bu rin po che dang /
g.yon bdud rtsis gang ba'i bum pa bsnams pa /
brjid bag dang bcas pa'i sku la dar nag gi ber chen gsol zhing rin po che'i rgyan sna tshogs kyis brgyan pa /
sgeg cing dpa' ba'i nyams kyis srin po pho mo'i gdan la rgyal po chen po'i rol pas gnas pa'i g.yon na yum gnod sbyin kun 'grub mas 'dud pa /
de nyid kyi shar du dzam la dkar po /
lhor mgon po nag po /
nub tu 'brog gnas mched lnga /
byang du rnam thos sras sogs mdzes shing brjid chags pa'i 'khor grangs med pas bskor ba /
de'i spyi bor oM/
mgrin par AH
thugs kar hU~M/
hU~M las 'od zer 'phros pas lcang lo can gyi pho brang nas gnod sbyin chen po 'khor dang bcas pa spyan drangs par bsam la /
rol mo dbyangs dang bcas pas /
hU~M/
ri rgyal lhun po'i pha rol na //
gnya' shing 'dzin gyi tshur rol na //
rin chen mdzes pa'i gzhal yas khang //
bai DUr sngon po'i khri steng na //
gnod sbyin sde dpon mthu bo che //
btsun mo blon por bcas pa rnams //
sngon gyi zhal bzhes dam bcas ltar //
'dir gshegs mthun pa'i gdan la bzhugs //
e h+ye hi ma hA yak+Sha rat+na tsit+ta dzaHhU~M baM hoH
zhes pas spyan drangs /
oM badzra rat+na tsit+ta mA le hU~M gis cod pan gyi dbang bskur /
rdo rje 'chang gi spyan snga ru //
bstan pa bsrung bar zhal bzhes pa'i //
bdud 'dul mthu chen gter gyi bdag
/'khor dang bcas la phyag 'tshal lo //
oM badzra dun+ti swA hA a ti pU ho /
pra tIts+tsha hoH
zhes phyag bya /
hU~M/
mgon po 'khor dang bcas pa la //
spos dang mar me me tog phreng //
tshim pa'i zhal zas snyan pa'i sgra //
gzugs sgra dri ro reg bya sogs //
'bul gyis bzhes nas dngos grub stsol //
oM ma hA yak+Sha sa pa ri wA ra puSh+pe nas shab+da'i bar dang a mr-ita pU dza khA hi /
rak+ta pU dza khA hi /
oM badzra rat+na tsit+ta rA ga rA ge hU~M phaT swA hA sa pa ri wA ra gu h+ya ba liM ta khA hi /
zhes pas gtor ma 'bul /
bstod pa ni /
hU~M/
mgon po rdo rje bdud 'dul ni //
thugs rje'i stobs kyis gdug pa 'dul //
gzhon nu dpa' bo khros pa'i sku /
khro bo'i rgyal la phyag 'tshal bstod //
mgon po g.yul las rnam rgyal te //
mgon po rin chen brtsegs par bzhugs //
phyag na rin chen thod khrag bsnams //
mgon po khyod la phyag 'tshal lo //
mgon po'i rgyal po dbu mtha' yas //
spyan gsum pa la mche ba gtsigs //
hU~M dang phaT kyi 'jigs drag pos //
ma rungs 'dul khyod la phyag 'tshal //
phyag na mtshon cha sna tshogs bsnams //
sbrul dang thod pa'i phreng bas brgyan //
dar nag ral ga sku la gsol //
rdo rje bdud 'dul khyod la bstod //
'khor ni gnod sbyin stong sdes bskor //
mdog nag bskal pa'i me ltar 'bar //
rngams pa'i stobs kyis bgegs 'dul ba'i //
bgegs 'dul khyod la phyag 'tshal bstod //
rig 'dzin sgrub pa'i sku la 'phags //
mthu rtsal mi mnyam mnga' ba las //
srid pa gsum gyi mthar phyin mdzad //
bdud 'dul 'jigs byed khyod la bstod //
hU~M/
dbus kyi gru gsum mthing nag na //
rdo rje nor bu dngos grub can //
klu yi tsha bo zhe brnag can //
bstan pa bsrung ba'i dam tshig can //
dgra bgegs 'dul ba'i mthu stobs can //
'jigs pa'i skur ston khyod la bstod //
sde dpon chen po khyod la bstod //
rin chen gter bdag khyod la bstod //
bstan pa srung mdzad khyod la bstod //
ces bstod cing 'dod don gsol la rjes kyi cho ga rnams gzhan dang thun mong du bya'o //
zhes pa 'di'ang 'gyur med rdo rjes yi ge rnying pa rnams kyi legs cha bsdus te brjod bde ba gtso bor byas nas bris pa'o ///
/
