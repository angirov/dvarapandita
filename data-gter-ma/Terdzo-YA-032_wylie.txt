rig 'dzin klong gsal snying po'i gter byon thugs rje chen po yang gsang bla med kyi dbang bzhi'i mtshams sbyor snying por dril ba ye shes dpal ster zhes bya ba bzhugs so //
bla ma spyan ras gzigs dbang la //
gus pa chen pos phyag bgyis te //
yang gsang bla na med pa yi //
smin byed cho ga khrigs su bsdeb //
de la 'di nyid kyi dkyil 'khor du dbang skur ba thob cing dam tshig dang sdom pa la gnas pa'i slob dpon gyis slob ma rjes su 'dzin par 'dod na /
sbyor ba yo byad kyi gshom dang /
dngos gzhi sgrub cing mchod pa sngon du song nas /
slob ma rnams khrus byas gral la 'khod /
bgegs bskrad srung 'khor lo rgyus ji ltar rigs pa dang mtshams sbyor gyi khyad par /
da lam 'dir skabs su bab pa ni /
rang gter kha byang las /
'di la dbang ba'i rnal 'byor pa :
thugs rje chen po sgyu ma'i mdangs :
rat+na'i mngon snang lho nas 'byung :
o rgyan zab gter don yod kyis :
'gro rnams bde skyid phun tshogs ster :
zhes sogs rdo rje'i lung gis dpang por byas pa bzhin /
'phags mchog phyag na pad+mo'i ye shes sgyu 'phrul drwa ba'i rol gar grub pa'i dbang phyug chen po lang gro lo tsA ba dkon mchog 'byung gnas kyi sprul pa'i rnam rol /
gter chen chos kyi rgyal po rig 'dzin klong gsal snying po'am pad+ma mdo sngags gling pa zhes mtshan nyi zla ltar yongs su grags pa de nyid kyis shar shing sgo gangs kyi ra ba'i gsang ba brag gi them bar nas bar chad med par spyan drangs pa'i /
'phags mchog thugs rje chen po yang gsang bla med kyi dkyil 'khor du dbang bskur ba zab mo 'bul ba'i skabs su bab pa yin /
de la'ang slob dpon gyi bya ba dang /
slob ma'i bya ba gnyis su yod pa las /
thog mar bdag nyid kyis bgyi bar 'os pa thams cad sngon du legs par grub zin pa'i dbang du byas nas da khyed rang rnams kyi ngo skal du gyur pa la'ang sbyor dngos rjes gsum las /
sbyor ba'i rim pa maN+Dal 'bul zhing gsol ba 'debs pa sogs sngon du 'gro dgos pas /
thog mar bla ma dang 'phags pa thugs rje chen po tha mi dad pa'i spyan sngar 'jug pa'i chos rnams zhu ba'i yon du dmigs te maN+Dal zhig phul mdzod /
ces brda sbyar la maN+Dal phul /
de ltar maN+Dal phul nas gsol ba gdab pa 'di yi rjes zlos lan gsum mdzod /
bde chen gsang ye rnam rol pa'i :
slob dpon mchog nyid dgongs su gsol :
yang gsang bla med dkyil 'khor du :
'jug pa'i lam bzang bstan du gsol :
slob dpon gyis /
ho :
dus gsum dri ma ci mchis pa :
'phrad chog rang grol mnyam pa nyid :
mngon du gyur pa zab mo'i lam :
yang gsang bla med dal du 'jug :
ces gnang ba byin nas /
rgyud dag par bya ba'i slad du skyabs su 'gro ba dang sems bskyed pa 'di yi rjes zlos lan gsum mdzod /
na mo :
mar gyur 'gro ba ma lus kun :
thugs rje chen por skyabs su mchi :
'gro kun sdug bsngal las sgrol phyir :
thugs rje chen po bsgom par bya :
skabs 'dir spro na sdom gzung gzhung ltar dang /
mig dar me tog sbyin /
dbang gi gzhi rten ye shes dbab pa'i slad du dmigs pa 'di bzhin du mdzod /
oM ma hA shUn+ya tA sogs /
stong pa'i ngang las paM las pad+ma dang a las zla ba ma las nyi ma'i dkyil 'khor gyi steng du khyed rang rnams kyi sems nyid rnam par mi rtog pa'i ye shes kyi ngo bo yi ge hrIHdmar po ring cha tsheg drag dang bcas pa /
de las 'od zer 'phros /
'phags pa mchod /
sems can gyi don byas nas tshur 'dus yongs su gyur pa las 'phags mchog thugs rje chen po yang gsang bla med sku mdog dmar po pad+ma rA ga'i lhun po la nyi ma 'bum gyi 'od zer brdal ba lta bu zhi 'dzum mdzes pa'i mtshan dpe yongs su rdzogs pa phyag g.yas pad+ma'i phreng ba thugs kar 'dren cing /
g.yon mnyam gzhag gi steng na rin po che'i bum pa ye shes kyi bdud rtsis gang ba bsnams pa /
yum gsang ba ye shes ma dang mnyam par sbyor ba /
snang stong zung 'jug chu zla lta bu'i sku la zhi ba'i rgyan chas thams cad yongs su rdzogs par lam gyis gsal ba'i gnas gsum yig 'bru gsum gyis mtshan pa las 'od zer gyi tshogs dpag tu med pa 'phros pas rang bzhin gyi gnas dang /
lho phyogs ri bo gru 'dzin gyi zhing khams nas ye shes pa kha char bu yug 'tshub pa lta bur byon nas khyed rang rnams la sib sib thim pas rgyud byin gyis brlabs pa'i mos pa mdzod /
hrI:
rgyal ba rnams kyi rang bzhin spyan ras gzigs :
bde gshegs kun gyi las byed thugs rje che :
snang mtha' tshad med thugs rje'i skur bzhengs pa :
'phags mchog 'gro ba'i don du gshegs su gsol :
rtsa sngags mthar /
badzra sa ma ya dza dza :
dzaHhU~M baM ho :
zhes pas spyan drang /
ye shes dbab pa de nyid brtan par gyur cig tiSh+Tha badzra zhes brtan par bya /
mig dar bsal zhing me tog 'bul ba dang dkyil 'khor bstan pa bcas sngon du 'gro bas /
de ltar ye shes dbab cing brtan par bya ba sngon du song nas dngos bzhi'i dbang gi slad du maN+Dal zhig phul mdzod /
maN+Dal phul nas gsol ba gdab pa 'di'i rjes zlos mdzod /
bde chen gsang ye rnam rol pa'i :
bka' drin mnyam med slob dpon dgongs :
bdag la yang gsang bla med kyi :
dngos gzhi'i dbang mchog bstsal du gsol :
zhes gsol ba btab pa la brten nas /
mdun gyi dkyil 'khor slob dpon dbang rdzas dang bcas pa 'phags mchog thugs rje chen por gsal bas dbang bzhi rim pa bzhin du stsol byung snyam pa'i mos pa dung dung mdzod cig
/ces brda sbyar la /
thog mar bum dbang ni /
rnam bum btegs la /
hrI:
chos dbyings ye shes dbyer med pa'i :
ye shes bcud kyi bdud rtsi 'dis :
skal ldan lus la dbang bskur bas :
phung po sprul skur rang grol shog :
rtsa sngags dang /
kA ya a b+hi Shiny+tsa A+oM:
gsang dbang b+han+d+ha'i bdud rtsi thogs la /
hrI:
gsang ba ye shes mkha' dang klong :
rang byung ye shes pad+ma'i snod :
chos kyi 'byung gnas legs 'ongs pa'i :
gsang dbang longs skur rang grol shog :
rtsa sngags dang /
wA ka a b+hi Shiny+tsa A:
spro na rjes 'brel du bzlas lung sbyin /
sher dbang rig tsaka thogs la /
hrI:
shes rab dga' ba'i ye shes bcud :
reg tshad rnam par grol ba'i bcud :
bde ba chen po zag med kyis :
rang grol chos sku'i dbang thob shog :
rtsa sngags dang /
tsit+ta a b+hi Shiny+tsa hU~M:
dbang bzhi pa'i slad du shel dang me long thogs la /
hrI:
sems nyid skye ba med pa la :
ma 'gags rang grol yengs med kyi :
rtsol bral blo 'das ka dag gi :
rang grol bde ba chen por spyod :
lus gnad seng ge glang chen drang srong la :
ngag gnad rlung sems dal bar bslab :
yid gnad gzhi 'dzin rig pa lu gu rgyud :
don gyi dbyings las 'da' bar mi bgyid do :
rtsa sngags /
a a phaT a b+hi Shiny+tsa hU~M:
mtha' rten gtor ma thogs la /
hrI:
'phags mchog thugs rje chen po sgrub pa'i rten :
dam rdzas ba liM gtor mas dbang bskur bas :
sku gsung thugs dang yon tan rab rdzogs nas :
phrin las rnam bzhi lhun gyis grub par shog :
rtsa sngags dang /
shAn+tiM puSh+TiM wA shaM mA ra ya a b+hi Shiny+tsa hU~M:
spro na dbang bzhi so so'i dmigs pa'i khyad par dang /
dag pa brjod pa spyi ltar bya zhing bkra shis rdzas rtags rgyal srid sna bdun gyis mnga' gsol /
shis brjod me tog 'thor /
dam tshig bsdus te khas blangs la /
gtang rag gi maN+Dal /
lus longs spyod dbul ba /
dge bsngo rnams spyi ltar bya'o //
dran pas gdung sel 'phags pa mchog
/phyag na pad+mo'i dkyil 'khor du //
byin rlabs dbang gi rim pa 'dis //
'gro kun byang chub myur thob shog
/ces pa'ang gter gzhung rdo rje'i tshig dang /
rje btsun bla ma dam pa rnams kyis mdzad pa'i mtshams sbyor las 'jug bde snying por dril ba'i le'u tshan no //
dge legs 'phel //

//dza ka sprul sku'i gsung ngo //
