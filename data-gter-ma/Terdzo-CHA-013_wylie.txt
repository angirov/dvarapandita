@#//
bla ma bstan gnyis skor gsum gyi zab tig spros med bsnyen pa'i nyams len gsal bar byed pa ye shes me long zhes bya ba bzhugs so //
na mo gu ra be /
dang po'i mgon po pad+ma kun tu 'chang //
sgyu 'phrul rdo rje'i gar rol drin can rje //
dad brgya'i snying gi pad+mor bkod nas 'dir //
zab tig spros med bsnyen tshul mdo tsam dbye /
de'ang rgyal sras lha rje nyid gter ston rkyang pa'i skye ba bcu gsum du bzhes pa'i gnyis pa rgya lo tsA ba rdo rje bzang po'i yang gter rje bla ma rin po cher bka' babs pa /
bla ma'i sgrub thabs bye ba phrag brgya'i phul du gyur pa bla ma bstan gnyis skor gsum gyi snying po zab tig mthong ba rang grol gyi gzhung gi nyams len la spyir bskyed rim chos kyi phyag rgya /
gtum mo dam tshig gi phyag rgya /
gzhan lus las kyi phyag rgya /
don dam ye shes kyi phyag rgya chen po bzhi /
de re re la'ang rnal 'byor gyi rim pa bzhi bzhir dbye ba'i dang pos nyams len gyi gzhi bzung /
gnyis pas lam gyi rkyen sbyar /
gsum pa dang bzhi pas dpe don gyi ye shes bskyed nas 'bras bu mchog la sbyor ba'i go rim can du bzhugs pa las /
'dir dang po chos rgya bskyed pa'i rim pa nyams su len pa la rgyu dang rkyen dang thabs dang mthar phyin pa'i rnal 'byor bzhir bstan pa las /
gang zag dbang gis rgyud smin cing dam tshig tshul bzhin du srung ba'i sgrub pa pos thabs kyi rnal 'byor bsnyen sgrub yan lag bzhi la rim par 'jug dgos pa'i thog mar /
spros med lus dkyil la brten nas ting nge 'dzin la brtan pa thob par byed pa bsnyen pa /
de nas rten dang brten pa'i dkyil 'khor yongs rdzogs bdag mdun dbyer med du bskyed pa nye bsnyen /
spros bcas kyi bkod pa bcas bdag mdun so sor dbye ba'i sgrub pa /
grub rtags byung nas rang don dngos grub blang zhing gzhan don dbang bskur sogs la 'jug pa sgrub pa chen po rnams rim bzhin byas nas mchog dngos sgrub par gsungs pa las /
dang po gal che ba spros med lus dkyil la brten pa'i bsnyen pa nyid yin pas 'di nyid nyams su len pa la /
yar ngo tshes bcu lta bu'i dus bzang la dbu btsugs /
byin chags pa'i dben gnas su sgrub khang phyags dar dang spos chus bran /
'byor na sku brnyan sogs rten bkram pa'i mdun du stegs bu'i steng bla ma'i gtor ma rgyan ldan bza' bca' sna tshogs pa'i g.yas g.yon du sman raka
/mdun du nyer spyod phreng tshar du bsham /
sngon gtor dkar bgegs /
tshogs kyi yo byad sogs nye bar bsdogs /
mtshams kyi spang blang spyi ltar shes par byas la bsnyen pa'i skabs 'dir ha cang dam po mi dgos kyang ting nge 'dzin brtan pa'i ched du rnam g.yeng 'byung ba'i bcad mtshams dam pa legs /
phyi thun nas dbu bzung stan bde ba la 'khod nas tshig bdun dang bla ma sku gsum sogs brgyud pa'i gsol 'debs sngon du 'gro bas dkar phyogs skyong ba la dkar gtor bsngo /
sgrub pa mthar phyin pa'i sdong grogs mdzad pa'i phrin las bcol /
las byang zur phyung ltar skyabs 'gro sems bskyed lan gsum rgyud dang 'dres nges bya /
rang nyid skad cig gis las kyi he ru kar bskyed nas bgegs la gtor ma sbyin /
dkar bgegs gnyis thun dang po de ka la ma gtogs rjes nas mi dgos /
rang byung he ru ka'i nga rgyal gyis bgegs bskrad cing mtshon cha lnga dang me phung khro tshogs kyi srung 'khor brtan por bsgom /
ye shes kyi byin chen dbab la bdag gnas lha sngags ye shes kyi rnam rol dang mchod rdzas 'dod dgu nam mkha' mdzod kyi sprin chen por byin gyis brlabs /
dam tshig gi dkyil 'khor bskyed cing gnas gsum byin brlab /
ye shes kyi 'khor lo spyan drangs nas gnyis med du bstim /
dbang lha rigs lnga spyan drangs pa rnams kyis dbang bskur cing rgyas gdab /
rang las sprul pa'i lha mo grangs med pas phyag 'tshal zhing phyi nyer spyod bzhi dang kun bzang mchod sprin /
nang sgeg mo sogs dang phyag rgya gar mchod /
gsang ba rig ma'i bde ba dang lhag pa ting 'dzin mchod pa /
khyad par rmad byung sman raka gtor ma rnams kyis mchod cing rdo rje'i glus bstod par bsams nas mchod lha rang la bsdu /
'dzab kyi dgongs pa dang ldan pas rtsa ba'i snying po 'bru bcu gnyis pa la thun bzung /
thun mthar kha skong spyi ltar dang mchod bstod 'bul /
dag pa dran cing nga rgyal bzung /
chos srung gtor 'bul rgyas bsdus gang lcogs bya /
tshogs mchod lhag ma'i bar btang /
dngos grub len chog bsnyen pa grol dus bar mi dgos pas nongs bshags dang tshogs mgron brtan bzhugs mthar /
bskyed pa'i lha 'od gsal du bsdu zhing slar zung 'jug gi skur ldang /
bsngo smon shis brjod bcas mthar dbyung /
phyir nyin thor thun nas brtsam 'don bya snga ma ltar la /
thun mthar dag dran rjes 'od gsal 'jug ldang dang bsngo smon shis brjod bar gtang lugs thun bzhi kar des 'gre /
dgong thun la chos srung gtor 'bul re bya /
tshogs mchod rgyun du 'grub dka' yang tshes bcu sogs dus bzang la nges par bya dgos so //
de la gal che ba sgom don cung zad smos na /
sngon rjes phal cher ma hA yo ga spyi dang 'dra /
dngos gzhi la bskyed bzlas dag pa dran pa gsum las /
dang po dam tshig gi dkyil 'khor bskyed pa ni /
chos thams cad gdod nas rang bzhin gyis rnam par dag pa'i stong pa nyid kyi don dran pa de bzhin nyid /
de ltar ma rtogs pa'i sems can la dmigs med snying rje mkha' khyab tu sgom pa kun tu snang /
stong nyid snying rje zung du 'jug pa'i rang rtsal hU~M yig mthing nag 'od 'bar bsgom pa rgyu'i ting nge 'dzin te de gsum gyis khog dbub /
hU~M las 'phros pa'i 'od zer gyi snod bcud gzung 'dzin gyi dngos po thams cad stong nyid du sbyang /
de'i ngang las phyi snod nang bcud thams cad 'og min gsang ba mchog gi zhing khams su dag pa la rdo rje'i srung 'khor me ri bcas brtan cing brjid chags pa'i nang gi phyogs mtshams brgyad du dur khrod brgyad kyi bkod pa yongs su rdzogs pa'i dbus su /
lus dkyil gzhal yas khang la bshad tshul 'dra min mang yang rnying lugs sogs la rang lus 'di ka rang byung lhun grub kyi gzhal yas khang du bsgom pa yin yang skabs 'dir stabs mi bde na ngo bo rang lus nyid rnam pa gzhal yas khang mtshan nyid yongs su rdzogs par gsal ba'i lte bar pad+ma nyi ma zla ba'i gdan la rgyu'i hU~M yig yongs su gyur pa las dkyil 'khor kun gyi khyab bdag chos sku pad+ma kun tu 'chang yab yum gnyis gsal bar bskyed /
de'i sku lus kyi nang du rtsa'i gtso mo gsum /
de las gyes pa'i 'khor lo lnga rnams spyi ltar gsal btab pa'i spyi bo bde chen gyi 'khor lo'i dbus su bud+d+ha thod phreng yab yum /
mgrin pa longs spyod kyi 'khor lo'i dbus su pad+ma thod phreng yab yum /
snying ga chos kyi 'khor lo'i dbus su badzra thod phreng yab yum /
lte ba sprul pa'i 'khor lo'i dbus su rat+na thod phreng yab yum /
gsang gnas bde spyod kyi 'khor lo'i dbus su karma thod phreng yab yum bcas longs sku thod phreng rigs lnga bskyed /
rnam shes rgyu ba'i dbang po la sprul sku gu ru mtshan brgyad ni /
mig g.yas la rdo rje gro lod dang phra men mkha' 'gro
/mig g.yon la pad+ma saM b+ha dang su kha d+ha ri /
rna ba g.yas par seng ge sgra sgrog dang mkha' 'gro bdud 'dul ma /
g.yon par shAkya seng ge dang zhi ba 'tsho /
sna g.yas par nyi ma 'od zer dang bdag med rnal 'byor ma /
g.yon par pad+ma 'byung gnas dang mtsho gling mkha' 'gro ma /
lce'i g.yas phyogs su pad+ma rgyal po dang 'od 'chang ma /
g.yon phyogs su blo ldan mchog sred dang bde ba'i rnal 'byor ma bcas gsal gdab /
'khor lo lnga'i phyogs mtshams brgyad dang steng 'og gnyis bcas bcu la thub pa'i dbang po re re dang de mdun gu ru pad+ma re re /
phyogs mtshams rnams zhal nang gzigs /
steng 'og gnyis thod phreng rigs lnga'i steng dang 'og tu zhal mdun bstan gyis bzhugs pa ste /
de'ang spyi bo'i 'khor lo la sku'i rigs /
mgrin par gsung gi rigs /
thugs kar thugs kyi rigs /
lte bar yon tan gyi rigs /
gsang gnas su phrin las kyi rigs kyi thub pa dang gu ru brgya rtsa rnams bsgom /
spyi bor lha'i gu ru /
ltag par lha min gu ru /
snying gar mi'i gu ru /
lte bar byol song gu ru /
gsang bar yi dwags gu ru /
rkang mthil du dmyal ba'i gu ru bcas 'gro 'dul gu ru drug dang /
lag g.yas kyi tshigs mtshams su khro chen rnam par rgyal ba yab yum /
g.yon par gshin rje gshed yab yum /
rkang g.yon rta mgrin yab yum /
g.yas par bdud rtsi 'khyil pa yab yum rnams bsgom /
'di rnams kyi sku mdog phyag mtshan rgyan cha lugs rnam 'gyur rnams phrin las rgyas pa'i nang nas 'byung ba ltar la gdan pad zla tsam las khri mi dgos /
'dir las dang po pas phyi nang gi lha thams cad dus gcig tu gsal 'debs mi nus pas /
thog mar gtso bo chos sku yab yum dang thugs ka'i rdo rje thod phreng la dmigs pa rtse gcig tu gtad /
gzhan rnams mos bskyed tsam bya /
de la gsal snang cung zad thob pa na gnas bzhi'i thod phreng rigs bzhi dang /
gu ru mtshan brgyad sogs rim par gsal 'debs shing so so la ting nge 'dzin brtan par bya ba gal che /
mgron thabs kyi lha steng gi char bla ma rig 'dzin /
bar du yi dam zhi khro
/'og phyogs su dpa' bo mkha' 'gro chos skyong srung ma rnams sprin gtibs pa ltar bzhugs pa'i mos pa bya /
gnas gsum byin rlabs phyi nang gi lha thams cad la byed par gsungs kyang gsal mi thebs na gtso bo kho na la gsal thebs nges dang gzhan rnams mos pa tsam bya'o /

/gnyis pa bzlas pa'i dmigs pa ni /
rang nyid pad+ma kun tu 'chang chen po'i thugs kar rdo rje thod phreng yab yum bcas gsal ba'i thugs kar nyi zla'i gwa'u kha sbyor gyi dbus su hU~M yig mthing gsal 'od 'bar ba'i mtha' skor du badzra gu ru'i sngags phreng bai DUr+Ya lta bu'i mdog can 'od lnga 'tsher bas g.yas bskor du 'khod pa las sngags kyi rang sgra dir dir yod par bsams la rlung yid sems dang rig pa gcig tu dril te rtse gcig tu sems bzung la bzlas pa byas pas ka dag mi g.yo lhun grub khyab bdal chen po'i dgongs pas byin gyis brlabs par bsam pa ni bsnyen pa'i bsnyen pa'o //
thod phreng rigs lnga'i thugs kar spyi bo nas rim bzhin oM AHhU~M trAM hrIHlnga po rang mdog tu gsal /
thugs ka'i sngags phreng las sngags phreng gnyis pa lu gu rgyud du byung /
mgrin pa'i lha dang spyi bo'i lha'i sbyor mtshams nas thugs kar brgyud /
zhal nas thon te mar byung /
gsang gnas dang lte ba'i lha'i gsang ba dang thugs kar brgyud /
snying ga'i lha'i thugs kar thim pa mgal me ltar bar ma chad du 'khor bas bde stong gi nyams 'bar /
phung po lnga 'byung ba lnga nyon mongs pa lnga'i rtog sgrib sbyang /
sku lngas byin gyis brlabs /
rigs lnga'i dngos grub thob /
ye shes lnga'i dgongs pa mngon du gyur par bsams la bzla ba ni bsnyen pa'i nye bsnyen no //
sprul pa'i gu ru mtshan brgyad kyi thugs kar nyi zla kha sbyor gyi lte bar rang mdog hrIHre res mtshan pa /
thugs srog sngags phreng dang bcas pa las 'od zer 'phros de dag la phog pas thugs dam gyi rgyud bskul /
so so'i thugs las rigs dang mthun pa'i 'od zer bsam gyis mi khyab pa 'phros pas 'khor 'das gnyis kyi brtan g.yo snod bcud thams cad la phog pas so so'i mdzad phrin lhun gyis grub par bsam pa ste /
de'ang rgyas par grub na pad 'byung 'od zer mthing gas bde stong gi nyams rtsal 'bar /
mchog sred 'od zer dkar pos mkhyen gnyis kyi snang ba rgyas /
pad rgyal 'od zer dmar pos khams gsum dbang du bsdus /
shAka seng 'od zer ser pos bdud bzhi'i dpung tshogs bcom /
nyi zer 'od dmar ser gyis 'gro kun smin grol la bkod /
pad saM 'od dkar ser gyis ye shes dang yon tan spel /
seng sgrog 'od zer mthing nag gis bdud dang mu stegs bcom /
gro lod 'od zer dmar nag gis 'byung po dam sri ma rungs pa gdug pa can rnams btul bar bsams la bzla ba ni bsnyen pa'i sgrub pa'o //
slar yang thugs ka nas 'od zer 'phros /
bde gshegs thub dbang rnams dang rig 'dzin rnams la phog pas thams cad kyang ye shes kyi gzi byin 'bar /
sku dang sngags phreng phyag mtshan 'od zer gyi tshogs 'jig rten gyi khams khyab par 'phros nas sangs rgyas kyi mdzad pa bsgrub /
snod kyi dri ma sbyangs nas 'og min dag pa'i zhing du bsgyur /
bcud kyi sems can rnams kyi sgrib gnyis bag chags dang bcas pa dag nas gzugs snang lha /
sgra grags sngags /
rtog tshogs 'od gsal ye shes dag pa rab 'byams kyi 'khor lor bsgyur bar dmigs la bzla ba dang /
yang thugs ka'i 'od kyis gu ru drug bskul /
de rnams las rang mdog 'od zer 'phros pas khams gsum rigs drug gi sems can kun la phog
/rgyu nyon mongs pa drug dang 'bras bu so so'i sdug bsngal sbyang /
ye shes drug gis byin gyis brlabs pas snod bcud gu ru rigs drug gi sku dang zhing khams su dag
/'khor ba dong nas sprugs par bsams la bzla /
yang thugs ka'i 'od zer khro chen bzhi la phog pas thugs rgyud bskul /
de rnams las 'od zer dkar ser dmar mthing phyogs bcu khyab par 'phros /
zhi rgyas dbang drag gi phrin las rnam bzhi thogs med du bsgrub /
'od zer tshur 'dus rang la thim pas nus pa'i stobs rtsal rgyas /
las bzhi'i phrin las lhun gyis grub par bsams la bzla ba rnams ni bsnyen pa'i sgrub pa chen po'o //
de ltar bsnyen pa kho na la bsnyen sgrub yan lag bzhir dbye ba'i ting nge 'dzin gyi rim pa 'di rnams nye bsnyen sogs la'ang shes par bya zhing /
skabs 'dir bsnyen pa'i zhag grangs ji tsam byed pa la cha bzhir bsgos pa'i dang po la bsnyen pa /
gnyis pa la nye bsnyen sogs kyi dmigs pa gtsor bton /
'byongs nas thun re re bzhin dmigs pa rdzogs par bya'o //
gsum pa dag dran gtso bor smos pa'i khongs su bskyed rim spyi la med du mi rung ba'i dmigs pa'i gnad gsum bstan pa la /
dang po rnam pa gsal ba na lha'i sku snang la rang bzhin med pa la yid mig rlung gsum gcig dril gyis sems rtse gcig tu gtad /
de'ang thog mar gzhi lus kyi lha'i cha shas gang gsal ba la sems bzung ste gsal snang 'don /
de la goms nas rim par sku yongs rdzogs /
nang rtsa 'khor der bzhugs pa'i lha re re bzhin sku mdog phyag mtshan rgyan cha lugs rnams gsal btab cing sems bzung /
de dag kyang snang la dngos por ma grub par me long gi gzugs brnyan /
gar yang khyab pa chu zla /
kha dog ma 'dres pa 'ja' tshon rnams kyi dpes mtshon te a 'thas su ma song ba bya /
bying na rig pa gzengs bstod cing lha sngags bsgrim /
rgod na lhod kyis klod la ma yengs tsam du bzhag pas chu dwangs pa la gzugs brnyan shar ba bzhin rang sems lha skur lam mer shar ba na de nyid don dam rang byung gi lhar shes pas yun thung grangs mang du mnyam par gzhag ste gsal snang tshad du phyin par bya'o //
gnyis pa nga rgyal brtan pa ni /
lha snang gsal rung mi gsal rung rang tha mal du 'dzin pa'i blo spangs te gdod ma'i mgon po pad+ma kun tu 'chang ye nas yin pa la yin par shes pa'i nga rgyal brtan po thun dang thun mtshams kun tu ma bral ba bya /
gsum pa rnam dag dran pa ni /
gzhi la chos nyid don dam pa'i yon tan rang chas su bzhugs pa thams cad lam gyi skabs 'dir kun rdzob kyi brda dang rtags su snang ba la blo sbyangs pas 'bras bu bden gnyis zung du 'jug pa'i sku dang ye shes mngon du 'gyur bar shes pa la rtsa ba'i don tshang yang /
so so'i dag pa dang sbyar na gzhi dus kyi 'dzin pa'i yid shes lam gyi skabs pad+ma kun tu 'chang gi rnam par shar ba 'bras dus su rang byung ka dag 'od gsal gyi ye shes yin pa shes par byas nas /
des mtshon te gzung ba'i chos khams yum kun tu bzang mo /
gzugs phung bud+d+ha chos dbyings /
'du shes pad+ma sor rtog
/rnam shes badzra me long /
tshor ba rat+na mnyam nyid /
'du byed karma bya grub /
'byung ba'i khams lnga yum lnga /
rnam shes tshogs brgyad gu ru mtshan brgyad /
yul gyi rtog pa brgyad yum brgyad /
dus gsum gyi rtog pa thub pa dang gu ru brgya rtsa /
nyon mongs pa drug gu ru rigs drug
lus kyi chos bzhi khro chen bzhi /
rtag chad bdag mtshan tu lta ba khro mo bzhir shar ba thams cad kyang dbyer med pa'i ye shes kyi rang bzhin du gdod nas rnam par dag pa spyir dran par bya ba dang /
bye brag tu zhal gcig thig le nyag gcig
phyag gnyis dbyings dang ye shes /
zhabs gnyis thabs dang shes rab sogs sku phyag mtshan rgyan cha rnams re re'i dag pa dran pa'ang spyi ltar shes na mchog tu 'gyur ro //
de ltar gsal brtan dag gsum dang ldan pa'i ting nge 'dzin la rtse gcig tu mnyam par gzhag pas thog mar sems gnas su mi 'dod par rtog pa lang lang 'phro ba g.yo ba'i nyams /
de la ma yengs pa'i dran pa drag tu brten pas sems cung zad re zin pa thob pa'i nyams /
de'i rgyun bskyangs pas gsal snang la sems yun ring gnas pa goms pa'i nyams /
mthar nyin mtshan 'dres pa'i gsal snang shar ba brtan pa'i nyams /
mthar rlung sems dbyer med pa'i lha sku rang shar du 'byung ba mthar phyin pa'i nyams te rnam par smin pa'i rig 'dzin la sbyor ba yin no //
nye bsnyen sogs phyi dkyil la brten pa rnams gtso 'khor thams cad kyi thugs kar sa bon dang sngags phreng bkod cing so so'i snying po bzla dgos pa'i khyad par las spro bsdu'i dmigs pa 'dir bshad pa las gzhan du ma mchis /
tshe sgrub phrin las kyi yan lag yin pas bsnyen pa grub nas lus dkyil la'ang sbyar chog pas de'i 'don 'grigs dang dmigs pa las byang zur bkol ltar byas pas chog cing bsnyen tshad ni 'bum phrag gsungs /
phyi dkyil la sbyor ba'i tshe tshe 'brang dang tshe ril chang yang bsham dgos so //
bsnyen pa grub nas kha skong zhi ba'i sbyin sreg bsnyen pa'i bcu cha grub na shin tu gal che la de ltar mi 'grub na zhar byung kha skong dang rgyun gyi tshogs gsog paragal che ba'i me mchod bsdus pa ni /
rang gi mdun du phye mar 'bru sman dri spos gang 'byor bsres pa dang /
me snod du bzang shing la me sbar ba bzhag
/ye shes kyi me 'bar ba'i klong du bla ma sku gsum bde gshegs 'dus pa'i dkyil 'khor gyi lha tshogs rnams skad cig gis gsal bar gyur /
ces bsams la /
oM AHhU~M badzra ma hA gu ru sarba sid+d+hi a mr-ita pU dza ho :
sarba karma ku ru ho :
zhes brgya rtsa sogs brjod la rdzas 'bul /
phrin las bcol ba ni /
hU~M hrI:
ye shes me dang dbyer med rig pa'i lha :
zag med bdud rtsi'i mchod pa 'di bzhes la :
rnal 'byor lam gyi bar chad zhi ba dang :
dngos grub rnam gnyis 'bras bu myur du stsol :
sarba sid+d+hi pha la hU~M:
zhes brjod la dmigs med ngang du bzhag
/'di nyid rgyun du grub na sdig sgrib bar chad thams cad zhi zhing gang 'dod kyi phrin las thogs med du 'grub pa sogs phan yon chen po dang ldan par gsungs so //
bla ma sku gsum bstan pa gnyis ldan gyi //
smin grol chu rgyun zhing kun khyab cing rtag
/'gro kun ye shes bla ma'i sa mchog tu //
phyam gcig byang chub 'khor ba dong sprugs shog
/ces pa'ang chos mdzad sgrub la gzhol ba karma tshul khrims dpal sgron nas rje bla ma'i bka' gnang ba ltar rten dang bcas nan tan chen pos bskul ba'i ngor zab chos 'di nyid kyi thog ma'i snod ldan pad+ma gar dbang blo gros mtha' yas kyis dpal spungs yang khrod tsa 'dra rin chen brag gi sgrub gnas su bgyis pa dge legs 'phel //

//
