@#//
rdzogs pa chen po chig chod kun grol las /
sngon 'gro dngos gzhi rjes kyi khrid rim mdor bsdus pa 'ching ba kun 'grol zhes bya ba bzhugs so //
na mo gu ru sa man+ta b+ha dra ya /
'khrul gzhi ka dag gting gsal chos skur grol //
'khrul snang 'od gsal thig le chen por shar //
srid zhi'i spyi dpal bla ma gdod ma'i mgon //
dad brgyas bsnyen la gsang gsum byin rlabs stsol //
theg rim kun gyi mthar thug cing //
lam zab kun gyi rtser son pa //
a ti gcig chod kun grol gyi /
khrid tshul zab btus snying po dgod //
de la dus gsum sangs rgyas thams cad kyi dgongs bcud /
theg pa thams cad kyi yang rtse /
chos thams cad kyi snying po /
a ti yang gsang chig chod gnad kyi man ngag
/dbang po rno brtul dang las 'phro bzang ngan med par thos pa tsam gyis grol bar byed pa'i khrid rim 'di la 'jug pa na /
gzhung nas ji skad bshad pa'i bla slob mtshan nyid dang ldan pa gnas dus grogs kyi mthun rkyen 'dzom pa'i tshe /
thog mar bshad lugs drug gis spyi don gtan la phab /
khrid dngos la dbang po rab brda tsam gyis grol ba /
'bring sgom pas grol ba /
tha ma tshig khrid kyis grol ba gsum las /
dang po ni /
thun mong ma yin pa'i dbang rim bzhi bskur ba'i brda khrid la brten pa'o //
gnyis pa 'bring sgom pas grol ba ni /
dbang dus su ngo 'phrod pa de nyid rtogs goms kyi sbyor bas mthar dbyung ba'o //
gsum pa tha ma tshig khrid kyis grol ba ni 'dir 'chad par bya ba ste /
'di la gsum /
sngon 'gro dngos gzhi rjes kyi rim pa'o //
dang po la bzhi /
mi rtag pa rgyud la bskyed pas blo chos su 'gro ba dang /
byang chub tu sems bskyed pas chos lam du 'gro ba dang /
bla ma la gsol ba btab pas lam 'khrul pa sel ba dang /
'khor 'das ru shan dbye bas 'khrul pa ye shes su 'char bar byed pa'o //
dang po ni /
gzhung rtsa bar /
rang gzhan thams cad 'khor ba'i rgya mtsho chen po 'dir :
skye ba dpag tu med pa gcig blangs kyang :
nyon mongs sdug bsngal 'khrul pa'i mtha' la spyod pa las don ma byung bar 'dug ste :
da res mi lus breng tsam thob dus 'dir :
chos ma byas na phyis mi lus 'di thob par dka' bas :
des na da res mi lus thob dus 'dir chos kho na byed dgos :
de myur du ma byas na 'chi ba nam 'ong cha mi 'dug ste rtag mi thub :
sems can snga phyi ma shi ba med pas 'chi nges par 'dug :
de nam 'ong na 'chi rkyen mang bas myur du 'ong :
byung tsa na chos min pa cis kyang phan par mi 'dug snyam du skyo shas yang yang bskyed nas :
tshe 'di la zhen pa btsan thabs su log na :
blo chos su 'gro ba'i dad pa skye ba yin no :
zhes pa ste 'chi ba mi rtag pa gsha' ma rgyud la skyes na tshe 'di la blo log
/'khor ba la nges 'byung bcos min du skye bas de tsam gyis don 'grub pa yin yang /
las dang po pa la khrid tshul 'di kho na ston pa sogs dgos pa yod cing spro na /
dang po 'chi ba sgom pa'i rten dal brgyad 'byor bcu ldan pa'i mi lus rin po che rnyed dka' ba dang /
shi ba'i 'og tu las rjes su 'brang zhing dge sdig gi 'bras bu la longs spyod pas rgyu 'bras mi bslu ba dang /
khams gsum gyi gnas ris mtho dman gang du skyes kyang sdug bsngal kho na yin pa'i tshul rnams bshad /
dad pa rnam gsum rgyud la bskyed nas thar pa don du gnyer ba'i 'dun pa phyin ci ma log pa skyes pa na /
thar pa'i 'jug sgo skyabs su 'gro ba'i tshul yang rdzogs chen khrid rim gzhan dang mthun par 'chad du rung mod /
khrid tshul 'di nyid zab gnad snying po bsdus pa'i dbang gis thun min gyi sngon 'gro bzhir grags pa thams cad sa bcad gsum pa'i nang du sdud par mdzad pa nyid zab cing byin rlabs che bas de kas chog go
/gnyis pa byang chub tu sems bskyed pas chos lam du 'gro ba ni /
rigs drug nam mkha' dang mnyam pa'i sems can thams cad kyis :
bdag gi pha ma ma byas pa gcig kyang med :
drin can pha ma 'gro drug sems can 'di rnams :
'dod pa rang res bde ba thob par 'dod kyang :
log pa dang 'khrul pa'i klong du song ste :
sdug bsngal myong ba'i sems can rnams snying re rje :
'di rnams sdug bsngal las grol zhing :
bde ba thob par bya :
de'i ched du dam chos rdzogs pa chen po nyams su blangs la :
sems can thams cad sangs rgyas kyi sa la dgod par bya'o snyam du yang yang sems bskyed byas pas :
rang 'dod kyi zhen pa chod nas gzhan phan byang chub kyi lam du 'gro ba yin no :
gsum pa bla ma la gsol ba btab pas lam 'khrul pa sel ba ni /
rang gzhan gnas skabs mthar thug gi bde legs thams cad :
bla ma'i byin rlabs la brten nas 'byung ste :
byin rlabs mos gus la brten nas 'byung bas :
lus ngag yid gsum gyi mos gus byas pas :
sku gsung thugs kyi byin rlabs 'byung ba'i phyir :
lus kyis phyag bskor dang zhabs tog bsnyen bkur ci mnyes bsgrub /
ngag gis yon tan bsngags pa dang gsol 'debs brjod /
yid kyis sangs rgyas dngos su bsam la ci mdzad legs par blta /
ci gsung tshad mar 'dzin /
re sa bla ma las gzhan med pas bla ma mkhyen snyam pa byas la /
rang gi spyi gtsug nyi zla pad+ma'i gdan la rtsa ba'i bla ma sku dngos kyi rnam pa can 'od phung gi dbus na bzhugs pa'am /
gdod ma'i mgon po kun tu bzang po'i rnam pa can du gsal ba'i dbu gtsug nas yar la brgyud pa'i bla ma rnams tho brtsegs su bzhugs par gsal btab /
mos gus drag pos ngag tu /
bdag gzhan nam mkha' dang mnyam pa'i sems can thams cad :
bla ma sangs rgyas rin po che la skyabs su mchi :
sems smin cing grol bar byin gyis rlobs :
chos sku kun tu bzang po'i sku la skyabs su mchi :
sems smin cing grol bar byin gyis rlobs :
longs sku gsang bdag rdo rje 'chang gi sku la skyabs su mchi :
sems smin cing grol bar byin gyis rlobs :
sprul sku rdo rje sems dpa'i sku la skyabs\u0f8e
sems smin cing grol bar byin\u0f8e
rig 'dzin dga' rab rdo rje'i sku la skyabs\u0f8e
sems smin cing grol bar byin\u0f8e
gu ru shrI siM ha'i sku la skyabs\u0f8e
sems smin cing grol bar byin\u0f8e
o rgyan pad+ma 'byung gnas sku la skyabs\u0f8e
sems smin cing grol bar byin\u0f8e
chos rgyal rin chen gling pa'i sku la skyabs\u0f8e
sems smin cing grol bar byin\u0f8e
grub chen nam mkha'i mtshan can sku la skyabs\u0f8e
sems smin cing grol bar byin\u0f8e
drin chen rtsa ba'i bla ma'i sku la skyabs su mchi :
sems smin cing grol bar byin gyis rlobs :
zhes pas gdong mchi mas dag par gsol ba gdab :
rjes la bla ma brgyud pa dang bcas pa thams cad rang gi spyi gtsug tu thim nas :
rang gi lus ngag yid gsum la bla ma'i sku gsung thugs kyis dbyer med du byin gyis brlabs pa'i ngang du sems lhod de bzhag pas :
byang chub kyi ye shes rtsol med du 'char ba yin no :
bzhi pa 'khor 'das ru shan dbye bas 'khrul pa ye shes su 'char bar byed pa la gnyis /
rgyud kyi dgongs pa ltar /
sgrim pa 'khor ba'i ru shan dbye ba dang /
klod pa myang 'das kyi ru shan dbye ba'o //
dang po ni /
dben pa'i gnas su sgo gsum gyi ru shan dbye ba gsum las lus kyis phyag dang bskor ba ci nus su bya /
des lus sgrib 'dag
/de nas gdan 'bol bar rkang mthil gnyis sprad pa'i rkang rtse sar btsugs /
pus mo phyir bskyed /
lag pa spyi gtsug tu thal mo sbyar /
mgo la ma reg par gru mo phyir brgyang /
lus kyi cha bsrangs pa rdo rje'i 'dug stangs bya /
des lus kyi bar chad bzlog
/mthar lus gnad dus gcig la shag gis dgrol /
des lus zhig pa snyam byed /
phyis 'khor ba'i lus la mi 'jug go
/ngag gis mdo dang gzungs sngags 'don pa dang gsol 'debs mang po bya /
des ngag sgrib 'dag
/de nas lus bsrangs te hU~M ring po brjod cing rlung nang du drang /
steng 'og rlung gnyis pho bar kha sbyor du gzung /
res ngag tu hU~M rgyun mi 'chad par bgrang /
des ngag gi bar chad bzlog
/ngag 'grol khar hU~M sgra che la ring bar bsgrags pas ngag 'dar ba snyam byed /
phyis 'khor ba'i ngag rgyun chad do //
yid kyis lha sgom pa dang zhing khams bsam pa mang po bya /
des yid sgrib 'dag
/de nas cir yang mi rtog pa'i ngang du sems rtse gcig bzung la ma yengs pa bya /
dmigs pa 'jog khar sa rdo ri brag thams cad zang thal le song bar bsam /
des yid 'khor bar mi 'khyam mo //
de rnams kyis 'khor ba'i lus ngag yid gsum la sdug bsngal du shes nas ru shan phyed de zhen pa rang log tu 'gro 'o //
gnyis pa klod pa myang 'das kyi ru shan dbye ba ni /
lus phyi nang gi bya byed thams cad spangs la :
byar med rtsol bral gyi ngang du :
rkang pa skyil krung :
lag pa mnyam gzhag :
lus cha bsrangs la rang sar klod la bzhag :
des lus 'dzin pa med par grol nas 'gro :
ngag phyi nang gi smra brjod thams cad spangs la :
brjod med kyi rlung rang sar lhan ne bzhag pas :
ngag 'dzin med du grol 'gro :
sems phyi nang gi bsam mno thams cad spangs la :
cir yang mi rtog pa'i ngang :
re dogs med par sa le sing nge ye re :
ma bcos ma bsgyur so ma rang gar lhug pa :
'dzin med du lhod de bzhag go :
des yid 'dzin med du grol 'gro ba yin no :
de ltar gang zag gi blo'i nus stobs dang sbyar nas zhag ci rigs par bsgom /
rnam rtog rang ga ma skyes pa na phaT ces brjod la /
shigs kyis bshig la lhod kyis klod la bzhag pas /
lus ngag yid gsum stong sangs la 'gro ba yin no :
des mya ngan las 'das pa bde ba'i ru shan phyed nas :
chos la nges shes :
bla ma la mos gus :
sems can la snying rje skye :
rang sems la go ba rnyed nas 'khrul pa ye shes su 'char ba yin no :
sngon 'gro'i chos 'di rnams long ba'i sna khrid dang 'dra ba yin pas srol du tshud nges par byas nas dngos gzhi la zhugs pas 'chug med gtan la pheb par 'gyur ro //

//gnyis pa dngos gzhi la gnyis /
gang zag mchog dman thams cad grol ba'i thabs tshig khrid gnad kyi sgron me mun pa la mar me btegs pa lta bu dang /
dbang po 'bring yan chad rtsol med du 'tshang rgya ba'i thabs gsang chen gnad kyi don khrid nam mkha' la nyi ma shar ba lta bu'o //
dang po la bzhi /
thog mar lta bas phu thag bkrus pas snang sems chig chod sprul skur ngo sprad pa dang /
de sgom pas gtan la phab pas sems stong pa chig chod longs skur ngo sprad pa dang /
de spyod pas rtsal sbyangs pas stong pa rang grol chig chod chos skur ngo sprad pa dang /
de 'bras bu lhun grub chig chod sangs rgyas su ngo sprad pa'o //
dang po la gnyis /
snang ba sems su gtan la dbab pa dang /
yin lugs rang thog tu ngo sprad pa'o //
dang po ni /
snang ba 'di thams cad sems su ngo ma shes na mi tsher dge ba la 'bungs kyang sangs rgyas mi thob cing 'khor bar 'khyams dgos pas 'khrul snang sems su thag gcod pa ni /
dben par stan bde ba la rkang pa skyil krung /
lag pa mnyam gzhag
/rgal tshigs bsrang /
mig nam mkha'i dbyings su ma yengs par gtad /
lus byar med kyi ngang du klod /
ngag smra brjod med par bzhag
/sems kyi re dogs bsam mno ci'ang mi bya /
'das pa'i rnam rtog 'gags /
ma 'ongs pa ma skyes /
da lta rtog med nam mkha'i ngang du sa le sing nge dus gsum mnyam pa nyid du gnas pa ni dbyings su gnas pa'i zhi gnas stong pa bya ba sgom gyi gzhi yin pas thog mar sems kyi gnas cha zin pa'i rtags ma byung bar de ka bsgom /
de nas gnas pa de ka'i ngang las sems kyi 'char sgo ma 'gags pas dus gsum gyi rtog pa gang rung zhig shar ba na de la skyon du mi blta bar rnam rtog de rang gi sems su 'dug gam /
logs su grub nas byung /
de sems ma yin na sems rtog med du gnas dus kyang rnam rtog gzhan nas 'ong dgos pa la mi 'byung /
sems yin pas nam yengs na rtog med de rtog par thol gyis shar /
shar ba de ka la bltas pas de rang sems las shar bar shes /
yang rnam rtog ngo shes tsam nas de'i rjes su ma 'brang bar ngo bo'i steng du bzhag pas rang zhi la song nas sems su shes par 'gyur /
de bzhin 'char rgyu'i yul snang /
'char mkhan dran byed kyi rtog pa thams cad la bltas pas /
phyi snod kyi 'jig rten /
nang bcud kyi sems can /
rang gi sgo lnga'i rnam shes sogs bdag gzhan gyi snang ba gang shar thams cad rang sems kyis byas shing sems 'khrul pa'i 'char tshul tsam las gzhan du med par rtogs nas mnyam bzhag gi thog tu lhan gyis zhi bar 'gyur /
des kyang thag ma chod na rtog pas rtog pa 'joms pa bya ba /
rnam rtog gang che zhing 'dul dka' ba de de bas kyang che ba zhig tu bsgoms pas gzhan de zil gyis non nas med par 'gro /
de'ang gzhan du song ba min /
rang sems grol ba yin pas rnam rtog thams cad kyi byung sa byed mkhan rang sems yin par thag chod nas 'ong ngo //
cher sgom pa de'ang rang sems kyis 'phral la bcos pa yin pas ngo bo bltas pas 'phral du grol lo //
snang ba gzhi med rtsa bral rang sems su thag khrig ger ma chod bar du gnas lugs skyong zhing rtsad gcad /
phu thag lan gcig chod nas rnam rtog ji tsam shar yang gzings las 'phur ba'i bya rog gzings thog tu log pa ltar sems las logs na med pas sems thog tu log
/rnam rtog rang gzugs su shar yang sngar 'dris kyi mi dang 'phrad pa ltar brtag dpyad bya mi dgos par rang sems su ngo shes pas snang ba sems su ngo 'phrod pa yin /
rnam rtog rang sems su ma shes na :
bkag pas mi khog :
spang pas mi spang :
bzung bas mi zin :
bskal par bsgoms kyang sangs rgyas mi 'thob bo :
'khor 'das gnyis kun gzhi mnyam po la 'gyu ba skad cig ma'i snang ba sems su rig ma rig las byung ste snang ba sems las gzhan du mthong bas 'khrul /
snyems med rang sems su shes pas rig pa'i ye shes te snang sems chos nyid du rtogs pa'o //
gnyis pa yin lugs rang thog tu ngo sprad pa ni /
rgyud las :
rnam rtog sems kyi rang gzugs te :
sems las ma gtogs snang srid gang yang med :
ces gsungs pas :
rang sems skye med stong pa'i 'char tshul ma 'gags pas snang srid thams cad shar :
rang la rang gis bdag tu bzung pas dug lnga'i snang ba shar :
de la chags sdang byas pa'i mdangs kyis 'byung ba lnga'i lus grub :
de la a 'thas pa las snying dwangs ma lnga las grub pa'i rtsa sgo kha dog lnga byung :
de la brten nas rig pa'i ngo bo gcig las med kyang rtsa de'i mdangs kyis :
sgo lnga'i rnam rtog gzugs sgra dri ro reg bya byung :
de'i 'dod pa'i mdangs phar 'phros nas snang ba g.yos pas sems can rnams byung :
de la a 'thas kyis bem po dgag sgrub can gyi snang ba mched pa byung :
de rnams rang sems yin par ma rig logs na grub 'dug par bzung pas :
gzung ba'i yul bya ba yin te 'khor bar 'khyams pa yin :
rgyud las :
sems las ma gtogs snang ba gang yang med :
ces pas :
de thams cad snang ba rang sems kyi yul yin par ngo sprad do :
de nas snang ba thams cad sems su 'dug pa la :
thams cad kyi mkhan po sems de :
gang lta bu gcig 'dug :
rang gis rang la bltas te :
dang po byung sa :
bar du gzugs kha dog gnas sa :
mthar 'gro sa 'dug gam bltas pas :
gang yang mthong ba dang rnyed pa med :
yod nas ma mthong ba ma yin te :
sems skye med yin pas :
gzhi med rtsa bral 'di las byung sa mi rnyed :
gnas med yin pas gzugs kha dog phyogs bcu gang du yang ma grub :
'gag med yin pas gang med par 'gro rgyu med :
skye 'gag gnas gsum dang bral ba dpe nam mkha' lta bur ngo sprad :
de ltar snang sems skye 'gag gnas gsum dang bral ba'i ngo bo rtogs pas :
lta ba'i phu thag chod pa yin :
de nyid sprul skur ngo sprad pa ni :
rang sems gcig la snang ba mi 'dra ba drug tu shar :
shar tsam nyid na sems su 'dus :
yang de las sangs rgyas shAka thub lta bu rang gis gang 'dod pa'i rtog pa gcig yid la byas pas de ma thag der 'char ba ni lam snang gi sku bya ba yin te :
rang snang sems su rtogs nas :
skye ba dang 'jug pa la rang dbang thob pa yin :
de la rtsal sbyangs pas mthar thug sangs rgyas sprul sku gang la gang 'dul du 'byung ba yin no :
gnyis pa de sgom pas nyams su blang nas sems stong pa chig chod longs skur ngo sprad pa la'ang gnyis /
stong par gtan la dbab pa dang /
yin lugs gcig thog tu ngo sprad pa'o //
dang po ni /
snang ba sems su rig kyang sems stong par ma rtogs na /
mtshan mar 'thas nas grol du mi btub pas de nyid stong par gtan la dbab pa ni /
dben par lus gnad lta stangs mnyam gzhag gong bzhin byas la /
lta bas snang ba sems su rtogs pa'i skye 'gag gnas gsum dang bral ba'i ngang de la 'jog pa las :
blos byas yid kyis bsgom rgyu ci yang med de :
snang ba tsam ma yin pa'i snyems byed med par de ka'i ngang la ma yengs par byas pas :
snang ba thams cad 'dzin med du bun song nas :
rang sems sa le :
sing nge :
ye re 'ong :
yang skabs su nam mkha' la sprin ldang ba ltar snang ba ma 'gags par thol gyis shar ba na de ka'i steng du bzhag pas rang sar grol 'gro /
rang rgyud kyi snang ba 'char nas mi grol na /
snang ba ar la gnon pa zhes bya ste :
gang shar de'i steng du ma yengs pa rtse gcig tu gtad pas :
smig rgyu'i steng du phyin pa tsam gyis med par 'gro ba bzhin :
rnam rtog la bltas pa tsam gyis rang bzhin med par stong par 'gro ba yin :
de bzhin rnam rtog thams cad la gtad pas rang bzhin med par grol 'gro ba yin :
de phyir ma bcos ngang la bzhag pa tsam gyis chab rom chur zhu ba bzhin :
rang bzhin sems la dngos por ma grub pas stong par grol 'gro ba yin no :
snang ba grub nas yod par bzung na rtag lta /
med par bzung na chad lta log par shor ba ste snang ba sems /
sems stong pa /
stong pa ma yin na sna tshogs su 'char du mi btub :
stong pa'i rtsal cir yang 'char bar shes nas gzung 'dzin gyi snang ba thams cad stong pa nyid du grol na /
gzhi med rtsa bral phyogs med du shar nas rten med bar snang gi 'ja' tshon bzhin du rang grol la 'gro :
snang ba stong par shes kyang 'char rgyu med 'gro ba ma yin :
shar yang rang bzhin stong par shes pa de stong nyid rtogs pa'i ye shes bya ba yin :
de ltar stong nyid kyi don gcig rtogs nas rnam rtog ji ltar shar yang :
nags la me mched dus rlung grogs su song ba bzhin :
slar stong nyid kyi rtsal thon cing nges shes skye ba'i grogs su song nas :
nyams 'bar ba'i gsal 'debs su 'gro ba yin no :
gnyis pa yin lugs gcig thog tu ngo sprad pa ni /
rgyud las :
sna tshogs shar yang sems nyid stong par grol :
ces gsungs pas :
phyi rol du snang ba sna tshogs byung yang sems las byung ba ma gtogs pa logs nas grub pa mi 'dug pas stong pa yin :
bar du rang gi lus la yang don dam par grub pa mi 'dug pas stong pa yin :
nang gi 'dzin byed kyi shes pa yang 'di yin grub pa mi 'dug pas stong pa yin :
des na thams cad la brtags na dngos po mi 'dug pas stong pa nyid du ngo sprad do :
de ltar thams cad stong pa yin zhes dngos po med pa las :
chad lta'i stong pa had po ma yin te :
rang bzhin gsal ba go ma 'gags par yod pas :
sems ni sems ma mchis te sems kyi rang bzhin 'od gsal ba :
gsal stong nam mkha' lta bur ngo sprad do :
de ltar snang ba thams cad rang bzhin med par rtogs tsa na :
sgom pa gtan la phebs pa yin no :
de nyid longs skur ngo sprad pa ni :
rang snang ji ltar shar yang dngos po med par ye nas stong pa yin par shes :
stong pa yin bzhin du 'gag med du longs spyod du yod pas rtsal snang gi longs sku yin :
de'i rtsal rdzogs nas mthar thug zag pa med pa'i longs spyod rdzogs pa'i skur 'tshang rgya ba yin no :
gsum pa snang stong zung 'jug tu ngo sprod pa la'ang gnyis /
spyod pas rtsal sbyong ba dang /
chos skur ngo sprad pa'o //
dang po ni /
sems snang stong gnyis med du ma grol na stong par shes nas bsgoms kyang stong nyid la zhen /
nyan thos kyis snang ba bkag nas stong par bsgoms pas phyogs re'i gzung 'dzin can song ba ltar stong pa nyid gzugs can du song nas gnyis med chos skur mi grol bas /
stong pa nyid la stong nyid yin snyam gyi 'dzin zhen mi byed par snang stong zung 'jug gi ngang du rtsal sbyangs pas /
sa la nyin mtshan gyi dkar nag byung yang nam mkha' la nyi 'od mun pa rnams dbyer med pa bzhin du sems kyi stong 'dzin de khrol gyis zhig pas snang ba dang stong pa gnyis skad cig kyang dbyer med du rtogs /
dbyings rig gnyis med lhan cig skyes par grol /
rgya mtsho la kha ba babs pa bzhin rnam rtog skyes grol dus mnyam /
chu nang gi zla ba la snang stong gnyis su phye rgyu med pa ltar snang stong so sor ming du btags pa tsam las don la gnyis med gcig pu rang shar rang grol chen por ngo 'phrod par bya /
de'ang bcos nas gsar du grol ba ma yin te /
snang dus nyid nas rang bzhin gyis stong pas snang ba rang sar grol /
stong dus nyid nas rang bzhin gyis snang bas stong pa rang sar grol /
thams cad ma bcos rang byung rang grol chen po'i ye shes chos kyi skur ngo shes par byas la /
sngar bsgoms pas gtan la phab pa'i nyams rtogs de'i ngang du shugs 'byung gi spyod pa bskyang ba las spyod rgyu logs su med pas rang la ngang gis grol ba zhes bya'o //
snang stong rang bzhin gcig gi ngang du ma grol na chos gang bsgoms kyang sangs rgyas mi 'thob ste yon po'i lam du gol /
nyan thos dang theg chen gyi khyad par yang snang sems 'dres ma 'dres kyis 'byed par gsungs /
de ltar bsgoms kyang sngar zhen gyi bag chags tshan che bas skabs su snang ba rang ga ma'i 'dzin rtog byung na byar med la bzhag pas sbrul gyi mdud pa bzhin rang grol la 'gro /
gal te ma grol nas mtshan 'dzin rtog pa 'dug na mtshang yul nas 'don pa'i log gnon zhes bya ba /
bzang po la ngan pa'am /
zhe sdang la 'dod chags lta bu yul shar ba de las go ldog pa zhig yid la byas pas sems kyi ngo bo gcig las med pa'i phyir sngar gyi snang ba de gtad med la 'gro /
sems gnyis yod na rtog pa gnyis mnyam por yod dgos pa la /
dga' ba bsam na mi dga' ba med /
mi dga' ba bsam na dga' ba'i rtog pa nub 'gro ba bzhin snang ba dang de stong par lta ba'i gnyis 'dzin bcos ma'i sgom la ma zhen par /
snang stong gnyis po rang sems kyi ngo bo gcig las med par thag chod nas rang shar rang grol du song tsa na stong pa rang grol chig chod du grol ba yin par gsungs so //
gnyis pa chos skur ngo sprad pa ni /
snang ba'i 'dzin pa med pa'i stong pa nyid :
stong pa'i zhen pa med pas rig cing gsal :
dbyings rig gnyis su med par shes pa ni lam gyi mchog yin :
shes bya de'i 'dzin pa dag tsam na :
mthar thug chos nyid mnyam pa nyid chos sku 'gyur ba med par sangs rgyas nas :
mkhyen pa'i ye shes rtsol rtog med par 'byung ba yin no :
bzhi pa de nyid 'bras bu lhun grub chig chod sangs rgyas su ngo sprad pa ni /
snang stong gnyis med rang grol du song yang :
'bras bu ma bcos rang byung lhun gyis grub par ma skyol na :
ye shes lnga la sogs pa'ang nyams snang tsam yin pas /
sngar rtogs goms gding du gyur pa de nyid la rtsal sbyangs pa las /
bsgrub bya sgrub byed gzhan med pas rtsal sbyong mthar phyin pa na /
'dzin bya 'dzin byed gnyis 'dzin blo las 'das shing :
gcig tu'ang ma grub :
shes bya bag la nyal gyi sgrib pa phra mo'i 'dzin pa yang rang dag tu zad nas :
'dzin med ma bcos lhun grub tu dbyings rig gnyis med chos nyid ma bu gcig tu 'dres te :
mnyam bzhag gnas pa'i stong zhen ma grub :
rjes shes 'gyu byed kyi rtog pa mi 'char :
yod pa'i mtshan ma mi dmigs :
med pa'i rang bzhin mi gsal :
yod min med min ma yin :
yod med kyi blo las 'das pa phyogs su ma lhung rgya gang du yang ma chad pa :
gsal 'grib 'gyur ldog med pas gang ltar byas kyang de nyid min pa byed mi shes pa :
bsgom du med pa la 'bral du med pa :
rin chen gser gling du phyin pa ltar :
thams cad de ka'i rang bzhin gsal la 'dzin med ngang dwangs chen por rig pa'i ngo bo gcer bur khres kyis song ba ni 'bras bu lhun grub tu la zlos pa yin no :
de nyid dbyar gyi na bun sangs dgun gyi rlung ma langs pa bzhin :
kun rdzob snang ba gzung 'dzin nyon mongs pa'i sgrib pa thams cad sangs nas 'khor ba'i dogs pa med :
don dam chos nyid bsgom bya sgom byed shes bya'i sgrib pa rang grol la sangs nas sangs rgyas la re ba med :
gnyis 'dzin gnyis med kyi snang ba der 'dzin gang yang med pa'i rang gsal rtog med chig chod du thams cad kun tu sa le mkhyen pa'i yon tan rang bzhin rgyas pa ni :
rang byung lhun grub kyi ye shes thams cad mkhyen pa'i sangs rgyas zhes bya ba :
da lta chos sku mngon du gyur pa yin no :
'di ka'i don skyong na da lta mngon par rdzogs par sangs rgya ba yin no :
de'i ngang la thugs rje kun khyab kyi ye shes :
rgyun du rtsol rtog med par yod pas :
gdul bya dag pa la longs sku :
ma dag pa la sprul sku :
nges med gang la gang 'dul gyi rol pa shugs kyis 'byung ngo :
de dag thams cad kyang mdor dril na /
lung las /
snang ba rang shar sems su bstan :
sems nyid rang grol chos kyi sku :
chos sku ma bcos lhun gyis grub :
lhun grub rdzogs pa'i sangs rgyas yin :
zhes gsungs pa'i don to //

//rtsa ba'i gnyis pa dbang 'bring yan chad rtsol med du 'tshang rgya ba gsang chen gnad kyi don khrid la bzhi /
lta ba go yul du ma shor ba rig pa mngon sum gyi gnad kyis ngo rang thog tu sprad pa /
sgom pa sems 'dzin du ma shor ba mngon sum nyams myong gi gnad kyis thag gcig thog tu gcad pa'i man ngag ngo sprod pa /
spyod pa spang blang du ma shor ba nyams myong tshad la phebs pa'i gnad kyis rtsal grol thog tu sbyong ba'i ngo sprod pa /
'bras bu re dogs su ma shor ba tshad zad sar skyol ba'i gnad kyis sku gsum lhun grub tu ngo sprad pa'o //
dang po ni /
lus kyi 'dug stangs stan bde ba'i steng du :
rkang pa rdo rje skyil krung bya :
rgal pa bsrangs la :
lag pa mnyam gzhag phyag rgya bya :
gnyug ma'i gnas lugs rtogs phyir lus ma yo drang por bya'o :
ngag gi rlung ro phyir bsal nas nang du'ang mi gzung :
phyir yang mi smra :
dbugs rang lugs su dal bar bya :
brjod med kyi don rtogs phyir ngag mi smra bar bya'o :
yid kyi gnad du chos sku'i gzigs stangs mig steng gi dbyings la blta'o :
chos nyid mngon sum rig phyir sems ma yengs par blta'o :
blta rgyu'i dmigs pa ci yang med de de nyid rang la blta ba yin no :
bltas pas lta ru med pa'i lta ba ma skyes mi 'gag nam mkha'i ngo bo nyid du rig ste :
phyi'i 'byung ba thams cad nam mkha' las byung bas :
'byung lnga rang sar dag pa'i ye dwangs kyi nam mkha' mthong ba phyi'i sems su rig :
nang nyon mongs pa dug lnga thams cad rang gi sems las byung bas :
dug lnga sems la rang sar dag pa'i rang dwangs :
yid 'dzin med rang gi sems su rig :
snang ba'i 'char sgo thams cad sgo lnga'i rtsa nang gi kha dog las byung bas :
snang ba thams cad stong pa'i nang du dag pa'i ngang dwangs bar gyi sems su rig :
de ltar ming gsum du btags kyang :
don la phyi nang med par dbyer med gcig tu 'dres nas :
zang thal du gsal ba'i sing nge ye re ba 'di nyid min pa :
gzhan gyis bar du chod pa ci yang mi 'dug pas :
rig pa rdo rje lu gu rgyud ces ming du btags so :
chos nyid mngon sum du mthong bas 'di nyid gtan la phebs nas :
rang rig pa la dbang bsgyur du yod pas sprul skur 'tshang rgya'o :
sems can rnams kyis phyi'i snang ba sems su ma shes gzhan du gzung /
bar lus phung bdag gi bar bzung nas sgo lnga'i rnam shes so sor bltas /
nang nga dang bdag tu 'dzin pa'i sems rang rgyud par brtags te de rnams gcig tu ma rtogs pa so sor 'khrul nas 'khor bar 'khyams /
'dir de rnams gcig tu rtogs nas phyi 'byung ba lnga'i snang ba chu las chu rlabs lta bu /
nang dug lnga nyi ma las zer lta bu /
bar sgo lnga'i snang ba khang stong gi spre'u lta bu thams cad sems las shar cing sems su gcig par ngo sprad /
de rnams sems min na rig pa nam mkhar gtad med du bzhag pa'i skabs su'ang 'byung lnga sogs 'char dgos pa la sems yin pa'i gnad kyis rang sar dag nas mi 'char /
phyi nang bar gsum ming tsam las don la dbyer med gcig tu rig
/sems min pa'i chos gang yang med par thams cad sems kyi chos nyid gcig tu rig cing /
rig pa'i ngo bo de ltar mngon sum du lhag ger mthong nas yid dpyod tshig gi go yul du ma lus par gtan la phebs pa ni rig pa rdo rje lu gu rgyud ces bya /
de nyid kyi don las ma yengs par blta ru med pa'i don la blta ba ni mtha' bral gyi lta ba zhes bya'o //
gnyis pa sgom pa sems 'dzin du ma shor ba mngon sum nyams myong gi gnad kyis thag gcig thog tu gcad pa'i man ngag ngo sprod pa ni /
lus ngag gi gnad dang 'dug stangs gong dang 'dra ba la /
yid kyi lta stangs longs sku'i gzigs stangs mig thad ka'i nam mkhar ma yengs par blta :
de la blta ru ci yang med de sngar thams cad sems su rig nas rig pa mngon sum du gsal ba'i don la ma yengs par byed pa la sgom pa zhes ming du btags pa las :
gzhan dmigs 'dzin gyi sgom rgyu ci yang med :
de ka'i ngang du bzhag pas :
rig pa mngon sum gyi 'char tshul thams cad mngon zhen med par stong pa nyid du grol 'gro :
dngos med stong pa'i rang rtsal ma 'gags par 'char bas nyams snang thog ma mngon sum gyi bag chags kyi snang ba sgyu ma lta bu 'char :
de nas gong nas gong du 'phar te :
dbyings rig pa'i mdangs kyi 'ja' 'od dang 'od khyim gyi rnam pa lta bur 'char :
thig le dang thig phran chung ngu dang :
thig le sbrel ma rtsibs shar gyen du 'greng ba'i rnam pa lta bu bun bun pa 'char :
thig le gsal ba'i nang du sku'i rnam pa 'od kor can lam lam pa 'char :
shar yang dngos 'dzin med par rang gis nyams su myong bas :
mngon sum gyi rig pa dngos po ma yin stong par rtogs pa bya ba yin no :
de nyid gtan la phebs nas :
rang rig dngos por med pa la 'char sgo yod pas longs skur sangs rgya ba yin no :
gzhan dag gis rtog pa'i 'char tshul rang gi sems su rig kyang stong par ma shes 'char sgo tha dad du yod par bltas pas dngos mtshan du song nas rtag ltar gol /
'dir ji ltar shar yang dngos 'dzin med par shes pas :
sngar gyi bag chags kyi snang ba'i nyams shar yang :
chu nang gi zla ba bzhin du snang ba tsam las dngos por ma grub stong par ngo sprad do :
stong pa min na nyams snang 'char du mi btub ste :
stong pa yin pas gang yang 'char du btub pas rang sems stong par ngo sprad :
dus gsum gyi snang ba thams cad kyang 'char sgo ma 'gags dngos med stong pa yin par ngo sprad do :
de ltar thams cad sems su rig :
sems las shar :
rig pa 'char ram gnas sam gang byed kyang dngos por ma grub stong par ngo sprad do :
stong nyid ming du btags pa tsam las don la 'dzin pa med pa'i ye shes la zer ba yin :
thams cad rang sems stong pa gcig tu thag chod pas :
snang ba ji ltar shar yang :
stong pa las dngos po med par shes nas :
rnam rtog mtshan ma'i dbang du mi 'gro ba yin no :
de ltar gtan la phebs nas stong pa nyid la sgom du med pa'i ngang la bzhag pa ni :
dmigs med kyi sgom zhes bya ste :
dmigs gtad mtshan ma med pa'i ngang sgom de :
bsgom du med pa'i 'od gsal 'dzin med do :
zhes gsungs pa'i don no :
gsum pa spyod pa spang blang du ma shor ba nyams myong tshad la phebs pa'i gnad kyis rtsal grol thog tu sbyong ba'i ngo sprod pa ni /
lus ngag gi gnad sngar dang 'dra ba la :
yid kyi lta stangs sprul sku'i gzigs stangs mig 'og gi nam mkha' la blta :
de la blta rgyu bsgom rgyu ci yang med de :
sngar sems nyid stong par nyams su myong ba'i don de ka skyong ba la :
spyod pa zhes ming du btags pa yin :
gzhan logs nas spyod rgyu ci yang med pa de ka'i ngang la bzhag pas :
'char tshul nyams kyi 'phel tsho yang rang bzhin med par stong pa nyid du grol nas :
nyams kyi 'dzin pa med par shar grol dus gcig tu stong gsal chen po phyogs cha mtshan ma'i bag chags med par :
snang stong gnyis kyi 'dzin pa rtsol med rang sar grol nas ji ltar byas kyang stong gsal gyi ngang la rang shar rang grol du 'gro ba ni :
nyams dang stong pa'i zhen pa med pas :
mngon sum stong par nyams su myong ba'i myang bya myong byed kyi 'dzin pa med par rang grol du tshad la phebs pa bya ba yin no :
'di nyid gtan la phebs na :
rang byung phyogs med shar nas rten med du rang grol bas gsal 'grib med pa gnyis med chos skur 'tshang rgya ba yin no :
ma rtogs pa rnams kyis snang nyams stong nyid du rtogs kyang stong pa la stong par bzung ba'i zhen 'dzin phyogs cha'i chad ltar gol ba yin /
'dir snang stong gnyis ka 'dzin med sbrul mdud bzhin bcos min rang shar rang grol du ngo shes pas 'phags /
de nyid byas pas grol ba dang shar bas snang ba dang bltas pas gsal ba ma yin /
rang grol rang shar rang gsal gnyis su med par ngo sprad pa yin /
'phral la stong par song ba ma yin /
gdod ma nas ngo bo ye stong /
snang stong gnyis kyang ming tsam las don la gnyis med yin /
gnyis su yod na snang ba stong par mi 'gro /
stong pa snang bar mi 'char bas dbyings rig gnyis su med pa chos sku thig le nyag gcig tu ngo sprad /
mdor na thams cad sems las shar bas sems su rig
/rig pa'i ngo bo stong par rtogs /
grol ces ming du btags pa tsam las 'dzin med rang gsal ye nas rang grol rtsol med yin /
de ka'i ngang skyong ba la spyad du med pa'i spyod pa shugs 'byung zhes bya ba yin no //
bzhi pa 'bras bu re dogs su ma shor ba tshad zad sar skyol ba'i gnad kyis sku gsum lhun grub tu ngo sprad pa ni /
lus ngag gi gnad sngar dang 'dra ba la :
yid kyi gnad bde ba chen po'i gzigs stangs gang bdes nam mkha' la blta :
de la mtshan ma'i lta sgom spyod rgyu ci yang med :
shugs 'byung rang grol gyi don de ka'i ngang du dbyings rig gnyis med du rtsal sbyangs pas :
snang stong sems gsum dbyer med gcig tu 'dres nas :
gzung ba'i yul snang /
'dzin byed kyi shes pa gnyis ka zad nas /
gnyis 'dzin phra mo bag la nyal gyi shes pa tsam yang med par :
rang dag la song nas cir yang mi rtog pa'i mnyam pa nyid :
gsal 'grib med par ngang gis gsal bar 'gyur ba ni :
chos nyid zad sar skyol ba'i don yin no :
de nyid la gsal cha phyogs med du ma 'gags kyang :
'dzin cha til 'bru tsam gcig kyang med pas rig pa'i ye shes yin la :
de nyid ngo bo cir yang ma grub pas dbyings yin :
de la ming tsam du dbyings rig gnyis su btags kyang :
rang bzhin dbyer med gcig yin pas :
'bras bu chos sku thig le nyag gcig ces bya'o :
rtsol sgrub las 'das pa stong gsal 'dzin med kyi ngo bo zang thal 'di ka :
rgyu yis ma bskyed lhun grub yin :
rkyen gyis ma bcos rang byung yin :
rtog med gsal bas ye shes yin :
kun la khyab pas chen po yin :
de'i ngang la yon tan thams cad rdzogs pas rdzogs pa'i sangs rgyas lhun gyis grub pa zhes bya ba yang dag pa'i don no :
de ltar ma rtogs pa rnams kyis :
dbyings rig snang stong ming du btags pa tsam la gnyis su bzung bas :
grol bya dang grol byed gnyis 'dzin gyi blo ma dag pa :
snang ba stong par shes kyang shes bya'i 'dzin pas :
da rung lam gyi ye shes la gnas pa tsam las :
lhun grub tu sangs ma rgyas pa yin no :
'dir snang bar 'char rgyu med stong par dag :
stong pa'i zhen rgyu med rang bzhin gsal :
gsal stong gnyis su ma phyed gcig tu ma grub pa'i mtha' bral bsam brjod blo yi yul las 'das pa :
rang gsal gyi ngo bo yin pa la gang du yang mi gnas pa'i mya ngan las 'das pa :
sangs rgyas kyi dgongs pa lhun gyis grub pa bya ba :
'bras bu re dogs kyi g.yang sa chod nas da ltar sangs rgyas mngon sum du gyur pa ste :
rtog 'dzin phra mo tsam yang med par mi g.yo lhun grub stong pa chos sku :
gsal cha mi 'gags pas mkhyen pa'i ye shes kyi rang rtsal thugs rjes kun la khyab cing gzugs skus 'gro ba'i don 'byung ba :
de ka'i ngang la ngang gis rtsal sbyong ba las gzhan cir yang byar med pas rdzogs pa chen po byar med lhun grub ces bya'o :
khrid rim 'di'i yan lag brda don gsang ba snying thig gi ngo sprod dang /
thun mong lam gyi cha rkyen dug lnga rang grol gyi lam khyer /
nyams su blangs pa'i rtags tshad rnams ni gzhung du shes par bya'o //

//gsum pa rjes kyi man ngag mthar thug tu la zlo ba'i tshul la bzhi /
gang zag dbang po rab /
'bring /
tha ma /
yang mtha'i rim pa'o //
dang po gang zag dbang po dang brtson 'grus rab tu gyur pa rnams /
mi chen po rang gis rang skyong ba dang 'dra bar :
rang gis rtogs shing bla mas ngo sprad pa'i don :
rang sems chos skur mngon sum du rtogs pa de'i ngang zang thal nges med gang bder skyong ba las :
gzhan ci'ang byar med de zla ba gsum gyis mngon par rdzogs par 'tshang rgya bar gsungs so //
gnyis pa gang zag dbang po dang brtson 'grus 'bring rnams /
byis pa mi yin yang rtsal rim gyis rdzogs dgos pa dang 'dra bar :
blta ru med pa'i lta ba phyogs med du rtogs :
sgom du med pa'i gsal stong 'dzin med nyams su myong :
spyad du med pa'i spyod pa shugs 'byung rang grol gyi ngang du ma yengs byar med lhug par nyal /
zhi gnas la mi zhen /
lhag mthong go yul du ma shor bar rtsal sbyangs pas lo gsum na 'tshang rgya bar gsungs so //
gsum pa gang zag dbang po dang brtson 'grus tha ma can rnams /
bu chung mi yin yang chen por 'gro ba la pha mas legs par bskyang dgos pa ltar :
gnas dben pa brten nas rang sems sangs rgyas su shes pa de nyid blta ru med kyang blta ba'i nyul ma bya /
sgom du med kyang dmigs med kyi ngang du ma yengs pa bya /
spyod par spang blang med kyang chos dang mi 'gal bar bya /
'bras bu lhun grub yin kyang snyom las le lo'i dbang du ma shor ba byas pas lo bdun na 'tshang rgya bar gsungs so //
bzhi pa gang zag dbang po dang brtson 'grus yang mtha' can rnams /
lta sgom gyi don mthong zhing go ba la brten nas 'bras bu la re dogs med pa'i ngang nas mi dge ba spang /
dge ba ci nus bsgrub /
dam tshig dang sdom pa nyes ltung med par bsrung /
bla ma dang rang sems gnyis su med pa'i ngang nas mos gus dang gsol 'debs dang zhabs tog bya :
bdag dang sems can gnyis su ma grub pa'i ngang nas ma rtogs 'khrul pa'i 'gro ba la gang phan bya :
rang 'dod kyi 'dun pa med pa'i ngang nas 'gro ba'i don du bsngo ba smon lam bya :
de rnams thams cad bden med sgyu ma tsam du shes pa'i shes rab kyis :
don rang sems chos nyid yin pa'i dran pas zin pa'i ngang nas gtad med du bskyangs pas :
tshe gcig la sangs rgyas te srid pa bar dor mi 'khrul ba yin no :
le lo can gcig yin yang chos 'di thos pa dang bcangs pa tsam la brten nas mos gus byas pas :
'chi khar rang gar 'dod pa'i sar 'dun pa gtad pas :
bar do med par skye ba gang la 'jug par rang dbang thob nas las kyi 'phro mthud nas phyi mar 'tshang rgya ba la the tshom med pa ni rdzogs pa chen po'i chos 'di nyid kyi che ba'i yon tan yin par gsungs so //
a ti grol ba bzhi ldan yang zab bcud //
rtsol med sangs rgyas sgrub la nye ba'i lam //
kun bzang thugs kyi bstan 'dir rab snang bas //
dbul pos nor bu rnyed ltar gces par zungs //
'dir 'brel dge bas bdag gzhan yid can kun //
gtad med rgya yan dgongs pa'i btsan sa zin //
zag bcas dbyings thim zag med 'ja' skur shar //
chos sku'i klong nas gzugs skus don mdzad shog
/ces pa 'di nyid bka' babs bdun gyi mnga' bdag 'khor lo'i dbang phyug rje bla ma 7pad+ma 'od gsal mdo sngags gling pa'i zhal snga nas rjes su gnang ba ched du bstsal cing /
bstan 'gro'i dpal mgon dza ka mchog gi sprul pa'i sku dang dge mang mchog sprul rin po che rnam pa gnyis nas kyang gsung bskul gnang ba ltar /
pad+ma gar dbang blo gros mtha' yas pa'i sdes gter gzhung nyid sor bzhag la /
kha gsal phran bu dang tshig sna cung zad bsdus te rdzong gsar bkra shis lha rtse'i chos grwar bkod pa dge legs 'phel ///
/
