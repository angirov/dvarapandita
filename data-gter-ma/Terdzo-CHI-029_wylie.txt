@#//
'chi med 'phags ma'i snying thig las /
yang zab tshe'i byin rlabs kyi phyag len gsal bar bkod pa ye shes thig le zhes bya ba bzhugs so //
na mo gu ru be /
yid bzhin mchog stsol rgyal ba'i yum //
dkyil 'khor 'khor los sgyur de la //
btud nas yang zab tshe'i byin rlabs //
thun min gsang ba'i lam gsal bya //
'chi med 'phags ma'i snying thig gi smin byed 'bring po yang zab tshe'i byin rlabs bsgrub pa la gsum /
sbyor ba /
dngos gzhi /
rjes so //
dang po ni /
bsnyen sgrub sngon du song ba'i slob dpon gyis gnas dben par zla ba yar ngo'i gza' skar dge ba'i snga dros mtshon bkra shis pa'i dus su /
stegs gtsang ma'i khar 'dzom na ras bris kyi dkyil 'khor bkram /
ma 'dzom na rin po che'i maN+Dal 'bru dkar dri bzang gis sbags pas tshom bu gtso 'khor lnga /
de rgyab bzhi ste lha grangs bkod /
de steng many+dzi'i khar thod pa mtshan ldan dum bu gsum pa'i nang gzhung gsal sman mchog bcu gnyis kyi tshe'i ril bu sngar nas bsgrubs pa dngos sam /
de'i rgyun zan dang mngar gsum la bsres pa'i tshe ril /
chang bzang po mngar dang sbyar ba bcas kyis bkang ba bzhag la dar dmar gyis kha bcad /
g.yas su bum pa mgul chings dkar po nyer lnga'i bcud ldan kha rgyan dang bcas pa /
g.yon du tshe 'brang bum gzugs rgyan ldan /
mdun rgyab gang bder mchod gtor zlum po pad 'dab can gyi g.yas g.yon du sman raka
/mthar chu gnyis nyer spyod g.yas skor du bsham /
bgegs gtor /
chos srung gtor 'bul /
tshogs kyi yo byad /
chad brtan rnams dang /
slob dpon mdun du las bum mgul chings dmar po can /
mda' dar /
DA ru rdor dril /
'thor nas bkod pa sogs nyer mkho rnams tshogs par bya'o //
gnyis pa dngos gzhi'i thog mar tshig bdun dang brgyud 'debs kyis dbu drangs /
las byang ye shes snang ba'i gzhung bsrangs la bdag mdun dbyer med du bskyed bstim mchod bstod bya /
bzlas pa la sleb pa dang /
b+h+rU~M bi shwa bi shud+d+he phaT dzaH
oM tA re tut+tA re tu re hrIHb+h+rU~M maN+Da la phaT dzaH
zhes pas dzapa? khang phyes te /
b+han+d+har dkyil 'khor yongs rdzogs gsal btab la spro bsdu bcas bsnyen sgrub las sbyor gyi bzlas pa tshang bar grub pa dang /
bum nang du tshe dpag med /
tshe 'brang la rnam par rgyal ma khyad par gsal gdab cing /
so so'i thugs srog sngags phreng 'od zer spro bsdu'i dmigs pa dang bcas de+e gnyis kyi bsnyen pa brgya rtsa re tsam bzlas la /
mda' dar g.yab /
spos dud dril bsil bcas /
hU~M hrI:
chos dbyings kun khyab sogs zur byang ltar brjod la thugs dam bskul zhing 'khor 'das kyi tshe bcud sgrub rdzas la bstim pa nan du bya /
spro na stong tshigs mchod bstod kyang 'bul /
bum pa'i lha 'od du zhu nas 'chi med ye shes bdud rtsi'i bcud du 'khyil bar gyur /
ces mos /
las bum nang du pad nyi'i steng :
pad+ma rta mgrin sku mdog dmar :
phyag gnyis pad+ma dril bu 'dzin :
dur khrod chas ldan dor stabs bzhugs :
sku las rdo rje'i bdud rtsi'i rgyun :
babs pas bum pa gang bar gyur :
ces dmigs la /
oM hrIHpad+mAn+ta kr-ita sarba big+h+nAn ha na ha na hU~M phaT:
ces brgya rtsa tsam bzla /
de nas spyi dang bye brag gi srung ma'i gtor 'bul bya /
tshogs byin rlabs /
tshogs mgron spyan drang /
dang po mchod cing bar pa bdud rtsir byin rlabs yan byas la /
bdag nyid 'jug pa'i phyir mdun bskyed lha tshogs rnams las sku dang sngags phreng phyag mtshan gyi rnam pa'i 'od zer bar ma chad par byon te rang la thim par bsam la /
oM:
dbyings las rang shar ye shes kyi :
rdo rje'i gsang gsum rmad po che :
dam tshig phyag rgya chen po'i klong :
'du 'bral med par bdag sbyor cig :
badzra satwa dz+nyA na sa ma ya kA ya wA ka tsit+ta dzaHhU~M baM ho :
slob ma gzhug pa'i gsol 'debs ni /
thal mo sbyar la /
oM:
bla na med pa'i ye shes kyi :
go 'phang chen po mchog sgrub phyir :
snod ldan slob ma 'jug 'tshal na :
thugs rjes dgongs te smin mdzad gsol :
zhes pas gnang ba thob par mos /
de nas snod ldan gyi slob ma gcig gam bdun las mi mang ba sgo'i phyi rol du las bum gyi chus khrus bya /
nang du 'jug pa dang las byang ltar bgegs gtor btang zhing bka' bsgo /
drag sngags yungs thun gu gul dud pas bdug ste bgegs bskrad cing srung 'khor 'don bsgom bya /
me tog bkye bsdu dang sems bskyed gsal btab la /
'dir dus gsum gyi rgyal ba sras dang bcas pa skyed pa'i yum mchog chos sku zhi bar bzhugs pa'i dus na kun la khyab pa'i dbyings 'od gsal spros pa dang bral ba shes rab kyi pha rol du phyin ma /
longs sku'i thugs rje'i sprin chen bkod pa'i dus su ye shes chen po lnga'i rang mdangs dbyings phyug rdo rje btsun mo rigs lnga'i rnam par snang zhing /
sprul pa'i sku gang 'dul sgyu 'phrul drwa ba'i rol mo bsam gyis mi khyab par spro ba las /
thugs bskyed dang phrin las rgyal ba sras dang bcas pa las rmad du byung ba sgrol ma myur ma dpa' mo zhes pa'i mtshan dang sku'i bkod pa sangs rgyas kyi zhing rab 'byams dang /
'gro ba rigs drug gi gnas thams cad du khyab par bdal zhing sangs rgyas kun gyi phrin las la mnga' dbang bsgyur te /
sems can ma bsgral ba mtha' dag bsgral zhing dbugs dbyung ba de nyid kyi sgyu 'phrul rdo rje'i bkod pa'i bye brag
/tshe dang ye shes kyi dngos grub chen po stsol ba la khyad par du 'phags pa 'chi med yid bzhin 'khor lo zhes bya ba 'di nyid kyi rgyud dang sgrub thabs man ngag bka' srol byin rlabs kyi tshan kha ma nyams pa 'phags bod gnyis kyi ljongs su snga phyi ci rigs par byon cing dngos grub brnyes pa'i phreng ba bar ma chad du byung ba las /
skabs su babs pa 'di ni /
'jigs bral gyi slob dpon chen po 'jam dpal bshes gnyen bsam bzhin skye ba'i rnam par rol pa gter ston grub thob yongs kyi rgyal po 7pad+ma 'od gsal mdo sngags gling pa la /
gsar rnying bka' gter gyi bka' babs chen po bdun du bzhugs pa'i nang tshan zab mo dag snang gi chos sde las byon pa ste /
de'ang rje nyid kyi dag pa'i snang bar rtsa ba gsum gyis dgyes pas bstsal pa'i zab chos ji snyed cig bzhugs pa las /
'dir ji skad du /
gtsug tor rnam par rgyal ma yis :
rjes bzung shrI siM ha dang :
'phags ma sgrol mas dbugs phyung pa'i :
'od gsal chen po bi ma la :
tshe dpag med mgon yab yum gyis :
mngon sum nyid du dbang bskur ba :
bdag nyid pad+ma 'byung gnas te :
grub pa'i slob dpon rnam gsum gyi :
dgongs nyams gcig tu dril byas te :
da lta'i mnga' bdag rje 'bangs dang :
ma 'ongs las can don du bstan :
ces gsungs pa ltar 'chi med rdo rje'i sku can grub pa'i slob dpon rnam gsum gyi dgongs nyams mthar thug gcig tu dril ba'i snying tig
/slob dpon de dag gis sngon gnas rjes gsob kyi tshul du bstsal cing 'phags ma'i ye shes kyi skus dngos su byin gyis brlabs te skal ldan rnams la rim par spel bar mdzad pa'i smar chos /
'chi med 'phags ma'i snying tig gi smin byed kyi rim pa la rtsa ba dang yan lag gnyis las rtsa ba /
de la'ang rgyas 'bring bsdus gsum du bzhugs pa las skabs 'dir smin byed 'bring po shin tu gsang ba'i lam mchog yang zab tshe'i byin rlabs bsgrub par bgyi ba la sogs kyis mtshams sbyar nas maN+Dal 'bul du gzhug
/phyag snyim pa me tog dang bcas te thal mo sbyar la gsol ba 'debs pa 'di'i rjes zlos lan gsum mdzod /
'chi med 'phags ma'i ye shes sku :
sgyu 'phrul drwa ba'i tshul ston pa :
thugs rje'i gter chen slob dpon gyis :
bdag la byin gyis brlab tu gsol :
lan gsum /
lam mtha' dag gi rtsa bar gyur pa skyabs 'gro'i sdom pa gzung ba'i slad du /
bla ma dang mdun bskyed 'chi med 'phags ma'i dkyil 'khor par gsal ba la rtsa gsum rgyal ba rab 'byams kyis bskor te bzhugs pa'i spyan sngar /
bdag gzhan sems can thams cad byang chub snying po'i bar skyabs su 'gro bar bgyi'o snyam pa'i 'dun pa bcas 'di'i rjes zlos mdzod /
na mo :
bdag sogs 'gro kun sogs las byang ltar lan gsum /
nam mkha'i mtha' dang mnyam pa'i mar gyur rigs drug gi sems can thams cad 'khor ba sdug bsngal gyi rgya mtsho las bsgral te 'chi med rtag pa yid bzhin 'khor lo'i go 'phang la 'god par bya /
de'i slad du byin rlabs zab mos rang rgyud smin cing rim gnyis kyi rnal 'byor bsgoms la gzhan rgyud grol bar bya'o snyam du byang chub chen por sems bskyed pa 'di'i rjes zlos /
ho :
mkha' mnyam sems can sogs lan gsum /
rgyud dag par bya ba'i slad du /
sngar smros pa'i zhing mchog de dag gi spyan sngar bdag gzhan mkha' khyab kyi yid can mtha' dag sgo gsum 'jug pa gcig tu dril te phyag 'tshal zhing mchod pa 'bul ba sogs gsag sbyong gi snying po yan lag bdun pa 'bul ba'i tshig rjes su don dran pa'i ting nge 'dzin gsal 'debs bzhin pa dang bcas 'di'i rjes zlos /
ho :
phyogs dus rgyal ba sogs /
de nas byin rlabs kyi gzhi 'god pa la ye shes pa dbab pa'i slad du lus ngag yid gsum gyi gnad gcun te gzhan du ma yengs par dmigs pa 'di bzhin gsal 'debs 'tshal /
las sngags dang bum chus bsang /
swA b+hA bas sbyang /
stong pa'i ngang las khyed rang rnams gang du gnas pa'i go sar pad+ma 'dab ma rab tu rgyas pa'i steng du zla ba'i dkyil 'khor nya gang ba /
de'i steng du rang gi sems nyid tAM yig dkar po /
de las 'od zer 'phros /
'phags pa mchod /
'khor 'das kyi dwangs bcud ma lus pa bsdus te tAM la thim /
de yongs su gyur pa las khyed rang rnams shes rab stong nyid lhan cig skyes pa'i yum 'chi med 'phags ma yid bzhin 'khor lo /
sku mdog dkar gsal zla ba nor bu chu shel gyi mdangs can zhal gcig zhi zhing 'dzum la sku sgeg pa'i nyams can bcu drug lon pa'i lang tsho rgyas shing ye shes kyi spyan bdun dang ldan pa /
phyag g.yas mchog sbyin gyi phyag rgya pus mo'i steng du brkyang zhing g.yon pas thugs kar mtheb srin sbyar ba'i skyabs sbyin gyi phyag rgyas ut+pal dkar po'i sdong bu nas 'dzin pa'i 'dab ma snyan gyi thad kar rgyas pa'i ze'u 'brur 'chi med bdud rtsi'i bcud kyis gtams pa'i tshe'i bum pas mtshan pa /
dar gyi na bza' dang rin po che'i rgyan du mas mdzes par spras shing zhabs gnyis rdo rje'i skyil mo krung gis bzhugs pa'i pang du yab thabs mchog bde chen gar gyi dbang phyug pad+ma dang tshe bum bsnams pas 'khril ba /
de'i dpral bar oM dkar po /
mgrin par AHdmar po /
thugs kar hU~M sngon po /
sangs rgyas thams cad kyi rdo rje gsum gyi dbyig tu gsal ba dang /
bdag mdun gyi thugs ka nas kyang 'od zer gyi snang ba bsam gyis mi khyab pa 'phros pas chos kyi dbyings mtha' dag gang /
de dag tu bzhugs pa'i rgyal ba sras dang bcas pa thams cad 'phags ma yid bzhin 'khor lo'i sku phyag rgya /
gsung snying po /
thugs phyag mtshan gyi rnam par nam mkha' gang ba tsam du byon te khyed rang gi sgo gsum la thim pas rdo rje gsum gyi byin rlabs dang ye shes chen po rgyud la zhugs par mos mdzod /
spos rol dbyangs dang bcas /
oM AHhU~M:
a la la ho :sogs las gzhung gi byin 'beb brjod /
sngags dang rol mo drag tu byas la ting nge 'dzin rtse gcig gtad pas rgyud la ye shes phebs pa'i rtags 'byung ngo //
de ltar byin phab pa'i ye shes kyi rgyun de nyid khyed rang gi sgo gsum la byang chub ma thob kyi bar du brtan par byas pa'i mos pa mdzod /
rdo rje rgya gram bzhag la /
dz+nyA na sarba tiSh+Tha badzra /
zhes brjod /
de nas 'khor 'das kyi tshe bcud bsdu ba'i slad du dmigs pa 'di bzhin du mdzod /
bdag mdun gyi gtsug tor nor bu'i rtse mo nas tshe 'gugs kyi lha mo rnam par rgyal ma dkar mo lcags kyu dang bum pa bsnams pa las sprul pa yang sprul nyi zer gyi rdul lta bu 'phros /
stong khams thams cad khyab /
'khor 'das snod bcud kun gyi tshe bsod dpal 'byor bcud dang dwangs ma /
khyad par rang rang gi bla tshe yar nyams chad pa thams cad 'chi med bdud rtsi'i thig le 'ja' 'od zer thag gi rnam par bsdus te /
dkyil 'khor gyi sgrub rdzas dang khyed rang rnams kyi lus la sib sib thim pas skye 'chi gzhom gzhig dang bral ba 'chi med rtag pa dam pa'i tshe'i dngos grub thob par mos mdzod /
mda' dar g.yab la tshe 'gugs gyer /
spyi dril tshe dzapa? kyang brjod do //
de rnams kyis byin rlabs kyi sngon du 'gro ba song nas /
byin rlabs dngos la'ang sngon dngos rjes gsum du yod pa'i dang po bum dbang gtor blugs kyi cho ga la brten nas sngon 'gro byin rlabs kyi gzhi 'god par bya ba la /
rnam par rgyal ba'i bum pa mtshan nyid yongs su rdzogs pa'i nang du /
ye shes sems dpa' tshe dpag med mgon gyi rang bzhin bdud rtsi'i bcud kyis gtams pas rig 'dzin tshe'i dbang chen bskur bar mos shig
/bum pa spyi bor bzhag la /
hrI:
bkra shis bum pa'i gzhal yas na :
'chi med mgon po zhu ba'i bcud :
ye shes bdud rtsi'i chu rgyun gyis :
rig 'dzin tshe yi dbang bskur ro :
oM a mA ra Ni dzI ban+ti ye swA hA:
ka la sha a b+hi Shiny+tsa oM hU~M trAM hrIHA:
sarba ta thA ga ta sa ma ya shrI ye hU~M:
bum chu sbyin cing spyi bor 'thor /
de ltar dbang bskur pas bdud rtsi'i chu rgyun gyis lus kyi nang gang /
sdig sgrib bag chags dang bcas pa dag
/chu'i lhag ma yar lud pa las 'od dpag med sprul sku'i rnam pa can gyis dbur brgyan /
bdud rtsi'i dwangs ma snying gi dbus su 'dus pa las ye shes sems dpa' tshe dpag med dkar gsal mnyam gzhag tshe bum bsnams shing longs sku'i rgyan rdzogs pa /
pad zlar rdo rje'i skyil krung gis bzhugs shing 'od dang gzi brjid rab tu 'bar ba zhig tu gyur par mos mdzod /
gnyis pa rang byung pad+ma b+hany+dza'i snod bcud la brten nas dngos gzhi rdo rje gsum gyi byin rlabs sbyin pa ni /
b+han+d+ha rang byung gi gzhal yas khang du 'chi med 'phags ma'i dkyil 'khor pa yongs su rdzogs par bzhugs pa thams cad kyang rang 'od kyi yab dang snyoms par 'jug pa'i bdud rtsi'i rgyun dang bcas pas dbang bskur bar mos shig
/thod pa spyi bor bzhag la /
oM:
rang byung b+han+d+ha'i snod mchog tu :
yid bzhin 'khor lo'i lha tshogs bzhugs :
snyoms 'jug byang sems bdud rtsi yis :
ye shes sku ru dbang bskur ro :
oM tA re tut+tA re tu re swA hA:
dz+nyA na kA ya a b+hi Shiny+tsa oM:
byang sems bdud rtsi'i chu rgyun khyed rang rnams kyi spyi bo tshangs pa'i bu ga nas brgyud de lus kyi nang gang /
gnas pa rtsa'i sgrib pa dag nas rags lus dwangs mar gnas gyur /
'od gsal ye shes sgyu ma'i skur mngon du snang bar gyur par mos shig
/lha tshogs rnams bde ba chen por 'od du zhu ba'i 'chi med ye shes kyi bdud rtsi ljags thog tu byin par mos shig
/thod pa'i bdud rtsi sbyin la /
A:
rig rtsal sprul pa'i dkyil 'khor lha :
'od gsal dbyings su zhu ba'i rgyun :
byang chub sems kyi bdud rtsi yis :
bde ba chen por dbang bskur ro :
yig bcu'i mthar /
ma hA su kha bo d+hi tsit+ta wA ka a b+hi Shiny+tsa A:
de ltar byin pa'i bdud rtsi'i rgyun gyis lus kyi nang thams cad gang zhing rtsa a ba d+hU tir zhugs pa las /
ye shes sems dpa' tshe dpag tu med pa'i thugs ka'i dbus su nyi zla'i gwa'u kha sbyor du gyur /
g.yo ba rlung gi sgrib pa dag nas 'gro 'ong 'pho ba'i rgyu ba 'dzag med du bcings /
ngag mi shigs pa gzhom med rdo rje'i dbyangs su gyur par mos mdzod /
srid zhi'i bcud dang dwangs ma 'dus pa'i rdo rje tshe'i ril bu mgrin pa'i lam nas snying dbus su thim par mos shig
/thod nang ril bu sbyin la /
hU~M:
'khor 'das dwangs bcud thams cad kun :
thig le chen po'i klong du rdzogs :
lhan cig skyes pa'i bdud rtsi yis :
'chi med rtag pa'i dbang bskur ro :
yig bcu'i mthar /
ma hA dz+nyA na tsit+ta a b+hi Shiny+tsa hU~M:
de ltar byin pa'i ril bu de nyid lce rdo rje rtse gsum pa'i lam brgyud /
snying ga'i nyi zla'i gwa'u'i dbus su zhugs /
rlung rig sems gsum dbyer med pa'i thig le dkar 'tsher 'od 'bar bar gyur /
gwa'u'i phyi rol du ye shes kyi rang bzhin 'od zer lnga'i drwa bas bsdams /
gzhom gzhig 'pho 'gyur med par rgyas gdab /
khams thig le'i sgrib pa dag nas dwangs ma g.yo rtsol dang bral ba'i bde chen rdo rjer brtan /
'gyur ba med pa'i thugs 'od gsal gnyug ma lhan cig skyes pa'i rang bzhin mngon du gyur par mos la dgag sgrub bsal bzhag re dogs kyi bcos ma kun dang bral ba rang rig ka dag zang thal rjen pa'i ngang bskyang bar zhu /
zhes dar gcig mnyam par 'jog tu bcug
/gsum pa mtha' rten tshe'i 'brang rgyas la brten nas byin rlabs 'phel brtan du bya ba ni /
tshe 'brang gtsug tor rnam par rgyal ma dngos su gsal ba spyi bor spyan drangs pas thugs rje chen pos rjes su dgongs te tshe dang ye shes kyi dngos grub 'phel rgyas rab tu brtan par byin gyis brlabs par mos shig
/tshe gtor spyi bor bzhag la /
b+h+rU~M:
'chi bdag bdud las rnam rgyal ma :
gtsug tor chen po'i ye shes kyis :
rtag tu byin gyis brlabs pa las :
bkra shis tshe yi dpal thob shog :
oM a mr-ita A yurda de swA hA:
b+h+rU~M b+h+rU~M b+h+rU~M:
gtor ma'i lha 'od du zhu nas rdo rje'i go khrab kyi rnam par gyur pas khyed rang gi lus kyi ba spu'i khung bu kun tu gtams te mi phyed rdo rje'i srog grub par gyur /
de las mkha' dbyings gang ba khyab pa'i 'od zer gyi /
snang ba'i rtse mor 'phags ma gtsug tor rnam par rgyal ma'i sku grangs med nyi zer gyi rdul lta bu phyogs bcu kun tu 'phros pa rnams kyis /
bkra shis pa'i glu dbyangs len cing lha'i me tog gi char chen po phab pas 'chi med tshe dang ye shes kyi dngos grub mchog gi dga' ston yar ngo'i zla ba ltar gong nas gong du 'phel zhing rgyas par gyur pa'i 'dun pa mdzod cig
/me tog 'thor la zhal nas gsungs pa'i tshigs bcad sogs dang /
khyad par /
a :
spros pas snang srid khyab pa'i tshe :
bsdus pas thig le nyag gcig klong :
'pho 'gyur med par rgyas btab pas :
ye shes chen po'i srog 'grub shog :
ces dang rten snying /
su pra tiSh+Tha sogs brjod la rol mo snyan pa'i sgra dbyangs rgyun ring du 'khrol bar bya'o //
de ltar ngo mtshar rmad du byung ba'i zab chos 'chi med 'phags ma'i snying tig gi smin byed 'bring po yang zab tshe'i byin rlabs legs par grub pa ste /
de'i dgos pa'ang rtsa ba rdo rje'i gsung las /
tshul bzhin dbang thob nyams blangs pas :
bde chen ye shes sku 'grub na :
gnas skabs bar chad sel ba dang :
tshe dpal 'phel ba smros ci dgos :
tshe zad pa yang nges par bsring :
tshangs pa'i tshe dang ldan par 'gyur :
de phyir shin tu gsang ba'i lam :
snying gi dbus su gces par zungs :
zhes ched du bsngags shing rjes su gdams pa ltar rim gnyis sgom pa la dbang ba'i smin byed kyi snying por gyur pa dang /
gnas skabs tshe'i bar chad sel zhing tshe'i dngos grub brnyes pa la khyad par du zab pa yin pas 'di nyid g.yar dam du 'chang zhing /
rtsa ba dang yan lag gis bsdus pa'i dam tshig tshul bzhin bsrung bar bgyi'o snyam pas 'di'i rjes zlos /
gtso bos ji ltar sogs dang /
gtang rag maN+Dal phyin chad spyi ltar bya'o //
gsum pa rjes tshogs la rol zhing lhag ma gtong ba phyin chad kyang phrin las ye shes snang ba'i dkyus ltar byas pas 'grub bo //
rig 'dzin tshe yi bcud len grub //
rdo rje bzhi yi lhums su zhugs //
'gyur med thig le chen po'i klong //
skye 'chi'i mtshan rtog yongs grol shog
/ces pa'ang thams cad mkhyen gzigs mkhan chen rdo rje 'chang ngag dbang bsod nams rgyal mtshan zhal snga nas rin chen dang po'i me tog dang bcas te bka' lung spyi bor phebs par brten /
gter chen mkhas grub yongs kyi spyi rje nyid las bka'i gnang ba dang zhal khrid kyi bdud rtsi gus pas nos te /
pad+ma gar dbang blo gros mtha' yas kyis dpal de bI ko Ti'i sgrub gnas kyi snying por bgyis pa dge legs 'phel ///
/
