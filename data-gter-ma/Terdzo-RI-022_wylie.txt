\u0f01\u0f83:
zab bdun dbang zab rta mgrin las :
rta mgrin snying po don 'dus bzhugs :
dbang chen he ru ka la 'dud :
de nyid sgrub pa'i phrin las ni :
sbyor dngos rjes kyis nyams su blang :
sa ma ya :
dang po sngon 'gro'i rim pa ni :
mthun rkyen thams cad rab tshogs nas :
dben par bde ba'i stan la 'dug :
byang chub mchog tu sems bskyed la :
hU~M:
snang srid dbang gi dkyil 'khor la :
bgegs zhes bya ba'i ming yang med :
kun kyang lha sngags ye shes ngang :
mtshams kyi dkyil 'khor lhun gyis grub :
hU~M hU~M hU~M badzra rak+Sha rak+Sha b+h+rU~M:
hU~M:
chos rnams rang bzhin rnam par dag :
bdud rtsi rak+ta gtor ma dang :
phyi nang gsang ba'i mchod pa rnams :
ye shes rol par byin gyis brlabs :
oM sarba pU dza me g+ha AHhU~M:
gnyis pa dngos gzhi'i rim pa ni :
hU~M:
chos nyid spros pa'i mtha' bral ngang :
snying rje'i rang mdangs kun la khyab :
thugs rje'i hU~M yig 'od du 'bar :
snod bcud dngos 'dzin thams cad sbyang :
e yaM ra suM yum lnga'i mkha':
raM las rdo rje me yi gur :
b+h+rU~M las dbang gi gzhal yas khang :
rab 'jigs dur khrod brgyad kyis bskor :
lte bar pad nyi klu rgyal steng :
hU~M las dpal chen rta mchog dpal :
dmar rngam zhal gsum phyag drug pa :
g.yas dkar g.yon sngo spyan dgus gzigs :
rta gdong ljang gu me 'bar bzhad :
rdo rje gsor zhing dril bu dkrol :
kha T+wAM sbrul phyar thod khrag rol :
ral gri me 'bar lcags sgrog 'dzin :
zhabs bzhi rol pa'i gar dgu ldan :
dpal dang dur khrod chas kyis brgyan :
yum chen pad+ma gzi ldan ma :
kha T+wAM thod khrag 'dzin pas 'khyud :
phyogs bzhir 'khor lo dregs pa'i steng :
dbang chen yab yum rigs kyi mdog :
rang rtags phyag mtshan rgyan rnams rdzogs :
sgo bzhir dbang gi khro mo bzhi :
khor yug sprul pa'i dam can tshogs :
rdo rje gsum ldan ye shes lnga :
bla ma rgyal kun 'dus par gyur :
oM AHhU~M:
hrIHhU~M trAM oM A:
hU~M:
chos kyi dbyings nas 'bar ba'i sku :
longs spyod rab rdzogs dpal chen po :
dbang chen sprul pa'i dkyil 'khor lha :
ma lus 'khor bcas gshegs su gsol :
badzra sa mA dza :
e A ral+li hrIM hrIM:
dzaHhU~M baM ho :
sa ma ya tiSh+Tha lhan :
a ti pU ho :
pra tIts+tsha ho :
hU~M:
ye shes rol pa'i mchod sprin ni :
phyi nang gsang ba bla na med :
dbang chen rol pa'i lha la 'bul :
bde ba chen por bzhes su gsol :
oM badzra ar+g+haM sogs /
shab+da ma hA pany+tsa a mr-ita rak+ta ba liM ta gu h+ya pU dza ho :
hU~M:
ngo bo 'gyur ba med pa'i sku :
rang gsal bde chen dbang skad 'tsher :
thugs rje myur ba'i 'gros dang ldan :
dkyil 'khor lha la phyag 'tshal bstod :

thugs kar nyi steng hrIHdmar po :
sngags kyi phreng bas bskor ba las :
'od 'phros rgyal ba sras bcas mchod :
byin rlabs dngos grub rang la bsdus :
ma mo mkha' 'gro las la btsud :
phrin las rnam bzhi lhun gyis grub :
gdug pa can rnams tshar bcad nas :
thams cad dpal gyi sa ru bkod :
'gro ba rnams kyi sgrib pa sbyangs :
snang srid dbang gi sku gsung thugs :
ye shes dkyil 'khor chen por bsam :
hrIHpad+mAn+ta kr-ita badzra kro d+ha ha ya grI wa hu lu hu lu hU~M phaT:
bsnyen sgrub las gsum rdzogs pa yi :
sngags 'di chu bo'i rgyun bzhin du :
rta yi 'gros skad sbyar bas bzla :
sa ma ya :
gsum pa rjes kyi bya ba ni :
skabs su dam ldan pho mo tshogs :
dam rdzas thams cad tshang bar bshams :
raM yaM khaM:
ye shes me rlung chu yis dngos 'dzin sbyangs :
b+h+rU~M las b+hany+dza 'bar ba'i snod nang du :
sha lnga bdud rtsi 'od zhu bde chen 'khyil :
oM AHhU~M gis byin rlabs 'dod yon spro :
oM AHhU~M:
hU~M:
gnas mchog tshogs khang dur khrod rgyan dang ldan :
'dir 'tshogs rnal 'byor brtul zhugs nus par ldan :
bam chen gsang ba las byung bcud dang ldan :
dpal chen 'khor bcas dgyes shing gshegs su gsol :
badzra sa mA dza :
hU~M:
dur khrod mchog gi mchod pa bla na med :
bde chen bskyed pa 'dod yon sprin du 'khrigs :
dpal chen rta mgrin lha tshogs 'khor bcas la :
'bul lo dgyes par bzhes la dngos grub stsol :
ga Na tsakra pU dza ho :
hU~M:
ma rig lus ngag yid gsum 'khrul pa yis :
rgyal ba'i bka' dang dam las 'das gyur pa :
ye shes tshogs kyi mchod pas bskang zhing bshags :
byang zhing dag nas tshangs pa bstsal du gsol :
sa ma ya shud+d+he a :
hU~M:
dmar nag gru gsum 'bar ba'i dkyil 'khor nas :
gtum drag mi bzad dbang chen khro bo'i tshogs :
ye shes rno dbal mtshon cha'i ser chen 'beb :
gzung 'dzin dgra bgegs lus srog dbyings su sgrol :
nr-i tri mA ra ya :
hU~M:
khro rgyal rnams kyang 'dir byon sha la rol :
ma mo rnams kyang 'dir byon khrag la rol :
ging chen rnams kyang 'dir byon rus la rol :
dug gsum mchod bzhes 'khor ba stongs par mdzod :
ma hA mAM sa rak+ta kiM ni ri ti khA hi :
bde chen nyams bskyang glu gar sogs :
sbyor sgrol tshogs la rol bar bya :
lhag ma bsdus nas kha phru btab :
oM AHhU~M:
sngon tshe dpal gyi spyan snga ru :
khas blangs dam bcas pho nya ni :
khams rgya ma drug dmus long bzhi :
khyi spyang 'brug seng ngur mo'i tshogs :
mche gshog dbang gi ma mo'i tshogs :
bka' sdod sum brgya drug cu rnams :
sha khrag lhag gtor 'di bzhes la :
phrin las rnam bzhi myur du sgrubs :
ma ma hrIng hrIng uts+tshiSh+Ta ba liM ta khA hi :
hU~M gis dkyil 'khor dbyings su bsdu :
'od gsal thugs kyi ngang du gnas :

phaT kyis lha ru lhag ger gsal :

oM AHhU~M gis go bgos nas :
dag pa'i snang bas spyod pa bskyang :
hU~M:
bla na med pa gsung gi dkyil 'khor 'dir :
sku gsung thugs su lhun gyis grub nas kyang :
dbang chen rta mgrin he ru ka dpal thob :
'gro kun sangs rgyas sa la 'god par shog :

gsung gi rig 'dzin brgyud gsum byin rlabs ldan :
yi dam dbang chen bskyed rdzogs dngos grub myur :
rta skad bzhad pas mkha' 'gro dam can 'dus :
dbang gi phrin las 'grub pa'i bkra shis shog :
sgrub rdzas mi mngon rgya yis gdab :
'di ltar nyams su blangs pa yis :
dbang chen rgyal po tshe 'dir 'grub :
snying la chongs shig sa ma ya :
rgya rgya rgya :[ \u0f88\u0f88\u0f88 ]mchog gyur gling pas nam mkha' mdzod nas spyan drangs pa'i dngul byang las zhal bshus pa dge //
/
