@#//
rdzogs pa chen po 'ja' lus rdo rje'i srog sgrub cha lag dang bcas pa'i khrid yig yid bzhin dbang gi rgyal po zhes bya ba bzhugs //
rdzogs pa chen po 'ja' lus rdo rje'i srog sgrub le lag dang bcas pa'i khrid rim gsal bar byas pa yid bzhin dbang gi rgyal po zhes bya ba /
gdod ma'i mgon po 'od mi 'gyur ba la gus pas phyag 'tshal lo //
dgongs brda' snyan brgyud bka' gtad shog ser gyi //
lnga ldan brgyud pa'i bla ma ma lus pa //
mtsho skyes rdo rje 'chang dbang gang nyid kyi //
ngo bor 'dus la rnam kun phyag bgyi'o //
chig thub mos gus zol med gsol btab pas //
byin rlabs 'pho bas tshig dang yi ge yis //
mtshon min ka dag rjen pa rang shar du //
rtogs 'di 'jig rten dbang phyug thugs rje'i drin //
lhun grub rang rig rdo rje lu gu rgyud //
mngon sum mdzub tshugs sprod dang rdzogs pa che'i //
smin grol rgyal thabs spyi blugs mchog sbyin mkhan //
nus ldan rdo rje las gzhan dmigs su med //
byang chub bar du bka' drin 'khor med gnyis //
'og min rdor 'chang dpal rir o rgyan rje //
gnyis su snang yang gnyis med bdag rgyud kyi //
rang rig ngo bor 'du 'bral med pas mchod //
bla ma yi dam DA ki chos srung rnams //
kun 'dus dril sgrub gar dbang 'chi med lha //
dkyil 'khor 'khor lo'i lha tshogs thams cad la //
gus pas 'dud do mchog thun dngos grub stsol //
mtha' klas theg pa'i bye brag thams cad kyi //
rtse rgyal a ti rdzogs pa chen po ni //
'ja' lus rdo rje'i srog sgrub zab mo'i lam //
'di na skal bzang don du gsal byed khrid //
yid bzhin dbang gi rgyal mtshungs yongs spel na //
rig 'dzin brgyud pas byin gyis rlobs pa dang //
gar dbang lha yis dngos grub nyer stsol zhing //
chos bdag rnams kyi bka' yis gnang bar mdzod //
de la 'dir dus gsum gyi sangs rgyas thams cad kyis bgrod pa'i lam gcig pu /
rgyud lung man ngag thams cad kyi snying po /
a ti rdzogs pa chen po'i rtse rgyal /
tshe gcig la rdzogs pa'i sangs rgyas bde blag tu 'thob par byed pa'i myur lam 'od gsal rdo rje snying po rdzogs pa chen po 'ja' lus rdo rje'i srog sgrub cha lag yongs su rdzogs pa'i khrid kyi rim pa gsal bar bya ba 'di la don gsum ste /
gter byon ka dag gi gzhung las /
ji skad du /
sngon du 'gro ba'i rim pa :
dngos gzhi khregs chod ka dag gi nyams len :
lhun grub thod rgal gyi nyams len dang gsum mo :
zhes gsungs shing /
dang po sngon 'gro la yang gter gzhung nyid las /
dpon slob kyi mtshan nyid :
mthun rkyen gyi gzhi :
lo rgyus kyi babs lugs :
thun mong dang thun mong ma yin pa'i lam ste don tshan lnga'o :
zhes gsungs pas dang po dpon slob kyi mtshan nyid las slob dpon ni /
tshe'i sgrub chen pra khrid las /
thun mong theg pa dang bstun te zhi dul snying rje byang chub kyi sems dang ldan pa :
gsang sngags dang bstun te lta sgom spyod gsum khyer so gsum dang las rab 'byams la mkhas shing ma rmongs pa'o :
zhes gsungs pas mtshan nyid de ldan zhig dgos pa dang /
slob ma ni /
pra khrid las /
dad pa dang shes rab brtson 'grus gsum zung du 'dzom pa thun mong :
theg chen pa'i lugs ltar byams snying rje dang ldan zhing sngags ltar na gsang thub cing khog yangs pa blo brtan zhing nges pa'o :
zhes gsungs /
de lta bu'i dpon slob kyi 'brel pa brtag pa ni phan tshun gnyis kas lo dang zla ba'i bar du brtags shing dpyad nas bsten pa'i yul dang snod rung du yid ches na bsten zhing bzung bar bya dgos par gsungs so //
gnyis pa mthun rkyen gyi gzhi la nang gses kyis phye na bzhir yod de gzhung las /
gnas dang :
dus dang :
grogs dang :
yo byad de bzhi'o :
zhes gsungs pas /
dang po gnas ni grub thob rig 'dzin gong mas byin gyis brlabs pa'i gnas dpa' bo dang DA ki rang bzhin du 'du ba de lta bu'i gnas su nyams su blangs pas gnas kyis rang byin gyis rlob pa dang /
yang sa phyogs dpyad bzang zhing bkra shis la gtsang ba rnam g.yeng med cing ting 'dzin ngang gis 'phel ba'i gnas rnams su bsgrubs pas rang gis gnas de byin gyis brlab pa'i gzhir rung ba'o //
gang du yang nyin mo skye bo'i rgyu 'grul dang ca co nyung ba /
mtshan mo dgra rkun gyi 'jigs pa sogs med cing sa chu 'phrod pa brten no //
gnyis pa dus ni spyir gyis dge ba rgyal ba'i dus chen bzhi dang yar mar gyi tshes bcu la sogs pa dang /
bye brag mngon sum ye shes kyi snang ba 'char ba bde zhing bsil drod snyoms pas ston ma dbyar dang dgun chung dpyid kyi dus dang bstun dgos par gsungs so //
gsum pa grogs ni slob ma'i mtshan nyid dang ldan pa'am /
dam tshig dang ldan pa'i rdo rje'i mched lta bu /
dbang gsum pa'i nyams len gyi skabs su las rgya mtshan nyid dang ldan pa bsten par bya ba'o //
bzhi pa yo byad ni bla ma mnyes par byed pa'i rin po che'i maN+Dal me tog la sogs pa'i yon dang /
chos bdag dpa' bo mkha' 'gro rnams thugs dam skong byed tshogs kyi 'khor lo'i yo byad /
rang nyid kyi sgyu lus 'tsho ba'i zas skom 'dod yon sogs khams kyi rten gso mthun pa'i rkyen thams cad ma tshang ba med par tshogs par bya'o //
gsum pa lo rgyus kyi babs lugs ni /
rgyal ba dgongs brgyud /
rig 'dzin brda brgyud /
gang zag snyan brgyud /
smon lam bka' gtad /
shog ser tshig brgyud de rnam pa lngar 'dus la /
de la dang po rgyal ba dgongs pas brgyud tshul ni /
pad+mo bde ba can rgya tshad med bkod pa phyogs lhung dang bral ba'i zhing khams su /
ka dag chos kyi dbyings lhun grub rang byung gi ston pa 'od mi 'gyur bas ye shes thugs rje'i rtsal rdo rje sems dpa' sogs zhi ba dang khro bo'i lha tshogs su snang ba rang gi dgongs pa bya rtsol dang bral ba rdzogs pa chen po'i ngo bo zhal nas ma gsung tshig dang dpes ma mtshon par dgongs pas brgyud de dus bzhi mnyam nyid chen por gsungs so //
de nas dpal rdo rje sems dpas dur khrod chen po me ri 'bar bar mchog gi sprul sku dga' rab rdo rje la chos nyid bya rtsol dang bral bar gsungs /
dga' rab rdo rjes dur khrod rtsub 'gyur gyi tshal du rig 'dzin shrI siM ha la mngon sum rang thog tu phab nas gsungs /
gnyis pa rig 'dzin brda brgyud ni shrI siM has dur khrod chen po so sa gling du bdag nyid chen po pad+ma 'byung gnas dang /
bi ma la mi tra dang ye shes mdo gsum la yid dpyod dang bral ba brda dang brda'i sgo nas gsungs pa'o //
gsum pa gang zag snyan brgyud ni slob dpon chen po pad+ma 'byung gnas kyis gangs can bod kyi yul 'dir rje 'bangs nyer lnga snying gi bu dgu sogs la gsang sngags snying po'i mthar thug theg mchog rdzogs pa chen po'i chos kyi 'khor lo ji snyed cig bskor ba dang /
bye brag tu chos rgyal chen po khri srong lde'u btsan gyis tshe nyi zla dang mnyam par gsol ba btab pa'i skabs su gang zag rab 'bring tha ma yang tha bzhir dgongs te skal pa rab rnams la bskyed rdzogs kyi gdams pa zab mos lus snang sems gsum 'pho ba chen po 'ja' lus rdo rje'i srog tu sgrub pa /
'bring la smin byed kyi dbang dang lha'i bzlas brjod thun mong gi las rab 'byams tsam la brten te tshe dang bsod nams ye shes rgyas par byed pa /
tha ma la 'chi med tshe'i dkyil 'khor du bcug ste dbang gi byin rlabs kyis tshe spel ba /
yang tha rnams rdzas kyi sgo nas myang grol bcud len gyi ril bu dang 'chi med kyi tshe chu tsam gyis tshe ring por byed pa ste /
tshul de lta bu'i chos bka' zab cing rgya che ba du ma zhig stsol bar bzhed kyang rje 'bangs rnams bsod nams kyi skal par ma shong bas dus las yol zhing /
slad du slob dpon nyid lho nub srin po'i yul du gshegs kar ra sa 'phrul snang gi shar lho mtshams kyi g.yung drung phug tu rtsa gsum 'chi med dril sgrub kyi dkyil 'khor chen po zhal phyes te /
rgyal sras chos rje sogs rje 'bangs 'dus pa phyi ma rnams la gong du bshad pa'i gdams pa de dag gis smin cing grol bar mdzad do //
bzhi pa smon lam bka' gtad ni de lta bu'i chos bka' rnams dus ma 'ongs snyigs ma rtsod ldan gyi gdul bya da lta ba rnams la dgongs nas gu ru'i gsungs bzhin du a tsar+ya sa les gter shog la bkod cing khyad par du 'phags pa'i gter rdzas dang bcas te mi 'jig pa'i tshas dang mi brlag pa'i rgyas bsdams /
zab gter gyi sgrom bu rgyal sras kyi dbu thog tu bzhag ste ma 'ongs rtsod ldan snyigs ma'i dus der 'phrad pa'i smon lam bka' gtad mdzad pa dper mtshon na /
gter gzhung nyid kyi ka dag gi dbur /
rdzogs chen 'bum phrag drug cu rtsa bzhi yi :
khyad par 'phags pa dwangs ma'i bcud lta bu :
'chi med 'ja' lus rdo rje'i srog sgrub 'di :
bdag 'dra sprul skus ma 'ongs don phyir bkod :
da lta ma spel rin chen gter du sbos :
nam zhig smon lam las sad skal ldan pa :
bde ba'i rdo rje ye shes rol pa rtsal :
de dang 'phrad de 'gro don byed par shog :
ces gsungs shing rma skung lung zag med 'ja' tshon gyi phug par gter bdag rnams la gnyer du bcol te mi snang bar rgyas btab /
lnga pa shog ser tshig brgyud ni da lta skal ldan chos kyi bdag pos sngon smon gyi mtshams sbyor sad de zab gter gyi rgya bkrol nas skal ldan rnams la rgya cher spel ba ste /
de lta bu'i lnga ldan gyi brgyud pa 'di la mkha' 'gro'i zhal gyi drod rlangs ma yal zhing dam nyams dang 'dres khyer gyi bsre slad ma zhugs pas brgyud pa gzhan dag la ltos na khyad par du 'phags pa zhig go
/bzhi pa thun mong gi sngon 'gro la /
gter gzhung nyid las /
nyan thos theg pa dang sgo bstun te lus rnyed dka' bsam pa :
de mi rtag pa'i tshul :
las 'bras mi 'chol bar smin lugs :
'khor ba'i sdug bsngal dang :
zhi ba mya ngan las 'das pa'i phan yon la blta ba dang skyabs su 'gro ba'o :
byang chub sems dpa'i theg pa dang bstun te sems can thams cad kyi don du byang chub tu sems bskyed pa dang :
gsang sngags nang pa dang bstun te sgrib sbyong rdor sems kyi rnal 'byor :
tshogs gsag bla ma'i rnal 'byor dang maN+Dal :
mos gus byin rlabs kyis rtogs pa mngon sum du bya phyir gsol 'debs ting nge 'dzin gyi dbang blang ba'o :
zhes gsungs pa rnams lag len bde khyad nas sa bcad bcur dril nas bstan par bya ba la /
dang po lus rnyed dka' bsam pa ni /
de yang mi khom pa brgyad dang 'byor pa'i chos bcu ste dang po mi khom pa brgyad ni /
dmyal ba yi dwags dud 'gro ste ngan song gsum /
lha tshe ring po dang mi yin du zin kyang yul mtha' 'khob tu skyes pa dang kla klo dang dbang po ma tshang ba dang log lta can rnams ni chos byar mi khom pa nyid yin la /
de dag gi rtsis na rang nyid dge ba'i chos bcus 'byor pa ste /
khams drug ldan pa'i mi lus thob pa /
dam pa'i chos dar ba'i yul dbus su skyes pa /
dbang po lnga la skyon med pa /
mu stegs sogs phyin ci log gi rjes su ma zhugs pa /
dkon mchog gsum la dad pa dang ldan pa /
sangs rgyas 'jig rten du byon zhing des chos gsungs pa /
de'i bstan pa gnas pa /
chos ston pa'i yongs su 'dzin pa'i dge ba'i bshes gnyen yang yod la gzhan dag kyang bdag la rjes su brtse ba'i sems dang ldan pas mthun pa'i rkyen sbyor ba ste des na chos byed du khom zhing dbang yod pa'i mi lus rin po che 'di nyid thob pa ni shin tu rnyed par dka' zhing dkon la phan yon chen po dang ldan pa zhig ste /
slob spring las /
gang zhig thob na skye ba'i rgya mtsho mthar 'byin zhing //
byang chub mchog gi sa bon dge ba'ang 'debs byed pa //
yid bzhin nor bu bas kyang yon tan ches lhag pa'i //
mi nyid de ni su zhig 'bras bu med par byed //
sems kyi stobs chen mi yi rnyed pa gang yin pa //
lam de lha dang klu yis mi rnyed lha min dang //
mkha' lding rig 'dzin mi'am ci dang lto 'phyes min //
zhes gsungs shing de bas kyang rgyu dang rkyen dang ngo bo dang dpe sogs rnam grangs du ma'i sgo nas bsam zhing dpyad de dal 'byor don yod kyi blo dang ldan par bya'o //
gnyis pa de mi rtag pa'i tshul ni /
dang po phyi snod kyi 'jig rten ri gling dang bcas pa 'di yang thog mar chags /
bar du gnas /
tha mar me chu rlung gsum gyis 'jig pa'i chos can dang /
bcud kyi skye 'gro 'di dag kyang dang por pha ma'i rkyen gyis chags /
bar du mtshams sprin gseb kyi nyi ma bzhin yud tsam gnas /
tha mar 'chi zhing 'dir 'gro'i gtad so ma mchis pas na mi rtag pa dang /
nam zla dus bzhi'i 'gyur ldog nyi zla 'char nub kyi tshul skad cig ma snga phyi'i bye brag dang /
gzhan yang sngar ma shi ba lus pa med pa /
tshe skad cig mas 'dzad pa /
lus 'dus byas yin pas 'jig par 'gyur ba sogs nas nam 'chi'i nges pa spu tsam yang med pa ste /
rgya cher rol pa las /
srid gsum mi rtag ston ka'i sprin dang 'dra //
nye bar len pa'i lus ni 'jig cing 'bral //
dus bzhi mi rtag 'gyur zhing snying po med //
rgas shing rgud la 'chi ba'i chos can te //
thang cig yud tsam skad cig gnas pa med //
skyes bu'i tshe 'gro ri gzar 'bab chu 'dra //
zhes gsungs pas 'chi ba bsam zhing de'i tshe dam pa'i chos ma gtogs gzhan gang gis kyang mi phan pas 'chi kar phan nges dam pa'i chos shig bya bar bsam zhing /
de yang sang bya gnangs bya'i ngang la zad na 'chi ba nam yong gi gtad so med pas /
la 'ur brtson 'grus kyi stobs bskyed par bya dgos te /
bshes spring las /
mgo 'am gos la glo bur me shor na //
de dag phyir bzlog bgyi ba btang nas kyang //
yang srid med par bgyid slad 'bad 'tshal te //
de bas tshes mchog dgos pa gzhan ma mchis //
zhes gsungs pa bzhin nyams len la myur du 'jug par bya dgos pa yin no //
gsum pa las 'bras mi 'chol bar smin lugs kyang /
rin chen phreng ba las /
mi dge ba las sdug bsngal kun //
de bzhin ngan 'gro thams cad de //
dge las bde ba thams cad dang //
rnam pa kun tu dge ba dag
/ces gsungs pas 'khor ba na 'khor zhing sdug bsngal bzod med myong dgos pa ni mi dge ba spyad pa las byung zhing /
mtho ris thar pa'i bde ba yang dag pa ni dge ba byas pa las byung ba de'i phyir las 'bras mi 'chol bar smin lugs la bsams te dge sdig gi 'dor len phyed cing spang blang tshul bzhin du shes pas srog gcod sogs mi dge ba bcu spong zhing /
sbyin sogs bcu dang chos spyod bcu la nan tan du 'bad par bya ba yin no //
bzhi pa 'khor ba'i sdug bsngal la bsam pa ni /
bdag kyang sngon chad khams gsum 'khor ba'i gnas 'dir skye ba grangs med pa zhig blangs te sdug bsngal bsam gyis mi khyab pa myangs /
da dung yang 'khor ba las ldog pa'i gding ni bdag la med //
'khor ba mtha' med du sdug bsngal mi bzod pa dpag tu med pa myong dgos /
'di ltar rang nyid gcig pur ma zad pha ma sems can 'di kun yang rigs drug gi sdug bsngal 'ba' zhig la spyod cing yod de /
dmyal ba la tsha grang gi sdug bsngal bzod par dka' ba de 'dra ba dang /
yi dwags la bkres shing skom pa mi bzad pas nyen pa dang /
dud 'gro la yang gsod pa dang za ba dang /
bkol spyod glen rmongs kyi sdug bsngal de lta bu dang /
mi la'ang skye rga na 'chi'i sdug bsngal sogs bsam gyis mi khyab pa dang /
lha min yang lha'i dpal la sdang zhing phrag dog gi zug rngu ldan pa dang /
lha yang 'dod yon la mi ngoms par sred cing 'pho ltung gi sdug bsngal myong ba sogs mdor na 'khor ba'i gnas mtho dman gang du skyes kyang sdug bsngal gyi rang bzhin las ma 'das te /
dran pa nyer bzhag las /
sems can dmyal ba dmyal mes nyams //
yi dwags bkres shing phongs pas nyams //
dud 'gro gcig la gcig zas nyams //
mi rnams 'tsho ba thung bas nyams //
lha rnams bag med pa yis nyams //
'khor ba khab kyi rtse mo tsam //
bde ba nam yang yod ma yin //
zhes gsungs pas srid pa'i tshul 'di la yid skyo bas nag can khri mun nas 'bros pa dang 'dra bar bya'o //
lnga pa zhi ba mya ngan las 'das pa'i phan yon la bsam pa ni /
de yang rnam pa kun tu bde ba dam pa ni zhi ba bsil ba mya ngan las 'das pa'i go 'phang bla na med pa nyid de bral ba dang rnam par smin pa la sogs pa'i sangs rgyas dang byang chub sems dpa' rnams kyi sku gsung thugs mi zad pa rgyan gyi 'khor lo'i yon tan gyi tshul dpag tu med pa la bsam zhing spro ba bskyed par bya'o //
de dag gi tshul rnams nyams su len bde phyir snying po ngag 'don du bsdus pa ni /
de yang tho rangs la sogs pa'i dus stan bde ba la skyil mo krung gis 'dug cing rlung ro dgu phrugs su bsal /
A li kA li yig brgya sbrel ba tshar gsum brjod pas tshe rabs 'khor ba thog med nas bsags pa'i sdig ltung dang khyad par ngag gi nyes skyon thams cad byang dag chen por gyur par bsam nas /
kye ma bdag ni 'khor ba'i gnas 'dir thog ma med pa nas da lta la thug gi bar sdug bsngal 'khrul pa'i snang ba dos drags la yun ring ba 'di lta bu'i duHkha bzod med kyis gtses shing /
'di ltar bdag nyid gcig pur ma zad bdag gi pha ma sems can 'di kun yang sdug bsngal 'di 'dra 'ba' zhig la spyod cing /
da dung sdug bsngal la sdug bsngal du mi shes par smyon pas btsan dug za ba ltar rang gis rang phung sgrub pa 'di tsho a re sdug
/snying re rje /
'di rnams bde ba dang ldan sdug bsngal bzod du med pa 'di dang bral ba'i thabs shig bdag gis 'grub pa zhig ci ma rung /
de 'grub par byed pa la bdag 'khor ba 'di las thar te bde chen byang chub sems kyi btsan sa zin pa zhig byas te /
da gdod khams gsum 'khor ba 'di na 'khyams pa'i pha ma sems can 'di kun gyi don bya /
de'i phyir bdag dus da nas bzung ste ji srid sangs rgyas rang rgyud las ma thob kyi bar du dkon mchog skyabs yul rnams la skyabs su mchi'o //
zhes snying thag pa nas bsam zhing ngag tu yang brjod /
drug pa skyabs su 'gro ba ni nang pa sangs rgyas pa'i bstan pa'i gzhi ma yin te /
de yang skyabs su 'gro ba'i tshul la skyabs yul gsal 'debs pa dang skyabs su 'gro ba'o //
dang po ni /
rang tha mal par gsal ba'i mdun gyi nam mkhar dpag bsam gyi shing rab tu rgyas pa'i snying po yal 'dab bzhir gyes pa'i dbus kyi lte bar bla ma rdo rje 'chang la brgyud pa gsum ldan gyi bla mas bskor ba :
mdun du dpal rdo rje sems dpa' la zhi ba dang khrag 'thung gi lha tshogs kyis bskor ba :
g.yas su dus gsum sangs rgyas :
rgyab tu chos sku yum chen mo la rgyal ba'i gsung rab glegs bam gyi rnam pa :
g.yon du theg pa che chung gi dge 'dun :
phyi skor du bka' srung dam can rgya mtshos bskor ba dang bcas pa'i skyabs yul rnams gsal bar gyur :
zhes 'don bsgom sbrags /
de lta bu'i skyabs yul rnams la snying thag pa nas blo khel nges pa'i gdung shugs bskyed de /
gnyis pa skyabs 'gro ni /
na mo :
sangs rgyas kun dngos yang dag lam ston pa'i :
bla ma rin po che la skyabs su mchi'o :
sku bzhi ye shes lnga yi bdag nyid can :
dus gsum sangs rgyas rnams la skyabs su mchi'o :
theg gsum lung rtogs yi ge'i ris su byon :
chags bral dam pa'i chos la skyabs su mchi'o :
sa dang lam zhugs dag pa'i zhing mchog skyong :
tshogs mchog dge 'dun rnams la skyabs su mchi'o :
mchog dang thun mong dngos grub nye bar stsol :
zhi khro yi dam lha la skyabs su mchi'o :
bar chad kun sel chos mthun 'phrin las sgrub :
mkha' 'gro chos skyong srung mar skyabs su mchi'o :
zhes brgya stong nyer gcig sogs ci 'grub bya /
de lta bu'i skyabs su 'gro ba'i phan yon kyang /
'chi med rnga sgra'i mdo las /
sangs rgyas yon tan bsam mi khyab //
dam pa'i chos kyang bsam mi khyab //
'phags pa'i dge 'dun bsam mi khyab //
bsam mi khyab la dad byas na //
rnam par smin pa'ang bsam mi khyab //
ces dang /
gzhan yang phan yon grangs su phye ba brgyad du gsungs te /
ji skad du /
nang pa'i rten dang sdom pa'i rten //
sdig sgrib dag dang bar chad med //
tshogs gnyis rdzogs dang bsam pa 'grub //
ngan song mi ltung sangs rgyas 'thob //
ces gsungs pa'o //
bdun pa byang chub kyi mchog tu sems bskyed cing zhar la tshad med bzhi bsgom pa ni /
sems bskyed kyi rten khams gsum 'khor ba 'di na gnas pa'i pha ma sems can thams cad bde ba dang ldan 'dod kyi byams pa dang sdug bsngal dang bral bar 'dod pa'i snying rje tshad med du bskyed cing bsam sbyor mthun pas nam mkhar bzhugs pa'i skyabs yul rnams dpang por byas te ngag tu /
bdag gi pha ma khams gsum 'gro ba rnams :
thog med dus nas sdug bsngal mtha' med myong :
snying rje'i rang bzhin 'di dag don byed phyir :
bdag gis byang chub mchog tu sems bskyed do :
sdug bsngal mtsho las ma bsgral    khams gsum 'khor bar 'khyams pa'i sems can   bdag gis bsgral :
theg mchog dbugs ma phyung   nyan thos   rnams bdag gis dbyung :
zhi bder gnas pa'i   rang rgyal   sems dpa' myang 'das 'god :
bla med byang chub sems de'i phan yon gyis :
sems can bde dge'i lam la spyod pa   byams pa tshad med   dang :
sdug bsngal mi dge'i lam las rab bzlog   snying rje tshad med ste :
sdug bsngal yongs bral bde ba dam pa   dga' ba tshad med   yis :
gnyis med byang chub sems   btang snyoms tshad med /
lan gsum brjod   su gnas gyur cig :
mjug tu skyabs yul rnams bdag la thim pas dkon mchog skyabs yul rnams dang dbyer med du gyur te thugs rje'i byin rlabs zhugs pas chos chos su 'gro zhing bar chad med par bsam mo //
brgyad pa sgrib sbyong rdo rje sems dpa'i sgom bzlas ni /
nyams rtogs khyad par can skye ba la bar du gcod pa'i 'gal rkyen sdig sgrib yin pas de nyid sbyang dgos shing /
de'i cho ga ni dpal rdo rje sems dpa'i sgom bzlas la rnal 'byor du bya ba yin te gong gi skyabs yul rnams bdag la thim pa'i rjes thog de nyid du /
rang tha mal pa'i spyi gtsug tu pad dkar dang zla ba'i gdan la hU~M las dpal rdo rje sems dpa' sku mdog dung la pho tshos bskus pa ltar dkar la dmar ba'i mdangs dang ldan pa phyag g.yas rdo rje thugs kar 'dzin cing g.yon dril bu dkur bsten pa :
mtshan dpes brgyan pa'i rdo rje'i sku dar dang rin po ches mdzes par spras pa :
rdo rje'i skyil mo krung gis bzhugs pa'i thugs kar zla ba'i dkyil 'khor dri ma dang bral ba'i snying por hU~M yig gi mthar yi ge brgya pas bskor ba :
bzlas pa tsam gyis sngags phreng dang sku'i cha thams cad las ye shes kyi bdud rtsi 'o ma'i rgyun ltar dkar zhing bsil ba reg na bde ba babs :
bdag gi spyi gtsug tshangs pa'i bu ga nas mar zhugs :
lus kyi cha thams cad them mer gyis gang ste sdig sgrib nyes ltung ma lus pa sangs kyis dag :
shel bum phyis pa 'o mas bkang ba lta bur gyur par mos la /
oM badzra satwa sa ma ya :
ma nu pA la ya :
badzra satwa twe no pa tiSh+Tha :
sogs /
satwa AHhU~M:
zhes snying po ci 'grub dang /
yang snying /
oM badzra satwa hU~M:
yang bzla /
mthar rdo rje sems dpa' 'od du zhu nas bdag dang ro gcig tu gyur par mos /
de yang sbyang bya'i sdig sgrib /
sbyong byed kyi thabs /
sbyong mkhan sgrub pa po gsum ka mi dmigs pa ste 'khor gsum mi rtog pa'i shes rab kyis rgyas 'debs par byed pa yang bsgom bya'i snying po'o //
dgu pa tshogs gnyis rdzogs par bya phyir maN+Dal 'bul ba ni /
sgrub pa'i maN+Dal stegs kyi khar 'bru gsum brjod pa'i tshom bu lnga tshom du bkod /
skyabs yul bzhin du bsgom /
mchod pa'i maN+Dal lag tu thogs /
de yang rgyu rin po che las grub pa gas chag med pa mtho gang las mi chung ba tshom bu'ang rin po che dang 'bru sman sogs ci 'byor gyis bya zhing /
dgod pa'i tshul ni /
maN+Dal dri bzang gi chus byug cing las sngags kyis bsang /
sku gsum gyi maN+Dal las dang po sprul sku'i maN+Dal ni 'bru sil ma'i me tog gcal du bkram la :
oM badzra b+hU mi AHhU~M/
gzhi rnam par dag pa dbang chen gser gyi sa gzhi /
oM badzra re khe AHhUM/
phyi lcags ri khor yug gis bskor ba'i dbus su hUM/
ri'i rgyal po ri rab /
shar lus 'phags po /
lho 'dzam bu gling /
nub ba lang spyod /
byang sgra mi snyan /
shar du lus g.yas dang lus 'phags g.yon /
lhor rnga yab g.yas dang rnga yab gzhan g.yon /
nub tu g.yo ldan g.yas dang lam mchog 'gro g.yon /
byang du sgra mi snyan g.yas dang sgra mi snyan gyi zla g.yon /
glang po rin po che shar /
blon po rin po che lho /
rta mchog rin po che nub /
btsun mo rin po che byang /
dmag dpon rin po che shar lho /
'khor lo rin po che lho nub /
nor bu rin po che nub byang /
gter chen po'i bum pa byang shar /
nyi ma shar /
zla ba nub /
lha mi'i 'dod yon ma tshang ba med pa bdag gi lus longs spyod dus gsum gyi dge tshogs dang bcas pa thams cad rtsa ba dang brgyud par bcas pa'i dpal ldan bla ma dam pa rnams dang /
dkon mchog rin po che rnam pa gsum /
yi dam dkyil 'khor gyi lha tshogs /
mkha' 'gro chos skyong srung ma'i tshogs dang bcas pa rnams la 'bul bar bgyi'o //
bzhes nas smin grol byin gyis brlab tu gsol /
rin chen maN+Dal yid 'ong mchod pa'i sprin :
'dod dgu'i 'byor pa dpag med dang ldan pa :
dpag yas nam mkha'i rgyan gyur 'di phul bas :
'gro kun rnam dag zhing la spyod par shog :
tshom bu so bdun ma dang bdun ma sogs spyi khyab tu grags che na'ang 'dir ni 'brel chags pa'i dbang gis kun mkhyen chos rje'i lugs bzhin nyer gsum byas pa'o //
gnyis pa longs sku'i maN+Dal ni me tog gcal du bkram la /
'og min stug po bkod pa'i zhing khams ye shes rin po che'i gzhal yas khang du gyur /
'bru gsum brjod pas me tog dbus dang phyogs mtshams te dgur bkod la /
dpal rdo rje sems dpa' la sgeg sogs 'dod yon gyi lha mo brgyad kyis bskor ba mchod pa'i sprin rab 'byams nam mkha' gang bar gyur /
'og min bde chen rin chen gzhal yas khang :
sna tshogs mchod pa'i sprin gyi bla re can :
nam mkha' gang bar dmigs te phul ba yis :
'gro kun longs sku'i zhing la spyod par shog :
gsum pa chos sku'i maN+Dal ni 'bru gsum brjod pas tshom bu lnga tshom du bkod la /
dbus su rnam par snang mdzad kyi zhing 'og min lhun gyis grub pa /
shar du mi bskyod rdo rje'i zhing mngon par dga' ba /
lhor rin chen 'byung ldan gyi zhing dpal dang ldan pa /
nub tu snang ba mtha' yas kyi zhing bde ba can /
byang du don yod grub pa'i zhing las rab rdzogs pa thams cad kyang chos nyid bde gsal gyi rang bzhin rnam par dag cing lhun gyis grub pa'i yon tan gyi snang cha ye shes lnga'i rang 'od du 'tsher ba 'khor 'das ro mnyam chos kyi dbyings su 'byams klas par gyur par mos la /
'od gsal lhun grub ye shes rigs lnga'i zhing :
sku dang thig les ye nas brgyan pa 'di :
rang snang dag pas legs par phul ba yis :
kun bzang chos sku'i zhing la spyod par shog :
de lta bu'i maN+Dal rnams tshig brjod cing tshom bu gso ba dang dmigs pa gsal 'debs pa rnams sum phrugs su bya'o //
dngos su maN+Dal me tog sogs ma 'byor na /
yid byung gis spros te 'bul ba yin no //
bcu pa mos gus byin rlabs kyis rtogs pa'i ye shes mngon sum du bya phyir lam zab mo bla ma'i rnal 'byor bya ba ni shin tu gal che ste /
zhi byed chu klung chen po'i rgyud las /
don dam lhan cig skyes pa'i ye shes ni //
tshogs rdzogs sgrib pa dag pa'i lag rjes dang //
rtogs ldan bla ma'i byin rlabs kho na las //
thabs gzhan bsten pa rmongs par shes par bya //
zhes dang /
ji skad du /
gzhan gyis brjod min lhan cig skyes //
gang du yang ni mi rnyed de //
bla ma'i dus thabs bstan pa dang //
bdag gi bsod nams las shes bya //
zhes gsungs pas de nyid nyams su len pa'i tshul ni /
rang nyid skad cig gis gar dbang rtsa gsum yongs 'dus su gsal ba'i spyi bor seng ges btegs pa'i khri pad+ma dang zla ba'i gdan la bdag la bka' lung dbang dang man ngag bstsal cing bdag rgyud la yod pa'i ye shes dri med rang gsal gcer mthong du ngo sprad par mdzad pa'i chos rje sangs rgyas bka' drin can :
rtsa ba'i bla ma de nyid yin pa la rnam pa bcom ldan 'das khyab bdag rigs drug pa rdo rje 'chang chen po longs spyod rdzogs pa'i sku rin po che in+d+ra nI la'i snying po ltar gsal zhing 'tsher ba rdo rje dang dril bu 'dzin pas yum gsang ba ye shes kyi DA ki ma dmar mo gri thod 'dzin pa la 'khyud pa :
yab yum gnyis ka'ang bde stong gnyis su med pa'i ye shes kyi ngang nas bdag la rjes su brtse ba'i zhal 'dzum pa dang bcas pa :
gsal stong 'od lnga'i lam du bkra lam mer bzhugs pa'i dbu gtsug tu slob dpon chen po pad+ma 'byung gnas :
de'i dbu gtsug tu rig 'dzin chen po shrI siM ha :
de'i dbu gtsug tu sprul sku dga' rab rdo rje :
de'i dbu gtsug tu longs sku rdo rje sems dpa':
de'i dbu gtsug tu rgyal ba chos kyi sku kun tu bzang po mkha' dbyings khyab pa'i sku ting nge 'dzin gyi phyag rgya can :
gzhan yang brgyud pa gsum gyi bla rabs sprin phung gtibs pa ltar bzhugs par gyur :
de lta bu'i bla ma brgyud pa'i mkhyen pa'i ye shes brtse ba'i thugs rje mdzad pa'i phrin las bsam gyis mi khyab pa la bsams te skyon rtog gi blo ngan spangs la dad pa dang mos gus snying thag pa nas lus 'dar ba dang mig mchi ma g.yo ba tsam du bskyed cing gsol ba 'debs pa ni /
e ma ho :
chos dbyings 'dus ma byas pa'i mkha' dbyings su :
khyab bdag dang po'i mgon po kun tu bzang :
blo 'das chos kyi sku la gsol ba 'debs :
'og min rab 'byams thig le 'od lnga'i klong :
zung 'jug ye shes lnga rdzogs rdo rje sems :
bla ma longs spyod rdzogs sku la gsol ba 'debs :
gser gling he chen gdal ba'i dur khrod du :
thugs rje chen pos 'gro ba'i don la byon :
sprul sku dga' rab rdo rje la gsol ba 'debs :
dur khrod rtsub 'gyur tshal gyi gnas mchog tu :
dga' rab rjes bzung rdzogs chen brda don rig :
rig 'dzin shrI siM ha la gsol ba 'debs :
rgya bod gnas dang rnga yab gling dbus su :
rdo rje'i sku brnyes sangs rgyas 'dus pa'i sku :
o rgyan rin po che la gsol ba 'debs :
zan yang gnas dang g.yu ru khra 'brug tu :
pad+mas rjes bzung bka' 'dus gdams pa'i bdag :
rgyal sras chos kyi rje la gsol ba 'debs :
spyi gtsug bde ba chen po'i pho brang du :
bka' bstsal lung 'bogs chos nyid mngon sum sprod :
drin chen rtsa ba'i bla ma la gsol ba 'debs :
dmar gsal zla gam tshe yi pho brang du :
'chi med dbang dang dngos grub nyer stsol ba'i :
gar dbang rtsa gsum yongs 'dus la gsol ba 'debs :
rma lung zag med 'ja' tshon phug pa nas :
rgyal ba'i gseng lam mchog gsang a ti'i chos :
blo 'das rdzogs pa chen po la gsol ba 'debs :
rang bzhin gnas dang lhun grub zhing khams su :
mchog gi bde ster dam tshig DA ki ma :
bstan skyong sngags kyi bdag mo la gsol ba 'debs :
de ltar gsol ba btab pa'i byin rlabs kyis :
ka dag rig stong rang ngo 'phrod pa dang :
thod rgal lhun grub snang ba mthar phyin te :
zab mo'i lam la skal ldan 'dren gyur cig :
ces pa'i brgyud 'debs dang /
phur tshugs su gsol ba 'debs pa ni /
bka' drin mnyam pa med pa dang ldan pa bla ma rin po che la gsol ba 'debs so :
bdag rgyud chos dang mthun par byin gyis rlobs shig :
chos rgyud thog tu 'byor par byin gyis rlobs shig :
lta spyod nyon mongs pa'i gnyen por lhongs par byin gyis rlobs shig :
nyon mongs pa ye shes su 'char bar byin gyis rlobs shig :
tha mal gyi shes pa'i mtshang rig ste blo 'das chos sku'i rang zhal gzhi thog tu phebs par byin gyis rlobs shig :
tshe gcig lus gcig la blo 'das rdzogs pa chen po rang snang ris med kyi dgongs pa bde blag tu rtogs par byin gyis rlobs shig :
ces tshar ci mang du bya zhing de lta bu'i gsol 'debs kyi brjod tshul yang /
gsang 'dus le'u 'bum pa las /
bla ma la gus slob ma yis //
sgra ring ba dang gsal ba dang //
skad gsang mthon pos gsol 'debs na //
de la bdag gis dngos grub ster //
zhes gsungs /
khyad par du ting nge 'dzin gyi dbang bzhi zhu ba ni /
de ltar gsol ba btab pa la brten nas bla ma brgyud pa dang bcas pa rtsa ba'i bla ma nyid la thim :
bla ma'i spyi bor oM dkar po :
mgrin par AHdmar po :
thugs kar hU~M sngon po de gsum las byin rlabs 'od zer gyi rnam par 'phros bdag gi gnas gsum du thim :
sku bum pa gsung gsang ba thugs shes rab ye shes kyi dbang dang byin rlabs thob :
mthar bla ma yab yum 'od du zhu ste rang la thim pas bla ma'i thugs dang rang sems gnyis med du gyur :
de'i rang ngo la bltas pas blo 'das bde ba chen po ngo bo nyid sku bla ma'i rang zhal mjal :
sku gsum bla ma mchog gi go 'phang thob par gyur :
zhes lam dus kyi dbang bzhi yang yang blang bar bya zhing tshul 'di ni mtshan bcas kyi dbang bzhi rnams las khyad par du gyur pa ste /
kun byed rgyal po'i rgyud las /
skye med rnam dag sems kyi dbang thob nas //
rang bzhin bcu yi dbang la sems mi chags //
sngags dang phyag rgya'i dbang la re mi 'jog
/rdzas dang mtshan ma'i dbang la rtsol mi dgos //
zhes dang /
sdom 'byung las /
gsang ba mchog gi dkyil 'khor du //
mchog tu rab tu zhugs mthong na //
deng khyod sdig pa thams cad las //
rnam grol bzang por 'gyur bar gnas //
zhes gsungs pa'o //
de dag gis thun mong gi sngon du 'gro ba'i rim pa rnams bstan zin to //
bar 'dir tshe'i gsang ba sgrub chen gyi dkyil 'khor du slob ma rnams kyi rgyud smin nges su bya ba yin no //
gnyis pa dngos gzhi la dbang bzhi'i lam rim dang 'brel ba'i sa bcad bzhi las /
dang po bum dbang dang 'brel pa bskyed rim la brten pa'i tshe khrid nyams su len pa'i rim pa ni /
de nyid kyi gzhung nas /
thun mong dang thun mong ma yin pa'i lam sngon du 'gro bas rgyud sbyong zhing :
dmigs pa'i mnyen btsal ba dang :
bskyed rim las rung du bsgrubs nas rdzogs rim dngos la 'jug par bya'o :
zhes gsungs pas de yang rdzogs chen rang rkang gi skabs su bshad ma thag pa'i sngon 'gro de rnams la thun mong gi sngon 'gro dang thun mong ma yin pa'i sngon 'gro ni slar 'chad 'gyur las shes shing /
spyi khyab tu dal 'byor rnyed dka' nas thar pa'i phan yon gyi bar thun mong gi sngon 'gro dang /
skyabs 'gro nas dbang bzhi'i bar thun mong ma yin pa'i sngon 'gror 'jog pa yin pas sngon 'gro'i yan lag rnams gong du bstan pa des 'thus shing /
dmigs pa'i mnyen btsal ba ni mtshan nyid dang ldan pa'i bris sku mdun du bshams la de lta bu yid yul du yang yang bsgom pa dang /
shin tu dbang po brtul po rnams dang por rtsa zhal tsam dang de nas g.yas g.yon gyi zhal /
mthar gyis sku lus rgyan dang cha lugs yongs su rdzogs pa'i bar rim gyis gsal gdab pas sems bskyed rim las rung du bsgrub par bya'o //
dngos gzhi la dkyil 'khor sgrub chen sogs dang 'brel na mchog yin la de ltar ma 'brel kyang sngon 'gro rnams zin pa'i rjes thog tu ting nge 'dzin rnam gsum gyi rgyu ting gi hrIHyig de nyid yongs su gyur pa las rang nyid bde gshegs rtsa gsum dril sgrub kyi sku snang yul du grub cing gzung bya'i yul las 'das pa rgyan dang phyag mtshan sogs me long gi nang du gzugs brnyan shar ba ltar bkra sal le ba'i thugs kar tshe'i nyi zla'i ga'u thabs shes kha sbyor gyi nang du /
thugs srog hrIHyig dmar gsal ring cha tsheg drag dang bcas pa'i mtha' skor du lnga ldan 'od zer rdo rje lu gu rgyud kyi nang du bzla bya'i sngags 'bru kha dog dmar gsal 'bru re re gsal ba /
yig 'bru de rnams lu gu rgyud kyi phyi rol du mi 'da' zhing thugs srog lu gu rgyud dang bcas pa mi gnas par mer mer yom yom shig ger g.yo ba /
sngags 'bru rnams las sngags kyi sgra dper na bung ba tshang zhig pa ltar zi di ri ri sgrog par bsgom zhing 'dzab bung ba tshang zhig gi tshul dang mthun pa'i dbyangs kyi rta la bskyon pa'am shub bur bzla'o //
de'i dgos pa ni gzhung las /
des ni ting nge 'dzin gzhan du mi g.yo bar brtan par byed pa ste :
dper na bung bas me tog gi bcud len pa'i tshe me tog de las gzhan du mi g.yel bar 'khor ba ltar :
rnal 'byor pas kyang thugs srog lu gu rgyud kyi sngags 'bru la rtse gcig tu mi g.yel bar 'dzin pa ste :
bung ba bcud 'khor gyi dmigs pa zhes bya ste ting nge 'dzin brtan pa'i dgos pa yod do :
zhes gsungs /
de lta bu'i sgo nas dmigs pa'i ting nge 'dzin de nyid legs par brtan pa thob nas bogs dbyung phyir tshe bcud dngos grub sdud pa'i spro bsdu bung ba bcud sdud kyi dmigs pa bya ba yin te /
thugs srog lug rgyud dang bcas pa de las mar me gcig las du ma mched pa ltar lnga ldan lu gu rgyud kyi nang du sngags kyi yig 'bru re sgra dang bcas pa gcig rjes gcig mthud bar ma chad pa nyi zla'i ga'u kha sbyor gyi bar mtshams phye nas gyen du 'phros /
ljags kyi pad+mor rgyal ba thams cad kyi gsung gi gsang ba yi ge AHdmar gsal de la g.yas bskor du lan gcig bskor te /
spyi bo'i gtsug brgyud rta mgo'i zhal nas 'thon te snang srid snod bcud brtan g.yo'i dngos po thams cad kyi steng du babs /
bung bas me tog bcud sdud pa ltar dngos grub kyi dwangs bcud thams cad 'od zer gyi rnam par 'ub kyis bsdus te lug rgyud sngags 'bru dang bcas yum gyi phag gdong gi zhal nas brgyud tshangs bug nas mar zhugs sku'i dbyibs brgyud gsang ba'i pad+mor bdud rtsi sbrang rtsi mchog tu dwangs pa'i rnam par bskyil lo //
rgyas par na spro bsdu'i dmigs pa byings gong ltar las dang pos phyi 'byung ba sa chu me rlung nam mkha' la sogs pa 'byung lnga snod kyi 'jig rten rab 'byams thams cad kyi dwangs bcud /
gnyis pas nang bcud kyi skye 'gro lha klu gnod sbyin grub pa drang srong rig 'dzin la sogs pa'i nus mthu /
gsum pas gsang ba phyogs bcu'i zhing rab 'byams rgya mtsho na bzhugs pa'i rtsa gsum zhi khro rgyal ba sras bcas rnams kyi thugs rje rnams so sor bsdu zhing 'di dag gi skabs bung ba bcud sdud kyi dbyangs kyi rtas drang ba'am shub bur bzla'o //
dgos pa ni gzhung las /
'dis ni tshe'i dngos grub sdud cing ting nge 'dzin rtsal sbyong :
zhes gsungs /
de ltar yum gyi pad+mor tshe bcud dngos grub thams cad bdud rtsi dwangs ma chen por bskyil ba rnams rang gtso mchog gi gsang ba'i rdo rje rtse lnga pa khong gseng can du mos pas /
'og rlung cung zad 'then pa'i sbyor ba dang bcas te tshe bcud de rnams nu ru ru rdo rje'i lam nas gyen du drangs sku'i lte ba'i dbyibs brgyud thugs kar nyi zla'i gwa'u kha sbyor gyi nang gi lug rgyud sngags 'bru rnams la bstims pas /
je cher rgyas shing 'od 'tsher ba sngags kyi sgra gdangs di ri ri sgrog cing lus kyi nang thams cad kyang lnga ldan 'od zer thig le thig phran lug rgyud yig 'bru dang bcas pas mer mer yom yom du gyur cing /
rang sgra sgrog pa bde stong gnyis med ye shes kyi ngang nas 'dzab dbyangs kyi rtar bcug pa'am shub bur bzla'o //
dgos pa ni gzhung las /
'di rnams zab lam pad+ma'i bcud len gyi sngon 'gro'i sna khrid yin la bde stong zag med 'ja' lus sgrub pa'i dgos pa yod do :
zhes gsungs /
de rnams kyis ni bskyed rim lha'i rnal 'byor la brten te tshe sring ba'i man ngag go
/gnyis pa gsang dbang dang 'brel ba bde stong gtum mo'i nyams len gyi rim pa ni /
de nyid kyi gzhung las /
rdzogs rim mtshan bcas mtshan med gnyis :
dang po bde stong gtum mo yi :
bde ba chen po sgom pa'i thabs :
gsang sngags ma rgyud zab pa'i lam :
tshe bdag pad+ma bdag gis bkod :
ces gsungs pa'i gtum mo dang dbang gsum pa'i nyams len gnyis mtshan bcas kyi rdzogs rim du bzhag pa dang /
ka dag lhun grub rin po che gnyis mtshan med kyi rdzogs rim du bzhag pa yin la /
dang po'ang gzhung las /
thun mong dang thun mong ma yin pa'i chos gsang sngags kyi nye rgyu'i grong du 'jug pa'i lam dang stegs kyi chos thams cad dang ldan par byas te :
zhes gsungs pas /
thun mong dang thun mong ma yin pa'i sngon 'gro smin byed kyi dbang bskyed rim yan lag bzhi sogs dang ldan dgos par bstan cing /
dngos gzhi la'ang gzhung las /
'di la gsum :
'jug sgo sngon 'gro :
dngos kyi 'jug bya nyams len :
rjes zhugs pa'i lam rtags dang yon tan no :
zhes don gsum gyis gsungs pa'i dang po la'ang gsum ste /
gnas grogs mthun rkyen bsten pa /
rtsa thig rlung gsum gyi bzhugs tshul shes pa /
de rnams sbyang ba'i rim pa'o //
dang po gnas grogs mthun rkyen sogs sngar bshad pa ltar las 'dir khyad par du sha lnga dang bdud rtsi lnga sogs bza' bar bya ba'i dam rdzas rnams dang /
rdo rje dril bu kha TAM ga pus 'khyud ras gzan la sogs te 'chang bar bya ba'i dam rdzas dang /
gzhan yang dpa' bo dang DA ki mnyes pa'i 'dod yon tshogs dang mchod gtor sogs rgya cher bsham pa'o //
gnyis pa rtsa thig rlung gsum gyi bzhugs tshul ni nang rdo rje'i lus kyi rnam gzhag shes dgos te /
de yang kun rdzob rtsa'i 'khor lo'i grangs dang chags lugs /
rlung gi 'gro 'ong dang byed las /
thig le'i 'du 'phro dang 'phel 'grib /
don dam ye shes kyi rtsa thig rlung gsum gyi gzod ma'i de nyid rnams shes par bya ba ste 'di dag gi rnam bshad rgyas par lam 'bras gzhan du blta bar bya'o //
gsum pa de rnams sbyang ba'i rim pa la gnyis /
rtsa sbyang ba dang /
rlung sbyang ba gnyis so //
dang po rtsa ni /
de'ang bdag nyid gtso mchog yab yum gyi sku snang la rang bzhin med pa chu nang dang me long du 'char ba'i gzugs brnyan lta bu /
sku phyi gsal nang gsal dwangs shing sgrib pa dang bral ba /
sku'i dbus drang por gzung 'dzin ro rkyang gis bcings pa'i kun rdzob rdzas kyi dbu ma mda' smyug 'bring po tsam lug rgyud kyi rgyu ma 'dra ba kha dog ser skya mdud pa sum cu rtsa gnyis dang ldan pa /
yar sna spyi bo dang mar sna gsang rtser zug pa ro rkyang gnyis gro sog sbom pa tsam yar sna sna bug dang mar sna lte 'og sor bzhir dbu mar 'dus pa'i 'dus mdor a thung dang spyi bor haM yig rnams bsgom /
lag len bzhin du lus gnad bcas /
gnyis pa rlung ni /
dang por rlung ro dgu phrugs su g.yas g.yon dbus rnams nas lan gsum gsum 'bud /
de nas rlung 'jam dal ran la rlung zhabs ma lus pa phyir si ri ri 'bud pa dang rang gi sdig sgrib nad gdon bar gcod ye shes la sgrib par byed pa thams cad dbu ma'i nang nas gzung 'dzin ro rkyang gi lam brgyud sna bug gnyis su du ba lta bu sngo phyu ru ru thon par bsgom /
nang du rngub pa'i tshe srid zhi'i dwangs bcud thams cad 'od zer gyi rnam par bsdus te sna bug nas ro rkyang gi lam brgyud dbu ma'i nang du zhugs rtsa mdud rnams rim par bkrol te haM yig la thim par bsgom /
de lta bu lan mang du byas pas sdig sgrib nad gdon sogs dag cing rtsa gsum po kha dog dmar ser je gsal du gyur cing /
mdud pa dang bral zhing ya yo med pa lus kyi dbus drang por khang stong gi ka ba bzhin du zang thal le ba mtshan nyid thams cad dang ldan par bsgom mo //
de ni rtsa rlung sbyang ba'i rim pa'o //
gnyis pa dngos gzhi la'ang gnyis /
thun mong rtsa 'khor lo bzhi la brten te gsang sngags spyi khyab dang bstun pa'i 'bar 'dzag
/thun mong ma yin pa rtsa 'khor lo lnga la brten te tshe lha rigs lnga la brten pa'i 'bar 'dzag go
/dang po ni /
bdag nyid gtso mchog tu gsal ba'i sku'i dbus rtsa gsum po sngar bzhin du gsal ba las /
spyi bo'i gnas su bde chen gyi 'khor lo rtsa'i 'dab ma byang chub kyi sems mtshon pa'i sum cu rtsa gnyis /
mgrin par ro 'dus kyi 'khor lo rtsa'i 'dab ma thabs shes dga' ba mtshon pa'i bcu drug
/snying khar dran pa rnam bkod chos kyi 'khor lo thun chen mtshon pa'i brgyad /
lte bar srid bcud chags byed sprul pa'i 'khor lo dus sbyor mtshon pa'i drug cu rtsa bzhi /
de thams cad mtshan nyid dang ldan pa drwa ba ris su bres pa phyi gsal nang gsal kha dog dmar ser thabs shes kha sbyor gyi tshul du bsgom /
spyi bor dbu ma'i nang du bde ba yab kyi rang bzhin dkar cha'i ngo bo zla ba ltar dkar ba'i haM mgo thur du bstan pa ba mo ltar 'dzag pa /
rtsa gsum 'dus mdo'i nang du stong nyid yum gyi rang bzhin dmar cha'i ngo bo nyi ma ltar gsal ba'i a shad 'phel kha gyen du bstan pa mar me ltar 'bar ba'o //
de nas lus gnad bcas rlung bum pa can kha sbyor du bsgoms te /
gzhung las /
'di la gnad bzhi ste :
rngub dang dgang dang gzhil ba 'phang ba'o :
zhes gsungs pa'i man ngag lag len gyi gnad dang ldan pas dmigs pa ni gong dang 'dra ba las rlung nang du rngub pa'i tshe a shad la bus pas me lce phra la 'khyug pa reg bya tshal rno ba zhig dbu ma'i nang nas yar brgyud haM la phog pas haM 'dar phri li li zhu ste ba mo ltar 'dzag bzhin pas bde chen gyi 'khor lo mer gyis gang /
de bzhin du a shad kyi mes sprul pa'i 'khor lo'i rtsa 'dab kyi nang thams cad kyang gang /
des 'gre bas longs spyod dang dran bkod kyi 'khor lo gnyis kyang dkar dmar gyis gang /
de gnyis kyi mtshams su dkar dmar 'phrad pa'i bde chen la sems rtse gcig tu bzung ste bum can kha sbyor du bsgom mo //
thun mtshams su lus gcus dang lus sprugs drag po byas pas dkar dmar gnyis khrug gis 'dres te rtsa sbubs thams cad dang lus kyi ba spu'i bu ga'i mthar thug ma lus par zhu bdes khyab par bsgoms te bde stong sa le ba'i ngang nyams bskyang ngo //
gnyis pa khyad par ba thun mong ma yin pa rtsa 'khor lo lnga la brten te tshe lha rigs lnga la brten pa'i 'bar 'dzag ni /
rtsa gsum 'khor lo bzhi sogs gong dang 'dra ba las gsang gnas bde mchog gi 'khor lo rtsa 'dab sum cu rtsa gnyis kyang gsal gdab /
spyi bo'i rtsa 'khor gyi 'dus mtshams su rnam snang de bzhin nyid kyi rigs mchog tshe dpag med sku mdog dkar po rang 'od kyi yum sangs rgyas spyan ma dang sbyor ba rtsa 'dab sum cu rtsa gnyis kyi rtse mor rang 'dra re re /
mgrin par rin 'byung rat+na'i rigs mchog tshe dpag med gser mdog rang 'od kyi yum rin chen sgrol ma dang sbyor ba rtsa 'dab bcu drug por rang 'dra re re /
snying gar mi bskyod rdo rje'i rigs mchog tshe dpag med mthing gsal rang 'od kyi yum mA ma ki dang sbyor ba rtsa 'dab brgyad la rang 'dra re /
lte bar snang mtha' pad+ma'i rigs mchog tshe dpag med dmar po rang 'od kyi yum na bza' dkar mo dang sbyor ba rtsa 'dab drug cu rtsa bzhi la rang 'dra re /
gsang bar don grub las rab rdzogs pa tshe dpag med ljang gsal rang 'od kyi yum dam tshig sgrol ma dang sbyor ba rtsa 'dab sum cu rtsa gnyis la rang 'dra re /
de thams cad kyang longs spyod rdzogs pa'i sku mtshan dang dpe byad kyis brgyan pa phyag gnyis mnyam gzhag gi steng na tshe'i bum pa 'chi med bdud rtsi'i bcud kyis gang ba bsnams shing zhabs rdo rje'i skyil mo krung gis bzhugs par bsgom /
de ltar gsal thebs nas lus gnad bcas rlung bum can kha sbyor sngar ltar bsgoms te /
rlung nang du rngub pas ro rkyang gi lam brgyud 'dus mdo'i a shad la phog ste bus pas dmar cha gyen du cung zad 'phros /
gsang ba'i tshe dpag med yab yum gyi sku la phog
/bde chen bskul gtso 'khor thams cad rjes su chags pa'i sbyor ba mdzad pa'i sbyor mtshams nas byang chub kyi sems dkar dmar gyi rgyun spros /
rtsa 'dab thams cad zhu ba des mer gyis gang gyen du phyur ba lte ba'i tshe dpag med yab yum la phog
/bde chen bskul gtso 'khor thams cad rjes su chags pa'i sbyor ba mdzad pa'i sbyor mtshams nas byang sems kyi rgyun spro ba sogs 'khor lo gzhan rnams la yang rigs 'gre
/mthar lus kyi ba spu'i bu ga la thug pa'i nang thams cad zhu bdes bzod med du khyab par bsgom ste bde stong gnyis med kyi ngang nas bum can kha sbyor du 'ching /
thun mtshams su lus gcus dang lus sprugs pa sogs gong dang 'dra /
de lta bu'i zhu ba de lhan skyes kyi ye shes de nyid gong du spel phyir lus kyi 'phrul 'khor bya ba ni /
gzhung las /
seng ge dang :
khyu mchog dang :
glang po dang :
rus sbal te dud 'gro'i 'gyur bzhi :
gyad kyi 'gros dang lnga'o :
zhes gsungs shing /
man ngag gis sbyar bas /
bag bzhi'i lus sprugs /
gegs sel lnga sgril /
rlung skyon sel ba ste rkang grangs brgyad po lag len bzhin du shes par bya ba yin no //
gzhan yang gzhung las /
rtsa ba'i rlung lnga ma zin pa zin par byed pa dam tshig gi rlung rdo rje'i bzlas pa :
zin pa brtan par byed pa ye shes kyi rlung rdo rje'i bzlas pa dang gnyis so :
zhes gsungs pa'i dang po ni rang gtso mchog yab yum du gsal ba'i sku'i dbus su 'khor lo spangs pa'i rtsa gsum 'dus mdor a shad de nyid nyi ma'i dkyil 'khor du gyur pa'i steng du rgyal ba thams cad kyi gsung gi rang bzhin yi ge AHdmar po gcig gsal gdab /
rlung bum can kha sbyor du bsgoms te rlung phyir 'bud pa'i skabs su AHlas 'byung lnga'i rlung 'od zer lnga ldan za 'og gi snal ma brkyang ba 'dra ba'i sne la hU~M mthing ga 'phros /
sna sgo nas 'dom gang gi thad du sleb par bsgom /
nang du rngub pa'i tshe oM dkar po zer thag dang bcas pa sna bug nas nang du zhugs AHla thim par bsgom /
gnas pa'i tshe phyi rol du hU~M dang nang du AHla shes pa gtod pa yin no //
zin pa'i rtags ni sna sgor rlung lnga'i kha dog mthong ba sogs so //
gnyis pa zin pa brtan par byed pa ye shes kyi rlung rdo rje'i bzlas pa ni /
de brtan par byed pa'i ye shes kyi rlung rdo rje'i bzlas pa ni bar rlung tsam la brten te gong bzhin nyams su blang ngo /
khyad par gyi dam ye gnyis med rdo rje'i bzlas pa ni gzhan las shes so //
de nas brtan pa gong du bogs dbyung ba'i rim pa ni /
gzhung las /
rang lus thabs ldan bde ba chen po dang :
gzhan lus shes rab zab lam zung 'jug pad+ma'i bcud len sogs gud du gsal ba ltar nyams su blang ngo :
zhes gsungs so //
gsum pa rjes zhugs pa'i lam rtags dang yon tan la gsum ste gzhung las /
gnas pa rtsa'i 'ching byed grol tshul :
g.yo ba rlung la rang dbang thob tshul :
bkod pa byang chub sems kyi brtan tshul lo :
zhes gsungs pa'i dang po ni /
de lta bu'i lus kyi 'khrul 'khor sems kyi dmigs pa ngag rlung gi bcing lugs gsum gyi sgo nas rdo rje'i lus la gnad du bsnun pas gzung 'dzin gyi rtsa mdud phra rags thams cad grol te ye shes kyi rtsa kha bye /
gnyis pa g.yo ba rlung la rang dbang du gyur pas zin pa sogs thun mong gi rtags lnga dang brtan pa sogs khyad par gyi rtags lnga ste bcu dang ldan /
gsum pa bkod pa byang chub kyi sems 'phel zhing brtan pas rtsa gnas thams cad khyab pa la brten te zhu bde zag med kyi bde ba rdzogs nas /
ma dag pa'i rtsa thig rlung gsum dag pa ye shes kyi rtsa thig rlung rnams su smin te lus 'ja' tshon lta bu'i lha sku zhal phyag gi rnam pa dang /
sems rang 'od kyi rig ma dang kha sbyor bde stong dbyer med rang snang rnam dag ye shes lnga'i dbyings rig dbyer med longs sku'i zhing khams lnga ldan 'od lnga'i sbubs su /
'ja' lus 'pho ba chen po'i sku 'grub cing yan lag bdun ldan gyi yon tan thams cad dang ldan par 'gyur ba yin no //
bde stong gtum mo'i nyams len bshad zin to //
gsum pa shes rab ye shes kyi dbang dang 'brel ba'i tshe lam phyag rgya pad+ma can la bsten te gsum pa'i nyams len gyi tshul ni logs su 'chad pa las shes par bya'o //
bzhi pa dbang bzhi pa dang 'brel ba ni ka dag lhun grub rin po che'i nyams len 'di nyid yin te gter gzhung rtsa ba'i sa bcad lnga pa rdzogs pa chen po nyid kyi thun mong ma yin pa'i sngon du 'gro ba la gsum ste /
ka dag gi gzhung las /
lnga pa thun mong ma yin pa'i sngon 'gro la :
'khor 'das ru shan dbye ba :
sgo gsum gyi sngon 'gro :
rnal du dbab pa'o :
zhes gsungs pa'i dang po ni /
thal 'gyur las /
'khor 'das ru shan ma phyed na /
khams gsum lus ngag yid gsum dang //
'brel ba chod par mi 'gyur bas //
'khor 'das ru shan dbye bar bya //
zhes gsungs pas 'di la gnyis /
phyi 'khor 'das ru shan dbye ba dang /
nang 'khor 'das ru shan dbye ba'o //
dang po ni /
ri ngogs lung stong sogs mi'i 'gro 'ong med pa'i gnas dben par song ste gzhi bdag la dkar gtor sbyin zhing 'phrin las bcol /
de yang chos nyid kyi gnas lugs gzod nas rang la yod kyang gnas skabs ma rig pa'i sgrib pas bsgribs nas rigs drug gi gnas su bar med du 'khyams te sdug bsngal sna tshogs kyis mnar mod /
da ni sems can gyi don du dus da res nas 'khor 'das kyi ru shan phye la phyin chad 'khor bar mi ldog par bya snyam du sems bskyed nas /
'gro ba rigs drug so so'i bde sdug spyod tshul thams cad sems kyis myong bar bsam zhing lus kyis mchong rgyug 'gro 'dug sogs rnam 'gyur /
ngag gis sgra skad sna tshogs brjod pa sogs rtog pa'i sna mi bskyil bar shugs 'byung 'gag med du spyad pas ngal dub 'gyu ba spun thag tu ma gyur gyi bar du byas nas rjes shes kyi rang ngo la lta zhing ngal gso /
yang lus kyis bde gshegs zhi khro'i tshogs kyi sku'i rnam 'gyur /
ngag gsung sngags kyi sgra skad /
yid de dag gi rnam pa gsal ba dang ngar 'dzin ci nus su byas la rjes shes kyi ngang nyams bskyang ngo //
de ltar yang 'das rjes las /
lus kyi sngon 'gro bya ba'i phyir //
rig drug spyod pa sna tshogs spyad //
dkon mchog gsum gyi spyod pa'ang spyad //
ces gsungs /
dgos pa ni sgo gsum gyi sdig sgrib 'dag
/bar chad zhi /
mngon zhen ldog
/rdo rje gsum gyi go 'phang 'grub par byed pa'o //
gnyis pa nang 'khor 'das ru shan dbye ba ni /
'das rjes las /
lus ni ma rig rgyus bskyed phyir //
rigs drug sa bon nyid du gnas //
rig pa sku gsum dngos yin phyir //
sku gsum yi ge 'bru gsum shar //
yi ge'i rtsal sbyang ru shan dbye //
zhes gsungs pas sbyang gzhi rang gi lus kyi gnas drug tu /
sbyang bya rigs drug tu skye ba'i sa bon yod de /
de yang spyi bor lha'i sa bon a dkar po /
'grin par lha min gyi sa bon su ljang ser /
snying gar mi'i sa bon nr-i sngo skya /
lte bar dud 'gro'i sa bon tri dmar nag
/gsang bar yi dwags kyi sa bon pre ljang nag
/rkang mthil du dmyal ba'i sa bon duHdud ka rnams bag chags dang bcas pa lhan skyes su gnas pa de sbyong byed rig pa'i ye shes rgyal ba rnams kyi sku gsung thugs kyi ngo bo spyi bor oM dkar po /
mgrin par AHdmar po /
snying khar hU~M sngon po de las thugs rje'i zer thag 'phros rigs drug gi sa bon bag chags dang bcas pa gzhob tu bsregs /
rigs drug gi rgyu 'bras drungs nas phyungs te lus shel gong g.ya' bral lta bur bsgom /
'bru gsum gyi bsnyen pa bya'o //
de ltar yang klong gsal las /
ru shan nang ltar sus phye ba //
'khrul rgyu 'khor ba'i sa bon stongs /
khams gsum 'khor bar ldog pa med //
de ltar sa bon ma zad na //
'khor ba'i 'brel thag chod mi 'gyur //
zhes gsungs so //
gnyis pa sgo gsum gyi sngon 'gro ni /
gzhung las /
lus rdo rje'i 'dug stangs bya zhing :
ngag rlung dang shes pa hU~M gsum gcig tu byas nas phyi nang du 'gro ldog la sbyang :
sems byung gnas 'gro gsum brtags te gtan la 'bebs par bya'o :
zhes gsungs pa'i dang po lus kyi sngon 'gro ni /
thal 'gyur las /
rdo rje skyil mo krung bcas pas //
lus sbyangs sems la phan pa'o //
zhes gsungs pas rkang mthil gnyis sbyar sor mo bcu sa la btsug
/pus mo phyir brgyangs sgal tshigs drang por bsrang /
lag pa gnyis spyi bor ma reg par thal mo sbyar gru mo gnyis thad sor phyir brgyangs mgrin pa ol mdud non par byas nywa bzhi bsgrims te rdo rje'i 'dug stangs byas pa bzhin du lus rdo rje sngon po rtse gsum pa me 'bar ba zhig tu bsgom /
de ltar byas pas lus khol bur na zhing tshugs mi thub pa dang lus rang babs su khres se bskyur la sems rtog med kyi rang ngo bskyang ngo //
dgos pa ni thun mong lus kyi sdig sgrib 'dag cing mngon zhen ldog mthar thug sku rdo rje 'grub par 'gyur ro //
gnyis pa ngag gi sngon 'gro ni /
thal 'gyur las /
ngag ni hU~M zhes gnas pa la //
rgyas gdab pa dang rtsal sbyang nyid //
mnyen btsal lam du gzhug pa yi //
zhes don tshan bzhir gsungs pa'i dang po la gnyis /
phyi snang ba la rgyas gdab pa dang /
nang phung po la rgyas gdab pa'o //
dang po ni dben par lus gnad chos bdun bcas te snying khar hU~M sngon po zhig bsgom /
de nyid gsal snang thon pa dang so dang mchu ma reg tsam du rlung dang shes pa hU~M gsum gcig tu bsres nas hU~M gi glu snyan la ring ba blangs pas snying kha'i hU~M las hU~M yig mang po thol thol byung /
sna bug g.yas nas 'thon phyi'i snang ba thams cad hU~M gis me re re khengs pas snang ba thams cad hU~M gi rang bzhin du 'char ba ni rgyas thebs pa'o //
des snang ba rang bzhin med par grol ba'i dgos pa yod do //
gnyis pa nang phung po la rgyas gdab pa ni /
yang hU~M sngar ltar brjod phyi rol gyi hU~M rnams sna bug g.yon nas thogs pa med par zhugs pas lus kyi nang thams cad me re re gang bar bsam zhing bum can cung zad bzung /
lus hU~M gis gang bar 'char zhing mi bde ba snyam byed pa ni rgyas thebs pa'o //
des phung po rang bzhin med par grol ba'i dgos pa yod do //
gnyis pa rtsal sbyang ba la gnyis /
phyi snang ba la rtsal sbyang ba dang /
nang phung po la rtsal sbyang ba'o //
dang po ni /
hU~M drag po ngar dang ldan pa brjod pas snying kha'i hU~M las hU~M mthing nag drag la rtsub pa shugs dang ldan pa gang la spro ba de dang 'tsham pa mang po thol thol byung bas phyi rol gyi snang ba thams cad thal byung du phug nas sang seng khral khrol du btang bar bsam /
phyi'i yul snod rnams la a 'thas kyi snang ba dag par 'char ba ni rtsal 'byongs pa'o //
des ni snang ba bden med du rtogs pa'i dgos pa yod do //
gnyis pa nang phung po la rtsal sbyang ba ni /
sngar ltar hU~M brjod cing spros pas rang lus kyi rgyab mdun stod smad thal byung du phug pas sang seng khral khrol du song bar bsam /
lus khol bur na ba dang rang bzhin med pa'i nyams 'char na 'byongs pa'o //
des phung po 'ja' lus su grol ba'i dgos pa yod do //
gsum pa mnyen btsal ba ni /
mdun du shing lta bu'i dmigs rten btsugs te ngag hU~M gi glu ring por brjod pas snying kha'i hU~M las hU~M gi 'phreng ba bar ma chad du byung dmigs rten gyi rtsa ba nas rim par dkris te rtse mor slebs pa dang dar gcig glod la ngal gso /
yang rim bzhin bshigs nas nang du bsdus te snying kha'i hU~M la rdzogs par bstim nas ngal gso /
de ltar rlung sems hU~M gsum gcig tu byas nas phyi nang gi 'gro ldog la sbyangs pas /
rnam rtog gi ngar zhi nas sems shin sbyang thob ste dmigs pa gang du yang bsgyur thub pa ni mnyen btsal ba'i dgos pa'o //
bzhi pa lam du gzhug pa ni /
rang gi lus dang rlung sems gcig bsgril hU~M yig sngon po'i rnam pa can byas te mdun nas phar srin 'gros lta bu'i lam la zhugs nas song zhing 'khyogs mtshams su cung zad ngal gso /
rgyang ring po'i pha rol tu song bar bsam zhing ngag tu hU~M ring po brjod /
yang sngar bzhin tshur 'ong nas rang sor gnas par bsam /
bar bar du ngal gso /
des thog mar dga' ba dang skyo ba sogs pa'i nyams mtho dman can dang mthar lus sems bde bas khyab pa 'char /
dgos pa ni thun mong ngag gi sdig sgrib dang mngon zhen sbyong /
mthar thug gsung rdo rje 'grub par 'gyur ro //
gsum pa sems kyi sngon 'gro la gsum ste /
thal 'gyur las /
sems ni dang po byung sa dang //
bar du gnas dang tha mar 'gro
/de ltar gsum po brtags dpyad na //
sems sbyangs sems kyi gnas lugs shes //
zhes gsungs pas dang po byung sa brtag pa ni /
sems zhes bde sdug thams cad myong ba po rig rig 'gyu 'gyu ba 'di phyi nang snod bcud gang las byung /
phyi 'byung bzhi'i dngos po las byung na de re re nas rdul phran du bshigs nas btsal na i rnyed /
nang rang lus las byung na spyi bo nas rkang mthil gyi bar cha shas su btsal bas i rnyed dam /
yang snang ba las byung na snang ba'i yul i rnyed /
stong pa las byung na stong pa'i yul e grub /
mdor na 'tshol bya'i sems la phar dpyad /
'tshol mkhan gyi rig pa la tshur bltas pas ngos bzung dang bral ba'i rang ngo ma mthong gi bar du dpyad do //
gnyis pa gnas pa la brtag pa ni /
sngar bzhin phyi nang snod bcud lus kyi cha shas sogs gang la gnas /
dbyibs kha dog byed las ngo bo gang gis mtshon brtags shing dpyad pas gang du'ang ma grub pa shes pa gsal zhing snang yang rang bzhin med pas gzhi med rtsa bral du gtan la ma phebs kyi bar du bskyar ro //
gsum pa 'gro sa la brtag pa ni /
sems rtog wal gyis shar nas yal gyis song snyam byed pa 'di gang du 'gro brtags pas phyi nang snod bcud snang stong gang du yang 'gro ba'i yul med de /
yul can gyi sems nyid kyang ngo bo ngos bzung thams cad dang bral ba 'gro ba'i yul dang 'gro mkhan gyi sems tha dad du ma grub pa rig stong zung 'jug dang bral bar gtan la ma phebs bar du bskyar ro //
dgos pa ni thun mong yid kyi sdig sgrib bar chad sbyong /
mngon zhen ldog
/mthar thug thugs rdo rje 'grub par 'gyur ro //
de ltar yang thal 'gyur las /
'di la dgos pa rnam pa gnyis //
thun mong mchog gi dbye bas brtag
/ces gsungs so //
gsum pa sems rnal du dbab pa la gnyis te /
gzhung las /
rnal du dbab pa dang :
sor gzhug pa'o :
zhes gsungs shing /
dang po la'ang gzhung las /
lus rang babs ngag bcos med sems rtog bral du sgo gsum gzhi thog gi steng du rang babs su bzhag pa'o :
zhes gsungs pas bde ba'i mal du lus sems skyil sogs gang bder bsgul skyod med par bzhag
/ngag smra brjod dang bral ba rlung yang bzo bcos med par bzhag
/sems dge mi dge lung ma bstan gyi rnam rtog thams cad btang nas rang babs su 'jog ste /
dper na chu ma rnyogs na dwangs pa ltar sgo gsum gzhi thog tu dwangs par 'gyur bas zhi gnas kyi rgyu phun sum tshogs pa sgrub pa yin no //
de ltar yang 'das rjes las /
de ltar lus ngag yid gsum po /
rnal du dbab la mkhas par bya //
zhes gsungs so //
gnyis pa sor gzhug la gsum /
gzhung las /
nyan thos zhi ba'i lta stangs :
byang chub sems dpa'i lta ltangs :
khro bo'i lta stangs rnams kyis rim pa bzhin sgo gsum gnas par byed pa :
gnas pa brtan par byed pa :
brtan pa mthar phyin nas grol bar byed pa'o :
zhes gsungs pa'i dang po ni klong gsal las /
nyan thos zhi ba'i lta stangs kyis //
lus ngag yid gsum rnal du phebs //
zhes gsungs pas lus gnad bsam gtan gyi chos bdun ldan gyis mi g.yo bar bcing /
ngag gi brjod tshig rlung gi 'gro 'ong rang shugs su dal bar bzhag
/mig sna rtse'am nam mkha' la hrig ge gtad nas /
tshogs drug gi shes pa ji ltar shar ba las mi spro mi sdud par rang sar bzhag pas yul rkyen gyi ngo bor gsal yang mi rtog pa'i ngang ma shor bar bya'o //
gnyis pa byang sems lta stangs ni /
klong gsal las /
bo d+hi satwa'i lta stangs kyis /
rnal pheb bde ba nyid thob 'gyur //
zhes gsungs pas gzhan sngar dang 'dra ba las mig bar snang la had por bltas pas rkyen des bskyed pa'i shes pa skad cig ma gsal la ma 'gag par 'char /
shar tsam nyid nas rang bzhin ma grub pa snang stong dbyer med du rtogs par bya'o //
gsum pa khro bo'i lta stangs yang klong gsal las /
khro bo nyid kyi lta stangs kyis /
rnal phebs yon tan gsum yang 'grub //
ces gsungs pas bsam gtan gyi ngang ma shor ba nyid la langs te gom pa gya tshom du dor mig yo zhing blta /
ngag tu ha ha hi hi sogs brjod cing rig pa hur phyungs te rtsal sbyangs pas /
snang rkyen ji tsam mang bzhin du stong nyid kyi ye shes kyang 'phel bar 'gyur te rang byung rang shar spros bral la bslab par bya'o //
de dag gis gnas skabs su bde gsal mi rtog pa dang ldan pa'i zhi gnas khyad par can skye /
mthar thug lhag mthong ka dag gi don rtogs pa'am nyon mongs pa rags pa rnams mgo non zhing yang dag pa'i lam la 'jug pa yin no //
de dag gis thun mong ma yin pa'i sngon du 'gro ba'i rim pa bstan zin to //
gnyis pa dngos gzhi la gnyis yin te /
gzhung las /
khregs chod kyi lam gnas lugs ka dag gi spros bral du ston pa :
thod rgal gyi lam lhun grub ye shes mngon sum du ston pa gnyis so :
zhes gsungs pa'i dang po khregs chod ka dag la gnyis yin te gzhung las /
gnas lugs gtan la 'bebs pa dang :
rig pa rang ngo sprod pa'o :
zhes gsungs pa'i dang po la gsum /
gzhung las /
rtog pa rtsad gcod pa dang :
sems kyi mtshang btsal ba :
byung gnas 'gro gsum brtag pa'o :
zhes gsungs shing 'das rjes don khrid las kyang /
dang por rtog pa rtsad bcad /
de nas sems kyi mtshang btsal /
de nas byung gnas 'gro gsum la brtag
/ces gsungs pas dang por rtog pa rtsad gcod pa ni /
de yang bya byed thams cad kyi gzhi sgo gsum po las 'khor bar 'khyams mkhan dang sangs rgyas bde sdug tu 'dzin pa po skye ba snga phyi'i sred len rnams kyi rtsa ba de lus sems tshogs pa gcig pas sam /
so so bar brtag cing dpyad pas thams cad kyi rtsa ba sems su thag chod pa ni /
klong gsal las /
nyag gcig 'khor 'das kun gyi gzhi //
zhes dang /
gsang ba snying po las /
gzhi rtsa med pa'i sems nyid ni /
chos rnams kun gyi rtsa ba yin //
zhes dang /
gsar ma'i phyag chen rnams las kyang /
sems nyid gcig pu kun gyi sa bon te //
gang las srid dang mya ngan 'das 'phro ba //
zhes sogs gsungs pa'ang 'di'i thog tu 'bab pa'o //
gnyis pa mtshang btsal ba ni /
de ltar brtags shing dpyad pas sems nyid gcig pu'i thog tu thag chod pa'i tshe /
sems dang lus gnyis po gcig gam tha dad /
snang ba'i yul dang 'dzin pa'i sems gnyis gcig gam tha dad sogs brtags shing brtsal pas gang du yang grub pa med pa'i mtshang rig pa ste /
yul yul can skye 'gag rtag chad sogs gang gi yang phyogs su ma lhung ba /
ci yang ma yin pa'i rig pa gsal dwangs hrig ge ba ji bzhin brjod pa'i yul las 'das pa nyid 'khrul ma 'khrul gyi mtshan ma dang bral ba ste /
mu tig phreng ba las /
thog ma nyid kyi ka dag la //
'khrul zhes tsam du brjod du med //
de bzhin ma 'khrul ba yang ci //
de phyir 'khrul pa gdod nas dag
/ces gsungs so //
gsum pa byung gnas 'gro gsum brtag pa ni /
de ltar gzhi'i mtshang btsal bas ma rnyed kyang bdag med la bdag tu 'dzin pa'i sems 'di dang po gang nas byung bar du gang du gnas mthar gar 'gro brtags shing dpyad pas /
blta yul gyi steng du lta mkhan gyi rig pa sleb tshe rig pa de ka smra bsam brjod pa'i yul las 'das pas 'di zhes mtshon du med kyang rig stong myong rgyu yod pa de lhun gyis grub pa'i ye shes su rang shar ba ste /
gzhung las /
gnas na gnas thog 'phro na 'phro thog tu bltas pas ye stong ka dag gi gshis lugs mngon sum du gyur pa'o :
zhes dang /
btags grol las /
phyi nang kun brtags ye stong grol //
zhes dang /
kun gzhi rnam par dag shes na //
gzhi stong mngon gyur rang sar grol //
zhes gsungs pa bzhin no //
de yang byung gnas 'gro gsum brtag pa lan gnyis su bshad pa ni /
snga mas sems gzhi med rtsa bral du gtan la 'bebs pa dang /
phyi mas ni de'i don la mnyam par 'jog pa'i gnas lugs dngos bstan pa yin te /
kun mkhyen chos rjes /
snga ma ni yul la brtags nas ma grub par gtan la 'bebs byed yin la /
'dir ni yul can la brtags nas ngo bo thog tu 'bebs pa yin no //
zhes gsungs so //
gnyis pa rig pa'i rang ngo sprad pa ni /
gzhung las /
gnas lugs lta thog nas ngo sprad pa dang :
nyams myong sgom pa'i thog nas ngo sprad pa'o :
zhes gnyis su bstan pa'i ngo sprad kyi sngon 'gror bla ma'i rnal 'byor la brten te byin rlabs 'pho ba thob pa'i thabs kyi rim pa gal shin tu che ba yin pas /
mchod pa dang tshogs gtor sogs rgya cher bsham /
slob ma rnams kyis maN+Dal phul /
lus gnad bcas te 'dug pa la /
bla ma'i rnal 'byor gyi dmigs rim rnams phog
/bla ma brgyud pa dang bcas pa la zab lam gyi rtogs pa khyad par can skye bar gsol ba gdab cing /
bla mas DA dril 'khrol zhing spos btul /
chos sku kun tu bzang po la //
gsol ba 'debs so byin gyis rlobs //
skal ldan slob ma'i shes rgyud la //
ye shes skye bar byin gyis rlobs //
de bzhin du rigs 'gre bar /
rdo rje sems dpa' nas rtsa ba'i bla ma'i bar gyi brgyud pa'i gsol 'debs kyis byin dbab /
ting nge 'dzin gyi dbang bzhi len du bcug
/bla ma'i thugs dang rang gi sems gnyis dbyer med de'i rang ngo la bltas pas bla ma chos sku'i rang zhal dri med du mjal ba'i ngang la bsal bzhag med par rang babs su bskyang ngo //
'di ni man ngag gis sbyar ba yin pas nyams rtogs skye ba la byin rlabs kyi tshan kha lhag par myur ba yin no //
de nas dang po gnas lugs lta thog nas ngo sprad pa la /
gzhung las /
dang po la rnam rtog sems su ngo sprad pa :
sems stong par ngo sprad pa :
stong pa snang bar ngo sprad pa :
snang stong gnyis med du ngo sprad pa :
gnyis med rang grol du ngo sprad pa :
dug lnga rang grol du ngo sprad pa :
tshogs drug rang grol du ngo sprad pa'o :
zhes bdun du gsungs pa'i dang po rnam rtog sems su ngo sprad pa ni /
sems zhes brjod kyang rnam rtog las gud na med de rnam rtog las gzhan pa'i sems ni 'di zhes sangs rgyas kyis kyang bstan du med pa ste /
klong gsal las /
sems kyi dran gso rig pa'i rtsal //
snang shes dag tu gyur pa kun //
rig pa dag las logs pa med //
ces dang /
rdo rje gur las /
rin chen sems las phyir gyur pa'i //
sangs rgyas med cing sems can med //
ces gsungs pa ltar ro //
gnyis pa sems stong par ngo sprad pa ni /
de lta bu'i sems sam rnam rtog ci lta bur shar yang de'i rang ngo la bltas pas smra bsam brjod pa'i yul las 'das pa'i gzod nas stong pa rnam pa rnam rtog tu shar yang ngo bo ma dmigs pas stong nyid las 'da' ba med de /
rgyud las /
'gyu byed nyid la tshur bltas pas //
ma spang rang grol bser bu 'dra //
zhes dang /
bde ba rab 'byams las /
rtsa ba med pa'i sems nyid ni //
btsal bas mi rnyed ngos bzung med //
ji bzhin ye bzhin stong pa'i ngang //
zhes gsungs pa ltar ro //
gsum pa stong pa snang bar ngo sprad pa ni /
de lta bu'i stong pa'i mdangs las snang ba'i rnam rtog sna tshogs su shar ba ste ji ltar shar ba'i ngo bo la bltas pas 'di zhes mtshon med du stong nyid de'i steng du 'gro zhing slar stong pa de ka las rjes thob kyi 'char sgo cir yang snang ste /
rgyud las /
stong pa'i rang bzhin cir yang snang //
snang ba'i mtshan nyid skye ba med //
ces gsungs /
bzhi pa snang stong gnyis med du ngo sprad pa ni /
snang dus na stong pa med la stong dus na snang ba med de ci'i phyir na snang ba de ka rig tshe stong par song /
ma rig tshe stong pa de snang bar ldang /
don la rig ma rig gi khyad las gzod nas snang stong dbyer med de /
nyi zla kha sbyor gyi rgyud las /
dmigs pas snang ba'i yul rnams la //
rang bzhin med par sus rtogs pa //
'di la snang stong gnyis su med //
ces gsungs /
lnga pa gnyis med rang grol du ngo sprad pa ni /
de lta bu'i snang stong dbyer med de'i ngo bo ni /
gzod nas stong pas chos sku /
rtsal snang sna tshogs su shar bas sprul sku /
de gnyis tha dad ma yin par zung 'jug longs sku sku gsum du rang grol ba ste /
nor bu phra bkod kyi rgyud las /
rdzogs sangs rgyas ni rang rig nyid //
ngo bo dus gsum 'gyur ba med //
ces gsungs so //
drug pa dug lnga rang grol du ngo sprad pa ni /
dper na zhe sdang gi rtog pa lta bu shar ba'i tshe rtog pa de ka'i rang ngo la cher gyis bltas pas blta yul ma 'gags lta mkhan gyi rig pa rang gsal ngo bo 'di zhes mtshon med du gsal hrig ge ba gsal stong ye shes rang grol ba'o //
des mtshon te /
gzhung las /
'dod chags bde stong :
gti mug mi rtog pa :
nga rgyal dang phrag dog rang gsal gnyug mar 'char zhing :
dug lnga ma spangs ye shes lnga ru rang grol ba'o :
zhes gsungs shing /
de bzhin du rtsa nyon dang nye nyon nyi shu sogs mi dge ba'i rtog pa gang skyes kyang thams cad rang shar rang grol du shes par bya ste /
klong gsal las /
nyag gcig 'khor 'das kun gyi gzhi //
rang byung ye shes rang las byung //
de shes ye shes tsam du brjod //
ces gsungs pa ltar ro //
bdun pa tshogs drug rang grol du ngo sprod pa ni /
gzugs sgra dri ro reg bya la sogs pa tshogs drug gi yul dang yul can du snang ba'i tshe snang thog de kar bzhag pas rang bzhin med pa ye stong rtsa bral chen por rang grol ba'o //
de yang skye med du rtsad bcad nas ngo rang thog tu sprod pa dang /
'gag med du gtan la phab nas thag gcig thog tu bcad pa dang /
gnyis med du thag bcad nas gding grol thog tu bca' ba rnams kyang gong du bstan pa'i don las gzhan med do //
gzhung las /
de dag gis ngo rang thog tu sprod pa :
thag gcig thog tu bcad pa :
gding grol thog tu bca' ba rnams so :
zhes gsungs /
gnyis pa nyams myong sgom pa'i thog nas ngo sprad pa la gnyis yin te /
gzhung las /
bsam gtan gyi rang ngo la ngo sprad pa dang :
ye shes kyi rol pa la ngo sprad pa'o :
zhes gsungs pa'i dang po ni rin chen sgron ma las /
cog gzhag gsum gyi rang bzhin las //
ka dag don nyid mngon du 'gyur //
zhes gsungs pas slob bu rnams ri bo cog gzhag lus rnam snang gi chos bdun mi g.yo bar 'ching /
rgya mtsho cog gzhag mda' gang tsam gyi nam mkha' la mig 'bras mi 'gul bar hrig ger blta /
rig pa cog gzhag sems dus gsum gyi rnam par rtog pa gang gis kyang ma bslad pa da ltar gyi shes pa gsal la ngos gzung med pa rang babs chos nyid kyi ngang las 'da' ba med par 'jog tu bcug la /
ngo sprad pa ni /
ji skad du /
dri ma med pa'i sangs rgyas ni //
rang rig chos sku 'gyur ba med //
gsal le sing nge wal le ba //
sprin med ston ka'i nam mkha' bzhin //
zhes dang /
ji ltar bya rnams gang du 'phur na yang //
mkha' las ma 'das de bzhin rig pa'i ngang //
chos rnams rang gsal g.yo ba med par zhog
/ces pas sems gsal dwangs kyi ngang la gnas pa de nyid phaTaHdrag po zhig brjod pa'i rkyen gyis sngar gyi mi rtog pa'i dwangs cha de zhig kyang rtog pa der 'dzin med pa'i shes pa rang gsal rgya yan phya le ba zhig 'char te /
de nyid 'dzin med rang gnas kyi bsam gtan yin par ngo sprad /
'di ngos zin phan chad shes pa gnas 'gyu bzang ngan gyi rtog pa gang lta bu zhig shar na yang rang ngo la cer gyis bltas pas 'dzin med rang gnas kyi bsam gtan 'char te rtsol med lhun grub kyi sgom pa chu bo lta bu /
de cung zad brtan pa na rkyen phra mo dang bsres pas mnyam rjes ris med nyin mtshan bar med blang dor med pa bsgom bya sgom byed dang bral ba blo zad chos zad du la zlos pa yin te /
thal 'gyur las /
ngo bo ka dag ye shes la //
ma rig pa zhes srid med pas //
gcig dang gnyis zhes grangs med de //
ye shes tsam du grub pa med //
ces gsungs pa bzhin no //
gnyis pa ye shes kyi rol par ngo sprad pa la gsum yin te /
gzhung las /
gnas pa sems kyi rgyan du ngo sprad pa :
'phro ba sems kyi rol par ngo sprad pa :
'phro gnas gnyis su med par ngo sprad pa'o :
zhes gsungs pas /
dang po ni /
sems rang babs su cham me 'dzin med du hrig ge ba'i rang ngo sa le ba de ka'i rang 'gros bskyangs pas sku gsum mam ngo bo rang bzhin thugs rje gsum du lhun gyis grub pa nyid de /
nor bu phra bkod las /
rdzogs sangs rgyas ni rang rig nyid //
ngo bo dus gsum 'gyur ba med //
rang bzhin rtag tu 'gag pa med //
thugs rje kun nas rang snang zhing //
zhes gsungs pa'o //
gnyis pa 'phro ba sems kyi rol par ngo sprad pa ni /
rtog pa sna tshogs su 'phro yang rang ngo rig tshe stong gsal rig pa'i snying po can las nam du yang 'dar med pa ste /
nor bu phra bkod kyi rgyud las /
'gag med rtsal ni cir yang 'char //
shar ba nyid nas rang sar grol //
grol zhes tsam du brjod du med //
de'i phyir ma grol ba yang ci //
zhes gsungs pa'o //
gsum pa 'phro gnas gnyis su med par ngo sprad pa ni /
'phro gnas gnyis po rgya mtsho dang rba rlabs bzhin te gang ltar snang yang ye nas gcig pa'i phyir thol skyes thol nub chos nyid kyi ngang las mi 'da' ba ste /
rmad du byung ba'i rgyud las /
ji ltar rgya mtsho'i rba rlabs ltar //
sems kyi rba rlabs g.yo ba kun //
gdod nas gzhi yi rgya mtshor thim //
zhes gsungs pa bzhin no //
de ltar gzhung las /
des na ji ltar shar yang 'dzin med dgag sgrub blang dor las 'das pa chos nyid rang bzhin rdzogs pa chen po'i dgongs pa mngon sum lag bcangs su ngo sprad pa'o :
zhes gsungs pas ngo sprod 'di rnams sngar bshad pa'i bsgom bya'i don la nyams myong skye nges su byas nas ngo sprod rnams rim gyis btab na gnas lugs kyi thog tu sgro 'dogs chod par 'gyur ba yin la /
sgom don la nyams myong ma skyes par ngo sprod btab kyang ngo mi 'phrod cing go yul mkhan la bya shor du 'gro bas ngo sprod tshul shes par bya dgos pa yin no //
gzhan yang kun mkhyen chos rje'i gsung rab las 'byung ba ltar de yang gnas 'gyu ltos bzhag can ma yin par phyi tshogs drug dang nang shes pa gnyis ka'i phyogs su ma lhung zhing /
rtag chad las 'das pa rang gsal gyi ngo bo 'gag med kyi snang ba gu yangs sang nge ba gsal rig smra brjod las 'das pa de'i rang ngo yengs med du bskyangs pas /
gnas lugs kyi rtogs pa je 'phel je brtan du 'gyur ro //
yang bying ba shas che na rlung ro bsal /
lus gnad bsgrim zhing lta stangs bstod /
shes pa la ngar gdags /
rig pa la hur bton nas ar la gtad /
'phro zhing rgod na lta stangs smad lus gnad lhod cha 'tshol /
mig phab zhe klod rang babs su 'jog
/yang res 'ga' nam mkha' dwangs shing sprin med pa'i tshe nyi ma la rgyab kyis phyogs shing nam mkha'i mthongs su lta stangs bcun nas bltas pas /
dpe phyi'i nam mkha'i stong mdangs kyis go phye nas dpe can nang shes pa'i nam mkha' rnam par dag pa las /
gsang ba 'od gsal rdo rje snying po'i nam mkha' gsal stong mtha' dbus thams cad las 'das pa'i chos nyid skad cig la 'char ro //
gzhan yang bying na gseng /
rgod na dbab /
spyod lam kun dang bsre ba rtsal sbyong bogs 'don gyi gnad yin no //
de dag gis khregs chod kyi lam gnas lugs ka dag spros bral du ston pa'i khrid kyi rim pa bshad zin to //
don gnyis pa thod rgal gyi lam lhun grub ye shes mngon sum du ston pa la gsum yin te /
gter byon thod rgal nyid kyi gzhung las /
sngon 'gro sgo gsum gyi bya ba btang ba :
dngos gzhi ye shes rgyud la brten pa :
rjes nyams kyi 'char tshul bstan pa'o :
zhes gsungs pa'i dang po ni /
klong gsal las /
mngon sum gnad du dbab pa'i phyir //
phyi nang gsang ba'i bya ba ni //
lus ngag yid gsum dgu phrugs btang //
zhes gsungs pa dang /
gter gzhung nyid las kyang /
sgo gsum mi gnas pa gnas par byed pa dang :
gnas pa brtan par byed pa dang :
brtan pa grol bar byed pa'i phyir :
zhes gsungs pas lus kyis phyi 'jig rten gyi bya byed thams cad /
nang phyag dang bskor ba /
gsang ba rnam g.yeng bsgul bskyod sogs lus kyi bya ba gsum /
ngag gis phyi 'jig rten gyi 'khrul gtam /
nang kha ton bzlas brjod /
gsang ba smra brjod thams cad spang ba ste ngag gi bya ba gsum /
yid kyis phyi 'jig rten gyi 'khrul rtog
/nang bskyed rdzogs sems 'dzin /
gsang ba rnam rtog gi 'du 'phro ste yid kyi bya ba gsum /
de ltar lus ngag yid gsum gyi bya ba dgu phrugs su btang bas sgo gsum gnas pa brtan pa grol ba rnams su rim pas 'gyur te /
'das rjes las /
gnas brtan grol ba'i gding thob nas //
phyi nang bya ba kun btang ste //
zhes gsungs pa ltar ro //
gnyis pa dngos gzhi'i ye shes rgyud la bsten pa la'ang gsum ste /
gter gzhung las /
sgo gsum gyi gnad gzir ba :
gnad gsum gyis mngon sum rang thog tu dbab pa :
de'i don ngo sprod pa'o :
zhes gsungs pas dang po la /
lus ngag yid kyi gnad gsum gyi dang po lus kyi gnad ni gzhung las /
dang po lus kyi gnad 'byung ba rang sar dag phyir chos sku'i bzhugs stangs seng ge lta bu :
g.yo byed kyi rlung zin phyir longs sku'i bzhugs stangs glang chen lta bu :
drod skye zhing 'byung ba cha snyoms phyir sprul sku'i bzhugs stangs drang srong lta bu ste sku gsum gyi bzhugs stangs bya'o :
zhes gsungs shing /
klong gsal las kyang //
de yang lus kyis sku gsum las //
rgyun du 'da' bar mi bya'o //
zhes dang /
mu tig 'phreng ba las /
seng ge'i tshul dang glang chen dang //
drang srong lta bur gnas par bya //
zhes gsungs pas chos sku'i bzhugs stangs seng ge lta bu ni /
tsog pur rkang mthil sprad /
pus mo phyir dgyed /
lag mthil sar btsugs nas stod bsrang /
mjing pa yid tsam gyen du gtod /
mig smin phrag gi steng gi nam mkha' la mi 'gul bar had por blta /
longs sku'i bzhugs stangs glang chen lta bu ni /
kha bug tu pus brang sbyar /
gru mo sa la btsugs te lag mthil gyis os ko bsten pa'i sor mo 'gram pa la sbyar /
sgal tshigs drang por bsrangs nas mig thad ka'i nam mkhar hrig ger blta /
sprul sku'i bzhugs stangs drang srong lta bu ni /
tsog pur 'dug pa'i rkang pa'i long bu gshibs /
lag pa gnyis mkhal khung ngam pus mo la bskor /
sgal tshigs drang por bsrangs te /
lta stangs cung zad phab la zim bus bar snang la blta'o //
de rnams kyi phan yon yang thal 'gyur las /
chos sku'i bzhugs stangs seng ge yis //
'khrul pa'i 'jigs pa kun bral nas //
rdo rje'i mig gis mthong bar 'gyur //
longs spyod rdzogs pa'i bzhugs stangs ni //
glang chen nyal ba la brten nas //
chos nyid don la longs spyod de //
pad+ma'i spyan gyis mthong bar 'gyur //
sprul pa sku yi bzhugs stangs ni //
drang srong tsog pu la brten nas //
chos nyid snang ba rang sprul te //
chos kyi mig gis mthong bar 'gyur //
zhes gsungs so //
gnyis pa ngag gi gnad ni /
'das rjes las /
ngag ni bslab bya'i rim pa dang //
gnas pa brtan cing la yang bzla //
zhes gsungs pas smra bcad tsam dang kha ton bzlas brjod nyung ngu tsam dang lag gi brda tsam las cung zad kyang mi smra ba'o //
gsum pa sems kyi gnad ni /
thal 'gyur las /
sems ni dbyings la gtad pas 'grub //
ces gsungs pas phyi'i nam mkha' stong sang nge ba de la mig shes mi 'gyur bar gtad cing nam mkha' dang sems 'dres pa lta bu'i shes pa drag tu gcun pas dbyings rnam dag gi sgron ma gsal stong lhag ge ba 'char bar 'gyur te /
klong gsal las /
de ltar sems kyi gnad gzir bas //
sku gsum rig pa stong par 'char //
zhes gsungs /
gnyis pa gnad gsum gyis mngon sum rang thog tu phab pa ni /
gzhung las /
sgo dang :
yul dang :
rlung rig gnyis so :
zhes gsungs shing /
'das rjes las kyang /
sgo yul rlung gi gnad bsnun pas //
yul la ye shes mngon sum snang //
zhes gsungs pas /
dang po 'char byed sgo'i gnad ni /
thal 'gyur las /
sgo ni sku gsum mig gis blta //
zhes dang /
sgo gnad ldog phab zur gyis blta //
zhes gsungs pas de yang rig pa'i ye shes tsit+ta'i sbubs su bum nang gi mar me ltar gsal ba'i zer rtsa ka ti shel sbug dar skud brkyang ba lta bu'i nang nas mig gi sgor 'char bas chos sku'i gzigs stangs gyen dang /
longs sku'i gzigs stangs zur khrid /
sprul sku'i gzigs stangs thur phab kyis nam mkha' la mdung tshugs sam zur ram zim bus nyi ma la bltas pas snga mas phyi dang rjes mas nang gi dbyings rig mthong zhing 'khrul snang zhing khams su 'char bar 'gyur te /
lta stangs gsum po gang rung gis lta ba la bslabs pas ji tsam bltas kyang tshugs nus par mi 'gyur ro //
gnyis pa 'char gzhi yul gyi gnad ni /
'das rjes las /
yul gnad nam mkha' rkyen bral las //
zhes gsungs pas gnas dwangs shing mtho bar nam mkha' g.ya' dag pa la snga dro nub dang phyi dro shar ram /
zer gnyis dang sbyar te snga dro shar dang phyi dro nub tu blta'o //
gsum pa rlung rig gnyis kyi gnad ni /
'das rjes las /
phyi nang rlung ni dal zhing mnyam //
yid tsam phyi ru 'dur ba yis //
rlung gi 'gro 'ong chad par 'gyur //
zhes dang /
klong gsal las /
rig gnad lug rgyud btson du bzung //
dngos snang dal ba nyid kyis bsten //
zhes gsungs pas rlung mchu so ma reg tsam nas kha nas dal bus gtong zhing phyir 'dzin cung zad tsam bya /
rig pa phyi'i dbyings stong pa me long dang 'dra bar /
nang gi dbyings sgron ma byad dang 'dra ba smin mtshams mthing ga khyab pa chen po'i 'od las mched de 'ja' tshon lta bu'i 'od lnga'i mu khyud thig le thig phran dang bcas pa'i nang du thig le stong pa'i sgron ma rdzing nang du rdo bor ba'i ri mo ltar 'al 'ol du snang ba las mthar thig le dmar zlum gsal dwangs can du 'char te /
sgron ma 'bar ba'i rgyud las /
mthing ga mi 'gyur snang ba las /
kha dog gsal ba'i 'od lngar yang //
'di nyid rab tu gsal 'gyur zhing //
zhes gsungs /
de'i nang du rig pa rdo rje lu gu rgyud bdag po'i sems dang 'dra bar 'char zhing /
dang por rta rnga la mdud pa btab pa 'dra ba dang /
gser skud dang /
mu tig gi 'phreng ba /
me tog gi chun po sogs thog mar smig rgyu ltar 'al 'ol 'gul 'phrig can du 'char ro //
de yang lta stangs kyis khrid nas dbyings kyi ngang du che re bltas pas lta mkhan gyi rig pa rang gi ngo bo lta shes tsam las mi g.yo bar bya'o //
rig pa rang so bzung bas yul dang yul can dbyer med du 'dres te 'od gsal gyi snang ba smin phrag nas dral te gsal 'grib med par 'char ba sogs snang shes kyi nyams rnams rim gyis skye bar 'gyur ro //
des ni gnas skabs su rig pa'i ye shes mngon sum du gsal bas ma rig pa dang bral /
tshe'i dus byas kyang sprul pa'i skur grol /
mthar thug snang bzhi mthar phyin nas lhag med 'grub pa'i rgyur 'gyur ro //
gsum pa de nyid ngo sprad pa ni /
ngo sprod gyi khang pa phyogs phyed par snga dro nyi ma'i zer dang ldan pa'i dus su tshogs gtor mchod pa sogs rgya chen po bsham /
bla ma'i rnal 'byor gsol 'debs byin 'bebs rnams sngar ltar byas nas /
slob ma rnams sgo gsum gyi gnad bcings 'od gsal gyi snang ba rnams mtshon par byas la bla mas /
de yang sangs rgyas thams cad kyi dgongs pa dang dbyer med pa'i rig pa'i ye shes 'dus ma byas shing lhun gyis grub pa gzhon nu bum pa'i ngo bo de sgo gsum gyi gnad kyis gzhi bzung /
gnad gsum gyis mtshon par byas pas snying nang gi sgron ma lnga lhun grub tu bzhugs pa de rtsa ka ti shel sbug gi nang brgyud /
rgyang zhags chu'i sgron ma nas snang ba /
phyi'i dbyings nam mkha' stong pa me long dang 'dra bar nang dbyings sgron ma'i gdangs byad dang 'dra ba 'ja' tshon lta bu'i 'od khyim du snang ba dang /
de'i nang du thig le stong pa'i sgron ma 'od khyim lta bu /
de'i nang du rig pa rdo rje lu gu rgyud dbyings rig 'du 'bral med pa nyi ma dang 'od zer gyi tshul lo //
thugs rje rang byung gi ye shes shes rab rang byung gi sgron ma snang stong 'dzin med du snang ba'o //
de yang ngo bo rang byung thugs rje gsum du lhun gyis grub pa'i gdod ma'i mgon po kun bzang 'od mi 'gyur ba snying dbus su 'du 'bral med par bzhugs par shes par gyis shig
/de ltar yang klong gsal las /
rig pa rdo rje lu gu rgyud //
mthong ba tsam gyis shes pa dang //
shes pa tsam gyis rtogs pa dang //
rtogs pa tsam gyis grol bar 'gyur //
zhes dang /
thal 'gyur las /
rang gi rang bzhin gshis kyi gnad //
brjod pa'i tshig gis ma yin par //
dbang po'i yul la gsal snang bas //
gcer mthong grol ba'i bdag nyid do //
zhes gsungs /
de yang dbyings stong gsal 'dus ma byas pa ni shes rab kyi ngo bo ka dag khregs chod kyi don dang /
rig pa'i rang bzhin 'od gsal gyi snang ba ni thabs lhun grub thod rgal gyi don te /
don la snang stong 'du 'bral med pa nyid yin te /
nor bu phra bkod las /
dbyings kyi rang bzhin shes rab sku
/rig pa'i rang bzhin thabs kyi sku
/'du 'bral med pa'i tshul du gnas //
zhes dang /
snang ba de yang kun rdzob 'jig pa'i chos su med de don dam 'dus ma byas chos nyid 'gyur ba med pa'i gnas lugs nyid de /
thal 'gyur las /
rig pa'i ngo bo lu gu rgyud //
'das dang ma 'ongs da ltar las //
sus kyang byas pa ma yin pas //
des na 'dus ma byas pa nyid //
lu gu rgyud kyi rang bzhin ni //
rnam par rtog pa kun dag pas //
ma 'khrul gzhi yi sangs rgyas so //
mngon sum bstan pa'i skal ldan la /
khams gsum 'khor ba'i ming med pas //
srid gsum gdar sha chod pa 'o //
zhes gsungs pas ye nas ma byas shing rang byung rang shar sku gsum 'du 'bral med pa 'od gsal gyi dkyil 'khor mthong ba yin zhing /
de nyid kyang rnal 'byor bzhi'i rim pas nyams su blang bar bya dgos te /
sgron ma snang byed las /
ri bo cog gzhag lta ba'i tshad //
rgya mtsho cog gzhag sgom pa'i tshad //
snang ba cog gzhag spyod pa'i tshad //
rig pa cog gzhag 'bras bu'i tshad //
tshad bzhi ldan pa'i rnal 'byor de //
nges pa'i don la blo 'dres pa'o //
zhes gsungs /
de ltar ngo legs par 'phrod nges su sprad pas gnas skabs su chos nyid yid dpyod du ma lus par mngon sum du mthong /
mthar thug mngon sum mthong ba'i gnad kyis 'di tsam la tshe'i dus byas kyang rang bzhin sprul sku'i zhing du 'tshang rgya nus pa yin no //
gsum pa rjes nyams kyi 'char tshul bzhi dang /
mtha' rten /
'bras bu'i grol tshul bstan pa bcas drug las /
dang po chos nyid mngon sum gyi snang ba ni /
gong du bstan pa'i sgo gsum gyi 'phrul 'khor dang /
sgo yul rlung ngag gi gnad bcings pas /
dbyings kyi sgron ma 'ja' gur dang rma bya'i mdongs lta bu'i nang du thig le stong pa'i sgron ma 'od zlum thig phran can shar ba'i dbus su rig pa rdo rje lu gu rgyud gsal la ma yengs par bcings pas /
gsal stong shes rab rang byung gi sgron ma de'i dbyings su rig pa tshud pas thig le sum sbrel mngon sum du mthong ba ni chos nyid mngon sum gyi snang ba'o //
de yang dbyings kyi rtags su 'od khyim /
ye shes kyi rtags su thig le /
sku'i rtags su lu gu rgyud /
thugs rje'i rtags su rang gsal /
ngo bo'i rtags su mi rtog pa'i ye shes dus gsum 'pho 'gyur med pa'i dgongs pa gzhi rdzogs su gyur pa yin te /
'das rjes las /
mngon sum gnad 'di sus mthong ba /
khams gsum ldog pa ma yin no //
zhes so //
gnyis pa nyams gong 'phel gyi snang ba ni /
gong bzhin nyams su blangs pas dbyings rig smin mtshams dang dral te dbang po'i mngon sum par gsal zhing /
dbyings snang 'od kyi rang bzhin de yang /
gyen bsgreng /
rtsibs shar /
drwa ba drwa phyed dang mig mang ris /
nyi zla /
mkhar thabs sogs zhing khams thams cad gang ba'i bar 'char zhing /
thig le yang sran ma tsam pa dang /
me long dang /
'khar phor dang /
phub tsam gyi bar je che dang /
rig pa rdo rje lu gu rgyud kyang skar mda' 'phro ba tsam dang /
'dab chags 'phur skyen pa dang /
ri dwags rtsibs la rgyug pa dang /
sha ra Na dal gyis rgyu ba'am bung ba bcud la 'khor ba lta bu'i bar du je 'phel je gsal je brtan du gyur pa las thig le'i nang du rdo rje sems dpa' la sogs pa'i sku phyed pa dang rkyang pa 'gul 'phrig bral bar shar ba ni nyams gong 'phel gyi snang ba ste /
klong gsal las /
sku shar nyams kyi 'phel rdzogs na //
bar do'i snang ba 'dir chod pas //
longs spyod ngos zin bar do stong //
zhes dang /
btags grol don khrid las kyang /
dbyings rnam par dag pa'i sgron ma rang gi smin mtshams las dral ba'i dus nas thig le'i nang du rdo rje sems dpa'i sku rkyang pa re smin pa tshun chad nyams gong 'phel gyi snang ba'o //
zhes gsungs so //
de yang skabs 'di dag tu 'od snang gyen bsgreng gi tshe lta stangs thur dang /
gru bzhi la g.yas /
zlum po la g.yon /
zla gam la steng /
gru gsum la thur du gcun pa yang bya'o //
de ltar nyams gong 'phel gyi snang ba'o //
'di dag mthong bas gnas skabs nyams snang gi yon tan rnams thob /
mthar thug bar do'i snang ba rang sar dag pa'i dgos pa yod do //
gsum pa rig pa tshad phebs kyi snang ba ni /
dbyings kyi snang bas thams cad la rgyas thebs pa las 'byung bzhi'i snang ba dag ste 'od gsal gyi snang ba 'byams klas pa'i dbyings /
thig le re re'i nang du yang rnam snang la sogs pa'i yab dang dbyings phyug la sogs pa'i yum ste rigs lnga'i tshom bu lnga tshan gyi dkyil 'khor tshad med pa 'char zhing /
de las 'od zer gyi snang ba rang lus dang 'brel bar snang bas ma bsgoms kyang tshad la phebs pa'o //
'di'i dus phyi'i snang ba 'od gsal du grol bas zag bcas kyi 'dzin pa dag
/gsang ba sems nyid 'od gsal du thim pas 'khrul pa'i snang ba nub pas las dang bag chags kyi 'brel thag chad pa ste /
klong gsal las /
rig pa tshad phebs snang ba yis //
phyi nang gzung 'dzin gdos bcas grol //
zhes gsungs /
de ltar tshad la phebs pas gnas skabs su ma bsgom yang chog la mthar thug longs sku'i zhing khams su spyod par 'gyur ro //
bzhi pa chos nyid zad pa'i snang ba ni /
phyi nyams snang gi 'phel zad /
nang sgyu lus kyi chos zad /
gsang ba rtog tshogs kyi sems zad pas snang dang mi snang du 'dzin pa zad nas 'od kyi nang sor mo tsam snang ba las 'khor 'das kyi 'du shes bral /
ngo bo rang bzhin ma grub par rtogs pas 'byung bzhis mi tshugs /
'gro 'dug gi snang ba dag
/mngon shes thogs pa med /
thugs rje las ye shes kyi rtsal snang 'gag med du 'char zhing phung po'i zag pa mi ldang bar 'pho ba chen po'i sku chu zla lta bus 'gro ba'i don byed de /
thal 'gyur las /
de ltar lus 'byung rgyun chad nas //
zag bcas phung po mi snang bar //
'di la mngon par 'tshang rgya'o //
zhes gsungs pas gnas skabs su snang bzhi'i tshad zin pas so mtshams phyed /
mthar thug chos zad kyi snang ba mthong nas lhag med du 'tshang rgya ba yin no //
lnga pa mtha' rten ni gzhung las /
mi 'gul ba gsum la gzhi bca' ba :
sdod pa gsum gyis tshad bzung ba :
thob pa gsum gyis gzer gdab pa :
gding bzhi'i grol tshad do :
zhes gsungs shing /
klong gsal las kyang /
mtha' rten man ngag rnam pa bzhi //
gong ma'i rgyab tu med thabs med //
ces gsungs pa'i dang po ni /
lus bzhugs stangs gsum las mi 'gul ba bya ste /
de yang lus mi 'gul bas rtsa mi 'gul /
rtsa ma 'gul bas mig mi 'gul /
mig ma 'gul bas rlung mi 'gul /
rlung ma 'gul bas sems mi 'gul /
des 'gyu byed kyi rtog pa rgyun chad nas rig pa g.yo med du gnas pa'o //
mig gzigs stangs gsum las mi 'gul bar bya ste /
de yang rig pa'i gnad rtsa /
rtsa'i gnad sgo
/sgo'i gnad sgron ma yin pas /
rtsa ma 'gul bas mig
/mig ma 'gul bas sgron ma /
des sems ma 'gul bas rnam rtog mi 'byung zhing dbyings rig 'du 'bral med pa'i dgos pa yod do //
rig pa 'od gsal gyi snang ba mngon sum du mthong ba las mi 'gul bar bya'o //
de ltar yang thal 'gyur las /
de la mtha' rten yid ches bya //
mi 'gul gsum la gzhi bcas pas //
rlung sems gnad la phebs pa'o //
zhes gsungs pas tshul des snang bzhi'i 'char sgo je gsal je brtan du 'char bar 'gyur ro //
gnyis pa sdod pa gsum gyis tshad bzung ba ni /
phyi snang ba skyod byed kyi rlung zad pas dbyings rig 'gro 'ong med par sdod pa /
nang phung po skyod byed kyi rlung zad pas lus g.yo 'gul med par sdod pa /
gsang ba rtog pa skyod byed kyi rlung zad pas rnam rtog 'gyu mi srid par sdod pa'o //
de ltar thal 'gyur las /
sdod pa gsum gyi tshad bzung bas //
rmi lam ldog dang lus ngag yid //
rtags dang tshad ni nges bzung ba'o //
zhes dang /
gzhung las /
'di dag tu tshad rmi lam gyis bzung ba :
rtags sgo gsum la shar ba sogs rdzogs chen gzhan dang mthun no :
zhes gsungs pas brtson 'grus rab la rmi lam dbyings su thim nas rgyun chad /
'bring la rmi lam 'od gsal du 'char /
tha ma la rmi lam rmi lam du ngo shes pa'o //
rtags sgo gsum la 'char ba ni /
snang bzhi re re la rtags gsum gsum ste bcu gnyis las /
dang po chos nyid mngon sum gyi rtags gsum ni /
lus rus sbal mkhar gzhong du bcug pa ltar g.yo 'gul mi nus /
ngag lkugs pa ltar smra snying mi 'dod /
sems 'dab chags rnyis zin pa bzhin 'gro ba ltar snang yang gar gtad du zin pa'o //
gnyis pa nyams gong 'phel gyi rtags gsum ni /
lus skyes bu nad kyis gdungs pa ltar rgyan gos dang byi dor gyi spros pa bral /
ngag smyon pa ltar zungs med cal col du smra /
sems skyes bu rtsi dug gis thebs pa ltar 'khor bar mi ldog par thag chod pa'o //
gsum pa rig pa tshad phebs kyi rtags gsum ni /
lus glang po che 'dam du tshud pa skad cig la thon pa ltar 'byung ba lnga la thogs pa med par 'gro
/ngag grul bum gyi phru gu ltar ci smras gzhan la phan zhing dad par byed /
sems skyes bu 'brum nad byang ba ltar khams gsum du mi ldog par gding thob pa'o //
bzhi pa chos nyid zad pa'i rtags gsum ni /
lus dur khrod kyi ro ltar gshed ma brgyas bskor kyang ya nga bag tsha med /
ngag brag cha ltar gzhan gyi rjes su zlo /
sems bar snang gi na bun de nyid du yal 'gro ba ltar bag chags kyi phung po mi snang bar 'tshang rgya ba'o //
gsum pa thob pa gsum gyis gzer gdab pa ni /
klong gsal las /
thob pa gsum gyis gzer btab pas //
zag bcas phung po mi snang ba'o //
zhes gsungs pas skye ba la rang dbang thob pas gdos bcas su mi snang /
'jug pa la rang dbang thob pas dngos po la rig pa gtad nas rang lugs su bzhag pas de nyid du snang /
rlung sems la rang dbang thob pas rtags bcu yon tan ma lus pa thob cing /
las la bzang ngan med pas mtshams med pa lnga spyad pa'i sems can gzhan tshe 'pho ba'i tshe de la rig pa bcug pas mnyam du 'tshang rgya nus so //
bzhi pa gding bzhis grol tshad bstan pa ni /
mu tig phreng ba las /
tshad ni gding bzhi'i rnal 'byor nyid //
ces dang /
rin po che spungs pa'i rgyud las /
mi 'gyur lta ba'i gding chen bzhis //
mi ldog ye shes tshad kyang bzung //
zhes gsungs pa 'di la yar gyi gding gnyis dang mar gding gnyis te /
dang po gnyis ni sangs rgyas kyi yon tan thob tu re ba dang ma thob kyi dogs pa med pa ste rang rig las gzhan pa'i sangs rgyas med par rtogs /
gnyis pa gnyis ni 'gro drug gi sdug bsngal mthong yang 'khor bar mi lhung du re ba dang lhung gis dogs pa med de rang rig ye nas 'khrul pa dang bral bar shes pas 'khor bar 'khyams mkhan ma grub pa'o //
drug pa rjes 'bras bu'i grol tshul ni /
gzhung las /
dbang po rab 'bring tha ma gsum du gsungs te /
de yang dbang po rab tshe 'dir sa rnams rim gyis bgrod nas gdos bcas kyi phung po lhag ma dang bcas pa bor nas 'tshang rgya bar 'gyur te /
snying gi me long las /
mngon par rdzogs par 'tshang rgya ba ni 'od dang sgra dang sku dang gdung dang sa g.yo ba la sogs pa 'byung ngo //
zhes gsungs pa ltar ro //
de yang rnam smin gyi lus rten bor nas zag med kyi sku 'grub pa la lhag med dang /
'byung lus zag med ye shes kyi skur gnas 'gyur ba la lhag bcas kyi sgra don sbyar ba'o //
dbang po 'bring bar dor grol ba'i tshul ni /
thal 'gyur las /
skye ba rnam pa bzhi dag las //
zhes gsungs pas /
skye 'chi'am rang bzhin gyi bar do dang /
'chi kha'i bar do dang /
chos nyid kyi bar do dang /
srid pa'i bar do dang bzhi'o //
dang po rang bzhin bar do ni /
ma'i mngal du skye ba grub pa nas 'chi nad kyis btab pa tshun chad do //
gnyis pa 'chi kha bar do ni /
'chi ba la phyogs nas nang dbugs chad pa tshun chad do //
gsum pa chos nyid bar do ni /
nang dbugs chad de 'od gsal gyi snang ba shar nas lhun grub kyi snang ba la thim pa tshun chad do //
bzhi pa srid pa bar do ni /
lhun grub kyi snang ba thim nas phyi ma'i skye srid grub pa tshun chad do //
de rnams so so'i lam khyer bstan pa'i dang po ni /
gzhung las /
skye gnas kyi bar do la sgro 'dogs chod pa rgya khra tshang 'jug lta bu :
zhes gsungs pas bla ma dam pa bsten nas des bstan pa'i gdams ngag gi don la thos bsam sgom pas sgro 'dogs chod nges su bya dgos pa dang /
gnyis pa ni /
gzhung las /
'chi ka'i bar do la gsal gdab pa sgeg mos me long la lta ba lta bu :
zhes gsungs pas sngar bsgoms pa'i gdams pa rnams skabs 'dir blo la gsal thebs par bya ba dang /
gsum pa ni /
gzhung las chos nyid kyi bar do la yid ches pa ma pang du bu rgyug pa lta bu :
zhes gsungs pas gdams ngag gi don nyams 'og tu chud pas chos nyid kyi snang cha ji ltar shar yang 'jigs pa med pa rang snang ye shes kyi rol par go bar bya ba dang /
bzhi pa ni gzhung las /
srid pa bar do la las kyi 'phro 'thud pa yur ba rkang chad pa la wa 'dzugs pa lta bu :
zhes gsungs pas 'khrul snang 'jigs skrag ji ltar shar yang sngar goms pa dang 'di ltar gzhan las 'chad par 'gyur ba'i gdams pa'i gnad kyis skye srid lam du 'jug pa ste /
de'i tshul rnams dpal bde chen snying po'i skye med bar do'i gdams pa tshor ba rang grol gyi skabs su rgyas par bshad par byas pas der shes par byos shig
/dbang po tha ma'i gang zag ni gzhung las /
rang bzhin sprul sku'i zhing du dbugs dbyung ste :
da gdod nang gsal sku dang ye shes 'du 'bral med pa'i dgongs pa mngon du gyur te 'khor ba ji srid du 'bad pa med par 'gro don rgyun mi chad pa yin no :
zhes gsungs pa dang /
rang shar las /
bden pa mthong ba'i gang zag ni //
rtogs pa rgyud la ma skyes kyang //
phyogs bcu sprul pa'i zhing rnams su //
gnas nas mthar phyin grol bar 'gyur //
zhes gsungs pas 'dir mngon sum gyi don mthong yang brtan pa ma thob par sgom pa 'phro can du gyur te bar do'i grol tshad dang mi ldan pa rnams chos nyid kyi bar do shar yang ngos ma zin par srid pa'i bar do rmi lam gyi 'khrul ngo tsam du shar ba las /
chos nyid bden pa'i byin rlabs dang /
rig 'dzin brgyud pa'i thugs rje ye shes kyi DA ki chos skyong rnams kyis sdong grogs byas te /
rmi lam sad pa'i cha tsam la pad+ma 'od la sogs pa dag pa'i zhing khams rnams su skye ba blangs nas o rgyan rdo rje 'chang sogs bde bar gshegs pa rnams kyi zhal mthong gsung thos dbang bskur ba dang lung nos dbugs dbyung thob pas nyon mongs pa'i 'ching ba las grol te sku dang ye shes 'du 'bral med pa'i dgongs pa mngon gyur las ma g.yos bzhin du gdul bya'i zhing khams rgya mtshor chu zla'i rol pas gang 'dul gyi sprul bsgyur yid bzhin gyi nor bu dang dpag bsam gyi shing ltar 'bad med lhun grub tu 'byung ba yin no //
de ltar sngon 'gro dngos gzhi mtha' rjes dang bcas pas thod rgal gyi lam lhun grub ye shes mngon sum du ston pa'i khrid kyi rim pa bshad zin to //
'di lta bu'i gdams pa ches mchog tu zab pas na rtsis che ba'i phyir bka' rgyas btab pa ni /
'das rjes don khrid las kyang /
yang gsang snying thig mngon sum man ngag 'di //
gang gis reg pa myang 'das dngos la sbyor //
theg brgyad a ti thig le skor gsum gyis //
'di nyid don la reg pa ma yin no //
zhes dang /
rdzogs chen pad+ma gsang thig tu /
mkha' 'gro'i gtso mo ye shes mtsho rgyal gyis //
zab dang rgya che'i gdams pa mang yod kyang //
nyams len gnad 'dril 'di 'dra srid pa tsam //
rgyal dbang pad+ma'i thugs kyi gsang thig ste //
nyams su sus blangs tshe gcig 'ja' lus 'grub //
lung thob tsam gyis bde chen zhing du bgrod //
ces gsungs pa ltar 'di lta bu'i gdams pa yid bzhin nor bu dbang gi rgyal po bas kyang ches shin tu dkon zhing /
'di nyid spel ba'i skal ldan slob ma'ang 'di nyid las /
'di 'dra'i nyi 'og dkon pa'i gdams pa 'di //
nyams len dam bca' nus zhing sgom sran can //
zhabs tog sri zhu lus srog gtong phod pa //
de 'dra'i las ldan bu la gtad rgya gyis //
zhes gsungs shing /
snod dang mi ldan pa'i rigs ni /
de nyid las /
de min gsar ngas che la phyi thag thung //
dad med dred po chos brgyad mkhan gyi rigs //
zol 'grogs lta log rnams la gsang ba'i rgya //
zhes gsungs pas /
shin tu gsang ba'i bka' rgya dang ldan dgos shing /
skal ldan des kyang nyams len la goms 'dris gding du gyur pa zhig dgos te /
bde chen snying po'i ka dag gi khrid las /
'di 'byin des kyang rang nyams tshud par blang :
zhes dang /
des kyang sgrub pa'i dam bca' snying rus bskyed :
nges pa'i don gyi snying po lon par gyis :
zhes rang don mngon du gyur nges nas gzhan phan phrin las skyo ngal med cing spro bas bsgrub par bya dgos pa yin la /
gzhan yang bka'i srung ma rnams la'ang gnyer du gtad pa yin te /
gsang thig las /
gsang ba'i bka' 'di sha za hor mo che :
sngags kyi srung ma rdo rje ral gcig ma :
gnod sbyin khyung zhon skyes bu spun bdun la :
gtad do gnyer ro g.yel med bya ra gyis :
zhes gsungs pas /
'di nyid kyi sgos kyi srung ma sngags srung sha za DA ki dang gnod sbyin chen po shan pa dmar nag
/gzhan yang ji skad du /
smug nag 'od 'phro sde brgyad kun 'dus rje :
bdag 'dra o rgyan pad+ma'i bka' srung mchog :
gsang ba snying thig rdzogs chen rnal 'byor skyong :
rno myur thog 'dra gzhan gyis mi thub pa :
zhes gsungs pas lha chen drag po rA hu la sogs bka' srung gter srung rnams la zab chos bshad sgrub kyi tshe mchod gtor phrin las bcol pa sogs shin tu gal che ba yin te /
de dag ni bka' gtsigs kyi rgyas gdab par bya ba'i rim pa rnams yin no //
smras pa /
dus gsum rgyal ba'i bgrod pa gcig pa'i lam //
mtha' yas theg pa'i yang snying rdzogs pa che //
tshe gcig zag med 'ja' lus rdo rje'i srog
/sgrub byed zab gter gsang ba bla na med //
gang gi zab don dgongs pa ji lta ba //
'phags pa rnams kyi ye shes spyod yul las //
bdag 'dra blo rmongs skye bos mtshon min yang //
skal mnyam dang po'i blo can 'ga' zhig la //
phan snyam rig 'dzin DA ki'i dgongs pa'i mtshor //
gab pa'i man ngag yid bzhin dbang gi rgyal /
khrigs bsdebs rgyal mtshan rtse mor mchod byas 'dis //
thar 'dod yid la kun dga'i 'dod pa 'jo //
'di ltar bgyis pa'i dge tshogs rmad byung des //
'gro kun bde gshegs snying po'i gnas lugs gang //
mngon par rtogs pa'i rig stong ka dag dbyings //
snang bzhi'i lhun grub bkod pa gsal rdzogs shog
/bdag kyang tshe 'dir zab don nges pa'i gnad //
go yul ltar snang chos su mi lus shing //
'dod yon bdud kyi 'ching bas ma bcings par //
rgyal bas bsngags pa'i gangs 'dabs ri sul du //
nges 'byung mos gus rnal mas rgyud sbyangs nas //
ka dag gnas lugs rjen pa skyong ba dang //
lhun grub thod rgal snang ba mthar son te //
rig 'dzin gong ma'i gshegs shul zin par shog
/gnas skabs 'gro la bde skyid 'byung ba dang //
rgyal bstan spyi dang bye brag a ti yi //
bstan pa rin chen phyogs mthar rab gsal bas //
skal bzang don gnyis lhun grub bkra shis shog
/ces rdzogs pa chen po 'ja' lus rdo rje'i srog sgrub le lag dang bcas pa'i khrid yig 'di lta bu zhig rtsom pa'i 'dun pa sngon nas yod pa dang /
rtse le 'og ma smin grol bskyed rdzogs gling gi gdan zur pad+ma phrin las gnas gzhi chos rje sgam po byin rlabs /
dpal ldan bla ma dam pa lhun grub nges don dbang po sogs kyis bskul bar mdzad pa rnam par g.yeng bas rim lus thog
/mnga' ris nas grub dbang mtsho skyes rdo rje'i gdung dang rnal 'byor dbang phyug rang rig res pa'i rnam 'phrul zung 'jug thugs sras rin po che 'jig rten dbang phyug pad dkar bstan 'dzin gang la rdzogs pa chen po ka dag gi khrid phul skabs brjed byang zin tho dang /
slad du'ang rang gzhan mang por sman pa'i slad /
d+harma swa mIs 'od gsal chos sdings rgyal ba'i ri ngogs su sbyar ba'i yi ge pa ni gsang ba mchog gi chos tshul la lhag par mos pa rwa ston kun bzang lhun grub kyis bgyis pa'o //
mang+ga laM/
dge'o //

//
