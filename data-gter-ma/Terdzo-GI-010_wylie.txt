@#//
mkha' 'gro bdud 'dul drag mo seng ge'i gdong pa can gyi srog dbang srog gi tha rams 'grol bar byed pa'i dbang chog in+d+ra ni la'i lde'u mig ces bya ba bzhugs so //
na mo gu ru dz+nyA na DA ki nI ye /
chos can 'khrul rtog bdud dpung za byed pa //
chos nyid gdod ma'i dbyings chen 'phrog byed zhal //
dus gsum gshegs kun skyed cing sdud mdzad dang //
dbyer med seng ge'i sgra ldan bla mar 'dud //
gsang sngags yang snying bdud 'dul drag mo yi //
smin byed yang zab srog gi tha rams nyid //
snod ldan dpyid du dbye ba'i lde'u mig 'di //
'dzin po rdo rje slob dpon nyid du nges //
las dang dngos grub thogs med du sgrub pa'i gsang rig gzungs sngags kun gyi yang zhun ye shes mkha' 'gro bdud 'dul drag mo'i dkyil 'khor du /
nus bcud dang ldan pa'i slob dpon gyis dngos grub don du gnyer ba'i slob ma thun mong ma yin pa la srog dbang zab mo sbyin pa la gsum /
sngon 'gro sta gon /
dngos gzhi dbang bskur /
rjes dam tshig gi rim pa'o //
dang po la gnyis /
chas dang slob bu sta gon du bya ba'o //
dang po ni /
byin brlabs pa'i dben khrod la sogs pa mkha' 'gro 'du ba'i gnas su /
lo bya sprel dang mgo zla la sogs pa'i tshes gcig gsum bcu gsum dgu gsum rgyal phur 'dzom pa lta bu dngos grub sbyor ba la dkyil 'khor rab thig chog dang ldan pas rdul tshon bzhengs /
'bring stegs bu gtsang mar dri bzang tsan+dan a mr-ita dang sin+d+hu ras chag chag gdab pa la ras bris bkram /
ma 'dzom na maN+Dal la 'bru gtsang mas tshom bu lha grangs bkod /
dkyil 'khor rgyas bsdus gnyis te /
rgyas pa drag dkyil sgo rdzogs dur khrod brgyad rdo rje mtshon cha me ris bskor ba'i dbus su pad+ma 'dab bzhi dmar po /
de rgyab chos 'byung bsnol ma dmar po zur drug dga' 'khyil te g.yung drung dkar po re re /
de rgyab sna tshogs pad+ma 'dab brgyad mu khyud gsum dang thod phreng gis bskor ba /
lha mtshan rgyas bsdus bkod tshul spyi ltar byas pa /
bsdu na sgo rdzogs mi dgos /
thod pa'i rgyab pad rdor /
dur khrod /
me mtshon ra bas bskor ba tsam bri /
gang ltar dkyil 'khor dbus su khri'u'i khar /
zangs bum mtshan ldan so lnga'i bcud dang dar dmar mgul chings bcas bshams pa'i sku'i dkyil 'khor /
de steng mo thod mtshan ldan du chang dang a mr-ita sbyar ba gsung gi dkyil 'khor /
de steng me long chang gis brlan cing sin+d+hu ra brdal ba la chos 'byung bsnol ma zur drug dga' 'khyil dang lte bar pad+ma 'dab bzhi'i dbus su baM/
'dab bzhir ha ri ni sa bris pa thugs kyi dkyil 'khor te sum brtsegs steng dar dmar zur gsum du bltabs pas bkab /
de steng 'phrul stegs khar ban+d+ha'am zangs snod du rten gtor gdan chos 'byung gnyis brtsegs kyi steng ma'i zur gsum 'og thod skam gyis 'degs pa'i steng du gtor ma tsit+ta'i dbyibs la phyogs bzhir rdo rje'i rwa bzhi'i rnam pa gtod pas rdo rje phyed pa'i dbyibs pad 'dab brgyad pa /
pad+ma'i lan tshar can la bshos bran nor bu'i dbyibs can bzhis bskor ba /
rtse mor gtso mo'i sku tsaka gtsugs shing dar gdugs dmar pos spras pa bsham /
dbus mdun 'khor gyi mkha' 'gro bcu gnyis kyi tsakli /
g.yas g.yon du gri thod dang /
chas dbang bcu po so sor yod pa'i tsakli /
sngags byang gser bris /
rak+sha'am thod phreng /
gzhung pod rnams dang /
srung zlog bsad gsum rjes gnang bskur na de dag gi tsakli sogs kyang bkod /
nub tu mchod gtor gtso mo phur dbyibs la 'khor zur gsum bzhi dang mtheb kyu brgyad kyis bskor ba'i g.yas g.yon sman raka mdun du chu gnyis nyer spyod dang las bum /
lhor tshogs kyi yo byad /
byang du phur pa dang chos skyong gi gtor ma rnams bsham /
mig dar /
dam chu /
phrin las la mkho ba'i gtor mchod kyi rigs rnams kyang tshogs par bya'o //
dbang don dkyil 'khor sgrub pa ni /
las byang rgyas pa gtang ba skabs su babs kyang spros pas sun na bsdus pa la'ang don thams cad tshang bas brgyud 'debs nas brtsam mthar chags su gtang /
blo rab kyis bdag mdun gcig rdzogs su bskyed /
'bring pos bzhin dang me long gi tshul /
tha mas tshig gcig gis cha gnyis su bskyed la so sor dmigs pa'i spro bsdu bcas bzlas pa ci 'grub kha skong bcas bya /
las bum du bdud rtsi 'khyil pa'i bskyed bzlas spyi 'gro dang /
bka' srung gtor 'bul /
tshogs mchod byin rlabs nas bsgral bstab kyi bar du btang nas bdag 'jug mdor bsdus len pa'am /
mi nus na spyi 'gro lam dus kyi dbang dmigs pas blang /
yang na rig pa'i me tog dor la gnang ba zhu'o //
gnyis pa slob ma sta gon ni /
snod ldan tshul dang mthun pa'i slob ma nyung ngu la las bum gyi chus khrus bya /
bgegs gtor byin brlabs shing 'gugs pa dang bsngo ba bcas sngon gtor cha gnyis pa ltar ram spyi mthun bya ba la las byang gi bgegs bskrad dang srung 'khor 'don bsgom bya /
maN+Dal bkye bsdu grub nas /
nam mkha' dang mnyam pa'i sems can thams cad 'phags bzhi skyed pa'i yum kun bzang shes rab phar phyin gyi go 'phang la 'god par bya /
de'i ched du gnas skabs lam gyi bar chad mtha' dag zhi ba dang mthar thug bde stong 'pho 'gyur med pa'i ye shes mngon du byed pa'i slad du DA ki bdud 'dul drag mo'i dkyil 'khor du zhugs nas rim pa gnyis kyi lam mthar phyin par bgyi'o snyam pa'i sems bskyed gsal btab nas gsan 'tshal /
gsan bya zab mo'i chos 'di dang 'brel ba'i lo rgyus mdo tsam smos na /
sngon bskal pa dpag tu med pa 'das pa'i dus 'od dpag med kyi bstan pa'i mjug tu /
bdud dga' rab dbang phyug gi bu mo phra men seng gdong ma zhes bya ba 'jig rten du byung nas skye 'gro thams cad kyi srog dbugs dang sha khrag la longs spyod cing sangs rgyas kyi bstan pa la'ang mngon par gnod cing mu stegs bdud kyi sde 'phel nas rgyal bstan nyams dma' bar gyur to //
de'i tshe sangs rgyas thams cad kyi dgongs pa mnyam par gzigs nas phra men ma rungs pa'i bdud de 'dul ba la kho rang 'dra ba zhig sprul nas 'dul dgos par mkhyen te /
ye shes kyi dbyings nas sprul pa'i mkha' 'gro seng gdong drag mo'i sku mngon du snang bar mdzad cing rgyal ba ma lus pa'i thugs rje'i mthu stobs nus pa byin rlabs kyis dbang bskur /
bdud dpung 'dul ba'i dpa' mor mnga' gsol nas /
drag mo khros pa'i rdzu 'phrul gyis 'jig rten thams cad shig shig yom yom du g.yos pa'i tshe /
bdud mo phra men thams cad rab tu 'khrugs shing ma rungs pa'i cho 'phrul drag po ston pa la /
ye shes kyi mkha' 'gro seng gdong drag mo bdud 'dul ba'i ting nge 'dzin la mnyam par bzhag pa'i ngang nas sprul pa du mas bdud kyi nus pa bcom /
mthu dang stobs rtsal phrogs nas dbang du bsdus shing rnam shes mkha' 'gro'i thugs klong du gnas spar /
lus phung dur khrod gsang chen bsnol mar byin gyis brlabs /
'khor tshogs dregs pa can rnams kyis srog snying phul zhing dam la btags nas sangs rgyas kyi bstan pa skyong ba'i srung mar bzhag
/der gtso mos gsang sngags ma rgyud kyi chos 'khor bskor nas thams cad dkyil 'khor chen po gcig gi ngang du bzhugs so //
de nas tshe lo brgya pa'i skabs su sangs rgyas shAkya thub pa 'jig rten du byon /
pha rol tu phyin pa bcu'i sgo nas sangs rgyas kyi mdzad pa mthar phyin par mdzad /
khyad par wa ra NA si /
bya rgod spungs pa /
'og min gyi gnas la sogs par chos kyi 'khor lo rim pa gsum du bskor /
gzhan yang gsang chen me ri 'bar ba dang /
dur khrod lang+ka brtsegs pa rnams su zhi ba dang khro bo'i dkyil 'khor dpag tu med par sprul te ma nges pa'i rgyud sde mang po dang /
tan+t+ra chen po bco brgyad /
bstan srung drag sngags kyi skor ma lus pa gsungs /
khyad par dur khrod gsang chen bsnol du byon nas 'khor rnams la bka' bstsal pa /
da lta nyi ma gnam gyi dkyil :
mun pa bya ba yid la med :
mun pa nyi ma brgal nas 'ong :
bsal thabs drag sngags bzla ba dgos :
zhes gsungs pa'i don gnang bar gsang ba'i bdag pos zhus pa ltar ston pa bdud 'dul ba'i ting nge 'dzin la bzhugs pas /
mkha' 'gro bdud 'dul ma dngos kyis gnam lcags thog rgyud ces bya ba yi ge bcu bzhi rkang lag med pa sbrul gcun po'i re so 'dra ba gcig phul /
de la sangs rgyas kyis thog rgyud pha rgyud /
ma rgyud /
ma ning /
bla med /
yang gsang gi rgyud dang lngar gsungs te /
de lnga la'ang rgyas pa /
shin tu rgyas pa /
bsdus pa /
shin tu bsdus pa /
'bring po dang lnga lngar phyes nas gsang ba'i bdag po la gtad nas 'di ni mkha' 'gro thams cad kyi srog snying sangs rgyas bstan pa srung ba'i mtshon cha yin pas mchod rten bum pa can la gter du sbos la mkha' 'gro bdud 'dul ma nyid la gnyer du gtod cig
/ces gsungs pa bzhin gsang bdag gis dur khrod gsang chen bsnol ma'i dbus mchod rten bum pa can du rgya rim pa bdun btab nas gter du sbas so //
de rjes sangs rgyas mya ngan las 'das nas mi lo bdun brgya dang lnga bcu tsam song ba'i skabs /
rgya gar rdo rje gdan du chos rgyal sUr+Ya siM has mchod gnas paN chen lnga brgya dang bcas sangs rgyas kyi bstan pa skyong ba'i dus /
phyi log mu stegs bdud kyi bstan pa 'phel nas nang pa sangs rgyas kyi bstan pa la rtsod du byung ba'i tshe /
chos rgyal dang paN chen rnams kyis pad+ma saM b+ha ba spyan drangs nas bdud 'dul bar gsol ba btab pas pad+mas rdzu 'phrul dang rtsod pas bdud rigs pham par byas /
phyi pas ngan sngags btang ba na dur khrod gsang chen bsnol mar byon nas drag mo gnam lcags thog gi rgyud gter nas bton /
drag sngags bcu bzhi pas mu stegs rnams rang gshed rang la phab ste ston pa sde drug thog gis bsad /
bdud kyi dpung tshogs ma lus pa bcom nas sangs rgyas kyi bstan pa dar zhing rgyas par mdzad do //
de nas bod 'dir sangs rgyas kyi bstan pa dar bar dus kyis bskul bzhin chos rgyal chen pos slob dpon pad+ma bod du gdan drangs nas /
sku gsung thugs kyi rten gsum khyad par can dang mdo sngags kyi bstan pa dar smin rgyas par mdzad /
mi lo brgya dang bcu gcig bod du bzhugs pa'i bdun cu don gsum stag gi lo la bsam yas sogs gnas chen rnams su las can dag pa'i 'khor rnams la yi dam dgongs 'dus yongs rdzogs gnang ba'i tshe /
khyad par chos skyong mkha' 'gro'i drag sngags 'di DA ki bdud 'dul ma'i sprul pa ye shes mtsho rgyal la bstsal /
des mi brjed pa'i gzungs kyis bod shog ser po la mkha' 'gro sha za'i yi ge dang bod yig 'dres mar bris /
zangs kyi ga'u zlum po dbang phyug gi sku dang lo skor gyi gzugs tshang ba'i nang du khyad par can gyi dam rdzas srog gi rten gnam lcags phur pa jo mo nyid kyi dbu lo bcas lhan cig bcug nas /
mdo khams phrin las 'gro ba 'dul ba'i gnas stag tshang ming can rnams kyi gtso bo gtsang gshis rdo rje gro lod kyi sa dmigs pha waM mkhal ma 'dra bar rgya rim pa bdun btab nas gsang ba'i gter du sbas pa /
snyigs ma'i dus mthar 'dul ba'i skabs su babs pa'i tshe rta mgrin sprul pa dpa' bo Ar+Ya sA la'i skye mtha' sprul pa'i gter chen bsam gtan gling pa'am /
rig 'dzin chen po stag sham nus ldan rdo rjes spyan drangs te lo lngar gsang rgya mdzad /
phyi nang dus rtags mngon du gyur pa'i tshe gtan la phab cing lung zin skal ldan rnams la bstsal pa dang /
gzhan yang mkhar chen dpal gyi dbang phyug gi rnam 'phrul gter ston ma ti rat+nas thang shing rgyal ba'i gnas mchog gu ru'i gsang phug gi sin+d+hu ra'i chu bo nas spyan drangs pa'i /
bdud 'dul drag mo'ang rgyas bsdus tsam las 'di dang zhu dag pher zhing dbang lung byin rlabs kyi chu bo gcig 'dres su bzhugs pa ste /
'di'i che ba'i yon tan mdor bsdus pa'ang sangs rgyas kyi zhal nas /
ma 'ongs rgyud 'di gar babs su sangs rgyas bstan pa rgyas par 'gyur ro //
mu stegs med par 'gyur ro //
phyin ci log med cing bsam gtan bde bar 'gyur ro //
mkha' 'gro 'di ni sangs rgyas bstan pa'i don du thugs bskyed pa yin pas /
gzhan gang las khyad bdun gyis 'phags so //
'di'i sngags bzlas pa tsam gyis nus pa 'grub pa'i khyad /
yid la dran pa tsam gyis bsam pa 'grub pa'i khyad /
lus la bcangs pa tsam gyis mi mthun pa srung ba'i khyad /
bris pa tsam gyis bsod nams 'phel ba'i khyad /
nyan pa tsam gyis byin rlabs zhugs pa'i khyad /
sgom pa tsam gyis dngos grub thob pa'i khyad /
sgrub pa tsam gyis grub rtags ston pa'i khyad yod do //
zhes bka' bstsal pa ste /
de lta bu'i gter kha gnyis ldan gyi dkyil 'khor gnyan por dbang bskur ba'i tshul rgyas bsdus gnyis su bzhugs pa las /
'dir rtsa ba'i dbang bskur rgyas pa drag mo'i srog dbang zab mo nyid bsgrub pa la bdag nyid kyis bgyi bar 'os pa rnams sngon du grub pa lags /
khyed rang rnams kyi ngo skal du gyur pa thog mar dkyil 'khor du 'jug pa'i chos rnams zhu ba'i yon du dmigs te zhing khams 'bul bar zhu /
zhes mtshams sbyar la maN+Dal 'bul gzhug
/de ltar maN+Dal sngon du song nas /
dad pa gsum ldan gyis gsol ba gdab dgos te /
de yang gdams pa khyad par can DA ki'i thugs bcud zab mo brgyud pa khungs dang bcas pa la yid ches pa'i dad pa /
zab chos 'di lta bu'i sgor zhugs nas nyams su len cing rang gzhan gyi don byed par mos pa'i dad pa /
bla ma la tha mal gyi 'du shes dor nas ye shes kyi mkha' 'gro dang dbyer med par dang ba'i dad pa dang gsum bskyed nas gsol ba gdab pa 'di'i rjes zlos mdzod /
kye :
rdo rje slob dpon dgongs su gsol :
bdag gi lus ngag yid gsum smin bya'i phyir :
gsang sngags zab mo'i sgor gzhug nas :
DA ki'i dbang mchog bskur du gsol :
lan gsum /
de ltar gsol ba 'debs pa po'i rigs dang snod brtag pa 'di la gsan 'tshal /
ho :
khyed cag gang yin ci zhig bya :
dam tshig tshul bzhin bsrung nus sam :
mi nus log lta phyir dengs shig :
zhes dris pa la lan gsol ba 'di'i rjes zlos /
ho :
nged cag tshogs bsags las 'phro can :
dam tshig tshul bzhin bsrung nus so :
ci gsung bzhin du bdag gis bsgrub :
ces zhu /
de'ang rang re rnams 'khor ba'i rgya mtsho gting mtha' med pa 'dir thog mtha' dang bral bar sdug bsngal drag po'i rba la g.yengs /
'khor ba'i rgyu ma rig pa las rkyen gzung 'dzin nyon mongs pa'i dbang gis bag chags sna tshogs bsags pas /
'bras bu rigs drug gi gnas su sdug bsngal du ma la spyod cing 'khor ba mi gtsang ba'i 'dam rdzab dang /
me 'bar ba'i 'ob na tshud pa lta bu ste /
sdug bsngal de las skyob cing thar pa'i thabs ni rtsa ba gsum la skyabs su 'gro zhing byang chub mchog tu sems bskyed nas smin grol rim gnyis kyi lam mthar phyin pa la 'dus pas /
chos gang la'ang thog mar skyabs su 'gro ba la gzhi bca' dgos pa'i phyir dmigs 'dun 'di ltar du mdzod /
hoH
khyed rang rnams kyi mdun gyi nam mkhar bla ma dang DA ki dbyer med pa la dkon mchog rtsa gsum lha tshogs skyabs gnas rnams kyis bskor nas bzhugs pa la /
bdag dang sems can thams cad 'di nas byang chub kyi bar du skyabs su 'gro snyam pas 'di bzhin rjes zlos mdzod /
e ma ho :
byin rlabs gter 'byung bla ma dang :
dngos grub rgya mtsho yi dam lha :
phrin las bzhi sgrub mkha' 'gro'i tshogs :
byang chub bar du bdag skyabs mchi :
lan gsum bya /
'khor ba'i sems can sdug bsngal gyis mnar ba 'di rnams rang gi pha ma drin che ba sha stag yin pas sdug bsngal las bsgral nas sangs rgyas thob par bya /
de'i ched du ye shes mkha' 'gro'i dkyil 'khor du rgyud smin par byas nas lam rim pa gnyis mthar dbyung bar bgyi snyam du smon 'jug gi sems bskyed pa 'di'i rjes zlos /
ho :
rtsa ba gsum la skyabs song nas :
byang chub sems ni rtag tu bsgom :
shes rab snying rje thabs kyis sbyang :
bla med byang chub sems bskyed do :
lan gsum bya /
de yang skyabs su song bas phyi so thar gyi sdom pa thob cing don gyi skyabs 'gro brtan /
sems bskyed pas nang byang chub sems kyi bslab pa kun rdzob don dam gnyis med thob cing brtan par 'gyur /
gsang ba sngags kyi dam tshig dbang gis thob pa yin pas de'i phyir dkyil 'khor gnyan por 'jug pa la thog mar gsol ba 'debs pa 'di'i lad mo mdzod /
kye ho :
rdo rje slob dpon dgongs su gsol :
mkha' 'gro gsang ba'i dkyil 'khor du :
bdag cag 'jug 'dod bsnyen sgrub spro :
thugs rje gter gyis bstsal du gsol :
lan gsum zhu /
bla mas gnang ba sbyin pa ni /
ho :
mkha' 'gro gsang ba'i dkyil 'khor 'di :
skal ldan las 'phro can ma gtogs :
kun gyis mthong ba ma yin no :
bu khyod gus pas legs par ltos :
zhes brjod la yol ba phye /
de nas dkyil 'khor bstan cing lha ngo sprad la kha dog dri ba ni /
hoH
nyon cig skal ldan bu rnams kun /
dkyil 'khor gyi dbus su ye shes kyi mkha' 'gro seng gdong ma bzhugs pa'i rtags su chos 'byung dmar po /
phyogs bzhir DA ki rigs bzhi bzhugs pa'i rtags su pad+ma 'dab ma bzhi /
chos 'byung ni sku gsum bde ba chen po /
bde chen gyi rtags g.yung drung /
phyi 'khor la DA ki sde brgyad bzhugs pas pad+ma 'dab brgyad /
gsang sngags rig sngags thams cad 'dus pa'i rtags su rdo rje me ri dur khrod zlum thig dang bcas pa'o //
'di la ltos la kha dog ci 'dra mthong ba da lta smros shig
/ces dris la gang mthong brjod du gzhug
/ci'ang ma mthong zer na skal med yin pas phyir bskrad par gsungs /
de ltar mthong ba bstan pas dkyil 'khor gyi kha dog dkar por mthong na zhi ba /
ser pos rgyas pa /
dmar pos dbang /
ljang gus drag po /
mthing nag gis mchog
/sna tshogs mthong na las dang dngos grub sna tshogs 'grub par 'gyur ro //
zhes lung bstan /
dar zab kyi cod pan lta bu me tog sbyin la /
khyed rang gi rigs kyi lha skal brtag pa'i slad du rin po che'i me tog thal sbyar bar du thogs pa rig pa'i ngo bo a dkar po dang dbyer med du gyur pa nyid /
tshe rabs nas smon lam gyis 'brel ba'i lha la phog par shog cig pa'i 'dun pa dang tshig 'di'i rjes zlos mdzod la dkyil 'khor du 'dor bar zhu /
ho :
mkha' 'gro gsang ba'i dkyil 'khor du :
rig pa'i me tog lha la 'bul :
las 'phro'i lha la bab par shog :
ces dkyil 'khor dngos sam 'grim dkyil du 'dor gzhug
/gang babs rigs brtags nas phrin las kyi lung bstan cing gsang mtshan gdags pa ni /
me tog dbus su babs na tshe rabs kyi las 'phro'i lha gtso mo bdud 'dul ma /
gsang mtshan bud+d+ha nus ldan rtsal thogs pa yin /
de bzhin du me tog shar du babs na lha skal rdo rje bdud 'dul /
gsang mtshan rdo rje nus ldan rtsal /
lhor babs na lha skal rin chen bdud 'dul /
gsang mtshan rin chen nus ldan rtsal /
nub tu babs na lha skal pad+ma bdud 'dul /
gsang mtshan pad+ma nus ldan rtsal /
byang du babs na lha skal karma bdud 'dul /
gsang mtshan karma nus ldan rtsal /
mtshams su babs na lha skal sna tshogs bdud 'dul /
gsang mtshan dpa' bo nus ldan rtsal zhes bya ba yin no //
bud med rnams la rigs bzhi dang mtshams bcas lha skal gong ltar dang gsang mtshan DA ki bdud 'dul rtsal btags so //
me tog de nyid rigs kyi lhas slar yang dbang rtags cod pan gyi tshul du spyi bor bcings par mos shig
/me tog slob ma'i spyi bor bzhag la /
oM AHhU~M su pra tiSh+Tha badzrA ya swA hA:
cod pan ming dang bcas pa'i dbang thob par gyur cig
/pra ti gr-ih+Na ho :
zhes brjod /
dbang gi gzhi dang rtsa bar gyur pa ye shes pa dbab pa yin pas khyed rang rnams lus gnad langs shing cha bsgrim /
lag pa rdo rje rtse lnga'i phyag rgya spyi bor bca'/
ngag gnad rlung kha sbyor du gzung /
yid gnad gzhan du ma yengs par dmigs pa 'di bzhin du mdzod /
las chu 'thor la /
oM badzra a mr-ita sogs kyis bsang /
swa b+hA bas sbyang /
gnyis 'dzin gyi chos thams cad stong pa nyid du gyur /
stong pa'i ngang las slob ma rnams skad cig gis mkha' 'gro seng gdong dmar mo lang tsho dang ldan pa stong ra 'od kyi skur bsgoms pa'i snying gar dga' ba 'khyil ba yaM gyis mtshan pa g.yas su 'khor ba'i dbus su /
ye shes kyi mkha' 'gro dmar mo gri thod 'dzin pa gar thabs ling ling byed pa'i thugs kar baM yig dmar pos mtshan pa las 'od zer 'phros pas phyogs bcu'i zhing khams rab 'byams dang /
khyad par du dur khrod gsang chen bsnol ma'i zhing nas mkha' 'gro seng gdong drag mo'i thugs rgyud bskul nas rtsa gsum rgyal ba rgya mtsho'i lha tshogs thams cad /
ye shes mkha' 'gro seng gdong ma'i rnam par sprin 'khrigs pa ltar yom yom shig shig tu byon nas dbang rdzas rnams dang slob ma dam tshig mkha' 'gror gsal ba la sib sib thim pa'i mos pa mdzod cig
/ces dmigs pa sprad /
nywa bzhi'i sha dang rang skra sogs 'beb pa'i rdzas sbyor bsreg
/rol mo dbyangs bcas /
hU~M:
chos dbyings rnam dag pho brang nas :
bka' brgyud bla ma gshegs su gsol :
dbang chen rol pa'i dur khrod nas :
yi dam lha tshogs gshegs su gsol :
stong nyid ye shes dur khrod nas :
rgyal bas spyod pa'i yum mchog ma :
rtog pa thams cad rab spangs pa :
sku mdog dmar mo seng ge'i gdong :
yid bzhin nor bu lta bu'i ma :
'gro ba'i don du gshegs su gsol :
dngos grub stsol phyir gshegs su gsol :
'khor dang mya ngan 'das pa yi :
'khor gyi las byed gshegs su gsol :
gnas mchog 'di ru byin phob la :
sgrub mchog 'di la dbang skur cig :
bgegs dang log 'dren bar chad sol :
mchog dang thun mong dngos grub stsol :
oM baM siM ha DA ki nI ha ri ni sa sarba A be sha ya a A:
sngags drag tu brjod cing ye shes pa rnams yang yang bstim /
des mkha' 'gro phebs pa'i rtags lus ngag yid gsum la 'byung /
khyad par sems la bde gsal mi rtog pa'i nyams 'ur ba dang rang rig rjen gsal khrol le ba 'byung /
de ni ye shes mkha' 'gro dngos phebs pa dbang don gyi ye shes yin pa ngo shes par gyis shig
/ye shes sems dpa'i lha tshogs rnams dam tshig slob ma'i sgo gsum la brtan par gyur cig tiSh+Tha badzra /
zhes me tog 'thor la brtan par bya'o //
spyi don gnyis pa dngos gzhi dbang bskur ba'i rim pa ni /
de dag gis 'jug pa'i chos rnams grub nas /
dbang dngos gzhi'i thog mar rdo rje'i dam las mi 'da' ba'i phyir kun tu bzang mo nas da lta'i bar ma nyams par brgyud pa'i mkha' 'gro'i srog chu byin par shes mdzod /
nang mchod sbyin la /
ho :
mkha' 'gro'i dam tshig gsang ba'i chu :
bsrungs na dngos grub rnam gnyis thob :
nyams na ma mo'i khrag nad gtang :
phyi ma mnar med gnas su ltung :
de phyir khyed kyis legs par srungs :
ji ltar bsgos pa'i dam tshig las nam yang mi 'da' ba'i blos rdo rje'i bro bor ba 'di'i rjes zlos /
DA ki sa ma ya na ra kan :
lan gsum /
de ltar dam tshig rdo rje'i chu deng nas ji srid bar snying gi dbus su gnas te srung nyams kyi dpang po byed pa yin pas rnam kun dran shes brtan pos rtsa ba yan lag gi dam tshig bsrung dgos te /
rtsa ba sku gsung thugs la dgu dgur phye bas nyi shu rtsa bdun dang /
yan lag nyer lnga sogs spyi ltar bsrung ba dang /
khyad par rtsa ba'i bla ma'i sku gsung thugs la brnyas chos ma gus pa dang /
ngan smra /
skur 'debs /
the tshom log lta sogs spangs nas /
lus gus pa /
ngag snyan pa /
yid dad pa bskyed nas mig ltar bsrung dgos /
rang lus tha mal du mi bzhag par ye shes mkha' 'gro'i sku'i 'khor lo /
ngag mkha' 'gro'i gsung sngags kyi 'khor lo /
yid mkha' 'gro'i thugs bde stong gi 'khor lo gsum dang mi 'bral ba'i dam tshig la gnas dgos /
dam tshig bsrungs na dam chu ye shes mkha' 'gror gyur nas bkra shis /
bsam pa 'grub /
dngos grub rnam gnyis rtsol med du thob /
gal te dam nyams na sha za srin mor gyur te tshe 'dir ma mo'i khrag nad gtong zhing bkra mi shis /
phyi ma mnar med dmyal ba'i gnas su ltung nas sdug bsngal las thar dus med par myong dgos pas /
de'i phyir skal ldan rnams dbang srog dam tshig la gnas par mdzod cig
/de nas dngos gzhi dbang dngos la sku gsung thugs yon tan phrin las lnga dang /
lha sngags rig pa'i ngo sprod khyad par du gyur pa bcas rim par 'byung ba ste de dag zhu ba'i don du gsol ba 'debs pa 'di'i rjes zlos mdzod /
kye ho :
bla ma mkha' 'gro thugs rje can :
dngos grub rnam gnyis 'byung ba'i gnas :
mkha' 'gro gsang ba'i dbang mchog bskur du gsol :
lus ngag yid gsum smin cing grol bar mdzod :
lan gsum /
thog mar bum pa'i dbang la dmigs pa 'di bzhin du mdzod /
kye rigs kyi bu rnams /
bum pa 'di yang phyi bum pa'i dbyibs can nang drag po rang byung gi dur khrod gzhal yas khang gi dbus su ye shes dang las las grub pa'i mkha' 'gro ma thams cad kyi spyi rje /
gtso mo seng ge'i gdong can sku mdog dmar mo phyag gnyis gri thod 'dzin pa /
de la 'khor phrin las bzhi lhun gyis grub pa'i mkha' 'gro seng gdong rigs bzhi dkar ser dmar ljang rang 'dra mkha' 'gro bye ba 'bum dang bcas pa /
de'i 'khor las byed kyi DA ki grangs med pas bskor ba thams cad kyang rgyan cha lugs yongs su rdzogs pa /
zhal nas sngags sgra sgrog pa /
thugs rje glog ltar myur zhing byin brlab kyi 'od zer bum chu dang dbyer med pa'i ye shes rang rang gi rgyud la 'beb pa'i mos pa mdzod /
rnam bum thogs la /
hU~M:
bkra shis bum pa sprul sku'i gzhal yas khang :
ye shes mkha' 'gro seng gdong lha tshogs bzhugs :
spyi bor bzhag pas lus kyi sgrib pa dag :
mkha' 'gro sku yi dbang mchog thob par shog :
oM baM siM ha DA ki nI ha ri ni sa kA ya a b+hi Shiny+tsa AHhU~M:
zhes bum dbang spyi bor bskur /
bum chu sbyin /
smon lam ni /
oM 'grub par gyur cig :
mkha' 'gro seng gdong drag mo'i sku'i dbang dang byin rlabs thams cad lus la rdzogs par gyur cig :
oM su pra tiSh+Tha badzrA ya swA hA:
de ltar bum pa spyi bor bzhag nas bum chu blud pas bum dbang thob /
lus kyi dri ma dag
/bskyed rim bsgom pa la dbang /
'bras bu sprul sku thob par 'gyur ro //
gnyis pa thod pa'i bdud rtsi thogs la /
b+han+d+ha'i bdud rtsi'i dbus su mkha' 'gro seng gdong drag mo bzhugs pa'i sku las bde ba'i rgyun babs /
thod chang dang mnyam por 'dres /
gsung gi byin rlabs nus pa thams cad bdud rtsi'i rgyun dang dbyer med par ngag la smin pa'i mos pa mdzod /
hU~M:
mtshan ldan b+han+d+ha longs sku'i gzhal yas khang :
ye shes mkha' 'gro seng gdong lha tshogs bzhugs :
mgrin par bzhag pas ngag gi sgrib pa dag :
mkha' 'gro gsung gi dbang mchog thob par shog :
oM baM siM ha DA ki nI ha ri ni sa wA ka a b+hi Shiny+tsa AHhU~M:
bdud rtsi sbyin la /
oM 'grub par gyur cig :
mkha' 'gro seng gdong drag mo'i gsung gi nus pa dang byin rlabs thams cad ngag la rdzogs par gyur cig :
oM su pra tiSh+Tha badzrA ya swA hA:
b+han+d+ha mgrin par bzhag nas bdud rtsi ngag tu myangs pas gsang dbang thob /
ngag gi dri ma dag
/sngags bzla ba la dbang /
'bras bu longs sku thob par 'gyur ro //
gsum pa me long thogs la /
bde stong dbyer med mtshon byed me long snying gar bzhag pas mkha' 'gro'i thugs bde ba chen po'i ye shes rang gi rgyud la 'phos te nyams rtogs rtsol med du rgyas pa'i 'dun pa mdzod /
hU~M:
me long dkyil 'khor chos sku'i gzhal yas khang :
ye shes mkha' 'gro seng gdong lha tshogs bzhugs :
snying gar bzhag pas yid kyi sdig sgrib dag :
mkha' 'gro thugs kyi dbang mchog thob par shog :
rtsa sngags gsham du /
tsit+ta a b+hi Shiny+tsa AHhU~M:
me long snying gar bzhag
/oM 'grub par sogs /
thugs kyi byin rlabs mkhyen rtogs thams cad sems la sogs gong ltar /
me long snying gar bzhag pas shes rab ye shes kyi dbang thob /
yid kyi dri ma dag
/bde stong bsgom par dbang /
'bras bu chos sku thob par 'gyur ro //
bzhi pa gtor ma sku 'bag bcas thogs la /
gtor snod dur khrod gsang chen bsnol ma'i pho brang gi dbus su gtor ma'i ngo bo bdud 'dul seng gdong drag mo'i lha tshogs dngos su gsal ba'i /
sku gsung thugs yon tan phrin las ma lus pa'i byin rlabs mthu stobs nus pa thams cad rang gi rgyud la thim pas sngon las 'phral rkyen gyi nad gdon bar chad dgra bgegs 'byung po'i gnod pa dang /
byad kha phur kha thams cad srung zhing skyob pa dang /
bzlog cing bsgral nas phrin las rnam bzhi 'grub pa'i mos pa mdzod /
hU~M:
ye shes mkha' 'gro seng ge'i gdong pa can :
sku gsung thugs yon phrin las 'dus pa'i dpal :
mkha' 'gro dam can dbang du sdud pa'i phyir :
skal ldan las can rigs kyi bu rnams la :
dam rdzas gtor ma sku 'bag dbang bskur bas :
las bzhi lhun grub phrin las myur 'grub cing :
dngos grub rnam gnyis myur du thob par shog :
rtsa sngags gsham du /
gu Na a b+hi Shiny+tsa AHhU~M:
gtor ma dang gtso sku spyi bor bskur /
oM 'grub par sogs /
yon tan phun sum tshogs pa'i byin rlabs thams cad rgyud la rdzogs par sogs gong ltar /
gtso mo seng gdong ma'i sku dang gtor mas dbang bskur pas mkha' 'gro'i yon tan gyi dbang thob /
nyon mongs pa'i dri ma dag
/rdzogs pa'i rim pa bsgom pa la dbang /
'bras bu sku bzhi thob par 'gyur ro //
lnga pa phyag mtshan gri thod thogs la /
thabs shes sku gsum mtshon pa'i DA ki'i phyag mtshan gri thod kha T+wAM ga 'di gtad pas log rtog gnyis 'dzin gyi bdud dang dug gsum nyon mongs pa'i dgra bgegs thams cad /mnyam nyid bde ba'i mkha' klong du bsgral nas mkha' 'gro'i phrin las thogs med 'grub pa'i mos pa mdzod /
hU~M:
skal ldan rigs kyi bu mchog khyed rnams la :
ye shes mkha' 'gro seng ge'i gdong pa can :
phrin las ma lus thams cad 'dus pa'i dpal :
phyag mtshan thabs shes gri thod kha T+wAM ga :
mkha' 'gro ma yi srog rten 'di gtad pas :
thabs shes phrin las 'grub pa'i dbang thob shog :
rtsa sngags gsham du /
dzaHb+han+d+ha kha T+wAM ga karma a b+hi Shiny+tsa AHhU~M:
phyag mtshan lag tu gtad la /
oM 'grub par gyur cig :
mkha' 'gro seng gdong drag mo'i phrin las yongs rdzogs kyi dbang thams cad rdzogs par gyur cig :
sngags gong ltar brjod /
me tog 'thor /
mkha' 'gro'i srog rten phyag mtshan gyi dbang bskur pas phrin las rab 'byams kyi dbang thob /
shes bya'i dri ma dag
/rim gnyis dbyer med bsgom par dbang /
'bras bu sku lnga yongs rdzogs bde ba chen po thob par 'gyur ba yin no //
de'i rjes 'brel DA ki'i chas dbang sbyin pa la /
khyed rang mkha' 'gro'i tshogs rje bdud 'dul drag mo dngos su gsal ba la sku'i chas dang phyag mtshan rnams kyis gnas so sor mnga' gsol bas sa gsum na 'gran zla dang bral ba'i mthu stobs gzi brjid 'bar bar mos shig
/skur tshig dang mtshungs pa'i chas rnams gnas so sor reg la /
hU~M:
mkha' 'gro'i dbu rgyan rin chen thod skam 'di :
skal ldan rigs kyi bu la dbang bskur bas :
rgyal srid phun sum tshogs pa'i dbang thob shog :
rtsa sngags gsham du /
oM hU~M trAM hrIHAHa b+hi Shiny+tsa AHhU~M:
'di phyin gyi sngags thams cad 'gor rtsa sngags sbyar dgos pa shes par bya'o //
hU~M:
mkha' 'gro sku yi rgyan ldan cod pan 'di :
skal ldan rigs kyi bu la dbang bskur bas :
ye shes lnga ldan rang ngo 'phrod par shog :
puSh+pe gr-ih+Na a b+hi Shiny+tsa hU~M:
hU~M:
mkha' 'gro'i sku stod brgyan pa'i glang chen 'di :
skal ldan rigs kyi\u0f8e
nga rgyal ma spangs rang ngo 'phrod par shog :
hasti a b+hi Shiny+tsa hU~M:
hU~M:
DA ki'i rked chings zhing lpags rtog med 'di :
skal ldan rigs kyi\u0f8e
gti mug ma spangs rang ngo 'phrod par shog :
be sha ra ti a b+hi Shiny+tsa hU~M:
hU~M:
mkha' 'gro sku yis mnabs pa'i stag sham 'di :
skal ldan rigs kyi\u0f8e
zhe sdang ma spangs rang ngo 'phrod par shog :
rak+Sha ka lA a b+hi Shiny+tsa hU~M:
hU~M:
mkha' 'gro'i sku yi rgyan phreng thod phreng 'di :
skal ldan rigs\u0f8e
gzung 'dzin mtshan ma rang sar grol bar shog :
ha la mu tra a b+hi Shiny+tsa hU~M:
hU~M:
mkha' 'gro'i sku rgyan yongs rdzogs rgyan drug 'di :
skal ldan rigs kyi\u0f8e
sa lam yongs rdzogs ma lus mthar phyin shog :
d+harma mu dra a b+hi Shiny+tsa hU~M:
hU~M:
mkha' 'gro'i phyag mtshan sgrol byed tri shUl 'di :
skal ldan rigs kyi\u0f8e
nyon mongs ma lus rtsad nas chod par shog :
tri shU la a b+hi Shiny+tsa hU~M:
hU~M:
mkha' 'gro bzhugs pa'i rtog bral ro gdan 'di :
skal ldan rigs kyi bu la dbang bskur bas :
sa rnams ma lus zil gyis gnon par shog :
d+hi sha ra ti a b+hi Shiny+tsa hU~M:
de nas slob dpon gyis nas 'thor zhing /
oM 'grub par gyur cig sku dbang lus la rdzogs par gyur cig :
gsung dbang ngag la rdzogs par gyur cig :
thugs dbang sems la rdzogs par gyur cig :
oM su pra tiSh+Tha badzrA ya swA hA:
zhes brjod /
drug pa lha dbang bskur ba ni /
'khor gyi DA ki ma rnams las rang 'dra ba'i ye shes kyi sku gnyis pa re 'phros te khyed rang rnams la thim pas mkha' 'gro rnams dang gnyis su med par so so'i las dang dngos grub la dbang 'byor par mos shig
/tsakli rnams kyis rim par dbang bskur te /
ha 
badzra DA ki seng gdong mas :
skal ldan bu la dbang bskur bas :
'jigs pa brgyad las skyob pa dang :
zhi ba'i dngos grub thob par shog :
ha badzra DA ki nI siM ha sid+d+hi a b+hi Shiny+tsa hU~M:
ri 
rin chen mkha' 'gro seng gdong mas :
skal ldan bu la dbang bskur bas :
tshe dbang longs spyod rgyas pa dang :
rgyas pa'i dngos grub thob par shog :
ri rat+na DA ki nI siM ha sid+d+hi a b+hi Shiny+tsa hU~M:
ni 
pad+ma mkha' 'gro seng gdong mas :
skal ldan bu la dbang bskur bas :
mos pa rnam bzhi dbang sdud dang :
dbang gi dngos grub thob par shog :
ni pad+ma DA ki nI siM ha sid+d+hi a b+hi Shiny+tsa hU~M:
sa 
las kyi mkha' 'gro seng gdong mas :
skal ldan bu la dbang bskur bas :
dgra bgegs log lta tshar chod nas :
drag po'i dngos grub thob par shog :
sa karma DA ki nI siM ha sid+d+hi a b+hi Shiny+tsa hU~M:
hU~M:
mkha' 'gro phag gdong nag mo'i dbang :
skal ldan bu la bskur ba yis :
gti mug bdud las rgyal bar shog :
hU~M:
mkha' 'gro stag gdong dmar mo'i dbang :
skal ldan bu la\u0f8e
nga rgyal bdud las rgyal bar shog :
hU~M:
mkha' 'gro chu srin dmar mo'i dbang :
skal ldan bu la\u0f8e
'dod chags bdud las\u0f8e
hU~M:
mkha' 'gro gzig gdong ljang mo'i dbang :
skal ldan bu la\u0f8e
phrag dog bdud las\u0f8e
hU~M:
mkha' 'gro khyi gdong dmar mo'i dbang :
skal ldan bu la\u0f8e
gzung 'dzin bdud las\u0f8e
hU~M:
mkha' 'gro khra gdong dmar mo'i dbang :
skal ldan bu la\u0f8e
'chi bdag bdud las rgyal bar\u0f8e
hU~M:
mkha' 'gro spyang gdong dkar mo'i dbang :
skal ldan bu la\u0f8e
bdag 'dzin bdud las\u0f8e
hU~M:
mkha' 'gro 'ug gdong ser mo'i dbang :
skal ldan bu la\u0f8e
rtog tshogs bdud las rgyal bar shog :
ces pa rnams kyi mthar /
oM 'grub par gyur cig chas dbang ltar brjod la me tog 'thor /
bdun pa sngags dbang bskur zhing bka' gtad pa ni /
bdag mdun slob ma dang bcas pa seng gdong drag mor gsal ba'i /
bla ma dang mdun bskyed kyi thugs ka nas bsnyen sgrub las gsum gyi sngags phreng A li kA li'i rnam pa lu gu rgyud du 'phros pa zhal nas thon /
slob ma lhar gsal ba'i zhal du zhugs snying gar sa bon hU~M yig sngon po'i mthar drag sngags rnams g.yon skor du 'khor bar mos la sngags 'di rnams kyi rjes zlos mdzod /
rak+Sha'am thod phreng gtad la phyi nang gsang sgrub sogs kyi sngags tshang ma'am /
mdor bsdus las byang gi zhi bsnyen dang drag sngags bcu bzhi ma lan gsum gsum bzlar gzhug
/khyed rang rnams bdud 'dul seng gdong mar gsal ba'i snying gar hU~M yig sngon po la sems gtod cig
/sngags byang phreng ba mgrin pa dang lag par gtad la /
hU~M:
skal ldan rigs kyi bu khyod la :
sngags dbang ngag la bskur ba yis :
A li kA li'i sngags gyur te :
bsnyen sgrub las sbyor mthar phyin shog :
oM baM siM ha DA ki nI ha ri ni sa sid+d+hi pha la hU~M:
kA ya wA ka tsit+ta a b+hi Shiny+tsa hU~M:
gsang sngags rig sngags gzungs sngags thams cad 'dus pa'i snying po sngags kyi rjes gnang thob nas phrin las bzhi gang brtsams kyang thogs med du 'grub par gsungs te /
gnam lcags thog rgyud las /
ngo bo ma ning yi ge yin pas na :
gzungs sngags rig sngags gsang sngags thams cad 'dus :
nges tshig gnam lcags thog rgyud yin pas na :
gang la btab kyang thogs med pha lam 'dra :
rnam pa mu stegs byad ma bzlog phyir te :
phyi nang byad kun thogs pa med par zlog :
dbye ba yi ge bcu bzhi tham pa la :
gong du bstan pa'i dpa' bo mkha' 'gro 'dus :
sa mtshams 'jig rten 'das dang ma 'das te :
las dang ye shes gnyis ka 'grub par 'gyur :
bsdus don kun 'dus bdud 'dul drag mo'i srog :
mkha' 'gro grangs med gsang sngags rig sngags 'dus :
sa bcad a ka sa ma ra tsa drug :
'jig rten 'das pa dz+nyA na'i srog sngags yin :
sha da ra sa ma ra ya ste bdun :
lo ka DA ka DA ki'i snying po yin :
phaTaHni thams cad gnyis med bla na med :
de phyir mkha' 'gro drag mo'i man ngag yin :
'di yi yon tan brjod kyis mi langs te :
gang zhig 'di ni blo la yod pa tsam :
bkra shis rigs rgyud 'phel zhing phyogs ngan zlog :
gang zhig 'di nyid bzlas pa tsam gyis ni :
rbod gtong zlog cing byad ma khrag skyugs 'gum :
gang zhig 'di bzlas thal mo brdabs pa tsam :
pha rol dmag zlog sdang dgra gnod byed 'chi :
gang zhig 'di bzlas bskyed rim gsal ba tsam :
dregs pa las khol ma mo bran du 'gyur :
gang zhig 'di bzlas mkha' 'gro dran pa tsam :
lha srin sde brgyad bran khol las 'gyed nus :
gang zhig 'di nyid lus la bcangs pa tsam :
'das dang ma 'das ma mo mkha' 'gro 'dus :
gang zhig 'di nyid gsol ba btab pa tsam :
tshe dang bsod nams phrin las mnga' thang 'byung :
gang zhig 'di nyid bsnyen dang sgrub pa tsam :
'jig rten dregs pa kun gyis stongs grogs byed :
gang zhig 'di nyid bsnyen sgrub gcig song na :
'dzam gling lho 'di'i sa yi bdag po 'byung :
bsnyen tshad gnyis kyis gling bzhir 'khor los sgyur :
bsnyen tshad gsum gyis srid rtse man chad dbang :
bsnyen tshad bzhi song bdud 'dul nyid dang mnyam :
sangs rgyas 'grub cing nam mkha'i mtha' klas kyi :
sems can thams cad 'dren pa'i bla mar 'gyur :
'di yi nus pa yon tan mthu stobs ni :
rdo rje'i ljags kyis brjod cing bgrang mi nus :
zhes gsungs pa bzhin sngags dbang phan yon dang bcas pa'i bka' thob pas deng phyin chad bdud 'dul seng gdong drag mo yi dam du bzung nas sngags bzla ba la dbang ba yin no //
de nas glegs bam lag tu gtad la /
hU~M:
skal ldan rigs kyi bu khyod la :
lus la sngags dbang yongs rdzogs bskur :
mkha' 'gro seng gdong skur gyur cing :
skye 'chi med pa rdo rjer gyur :
ngag ni drag sngags nus par ldan :
sems ni mkha' 'gro las su rung :
yon tan phrin las mthar phyin pas :
rtsa gsum rgyal tshab dbang bskur bas :
bsdu ba bzhi yis gdul bya skyongs :
don gnyis mthar phyin bstan pa srungs :
me tog 'thor la /
oM 'grub par gyur cig :
mkha' 'gro seng gdong drag mo'i sku gsung thugs yon tan phrin las ma lus pa'i dbang dang byin rlabs thams cad rgyud la 'jug par gyur cig :
brtan par gyur cig :
rtsa sngags dbyangs gsal ye d+har sogs brjod cing /
oM su pra tiSh+Tha badzrA ya swA hA:
me tog 'thor zhing brtan par bya /
de ltar bdud 'dul seng gdong drag mo'i sngags kyi rjes gnang chos kyi bka' gtad nas bla ma yi dam mkha' 'gro'i rgyal tshab tu mnga' gsol ba yin pas /
sangs rgyas kyi bstan pa 'dzin skyong spel gsum dang /
bsdu ba rnam bzhi'i sgo nas rang gzhan gyi don rgya chen po mdzod cig
/sngags dbang dang bka' gtad gnyis shin tu gnyan pas brgyud 'dzin gyi bu slob dam thub dang bsnyen sgrub la gnas pa ma gtogs gang 'dod la byin na rang la 'khu ldog 'byung bar gsungs so //
brgyad pa tshig dbang sems la ngo sprad pa ni /
mtshon byed brda'i shel rdo bstan la /
rdo rje sems dpa'i me long 'di nyid ngo bo stong gsal zung du 'jug pa la rkyen la brten nas 'ja' 'od sna tshogs su 'byung ba ltar /
rang sems ngo bo stong pa chos sku
/rang bzhin gsal ba longs sku
/gdod nas zung du 'jug cing gdul bya'i rkyen la brten nas thugs rje'i sprul sku sna tshogs su 'char yang dbyer med ye shes dbyings kyi mkha' 'gro'i rang bzhin du ngo shes par gyis shig
/hU~M:
skal ldan rigs kyi bu khyod la :
thugs dbang sems la bskur ba ni :
rang sems stong pa'i nam mkha' la :
dran pa'i phreng thag mkha' 'gro rgyu :
snang ba sna tshogs kun la rol :
'di ni mkha' 'gro ma zhes par :
ngo shes thag chod khyod kyis sgrubs :
spros med dgongs pa mthar phyin nas :
sku gsum 'bras bu lhun grub shog :
rtsa sngags gsham du /
tsit+ta gu Na karma a b+hi Shiny+tsa hU~M:
de ltar mkha' 'gro ma'i sku gsung thugs yon tan phrin las kyi dbang bskur pas /
las kyi sgrib pa dag
/'bras bu sku gsum mthar phyin nas gzhan don byed pa la dbang ba yin no //
zhes dbang don brjod cing rtogs pa bskyed /
'dir brgyud pa 'dzin nges shing dam tshig thub pa la zur gsal srung zlog bsad gsum gyi rjes gnang gcig brgyud du ster /
mang na gnyis ka la bar chad 'byung bas spel mkhas su bya'o //
spyi don gsum pa rjes dam tshig gi rim pa ni /
ho :
gsang sngags kyi rtsa ba dbang :
dbang bskur gyi rtsa ba dam tshig yin pas :
dam tshig bye brag mang yang :
dam tshig spyi sdom ni rtsa ba sku gsung thugs la 'dus :
bye brag mkha' 'gro sde lnga dang yon tan phrin las so :
bsrung ba'i yul ni bla ma yi dam mkha' 'gro gsum :
de thams cad bla ma la 'dus te :
bla ma'i sku'i dam tshig ma nyams par bsrungs nas bsnyen bkur rgyun du byas na :
yi dam ngang gis 'khor :
mkha' 'gros bu bzhin du skyong :
bla ma'i bka' bzhin du sgrub cing bsnyen sgrub bya :
gsung gi dam tshig ma nyams par bsrungs na :
yi dam gyis dngos grub ster nas gsung la dbang thob :
lha srin sde brgyad bka' bsgo nyan :
thugs kyi dam tshig ma dad pa skad cig kyang ma shor zhing bla ma'i thugs dgongs lon cing mchod tshogs byas pas ting nge 'dzin gsal :
bsam pa 'grub :
mchog gi dngos grub thob :
yon tan dam tshig ma nyams na longs spyod phun sum tshogs :
'khor 'du :
bkra shis la rigs rgyud 'phel :
phrin las dam tshig ma nyams na :
las la gang brtsam thogs med 'grub :
mkha' 'gro chos skyong bka' nyan 'gyur :
bye brag mkha' 'gro'i dam tshig ni :
mkha' 'gro gtso mo'i dam tshig tu :
rdo rje slob dpon spyi bor khur :
rdo rje mkha' 'gro'i dam tshig tu :
ting 'dzin g.yel ba med par bskyang :
rin chen mkha' 'gro'i dam tshig tu :
tshogs dang gtor ma rgyun du bya :
pad+ma rigs kyi dam tshig tu :
mtshan ldan bde ba rgyun du bsten :
las kyi mkha' 'gro'i dam tshig tu :
dag snang phyogs med las sbyor brtson :
mkha' 'gro spyi yi dam tshig tu :
dus su tshogs dang gtor mas bskang :
bsnyen sgrub sgom bzlas gcig tu dril :
de byas don gnyis 'grub par 'ong :
gal te dam tshig nyams pa na :
tshe 'dir rgyal po'i bka' chad 'byung :
me chu lcags sgrog dug nad 'byung :
smyo 'bog brgyal nad rims yams 'byung :
ma mo'i dal yams khrag nad rims :
rgyu gzer gnyan gzer mkhris rims 'byung :
tshe thung nad mang longs spyod dbul :
mi 'dod sna tshogs tshe 'dir smin :
phyi ma mnar med dmyal ba dang :
rdo rje'i dmyal bar nges par 'gro :
zhes gsungs pa'i dam tshig spyi dang bye brag thams cad srog lus mig ltar bsrung ba gal che bas tshul ldan du bsrung bar mdzod cig
/ces brjod cing slob bu'i mgo dang lag par rdo rje bzhag la /
de ltar bsgos pa'i rdo rje'i tha tshig las 'da' bar mi bya zhing ji ltar nus pa bsrung snyam pas 'di'i rjes zlos /
gtso bos ji ltar sogs lan gsum /
gtang rag maN+Dal /
lus longs spyod 'bul ba /
dge bsngo bcas byas la slob ma gyes /
'di la nges par dbang yon gser gyi maN+Dal gang 'byor dgos shing dam tshig kyang gzhan las ches gnyan pa'o //
slob dpon gyis tshogs rol zhing lhag ma gtang ba sogs las byang ltar la /
rjes chog skabs gtang rag mchod bstod 'bul /
gshegs bstim rten yod med bstun pa sogs gsang ba spyi ltar byas pas 'grub bo //
legs sbyar 'dod la 'khrul blos nyes byung rnams //
bla ma gnas gsum mkha' 'gro'i spyan lam du //
bshags pas tshangs te 'dir 'brel skal bzang rnams //
mkha' spyod chen por dgyes pas dbugs dbyung stsol //
'dra la mi 'dra'i khyad chos can //
snying dang de yi dwangs srog bzhin //
DA ki'i thugs kyi zungs khrag tu //
shes nas srog ltar btsa' bar mdzod //
ces ma ti'i gter byon la mtshams sbyor nag 'gros can ma mthong zhing /
stag sham lugs la chos bdag bsam gtan bstan 'dzin gyis mdzad pa tshad mar bzhugs kyang dbang bshad cung zad mang zhing bsham bkod sogs mi gsal bas /
yig cha de nyid 'dus gsal gyi tshul du zhabs tog bgyid pa po pad+ma gar dbang blo gros mtha' yas te /
DA ki 'du ba'i gsang khrod tsa 'dra rin chen brag gi sgrub gnas kun bzang bde chen 'od gsal gling du bkod pa dge legs 'phel ///
/
