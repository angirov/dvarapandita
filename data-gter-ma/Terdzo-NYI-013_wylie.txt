\u0f01\u0f83:
zab bdun mngon spyod phur pa las :
bka' srung shwa na chen po sgrub pa'i phrin las bzhugs :
\u0f88[ \u0f88\u0f88\u0f88 ]shrI badzra ku mA ra la phyag 'tshal lo :
rdo rje gzhon nu'i sprul pa bka' srung shwa na chen po bsgrub par 'dod pas :
brten sgrub mchod pa'i rdzas rnams 'tshogs par byas la :
khyad par gtor ma sha khrag gis brgyan pa zur gsum drag rgyan can bcu gsum gtor kyu drug cu rtsa bzhis bskor ba bdud rtsi rak+ta myos byed sogs mchod rdzas rnams bsham :
rang nyid dpal chen por gsal ba'i thugs ka'i hU~M las raM yaM khaM 'phros pas :
mchod rdzas kyi dngos 'dzin bsregs gtor bkrus :
b+h+rU~M las b+han+d+ha 'bar ba'i snod rnams su oM AHhU~M las ngo bo ye shes kyi bdud rtsi la :
rnam pa sman raka gtor gsum dgra bgegs bsgral pa'i sha khrag spyan gzigs mthun rdzas nam mkha'i khams gang bar gyur par bsam la :
oM AHhU~M gis byin gyis brlab :
mdun du dur khrod kyi sa gzhir drag po'i pho brang gru gsum pa shin tu 'jigs pa'i rgyan gyis brgyan pa nang khrag zhag me rlung 'khrugs pa'i klong du 'khor lo nag po rtsibs bcu gnyis kyi lte bar dgra bgegs sna tshogs pa'i gdan la :
rang gi thugs ka'i hU~M las hU~M 'phros yongs su gyur pa las :
shwa na chen po mthing nag khyi gdong lcags kyi ral pa dang sma ra smin ma la me 'bar ba :
zhal nas dug chu 'bab cing lce la glog dmar 'khyugs pas srid gsum sreg pa :
shangs nas bu yug 'tshubs pa :
spyan nas khrag mtsho 'khrugs shing nyi ma ltar 'bar ba :
ral pa la gnam lcags kyi thog ser 'phro ba :
dbu la thod skam rin po che'i rtse bran rdo rje phyed pas mtshan pa :
g.yas pas ral gri phyar zhing g.yon pas khrag mtsho rngub pa :
sku la dur khrod kyi chas brgyad kyis brgyan cing :
zhabs gnyis brkyang bskum du bzhugs pa'i g.yon du shwa na ma mthing nag gri thod 'dzin pa :
ye shes kyi me phung klong du bzhugs pa'i sku las phur pa'i tshwa tshwa skar ltar 'khrugs pa :
phyogs bcur sprul pa'i phra men mche gshog can las la 'gyed pa :
de'i blon mo bcu gnyis ni :
shar du shwa na mu kha mthing nag thod phreng 'dren cing lcags kyi spyang mo mgo dgu la 'chib pa :
yab srin po'i skyes bu dkar po shel gri 'phyar ba :
lhor kr-i ta mu kha ser nag lcags kyu 'dzin nas gser gyi 'phar ba lce brgyad la zhon pa'i yab gshin rje'i skyes bu nag po khram shing thogs pa :
nub tu sr-i la mu kha dmar nag snying phreng 'dren cing zangs kyi wa mo rkang gsum la 'chib pa'i yab bdud kyi skyes bu dmar nag ru mtshon 'dzin pa :
byang du shr-ing+ga mu kha ljang nag rdo rje gdengs shing g.yu yi khyi mo ral pa can la 'chib pa'i yab gnod sbyin gyi skyes bu be con thogs pa :
shar stod du re ma ti mthing nag phyag bzhi ral gri phur pa me long sbrul zhags thogs nas bong bu dmar gwa la 'chib pa'i yab shar bdud nag po gri gug thogs pa :
lho stod du re ba Ti ser nag bdud rtsi'i bum pa thogs nas sha ba yu mo la 'chib pa'i yab lho bdud ser po thod dbyug gdengs pa :
nub stod du re ma dza dmar nag nad rkyal thogs nas chu glang la 'chib pa'i yab nub bdud dmar po tho ba thogs pa :
byang stod du re ma dzu ljang nag khram shing thogs nas rnga mo gwa pa la 'chib pa'i yab byang bdud ljang nag mdung dar thogs pa :
shar smad du ya byin mthing nag nyi zla thogs nas seng ge la 'chib pa :
srin po'i ging chen mthing nag bse mdung bsnams nas gyi ling 'chib pa :
lho smad du de byin ser nag rdo rje'i thog ser thogs nas 'brug la zhon pa :
gshin rje'i ging chen ser nag bse mdung thogs nas khyung la 'chib pa :
nub smad du bse byin dmar nag ri rab thogs nas glog la zhon pa :
bdud kyi ging chen dmar nag bse mdung thogs nas bse yi bya glag la 'chib pa :
byang smad du phag byin ljang nag bu yug dang rgya mtsho thogs nas chu srin la 'chib pa :
gnod sbyin gyi ging chen ljang nag bse mdung thogs nas bse g.yag kham pa la 'chib pa :
bse mo bzhi'i blon mo :
bdud kyi bu mo mthing nag lcags kyu dang bdud zhags 'dzin cing bdud rta la 'chib pa :
gza' yi bu mo ser nag lcags kyu dang gza' zhags 'phen cing gza' rta la 'chib pa :
btsan gyi bu mo dmar mo lcags kyu dang btsan zhags 'phen cing btsan rta la 'chib pa :
klu yi bu mo ljang nag lcags kyu dang sbrul zhags 'phen cing klu rta la 'chib pa :
bse mo bzhi'i pho nya mon mo sprel mgo ma gser gyi zor ba bsnams pa :
sbrul mgo ma drwa ba dgu sbrel 'dzin pa :
sbal mgo ma bse yi mdung dar can :
'ug mgo ma ba dan 'dzin pa :
bse yi skyes bu bzhi'i shan pa :
bse yi mi pho gdong bzhi mdung dar rdeb pa :
mon pa tho ba thogs pa :
bse yi bya khra :
lcags kyi spyang ki :
ming po ging chen rnams kyi pho nya skyes bu bzhi shel gri 'phyar zhing shel rta 'chib pa :
dge bsnyen nyer gcig zangs yag klad la bskor ba :
zhub chen dpa' bo'i tshogs rta la 'chib pa :
bdag nyid ma bzhi'i pho nya khyi brgyad ni :
dkar mo dri za 'dul ma dang drang srong 'dul ma :
ser mo gshin rje 'dul ma dang srin po 'dul ma :
dmar mo klu 'dul ma dang rlung lha 'dul ma :
ljang nag gnod sbyin 'dul ma dang bgegs 'dul ma :
shwa na bzhi'i pho nya shel gyi gdong dgu ma sdom sdig gi zer 'phro ba :
bse yi gdong dgu ma chu srin rus sbal 'beb pa :
lcags kyi gdong dgu ma stag seng 'phro ba :
zangs kyi gdong dgu ma byi la sre mong gi stag zer 'phro ba :
dung gi gdong dgu ma skya ga pu shud 'phro ba :
gnam khyi thog ser 'beb pa :
bse khyi 'dab chags spro ba :
khyung khyi mche can spro ba :
stag khyi gcan gzan spro ba rnams kyis gnam sa gang ba :
lcags kyi spyang mo brgyad :
dung gi khyi mo brgyad :
gser gyi 'phar ba brgyad :
zangs kyi wa mo brgyad :
stag sbrul byi la brgyad :
khyung gi khra chen brgyad :
khyams kyi phyogs bzhir sgrol ging dkar ser dmar ljang bzhi ral gri 'dzin pa :
mtshams bzhir dkar mo mche gtsigs nag mo lcags ral dmar mo nyi 'od ser mo ral pa can bzhi gri thod 'dzin pa :
steng na phur pa'i lha mo dbu brgya phyag brgyas phur pa 'dril ba :
zhabs brgyas bar snang khengs pa :
'og tu 'byung po ser po ral pa gyen du brdzes shing g.yas pas gser gyi tho lum 'phen cing g.yon pas gser gyi drwa ba thogs nas rgya stag la 'chib pa :
thams cad kyang gtum pa'i sku la dur khrod chas brgyad kyis brgyan pas 'jigs su rung ba :
rngam pa'i nga ros stong gsum g.yo ba :
snying rje med par gsod la dga' ba :
bstan pa'i dgra bgegs bsgral ba la rngams shing rings pa'i tshul du bzhugs pa'i spyi bor oM mgrin par AHthugs kar hU~M:
hU~M las 'od zer 'phros pas rang rang gi gnas nas spyan drangs par bsam la :
sha chen gu gul bdug :
zhing dang dar nag g.yab :
rkang gling dang dung chen bshug glu 'bud la :
hU~M:
chos kyi dbyings las ma g.yos kyang :
bde chen lhun grub dpal chen po :
rdo rje gzhon nu yab yum gyi :
dbyings dang ye shes rol pa las :
phra men rdo rje khyi yi gdong :
ma hA kA la shwa na che :
mgon po seng gdong 'khor dang bcas :
chos kyi dbyings nas sku skyod la :
gnas 'dir spyan 'dren gshegs su gsol :
shar gyi dur khrod chen po nas :
shwa na mu kha gshegs su gsol :
lho yi dur khrod chen po nas :
kr-i ta mu kha gshegs su gsol :
nub kyi dur khrod chen po nas :
sr-i la mu kha gshegs su gsol :
byang gi dur khrod chen po nas :
shr-ing+ga chen po gshegs su gsol :
dbyings kyi nam mkha'i mkha' klong nas :
srid pa'i rgyal mo gshegs su gsol :
ri rab chen po'i steng phyogs nas :
nad 'joms chen mo gshegs su gsol :
bar snang khams kyi dbyings rum nas :
nam gru chen mo gshegs su gsol :
sa gzhi rgya mtsho'i 'gram dag nas :
dkor gyi bdag mo gshegs su gsol :
bal yul mar khu'i mtsho chen nas :
rdo rje ya byin gshegs su gsol :
tsha ba rong gi zhag mtsho nas :
rdo rje de byin gshegs su gsol :
rma yul khrag gi mtsho chen nas :
rdo rje bse byin gshegs su gsol :
snya nam 'o ma'i mtsho chen nas :
rdo rje phag byin gshegs su gsol :
lha chen rnams kyi gnas rnams nas :
dung gi skyes bu mched sde bzhi :
bdud rgyal rnams kyi gnas rnams nas :
lcags kyi skyes bu mched sde bzhi :
btsan rgyal rnams kyi gnas rnams nas :
bse yi skyes bu mched sde bzhi :
gnod sbyin rnams kyi gnas rnams nas :
sgrol ging chen po mched sde bzhi :
klu rgyal rnams kyi gnas rnams nas :
shel gyi skyes bu mched sde bzhi :
'jig rten ri bo'i khong gseng nas :
dge bsnyen nyi shu rtsa gcig bcas :
'khor dang bcas pa gshegs su gsol :
tsha ba'i gnas nas brtan ma'i 'khor :
nyer bzhi'i gnas nas khyi spyang rnams :
nam mkha'i dbyings nas mkha' 'gro ma :
rgyu ba'i lam nas 'byung po che :
ma lus 'khor bcas gshegs su gsol :
oM badzra kI li kI la ya sarba d+harma pA la sa pa ri wA ra badzra sa mA dza :
hU~M:
dur khrod rol pa'i dkyil 'khor 'dir :
dgra bgegs bsnol ba'i khri steng du :
yab gcig shwa na chen po dang :
phur pa'i dam can srung ma rnams :
dgyes shing brtan par bzhugs su gsol :
dzaHhU~M baM ho :
sa ma ya tiSh+Tha lhan :
hU~M:
drag gtum ma hA kA la'i tshogs :
sngon tshe rdo rje gzhon nu dang :
bar du phrin las mgon po che :
tha ma sprul pa'i phyag brnyan du :
skur bzhengs byang chub thugs bskyed pa :
bstan dgra 'dul ba'i sku ru snang :
dpal chen he ru ka dpal dang :
gsang bdag las kyi dbang mo che :
pra b+ha hasti hU~M kA ra :
pad+ma 'byung gnas la sogs pa'i :
phur pa'i rig 'dzin thams cad kyi :
spyan sngar khas blangs dam bcas pa'i :
shwa na bdag nyid sa bdag ma :
bse lcags dung sogs skyes bu'i tshogs :
bka' sdod dregs pa pho mo rnams :
tha tshig dam bcas dran mdzod la :
phrin las rnam bzhi myur du sgrubs :
badzra sa ma ya a mr-ita khA hi :
sa ma ya maN+Dal hU~M tiSh+Tha :
hU~M:
dbyings nas ye shes mthar phyin thabs shes las :
pho nya chen po shwa na yab yum gnyis :
bde stong dbyings las sprul pa'i gdab phur tshogs :
mi dge bcu 'joms dge bcu ye shes las :
bden gnyis rang gzugs sprul pa'i bya gcan dang :
sku bzhi'i dbyings las rol pa'i shwa na bzhi :
tshad med dbyings nas bzhengs pa'i bdag nyid bzhi :
dga' ba bzhi las byung ba'i sa bdag bzhi :
thabs kyi dbye bas skyes bu ging gi tshogs :
thabs shes gnyis med pho nya za byed tshogs :
ye shes mthar phyin las kyi dkyil 'khor du :
dbyings nas rang rtsal rol la phyag 'tshal lo :
hU~M:
dur khrod mchog gi dkyil 'khor chen po 'dir :
dam can dgyes pa'i mchod sprin 'bul ba ni :
khrag chen mchod yon lbu ba dmar nag 'khrugs :
dug chu khol ma'i rba klong bar snang khengs :
mgo lag dbang po'i phreng ba rnam par bkra :
tshil chen gu gul dud sprin mun pa gtibs :
ro ras zhun chen sbar ba'i bskal pa'i me :
gi wang zhag dang mkhris chen rgya mtsho bskyil :
sha rus nang khrol bza' btung ri ltar spungs :
rkang gling dung chen 'brug ltar grags pa 'di :
rdo rje srung ma'i tshogs la 'bul lags na :
rngams par bzhes la dgra bgegs thal bar rlogs :
oM badzra kI li kI la ya d+harma pA la sa pa ri wA ra ar+g+haM nas shab+da pU dza ho :
hU~M:
ye shes skyed pa'i bdud rtsi a mr-ita :
dri med byang sems dkar po'i mchod pa 'bul :
dga' bzhi skyed pa byang sems dmar po'i bcud :
chags med dmar gsal rgya mtsho'i mchod pa 'bul :
'bru bcud myos byed dpa' bo dza gad chang :
mngar gsum gser dang sbyar nas mchod pa 'bul :
dgra bgegs ma lus bsad pa'i khrag chen po :
sha chen lang ling sbyar ba'i mchod pa 'bul :
bza' dang bca' ba'i rigs byed ji snyed pa :
spod dang khu ba sbyar ba'i mchod pa 'bul :
ma hA a mr-ita kha raM khA hi :
ma hA rak+ta kha raM khA hi :
oM badzra kI li kI la ya d+harma pA la sa pa ri wA ra i daM ba liM ta kha raM khA hi :
zhes 'bul zhing :
dbyings nas skur bzhengs pa'i rdo rje phra men shwa na chen po yab yum sprul pa phyag brnyan dang bcas pa :
shwa na mched bzhi :
bdag nyid ma bzhi :
sa bdag ma bzhi :
dung gi skyes bu bzhi :
lcags kyi skyes bu bzhi :
bse yi skyes bu bzhi :
'byung po dang sgrol ging bzhi :
phur pa'i lha mo dang ma mo bzhi :
dregs pa'i bu mo bzhi :
pho nya mon mo bzhi :
bse yi shan pa bzhi :
dpal gyi khyi brgyad spyang brgyad :
gnam stag bse khyung rnam bzhi :
sprul pa'i wa spyang 'phar khyi :
gzhan yang bya gcan sna tshogs :
rdo rje phur pa'i bka' srung rnams kyis sha khrag dmar gyi gtor ma 'di bzhes la :
sdang ba'i dgra sod :
gnod pa'i bgegs thul :
dgra la rtags thongs :
grogs la dar phyor :
sangs rgyas kyi bstan dgra cham la phob :
bla ma'i sku dgra rdul du rlogs :
rnal 'byor pa bdag la sdang ba'i dgra bo da lta nyid du bsgral ba'i phrin las mdzod cig :
ces phrin las gsol :
bstod pa ni :
hU~M:
chos kyi dbyings nas dpal chen he ru ka :
las la chas tshe phra men 'bar ba'i sku :
ma hA kA la phrin las mgon po ni :
mi 'gyur mthing nag mun pa chen po'i mdog :
dbyings la bzang ngan med pa'i khyi gdong ma :
dman pa'i yul 'das seng zhal lcags ral can :
log rtog tshar gcod ye shes ral gri g.yas :
'khor ba'i rgya mtsho btung ba'i thod khrag gsol :
bde stong gnyis med rang 'dra'i yum dang sbyor :
bden gnyis zhabs kyis 'khor 'das mtha' gnyis gnon :
ye shes rol pa dur khrod chas kyis brgyan :
bdud 'dul chen po'i sku la phyag 'tshal bstod :
hU~M:
yab yum de gnyis sku yi rol pa las :
dbu yi ral gseb phag rgod rmigs bu 'phro :
dpung pa g.yas nas stag dang bya rgod 'phyo :
dpung pa g.yon nas g.yag nag bya rog 'gyed :
mgul nas byi la pu shud tshwa tshwa 'thul :
thugs nas phra men sha ba 'ug pa sprul :
rked nas 'jigs byed seng ge pha waM rgyug :
lte ba'i gnas nas gzig dang khwa ta sprul :
zhabs g.yas brdabs pas khra dang spyang ki 'phro :
zhabs g.yon brkyang pas dom dang sre mang 'gyed :
gsang ba'i gnas nas dred dang byi ba 'phro :
phra men mang por sprul la phyag 'tshal bstod :
hU~M:
sku yi dbyings nas ye shes cho 'phrul ni :
shangs nas rdo rje'i rlung 'tshubs 'jig rten gtor :
zhal nas rdo rje'i chu 'khrugs sprin nag gtibs :
ljags nas rdo rje'i glog 'gyu bskal pa sreg :
mgrin nas rdo rje'i 'brug sgrog stong gsum g.yo :
dbu skra'i gseb nas rdo rje'i bu yug dang :
gnam lcags thog ser 'beb pas dgra bgegs brlag :
spyan nas rdo rje'i khrag mtsho rba rlabs g.yo :
spyan bsgrad nyi zla 'od 'bum phyogs bcur 'phro :
sku las sgrol byed phur pa'i mtshon char 'beb :
ye shes rol pa'i me sprin dbus na bzhugs :
'jigs byed chen po khyod la phyag 'tshal bstod :
hU~M:
dpal gyi bka' sdod shwa na mched bzhi ni :
lcags kyi spyang mo 'jigs pa'i mgo dgu ma :
gser gyi 'phar ba za ba'i lce brgyad ma :
zangs kyi wa mo rgyug pa'i rkang gsum ma :
g.yu yi khyi mo rngam pa'i ral pa can :
de la de yi mgo can ma mo zhon :
sku ni drag po'i cho 'phrul sna tshogs ston :
gsung ni ha ha'i sgra sgrog stong gsum g.yo :
thugs ni chos dbyings rtsal las gtum drag can :
yon tan ye shes las las grub pa'i tshul :
phrin las mtshon cha thogs nas las bzhi sgrub :
shwa na chen mo bzhi la phyag 'tshal bstod :
b+h+yo :
dpal gyi bka' sdod bdag nyid ma bzhi ni :
mkha' la dbang sgyur srid pa'i re ma ti :
ri rab steng na dpal ldan re ba Ti :
bar snang khams la dbang byed re ma dza :
sa yi gling bzhir dbang mdzad re ma dzu :
bdag nyid chen mo bzhi la phyag 'tshal bstod :
b+h+yo :
sa bdag bse yi lha mo chen mo bzhi :
rdo rje ya byin bdud kyi dmag dpon mdzad :
rdo rje de byin gza' yi dmag dpon mdzad :
rdo rje bse byin btsan gyi dmag dpon mdzad :
rdo rje phag byin klu yi dmag dpon mdzad :
sa bdag chen mo bzhi la phyag 'tshal bstod :
hU~M:
lha yi sde dpon dung gi skyes bu bzhi :
bdud kyi sde dpon lcags kyi skyes bu bzhi :
btsan gyi sde dpon bse yi skyes bu bzhi :
pho nya sgrol ging bzhi dang shel ging bzhi :
byung po'i rgyal po rdo rje sna yon dang :
phur pa'i lha mo 'jigs byed dbu brgya ma :
mkha' 'gro bzhi dang dregs pa'i bu mo bzhi :
mon pa bzhi dang shan pa bya gcan tshogs :
ma lus 'khor dang bcas la phyag 'tshal bstod :
ces bstod la :
rang nyid dpal chen por gsal ba'i thugs ka'i hU~M las 'od 'phros dam can rnams kyi thugs kar phog pas ci bcol ba'i las rnams sgrub par bsam :
oM badzra kI li kI la ya :
dza hU~M baM ho :
ka taM ka ye :
dza ye bi dza ye :
a dzi te a pa rA dzi ti :
ma ra se na pra mar+d+ha na ye hU~M phaT:
ces bzlas pas phrin las thogs med du 'grub bo :
sa ma ya :
rgya rgya :
kho bo mchog gyur gling pas grogs su kha dang bcas te mdo khams nam mkha' mdzod nas spyan drangs /
lo gsum gsang rgyas btab ste tsa 'dra rin chen brag dpal spungs su phab pa'i yi ge pa ni dbang ldan gyis byas pa'o ///
/
