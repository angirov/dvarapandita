zab chos zhi khro dgongs pa rang grol las :
sku gsum bla ma'i gsol 'debs dug gsum ma spangs rang grol bzhugs so :
rnam dag chos dbyings khyab gdal pho brang nas :
skye med spros bral chos sku'i bla ma la :
bdag nyid mos gus gdung bas gsol ba 'debs :
ma rig gti mug ma spangs rang grol nas :
rang byung ye shes ma bcos lhun grub tu :
chos sku'i byin rlabs ka dag rang dbang zhu :
gsal dag ye shes bde chen pho brang du :
ma 'gag bde chen longs sku'i bla ma la :
bdag nyid mos gus gdung bas gsol ba 'debs :
'do+od chags zhen pa ma spangs rang grol nas :
rang rig ye shes bde chen rang grol du :
longs sku'i byin rlabs lhun grub rang dbang zhu :
skyon med rnam dag pad+ma'i pho brang du :
ris med rang shar sprul sku'i bla ma la :
bdag nyid mos gus gdung bas gsol ba 'debs :
log rtog zhe sdang ma spangs rang grol nas :
rang snang ye shes rang rig rang gsal du :
sprul sku'i byin rlabs rang grol dbang bskur zhu :
yang dag 'od gsal rang rig pho brang du :
phyogs med bde chen sku gsum bla ma la :
bdag nyid mos gus gdung bas gsol ba 'debs :
tha dad gzung 'dzin ma spangs rang grol nas :
rang byung ye shes sku gsum lhun grub tu :
bde chen sku gsum byin rlabs dbang bskur zhu :
rang sems mtha' bral chos skur ma rtogs par :
gti mug rmongs pas 'khor bar 'khyams pa yi :
sdug bsngal sems can 'di rnams snying re rje :
de rnams thams cad chos sku thob par shog :
rang rig bde chen longs skur ma rtogs par :
'dod chags sred pas 'khor bar 'khyams pa yi :
'dod log sems can 'di rnams snying re rje :
de rnams thams cad longs sku thob par shog :
rang sems rang grol sprul skur ma rtogs par :
sdang sems gnyis snang 'khor bar 'khyams pa yi :
log rtog sems can 'di rnams snying re rje :
de rnams thams cad sprul sku thob par shog :
rang sems sku gsum dbyer med ma rtogs par :
der 'dzin nyon mongs shes bya'i sgrib pa rnams :
sangs rgyas ma thob 'gro kun snying re rje :
de rnams thams cad sku gsum thob par shog :
zab chos zhi khro dgongs pa rang grol gyi sku gsum bla ma'i rnal 'byor gyi gsol 'debs dug gsum ma spangs rang grol zhes bya ba :
o rgyan gyi mkhan po pad+ma 'byung gnas kyis sbyar ba :
ji srid 'khor ba'i 'jig rten ma stongs bar :
de srid dam chos 'di yang ma rdzogs so :
sa ma ya :
rgya rgya rgya :
grub thob karma gling pas gter nas gdan drangs pa'o //

//
