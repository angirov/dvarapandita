@#//
klong gsal bi ma'i chos sde las rnam 'joms dkar po'i sgrub thabs dbang chog dang bcas pa nor bu ke ta ka'i chu rgyun zhes bya ba bzhugs so //
na mo gu ra be /
gsang rig gzungs sngags kun gyi bdag
/rdo rje 'dzin la gus btud de //
zab cing dkon pa'i gdams ngag nyid //
kun la phan phyir go bder bkod //
'di nyid kyi sgo nas bkru byab dang dbang bskur bgyi ba la /
stegs bu'i steng maN+Dal pad+ma 'dab brgyad lte bar tshom bu dkar po gcig bkod /
de steng khri'u la bum pa mgul chings dkar po bum rdzas bco lnga'i bcud ldan kha rgyan bcas bkod /
mdun rgyab gang bder dbang gtor bang rim gsum gyi steng dkar zlum me ri'i rgyan ldan /
las bum /
mdun du chu gnyis nyer spyod lnga phreng tshar du bsham /
sgrub pa po khrus dang gtsang sbra byas nas thog mar skyabs su 'gro ba ni /
na mo :
phyogs bcu'i sangs rgyas dkon mchog gsum :
bla ma yi dam mkha' 'gro dang :
chos skyong dam can rgya mtsho la :
byang chub bar du skyabs su mchi :
lan gsum /
sems bskyed pa ni /
hrI:
ma gyur 'gro ba kun don du :
bla med sngags kyi sgor zhugs nas :
phrin las rnam bzhi gang 'dul gyis :
'gro ba'i don la brtson par bya :
bgegs bskrad pa ni /
hU~M hU~M hU~M:
nga ni rdo rje khros pa'i sku :
khams gsum 'di na su yang rung :
gsang sngags blta bar mi dbang ba'i :
log par lta ba phyir dengs shig :
srung 'khor ni /
hU~M hU~M hU~M:
phyi snod gzhal yas nang bcud lha :
thabs shes nyi zla'i gwa 'u dang :
phyi rol mtshon cha me ri'i gur :
srung ba'i tshogs khang lhun gyis grub :
badzra kro ta rak+Sha rak+Sha hU~M:
de nas bya rgyud khyad par ba'i dgongs pa ltar bdag bskyed ni /
srung ba'i gur khang yangs pa'i nang //
pad zlar bdag nyid dam tshig pa :
rdo rje 'dzin pa sku mdog dkar :
rin chen dar brgyan rdor dril 'dzin :
sems dpa'i skyil mo krung bcas bzhugs :
ye shes sems dpas dbang bskur zhing :
dbang lha rigs kyi bdag pos brgyan :
ces gsal gdab /
thugs kar pad zla'i steng du hU~M yig gi mthar sngags phreng rim pa gnyis g.yas su bskor ba'i 'od kyis don gnyis bsgrub par bsam la /
A+o~M badzra pA Ni hU~M phaT:
na maHtsaN+Da badzra kro d+ha ya hu lu hu lu tiSh+Tha tiSh+Tha b+han+d+ha b+han+d+ha ha na ha na a mr-ite hU~M phaT:
ces bzla /
mdun bskyed ni /
dkyil 'khor dbus su pad zla'i steng //
rdo rje 'dzin pa sku mdog dkar //
rin chen dar brgyan rdor dril 'dzin :
sems dpa'i skyil mo krung bcas bzhugs :
ye shes sems dpas dbang bskur zhing :
dbang lha rigs kyi bdag pos brgyan :
ye shes sems dpa' spyan drangs thim //
spro na /
ma lus sems can kun gyi mgon gyur sogs /
bcom ldan rdo rje 'dzin pa gshegs su gsol //
zhes sbyar /
bsdu na mi dgos /
A+o~M badzra sa ma ya dzaHdza :
dzaHhU~M baM ho :
de nas mchod pa rnams /
raM yaM khaM gis bsang /
na maHsarba sogs nam mkha' mdzod kyi sngags rgyas spel la /
ar+g+haM sogs sngags tsam gyis mchod pa'am /
cung zad spro na /
hU~M:
ye shes lha la gnyis 'dzin rtog bral yang :
bdag sogs bsod nams ye shes mchog thob phyir :
sna tshogs mchod pa bcom ldan dgyes phyir 'bul :
'gro kun tshogs gnyis myur rdzogs sangs rgyas shog :
A+o~M badzra ar+g+haM sogs kyis mchod /
hU~M:
gsang chen rigs rnams yongs 'dus kyi :
bcom ldan rdo rje 'dzin pa la :
mchod do bstod do byin gyis rlobs :
mchog thun grub pa'i dngos grub stsol :
ces bstod /
mdun bskyed la dmigs pa'i spro bsdu sngar bzhin gyis snying po ring thung bzla /
bum bskyed ni /
bum pa'i dbus su pad zla'i steng //
rdo rje 'dzin pa zhes sogs sngar mdun bskyed ltar tshar gcig bya /
gzungs thag blangs /
dmigs pa spyi ltar byas la snying po ci 'grub bzla /
las bum nang du pad zla'i steng //
rdo rje 'dzin pa zhes sogs sngar bzhin tshar gcig bya /
spyan 'dren dang mchod pa'i tshigs bcad mi dgos /
snying po ci 'grub bzla /
mthar mchod bstod mdor bsdus dang /
A+o~M AHhU~M gis dung chu phul bas bum lha 'od zhu bya /
de nas slob ma rnams 'dus la phyag bcas gral du 'khod la /
thog mar lha khrus gsol ba ni /
khrus kyi khang pa sogs kyis khrus khang bskyed /
ji ltar bltams pa sogs /
'di ni khrus mchog sogs /
rgyal ba'i sku gsung thugs mchog la //
sogs dang sngags bcas kyis khrus gsol /
de dag sku la sogs sku phyi dang /
srab 'jam yang pa lha yi gos //
mi phyed rdo rje'i sku brnyes la //
mi phyed dad pas bdag 'bul na //
bdag cag rdo rje'i sku thob shog
/ces na bza' phul /
khrus chu las bum du blugs /
las bum thogs la /
bum pa'i nang du rdo rje rnam par 'joms pa bzhugs pa'i sku las dag byed bdud rtsi'i rgyun babs /
khyed rang rnams kyi spyi bo nas zhugs /
'khor ba thog ma med pa nas bsags pa'i sdig sgrib nyes ltung rnams dang gnas skabs tshe srog la bar du gcod pa'i nad gdon grib dang mi gtsang ba thams cad dbang po'i sgo dang ba spu'i bu ga thams cad nas nag nyil gyis phyir thon /
lus kyi phyi nang thams cad bkrus te shel dkar gyi bum pa dri ma med pa ltar gyur par mos shig
/kha bshal ba dang yan lag lnga khrus sngon du 'gro bas tshig mtshams rnams su khrus bya zhing /
hU~M:
gsang chen rigs rnams 'dus pa yi :
ye shes bdud rtsi'i chu rgyun gyis :
dri ma dri med mdzad pa des :
khyod la bde legs mdzad pa gyur :
rtsa sngags sham du /
nad dang gdon dang sdig sgrib thams cad shAn+tiM ku ru ye swA hA:
ye shes thugs rje'i rang bzhin ni :
'gro ba'i don la rjes chags nas :
ye shes bdud rtsi dbab mdzad des :
khyod la bde legs mdzad par gyur :
rtsa sngags sham du /
nad dang gdon dang sdig sgrib thams cad shAn+tiM ku ru ye swA hA:
hU~M:
thugs rjes rnam par grol ba yi :
byang chub lam bzang ston mdzad cing :
yang dag smin par mdzad pa des :
khyod la bde legs mdzad par gyur :
rtsa sngags sham du /
nad dang gdon dang sdig sgrib thams cad shAn+tiM ku ru ye swA hA:
hU~M:
ye shes chen po'i rang bzhin gyi :
byams pa'i rang bzhin thugs rje'i chu :
mkhyen brtse'i mdzad pa phrin las kyis :
rnam par grol bar mdzad pa des :
khyod la bde legs mdzad par gyur :
rtsa sngags sham du /
nad dang gdon dang sdig sgrib thams cad shAn+tiM ku ru ye swA hA:
ku sha'i nang du zla ba'i dkyil 'khor hU~M yig dkar po sngags phreng gis bskor ba las 'od zer 'phros pas /
khyed rang rnams kyi rgyud la khrus kyis bkrus pas ma dag pa'i lhag ma ci mchis pa thams cad 'ub kyis bsdus nas khrus chu'i nang du dor bar mos shig
/kha rgyan gyis byab la /
hU~M:
gsang chen rigs rnams 'dus pa yi :
sogs sngar ltar brjod la sngags mjug shAn+tiM ku ru'i mal du /
a pa na ye swA hA:
zhes sbyar la khrus chu phyir dor /
me tog 'thor la /
sangs rgyas bsod nams mthu dag dang :
lha rnams kun gyi bden pa yis :
khyod kyi 'dod don gang yin pa :
don de de ring 'grub gyur cig :
ces sogs shis pa brjod /
de ltar bkru zhing byab pa'i cho ga sngon du song nas dngos gzhi dbang bskur ba ste /
de'ang sprul pa'i gter ston rig 'dzin grub thob yongs kyi 'khor los bsgyur ba pad+ma mdo sngags gling pa'am klong gsal snying pos spyan drangs pa'i paN chen bi ma mi tra'i snyan brgyud kyi chos skor la /
rgyud sde bzhi dang 'brel ba'i sgrub thabs khyad par can mang du bzhugs pa'i nang tshan bya rgyud rnam par 'joms pa dkar po'i smin byed bgyi ba la slob dpon gyis bgyi bar 'os pa rnams grub pa lags pas /
khyed rang rnams kyi ngo skal du gyur pa dbang bskur zhu ba'i yon du maN+Dal 'bul bar zhu /
zhes maN+Dal 'bul du gzhug
/gsol btab gzhung du ma gsungs kyang spyi ltar spro na /
dus gsum sangs rgyas thams cad dang //
lhag pa'i lha yi ngo bo nyid //
dpal ldan bla ma'i bka' drin gyis //
bdag la dbang bskur bstsal du gsol //
lan gsum /
dkyil 'khor gyi dbus na bcom ldan 'das rdo rje rnam par 'joms pa la rgyas ba sras dang bcas pas bskor te bzhugs pa'i spyan sngar rgyun bshags sngon du 'gro bas skyabs su 'gro ba dang byang chub tu sems bskyed pa'i sdom pa gzung bar mos pas 'di'i rjes zlos /
dkon mchog gsum la bdag skyabs mchi //
sogs lan gsum /
dkyil 'khor du bzhugs pa'i rdo rje rnam par 'joms pas rin po che'i bum pa ye shes kyi bdud rtsis gang ba bsnams nas dbang bskur bas /
khyed rang rnams kyi spyi bo nas rkang mthil yan gyi lus thams cad ye shes kyi bdud rtsis gang /
sgrib gnyis bag chags dang bcas pa dag
/sku'i byin rlabs lus la zhugs /
spangs ba phun sum tshogs pa'i yon tan dang ldan par mos shig
/rnam bum gyis dbang bskur la /
hU~M:
mtshan bzung lus kyi bum pa las :
legs bshad sngags kyi rgyun myong ba'i :
rnam par grol ba'i lam ji bzhin /
mtshon pa bum pa'i bdud rtsi 'dis :
byin rlabs myur du smin gyur cig :
rtsa sngags dang /
kA ya a b+hi Shiny+tsa A+o~M:
bum pa'i bdud rtsi myang bas gsung gi byin rlabs ngag la zhugs par mos shig
/bum chu sbyin la /
ljags kyi pad+ma'i snod kyi bcud :
legs par bshad pa'i bdud rtsi yis :
don gyi myong ba grub pa yi :
byin rlabs nus pa'i bden grub shog :
rtsa sngags dang /
wA ka a b+hi Shiny+tsa A:
bum pa snying gar gtugs pas thugs kyi byin rlabs sems la zhugs nas mngon par rtogs pa'i yon tan ma lus pa rdzogs par mos shig
/bum pa snying gar bzhag la /
ye shes dpal gyi be 'u las :
ting nge 'dzin gyi bcud phyung ste :
dgongs pas byin gyis brlabs pa yis :
byin rlabs mngon du gyur par shog :
rtsa sngags dang /
tsit+ta a b+hi Shiny+tsa hU~M:
gtor ma lhar gsal ba spyi bor byon /
sku gsung thugs las ye shes kyi 'od zer 'phros /
khyed rang rnams la thim pas rgyud sde bzhi'i rtsa bar gyur pa bya ba'i rgyud la 'jug pa'i dbang dang rjes su gnang ba thob /
dbang gi ye shes brtan par byas pa mos shig
/gtor ma gnas gsum du bzhag la /
hU~M:
bya ba'i rgyud du gang grags pa'i :
dbyangs dang gsal byed las byung ba'i :
chos rnams kun gyi bka' gtad lung :
ma lus khyod kyis thob par shog :
A+o~M a A:
i I:
u U:
r-i r-I:
l-i l-I:
e ai :
o au :
aM a :
ka kha ga g+ha nga :
tsa tsha dza dz+ha nya :
Ta Tha Da D+ha Na :
ta tha da d+ha na :
pa pha ba b+ha ma :
ya ra la wa :
sha Sha sa ha k+Sha :
zhes tshang bar brjod /
spro na mtha' rten du bkra shis rtags brgyad sbyin /
bsdu na shis brjod tsam gyis chog
/des paN chen bi ma mi tra'i snyan brgyud kyi chos sde las byon pa'i rnam 'joms dkar po'i bkru byab dbang bskur bcas legs par grub pa yin pas sogs kyis mtshams sbyar la dam tshig khas len /
gtang rag maN+Dal sogs spyi ltar bya /
mdun bskyed mchod pa kha gsos la byin rlabs dang mchod bstod /
ma rnyed yongs su sogs dang yig brgyas nongs pa bshags /
A+o~M/
khyed kyis sems can don kun mdzad //
sogs kyis mdun bum gyi ye shes pa gshegs /
bdag bskyed 'od gsal du bsdu /
slar dam tshig pa gsal ba'i gnas gsum 'bru gsum gyis srungs /
bsngo smon dang shis brjod spel lo //
sgrib pa'i dri ma ye shes chus //
legs bkrus rgyud dag bai DUr+Ya'i //
bum bzang spangs rtogs bcud kyis khengs //
rang gzhan thar pa'i gsos gyur cig
/'di nyid zab cing byin rlabs che bar grags pa dang /
rnam 'joms bka' ma bi ma la'i lugs dang cha mtshungs shing dkar po'i sgrub thabs gter ma'i phyogs su nyung bas rin chen gter gyi mdzod du bzhugs su gsol ba'i gsal byed med ka med du mthong nas blo gros mtha' yas kyis brgyud pa'i phyag len ltar bgyis pa dge legs 'phel ///
/
