@#//
pad+ma gsang ba'i thig le las /
thun mong tshe yi dbang bskur 'chi med grub pa'i bcud len zhes bya ba bzhugs so //
na mo pad+mAka ra ye /
dkyil 'khor kun gyi khyab pa'i bdag
/'chi med pad+ma sam b+ha war //
sgo gsum gus pas rab btud de //
tshe yi dbang bskur 'jug bder bsdeb //
'di la gsum /
sbyor dngos rjes so //
dang po ni /
stegs bu'i khar maN+Dal tshom bu lha grangs bkod pa'i steng many+dzi'i khar tshe 'brang bum gzugs rgyan spros can /
g.yas g.yon du thabs shes kyi rdzas tshe ril /
tshe chang /
mda' dar /
sman raka gtor gsum /
nyer spyod /
sngon 'gro'i gtor ma sogs dgos pa'i yo byad 'du bya'o //
de nas 'chi med tshe yi phrin las btang ste /
bzlas pa'i thog mar dzapa? khang dbyes la /
bdag mdun lha yi skur gsal ba'i :
snying dbus dag pa'i sogs kyis bdag mdun sgrub rdzas rnams dmigs bzlas kyis khyab par byas la /
rtsa sngags ci 'grub bzla /
bdag mdun gtso 'khor rnams kyi sku las lha mo mgyogs ma'i sprul pa nyi zer gyi rdul ltar 'phros pas /
rang gzhan gyi bla tshe chad nyams yar pa thams cad 'od zer thig le kha dog lnga ldan gyi rnam par bsdus te bdag gnas sgrub pa'i rdzas la thim par bsam la /
gzhung gsal tshe 'gugs lan gsum sogs gyer zhing /
stong tshigs mchod bstod 'bul /
rig pa'i me tog dor zhing slob ma 'jug par gnang bar zhu ba bcas song nas /
gnyis pa dngos gzhi dbang bskur ba la /
slob ma rnams las khrus bya /
bgegs gtor byin gyis brlabs nas las byang ltar bgegs gtor btang zhing srung 'khor bsgom /
gral du 'khod de sems bskyed gsal gdab spyi ltar song nas chos bshad kyi khyad par /
de yang ji skad du /
slob dpon ngag gi dbang phyug grags pa'i zhal snga nas /
'khor bar srog las gces pa ni //
'ga' yang yod pa ma yin te //
de bas myur du thabs mang pos //
'chi ba blu ba yang dag brtsam //
zhes gsungs pa ltar /
'chi ba blu ba'i thabs mdo rgyud bstan bcos rnams su mtha' klas par gsungs pa las /
da lam skabs su babs pa /
dus gsum kun mkhyen ma hA gu ru'i thugs tig pad+ma zab pa rtsa ba'i rgyud dang rjes su 'brel ba'i thun mong tshe yi dbang bskur zab mo sgrub pa la bdag nyid kyis bgyi bar 'os pa'i rim pa rnams sngon du legs par song ba yin pas /
khyed rnams kyi bya ba'i thog mar 'chi med tshe yi dbang bskur gsan pa'i ched du maN+Dal /
de ltar maN+Dal gyis mtshams sbyar nas bla ma dang gnyis su med pa'i skyabs yul nam mkha' gang bar bzhugs pa'i spyan sngar skyabs su 'gro ba 'di'i rjes zlos /
na mo :
gdod nas dag pa sogs lan gsum /
yul mchog de dag gi spyan sngar smon pa dang 'jug pa'i bdag nyid can gyi sems bskyed pa 'di'i rjes zlos /
ho :
med bzhin snang ba sogs gsum /
rgyun bshags yan lag brgyad pa 'di'i rjes zlos /
'chi med tshe yi sogs lan gsum /
khyad par 'chi med tshe yi dbang bskur zhu ba'i ched du gsol ba 'debs pa 'di'i rjes zlos /
kye ho :
thugs rje'i bdag nyid slob dpon gyis :
bdag cag 'khor ba las sgrol phyir :
'chi med tshe yi dkyil 'khor du :
ma smin smin byed dbang bskur stsol :
lan gsum /
de nas dbang gi gzhi 'god pa ye shes pa dbab pa la dmigs pa 'di bzhin du mdzod /
las sngags kyis bsang /
swa b+hA was sbyang /
sgo gsum dngos 'dzin mi dmigs par //
slob ma dpal chen he ru ka :
rta mchog rgyal por gsal ba yi :
snying gar chu skyes nyi zla'i dbus :
'chi med ye shes tshe dpag med :
de yi thugs kar mkha' 'gro ma :
gsang ba ye shes dmar gsal mdangs :
DA ru dkrol zhing thod chang bsnams :
'od dmar zhags pas bskor ba yi :
gsang bar g.yung drung ris dmar po :
g.yon phyogs drag tu 'khor ba las :
mkha' 'gro bde ba'i gar dang sgras :
sras bcas rgyal rnams dbang med bkug :
slob ma'i lus la thim par bsam :
spro na byin 'beb dbyangs dang bcas gyer la /
sngags mthar /
satwam b+ha ya satwam b+ha ya /
ra ra ra ra /
tsA la ya tsA la ya /
hriM hriM/
pheM pheM/
hU~M AHha dz+haiMH
zhes rol mo'i sgra dang bcas te byin dbab /
tiSh+Tha badzraH
zhes rdo rje me tog dang bcas spyi bor bzhag ste brtan par bya /
dngos gzhi dbang bskur ba la thog mar tshe bcud 'gugs pa'i slad du dmigs pa 'di bzhin du mdzod cig
/bdag mdun dkyil 'khor gyi lha tshogs rnams kyi thugs ka nas 'od zer lcags kyu'i dbyibs can dang /
lha mo mgyogs ma'i sprul pa nyi zer gyi rdul 'khrigs pa ltar stong gsum phyogs bcu'i 'jig rten gyi khams gang bar 'phros pas /
sa chu me rlung sogs 'byung ba chen po bzhi'i bcud dwangs ma /
nang bcud kyi sems can phyogs skyong rgyal chen tshangs pa brgya byin 'khor los bsgyur ba'i rgyal po sogs kyi tshe dang bsod nams /
dpal dang bkrag mdangs gzi brjid /
drang srong rig 'dzin tshe la dbang ba rnams kyi mthu stobs nus pa tshe yi dngos grub /
'phags tshogs 'jig rten las 'das pa sangs rgyas byang sems /
nyan thos rang rgyal rnams kyi tshe yi byin rlabs /
khyad par bsgrub bya rnams kyi bla tshe yar pa /
'thor ba /
byad ma gdon bgegs 'byung pos brkus phrogs khyer pa thams cad dwangs ma'i thig le 'od zer kha dog sna tshogs /
srog rten a nr-i hU~M gsum gyi rnam pa dpag tu med par spyan drangs te mdun bskyed sgrub rdzas rnams la sib sib thim pas /
grub pa'i dngul chu bzhin du dge legs dpal yon gyi snang ba mchog tu 'bar ba'i dwangs ma thig le chen por gyur par bsam la tshe 'gugs dbyangs dang bcas te gyer /
de nas tshe yi 'brang rgyas 'di nyid snod bcud yongs rdzogs rab 'byams tshe lha'i dkyil 'khor chen por gsal ba khyed rang rnams kyi spyi bor bzhag pas /
lha tshogs rnams kyi gnas gsum dang gtso bo'i phyag mtshan tshe bum dang gsang ba'i sbyor mtshams nas 'chi med ye shes kyi bdud rtsi'i rgyun dpag tu med pa babs /
khyed rang gi lus kyi nang thams cad gang /
dbang bzhi'i rim pa thod rgal du thob /
sku gsung thugs ye shes rdo rje'i tshe yi dngos grub thams cad thob pa'i mos pa mdzod cig
/oM:
mi 'gyur snying po 'od gsal ba :
rdo rje'i rang bzhin 'pho 'gyur bral :
lhar snang ye shes phyag rgya che :
sku gsung thugs kyi dbang bskur ro :
kA ya wA ka tsit+ta a b+hi Shiny+tsa hU~M:
zhes spyi bor bzhag cing dbang bskur /
lag g.yas su thabs kyi rdzas tshe yi ril bu byin pa myang pas bde chen rdo rje'i tshe la mnga' brnyes pa'i mos pa mdzod cig
/oM:
bkra shis snying po tshe yi dngos :
rtag pa dam pa rdo rje'i srog :
grub pa'i bcud len 'chi med dbyig :
myang pas ye shes mchog thob bsam :
oM badzra A yu She sid+d+hi pha la hU~M:
lag g.yon du shes rab kyi rdzas tshe yi bdud rtsi byin pa la brten /
rnam kun mchog ldan ye shes chen po'i tshe la mnga' brnyes pa'i mos pa mdzod cig
/oM:
bkra shis snying po sogs nas /
sid+d+hi pha la hU~M:
de ltar lus kyi nang thams cad 'chi med tshe yi bdud rtsis gang ba dwangs ma'i dwangs ma thams cad khyed rang rta mgrin du gsal ba'i snying gar hU~M gi khog par nr-i yig as mtshan pa la thim pas 'chi med rdo rje'i srog 'grub /
tshe rten de nyid yi ge hU~M kha sbyor gyi rgyas btab pas gzhom zhig 'pho 'gyur dang bral ba'i rdo rje'i tshe thob pa'i mos pa mdzod cig
/a :
'byung lnga'i khams nas yar pa'i tshe :
yum lnga'i klong du phyag rgyas btab :
'pho 'gyur med pa rdo rje'i tshe :
gzhom med klong du a ti ho :
zhes mda' dar spyi bor rgya gram du bzhag cing rgyas gdab /
de ltar 'chi med tshe yi dbang bskur yongs su rdzogs pa la nam mkha' gang ba'i rtsa gsum rgyal ba rab 'byams kyis shis pa brjod pas mnga' gsol ba'i mos mdzod cig
/ces brjod la /
dkon mchog gsum gyi bkra shis sogs brjod /
rjes kyi rim pa la /
dam tshig khas blang /
gtang rag 'bul ba /
dge ba bsngo ba sogs spyi ltar byas pas 'grub bo //
zhes pa'ang nyer mkho'i yan lag tu bdud 'joms nam mkha'i rdo rjes bris pa 'gro kun 'chi ba'i 'jigs pa las myur du grol ba'i rgyur gyur cig
/sarba mang+ga laM///
/
