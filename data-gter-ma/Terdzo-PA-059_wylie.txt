dmar nag khros pa phur bu'i sgrub pa yang zab rnams bzhugs pa'i dbu phyogs lags so :
\u0f88\u0f88\u0f88\u0f88\u0f88\u0f88\u0f88
skye med chos kyi dbyings las ma g.yos kyang :
thabs kyis skur ston ma rungs tshar gcod cing :
phrin las dpag yas mi zad mkha' dang mnyam :
khrag 'thung phur bu'i sku la phyag 'tshal bstod :
phyogs dus rgyal ba gcig bsdus thod phreng rtsal :
phyi ltar dpal chen pad+ma he ru ka :
nang ltar dbang drag rta mgrin khros pa'i lha :
gsang ltar dmar nag me yi phreng ba can :
drag tu khros pa badzra kI la ya :
sku gsum khro rgyal 'dus pa'i brda rtags ston :
chos sku rab khros dbus zhal dmar ba'i mdangs :
ngo bo snang ba mtha' yas 'dus pa'i brda :
longs sku rab khros g.yas zhal dkar ba'i mdangs :
ngo bo thugs rje chen po 'dus pa'i brda :
sprul sku rab khros g.yon zhal nam mkha'i mdangs :
ngo bo pad+ma 'byung gnas 'dus pa'i brda :
sku smad gnam lcags phur bu'i dbal dang ldan :
phyogs bcu'i khro rgyal ma lus 'dus pa'i brda :
phyag drug mtshon cha sna tshogs bsnams pa ni :
rigs drug so sor 'gro don mdzad pa'i brda :
g.yas g.yon mtshon cha'i gshog pa gdengs pa ni :
thabs dang shes rab zung du 'jug pa'i brda :
spyan dmar dgu po sdang mig bsgrad pa ni :
theg pa rim dgu yongs su rdzogs pa'i brda :
phyogs bcu'i sangs rgyas sku mchog 'dus pa'i phyir :
dung khang gnas su 'jam dpal gshin rje sprul :
phyogs bcu'i sangs rgyas gsung mchog 'dus pa'i phyir :
mgrin pa'i gnas su h+ya grI wa sprul :
phyogs bcu'i sangs rgyas thugs mchog 'dus pa'i phyir :
tsit+ta'i gnas su phyag na rdo rjer sprul :
phyogs bcu'i sangs rgyas yon tan 'dus pa'i phyir :
lte ba'i gnas su mkha' 'gro sde lnga sprul :
phyogs bcu'i sangs rgyas phrin las 'dus pa'i phyir :
gsang ba'i gnas su yak+sha me dbal sprul :
zhi rgyas dbang drag lhun gyis grub pa'i phyir :
phyogs mtshams brgyad du khro bo khro mor sprul :
mthu stobs rtsal chen shugs dang ldan pa'i phyir :
nam mkha'i dbyings su mkha' lding khyung chen sprul :
kun 'dus khro rgyal drag po kI la ya :
gsang chen rol pa'i dkyil 'khor lhun gyis grub :
'di nyid bsgrub na lam gyi bar chad zhi :
mchog dang thun mong dngos grub ma lus thob :
dregs pa'i lha srin sde brgyad bran du khol :
gang brtsam las rnams thogs med 'grub par 'gyur :
sa ma ya :
rgya rgya rgya :
'di nyid nyams len byed 'dod 'di lta ste :
dang po dbang zhu dam tshig tshul bzhin bsrung :
de nas dben par bde ba'i stan la 'dug :
skyabs 'gro sems bskyed sngon du song nas ni :
srung 'khor bsgom zhing yan lag bdun pa bya :
dngos gzhi ting 'dzin rnam gsum gsal ba'i ngang :
rang rig ma 'gags stong pa'i rang rtsal las :
bde gshegs kun 'dus khro rgyal 'di ltar bsgom :
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM:
bdag dang snang ba thams cad stong par gyur :
stong pa'i ngang las skad cig gis pad+ma dang nyi ma dgra bgegs bsnol ba'i steng du :
rang gi rig pa'i ngo bo hU~M dmar nag gcig tu bsam :
de yongs su gyur pa las :
rang nyid khro rgyal thams cad 'dus pa'i bdag nyid :
drag po kI la ya sku mdog dmar nag la me yi tshwa tshwa 'phro ba :
zhal gsum phyag drug spyan dgu sdang mig bsgrad pa :
zhal g.yas dkar g.yon mthing dbus zhal dmar nag tu 'bar ba :
g.yas g.yon du mtshon cha 'bar ba'i gshog rtsal ldan zhing me 'bar bas dgra bgegs thams cad sreg pa :
zhal cher gdangs shing mche ba bzhi gtsigs pa :
smin ma dang ag tshom dmar ser la thog gi tshwa tshwa 'phro ba :
dbu skra kham nag gyen du bskyod cing ral pa'i gseb nas khro chung mang po skar ltar 'khrugs pa :
lte ba man chad kyi sku smad gnam lcags phur bu zur gsum pa :
rno ba'i dbal dang ldan pa :
tsha ba'i zer dang ldan pa :
mtshon cha dang thog ser 'phro zhing dgra bgegs kyi snying dkar nag mtshams su gzir ba :
chu srin khros pa'i kha nas sbrul nag gi zhags pa dang dug thun nag po ser ltar 'beb pa :
phyag g.yas kyi dang po na rdo rje :
bar pa na tho ba :
tha ma na bskal pa'i me dpung 'dzin pa :
g.yon gyi dang po na thod khrag :
bar pa na sdig pa :
tha ma na gnam lcags kyi phur bu 'dril ba'o :
thod pa skam po lngas dbu brgyan cing rlon pa lnga bcus do shal byas pa :
rin po che dang rus pa'i rgyan drug gis spras shing :
sbrul rigs lngas se ral kha mdud pa :
glang chen gyi ko bas stod g.yogs :
mi lpags kyi g.yang gzhis sked dkris pa :
stag lpags rlon pas sham thabs byas pa :
sku la khrag gi thig le zhag gi zo ris thal chen gyi tshom bus rab tu brgyan pa :
zhal nas A ral+li ho zhes dang hU~M dang phaT kyi sgra chen 'brug ltar sgrog pa :
sku'i ba spu'i bu ga thams cad nas rdo rje'i thog ser mtshon cha'i bu yug sprul pa'i bya khyung dpag tu med pa 'phro ba :
ye shes kyi me 'bar ba'i klong na khams gsum dbang du sdud cing srid gsum zil gyis gnon pa :
sgeg cing dpa' ba mi sdug pa :
rgod cing drag shul 'jigs su rung ba :
snying rje rngam gtum dang ldan pa'o :
de'i spyi bor pad+ma he ru ka yab yum :
dpral bar 'jam dpal gshin rje yab yum :
mgrin par rta mgrin dmar po yab yum :
thugs kar phyag na rdo rje yab yum :
lte bar ye shes kyi mkha' 'gro sde lnga :
gsang gnas su yak+sha me dbal yab yum :
spyi bor sprul pa'i bya khyung dmar nag la sogs pa thams cad rab tu khros pa'i cha byad can :
rgyan cha lugs yongs su rdzogs pa gsal bar gyur :
de thams cad kyi dpral bar oM:
mgrin par A:
thugs kar hU~M dang rang rang gi sa bon gyis mtshan pa las 'od zer 'phros pas :
rang bzhin gyi gnas nas rang 'dra ba'i ye shes pa skad cig gis spyan drangs :
oM badzra kI li kI la ya shrI pad+ma he ru ka sa ma ya dzaHya ma rA dza h+ya grI wa badzra pA Ni :
DA ki nI ha ri ni sa yak+sha kro d+ha khroM ga ru DA sa pa ri wA ra badzra sa mA dza :
dzaHhU~M baM ho :
dam tshig pa dang gnyis su med par 'dres :
slar yang rang gi thugs ka nas 'od zer 'phros pas :
phyogs bcu'i sangs rgyas dang byang chub sems dpa' thams cad rigs lnga yab yum gyi rnam par spyan drangs nas sku gsung thugs kyi byin gyis brlabs ye shes lnga'i dbang bskur :
dbang rtags su rang rang gi rigs bdag rnams kyis dbu brgyan par gyur :
rang gi thugs kar phyag na rdo rje :
de'i thugs kar ye shes sems dpa' tshon gang tsam rdo rje dang dril bu 'dzin pa :
de'i thugs kar rdo rje nas 'bru tsam gyi lte bar nyi gdan nyung 'bru phyed bkas tsam gyi steng du hU~M dmar nag ba spus bris pa lta bu'i mthar sngags kyi phreng bas g.yas su 'khor ba las 'od zer me yi kha dog dang ldan pa dpag tu med pa 'phros nas lus thams cad khengs :
sdig pa dang sgrib pa 'gal rkyen bar chad thams cad bsregs shing sbyangs :
'od zer ba spu'i bu ga nas phyir 'phros :
phyi snod 'jig rten thams cad gzhal yas kyi khang pa :
nang bcud sems can thams cad he ru ka'i rang bzhin :
sgra grags thams cad drag po sngags kyi 'ur sgra di ri ri sgrog par bsam :
oM AHhU~M artsig nirtsig na mo b+ha ga wa te dz+nyA na badzra karma kI li kI la ya sarba big+h+nAn baM hU~M hU~M phaT:
AHhrIHhU~M b+h+yo hU~M phaT:
bde gshegs 'dus pa'i rtsa sngags spyi dril 'di :
bskyed rim gsal zhing bye ba grangs dang sbyar :
sems ni yul la chags shing kun tu rgyu :
g.yengs shing bzlas pas 'bras bu 'byung mi 'gyur :
ma yengs rtse gcig ngang du bzlas par bya :
rtags dang cho 'phrul dpag tu med pa 'byung :
mchog dang thun mong gnyis kyi dngos grub thob :
sa dang lam gyi 'gal rkyen bar chad zhi :
dregs pa'i lha srin sde brgyad 'byung po thul :
gzhan tshig ma 'dres pa ni gnad yin no :
thun bsdu'i dus na phyi snod 'jig rten kun :
srung ba'i 'khor lo nyid la thim par bsam :
srung ba'i 'khor lo rang gi lus la bstim :
rang lus 'od du zhu nas hU~M la bsdu :
de nyid nA da thig le'i bar du bsdu :
thig le yal ba spros med ngang du bzhag :
thun 'jug dus na chu las nya ldang tshul :
skad cig gcig la drag po'i sku ru bsam :
rgyun du snying gar hU~M yig dmar gsal gdab :
sa ma ya :
rgya rgya rgya :
mang+ga laM///
/
