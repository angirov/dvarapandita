@#//
rdzogs chen sde gsum srung ma'i bka' gtad grub gnyis skal ldan shing rta bzhugs so //

sde gsum spyi skor /
A+o~M swasti /
sde gsum srung ma 'bar gdong ma'i bka' gtad la /
gter gzhung las /
mdun du chos 'byung bsnol mar bri :
steng du dmar gyi gtor ma bshams :
rang mdun ma mo 'khor bcas bsam :
zhes pas /
gtor gdan chos byung dmar nag bsnol ma'i khar dmar gtor gsum la sku tsaka gsum dang dar gdugs dmar po sha rgyan bcas btsugs pa 'bru sman zas snas bskor /
!
gshog rgod ma la /
gter gzhung las /
ma mo rdo rje gshog rgod ma :
sgrub phyir mthing nag gru gsum bri :
dpal gyi gtor ma rgyan ldan bshams :
ma mo 'khor bcas mdun du bsam :
zhes pas /
mthing nag gru gsum gyi dbus su hU~M phyogs bzhir thig le dkar ser dmar ljang bris pa'i khar dmar gtor gtso 'khor lnga la sku gzugs dar gdugs sha dar btsugs pa zas sna gtor kyus bskor ba bkod /
!
dam can la /
gter gzhung las /
skyes bu chen po sgrub pa ni :
mdun du dpal gyi gtor ma ni :
mkhar thabs ra mgos mtshan pa bshams :
mda' rgod me long stag dar btsug :
skyes bu 'khor bcas mdun du bsam :
zhes pas /
gtor ma rgyas bsdus gang rung la sku gzugs dang dar gdugs dmar po 'dzugs /
khyad par rten mda' rgod sgro can la dar sna lnga dang me long stag ras pha waM long bur gser gyi srog yig bris pa dar dmar pos dril ba btags /
ma 'byor na tsaka lir mda' dar bris la rgyab tu srog sngags bris kyang rung /
sman raka nyer spyod gtor 'bul gser skyems bshams /
bdag bskyed mchog gter yi dam gang yin bzlas pa bcas grub nas /
mchod gtor byin gyis brlabs la /
mdun rten sgrub pa la gsum /
'bar gdong ma /
gshog rgod ma /
dam can no //
dang po ni /
rang nyid yi dam lhar gsal mdun //
chos 'byung dmar nag bsnol ba'i dbus //
'bar ba'i gdong can sku mdog dmar //
g.yas su seng ge'i gdong can dkar //
g.yon du chu srin gdong can nag
/gsum ka rus rgyan dur khrod chas //
gri thod 'dzin zhing gar stabs sgyur //
me rlung 'tshub ma'i klong du gsal //
A+o~M ma ma dz+wa la dz+wa la nI tsaN+Di hU~M phaTa?:
ci nus bzla'o //
gnyis pa gshog rgod ma ni /
mthing nag gru gsum 'bar ba'i klong //
rdo rje gshog rgod mthing nag 'bar //
mtshon cha'i gshog brgyang gri thod 'dzin //
pad nyi dgra bgegs gdan la 'gying //
phyogs bzhir las bzhi'i pho nya bzhi //
dgra snying za zhing me long blta //
mi lpags gos gyon zhabs gar stabs //
kun kyang 'bar ba'i dbus na gsal //
ma ma trag rak+sha ga ru DaHhU~M phaTa?:
ci nus bzla'o //
gsum pa dam can ni /
rang mdun pha waM long bu'i mkhar //
me rlung dmar nag 'tshub ma 'khyil //
'brug sgra thog ser bu yug 'tshubs //
seng ge ra skyes khyu mchog glang //
ma nges zhon pa sna tshogs steng //
skyes bu chen po dmar nag khros //
stag ral g.yas la gzigs shubs g.yon //
rdo rje 'phyar zhing dgra snying za //
mchan g.yon dar dmar ru mtshon sgreng //
dar ber phyi nang rin chen rgyan //
sul nas rin chen nor char 'beb //
sku las me 'od glog stong 'khyug
/zhal nas rngam pa'i gad rgyangs sgrog
/shangs nas bskal pa'i 'thor rlung 'tshubs //
mched 'khor pho nyas ru mtshon 'phyar //
dom dred 'phar spyang ngar skad sgrog
/'khor dang bcas pa mngon sum gsal //
A+o~M tri shU la badzra sA d+hu sid+d+hi hU~M:
gang 'grub bzla'o //
so so'i gtor 'bul phrin bcol gter gzhung ltar byas la /
las bum gyi chu rdo rje'i sngags kyi byin gyis brlabs par gyur /
a mr-ita bzlas pas khrus bya /
bgegs bskrad /
srung 'khor brtan par bsgom la /
'o lags so //
de yang ji skad du /
yid ches dad pa 'phel ba'i phyir //
dbang bskur thog mar lo rgyus bshad //
ces gsungs pa ltar /
gter gzhung rtsa ba las /
yang zab snying po'i bka' srung gsum :
shin tu gnyan pas gsang bar gces :
bka' gtad bka' rgyas gdams par gyis :
ma 'ongs sum cu kha ral dus :
lha sras skye ba nyid dang 'phrad :
rdzogs chen bstan la phan byed shog :
ces bka' rgya shin tu dam dgos par gdam pa'i bka' gtad bgyi ba la thog mar maN+Dal phul /
de nas gsol ba gdab pa 'di'i rjes zlos gyis /
rdo rje slob dpon dgongs su gsol //
sangs rgyas bstan pa bsrung ba'i phyir //
gtum chen khros ma me gdong ma'i //
bka' gtad zab mo bstsal du gsol //
lan gsum /
de nas rgyud dag par bya ba'i phyir rgyun bshags 'di lhan cig gsung bar zhu /
bdag dang mtha' yas sems can rnams //
rdo rje slob dpon sangs rgyas dpal //
sogs lan gsum /
dngos gzhi ni /
gter gzhung las /
bka' gtad gtor ma slob bur gtad :
phrin las bcol zhing dam bsre 'o :
zhes pas /
slob ma thun mtshams kyi lhar gsal ba la /
gtor ma ma mo mched gsum dngos su gsal ba bka'i srung mar gtad pa sgoms shig
/gtor ma thogs la /
hU~M b+h+yoH
gtor snod chos 'byung bsnol ma'i dbus //
gtor ma ma mo mched gsum gsal //
dam ldan slob ma'i srung mar gtad //
gang bcol las bzhi'i phrin las sgrubs //
dam las ma 'da' sa ma ya //
A+o~M ma ma dz+wa la dz+wa la nI tsaN+Di hU~M phaTa?:
sarba sa ma ya rak+Sha /
zhes gtor ma lag tu bzhag
/de nas dam tshig bsre ba ni /
bdud rtsi slob mar sbyin cing gtor mar sbreng la /
hoH
'di ni gsang ba'i bdud rtsi ste //
dam tshig srung na mchog dngos 'grub //
nyams na sreg par 'gyur ba yin //
de phyir bu dang srung ma gnyis //
phan tshun dam las ma 'da' zhig
/A+o~M badzra sa ma ya hU~M rak+Shan+tu /
rdo rje srung ma dang slob ma'i mgor bzhag go
/des ma mo 'bar ma mched gsum gyi bka' gtad grub pa yin no //
!
//slar yang lha mo rdo rje gshog rgod ma'i dbang gi don du maN+Dal phul /
de nas gsol ba 'debs pa 'di'i rjes zlos mdzod /
rdo rje slob dpon dgongs su gsol //
sangs rgyas bstan pa bsrung ba'i phyir //
lha mo rdo rje gshog rgod ma'i //
srog dbang dam pa bstsal du gsol //
lan gsum /
de nas skyabs su 'gro ba 'di'i rjes zlos mdzod /
na mo :
rigs kun khyab bdag bla ma rje :
dngos grub 'byung gnas yi dam lha :
bar chad kun sel mkha' 'gro'i tshogs :
rtsa ba gsum la skyabs su mchi :
gsum mam gcig
/sems bskyed pa 'di'i rjes zlos mdzod /
sems bskyed 'gro ba kun don du :
bka' yi srung ma sgrub nas ni //
gang la gang 'dul phrin las kyis :
gzhan don skyong bar dam bca' 'o :
gsum mam gcig
/dngos gzhi gter gzhung las /
bka' gtad slob ma ma mor bskyed :
sku gzugs phyag mtshan bstim par bya :
zhes gsungs pas slob ma lhar bskyed pa ni /
gru gsum mthing nag 'bar ba'i klong //
slob ma skad cig dran rdzogs su //
rdo rje gshog rgod mthing nag 'bar sogs nas /
kun kyang 'bar ba'i dbus na gsal //
de ltar slob ma dam tshig par gsal ba la gtor ma ye shes mkha' 'gro dngos su gsal bas dbang bskur zhing lus la thim par sgoms shig
/gtor ma thogs la /
hU~M b+h+yoH
sgrub pa'i rten mchog dam rdzas ba ling ta //
dang po 'dod yon lnga yi mchod pa'i sprin //
bar du rten dang brten pa'i dkyil 'khor lha //
tha ma dbang dang dngos grub rgya mtsho'i gter //
gtor ma'i dbang bskur lha dang gnyis su med //
sku gsung thugs yon phrin las 'od zer 'bar //
ma mo mkha' 'gro dbang du 'du ba'i phyir //
dam rdzas gtor ma chen po'i dbang bskur bas //
phrin las rnam bzhi lhun gyis 'grub par shog
/ma ma trag rak+sha ga ru DaHhU~M phaTa?:
sarba ba liM ta a b+hi Shiny+tsa A+o~M AHhU~M swA hA/
zhes gtor ma gnas bzhir bzhag la /
gtor ma'i lha tshogs slob ma la thim par gyur /
de dag ni sku'i srog dbang ngo //
slob dpon yi dam gyi lhar gsal ba'i thugs ka nas 'od zer 'phros /
mdun bskyed rdo rje gshog rgod ma gtso 'khor lnga'i thugs kar phog pas thugs rgyud bskul /
zhal nas sngags kyi phreng ba thon /
slob ma'i snying ga'i hU~M yig la thim par bsgoms la sngags 'di'i rjes zlos lan gsum /
ma ma trag rak+sha ga ru DaHhU~M phaTa?:
de dag ni gsung gi srog dbang ngo //
slob dpon yid dam gyi lhar gsal ba'i thugs ka nas phyag mtshan gri thod snying dang me long 'phros nas slob ma'i snying gar thim par bsgoms la sems ma bcos rnal ma'i ngang du zhog cig
/ma ni stong pa dbyings kyi ma //
mo ni rig pa zang thal mo //
rdo rje 'gyur med yongs su grub //
gshog rgod thabs shes 'du 'bral med //
lha mo rang gi sems la rdzogs //
phaTa?/
sems dus gsum yid byed dang bral ba'i ngang la dal cig mnyam par zhog mdzod /
de dag ni thugs kyi srog dbang ngo //
des lha mo rdo rje gshog rgod ma'i srog gtad grub pa yin no //
!
//yang zab gsang ba snying gi thig le'i bka' srung rdo rje legs pa'i rjes su gnang ba zhu ba'i yon du maN+Dal phul /
de nas gsol ba 'debs pa 'di'i rjes zlos /
rdo rje slob dpon dgongs su gsol //
sangs rgyas bstan pa bsrung ba'i phyir //
dam can rdo rje legs pa yi //
rjes su gnang ba bstsal du gsol //
gsum mam gcig
/rgyud dag par bya ba'i phyir du gsag sbyong spel gsum gyi gnad bsdus pa rgyun bshags 'di lhan cig tu gsung bar zhu /
dkon mchog gsum la bdag skyabs mchi //
gsum mam tshig rkang rjes ma lan gnyis bskyar ro //
rjes su gnang ba'i dngos gzhi ni //
gter gzhung las /
bka' gtad rten mda' lag tu gtad :
phrin las ma lus sgrub par bsam :
tha tshig phrin bcol byas pas 'grub :
ces gsungs pas /
slob dpon gsang ba'i bdag po dregs pa kun 'dul du gsal bas mdun gyi dam can 'khor bcas la dgongs pas gzir zhing rdo rje gdengs pas /
hoH
ya ki rgyal ba zhi khro nas //
'gong po srin mo yan chad la //
srog bzhi kun la yod pa yin //
dam can srog snying nga la yod //
de ring slob mar rjes su gnang /
srung ma dam la gnas sam ci //
srung mas /
rdo rje 'dzin pa'i bka' bzhin dam la gnas par bgyi'o zhes khas blangs par mos la /
rten mda' thogs la /
hU~M hrIH
skyes mchog badzra thig le rtsal //
bran dang bka' nyan pho nya'i tshogs //
bu khyod srung mar bdag gis gtad //
rtag tu mchod bstod brtson par gyis //
A+o~M badzra sA d+hu sa ma ya sid+d+hi pha la A we sha ya dzaHdzaH
hoH
dam can chen po /
dgra bla chen po /
mgar ba dmar po /
nor bdag dkar po /
nag po thog mda'/
a tsar mon pa /
mched zla sum brgya drug cu /
dgyes sde brtan ma bcu gnyis /
dge bsnyen nyi shu rtsa gcig
/btsan dmag zhub can stong sde /
sde brgyad dregs pa'i dmag tshogs /
pho nya shan pa bya gcan /
bka' sdod sprul pa yang sprul gyi tshogs dang bcas pa rnams kyis bla ma rdo rje slob dpon gyi sku tshe srings /
dam ldan rdo rje'i slob ma 'di'i bka' dang bstan pa srungs /
dpal dang 'byor pa spel /
snyan pa dang grags pa sgrogs /
sdang ba'i dgra sod /
gnod pa'i bgegs choms /
bar chad kyi rkyen zlogs /
mdor na zhi rgyas dbang drag phrin las rnam pa bzhi thogs pa med par sgrubs shig
A+o~M tri shU la badzra sA d+hu sid+d+hi hU~M:
shAn+tiM puSh+TiM wA shaM mA ra ya phaTa?/
ces brjod cing rten mda' slob ma la gtad /
shis pa brjod cing me tog 'thor la rol mo bya /
de dag gi skabs su thob pa'i spyi dang khyad par lhag pa'i dam tshig rnams dang /
khyad par srung ma rten sgrub gsol mchod rgyun ma chad pa bgyi'o snyam pas 'di'i rjes zlos /
gtso bos sogs dang /
bka' drin gtang rag gi maN+Dal /
lus longs spyod bdog pa kun 'bul na cha shas nas longs spyad du gsol snyam pas 'di'i rjes zlos /
deng nas brtsam ste sogs dang dge bsngo bya /
rjes kyi bya ba gang dgos bya'o //
mchog gter zab rgyas rin chen mdzod //
mi nyams dar zhing rgyas pa'i phyir //
bsam sbyor rnam dag dad mos kyis //
bkod pa'i dge tshogs 'gro la bsngo //
bka' srung dbang gi le tshan no //
shu b+haM///
/
