@#//
dam chos snying po skor lnga las /
bla ma dgongs 'dus snying po'i smin byed bklag chog tu bkod pa byin rlabs yang snying zhes bya ba bzhugs so //
sangs rgyas kun gyi 'dren pa ste //
dkyil 'khor kun bdag bla ma'i gtso //
dgongs pa 'dus la mi phyed pa'i //
dad blos ye shes myur 'jug gsol //
dgongs 'dus snying po'i dbang bskur bsgrub pa la stegs bur gzhung mthun dkyil 'khor las byang du bshad pa ltar yod na bting /
med na maN+Dal la 'bru dkar gyi tshom bu dbus su gtso 'khor lnga /
de rgyab brgyad /
de rgyab bzhi bkod pa'i steng rkang gsum la rnam bum bcud ldan mgul chings dkar po can gyi khar ban+d+ha mtshan ldan nang chang dang mngar gsum chos sman sbyar bas bkang ba bzhag la dar dmar sogs kyis bkab pa'i steng bla ma chos sku rdo rje 'chang lta bu'i sku 'bag dang shel rdo bkod /
de dag brtsegs ma mi bde na sku 'bag shel rdo rgyab ngos su bkod kyang rung /
nye logs su rig tsaka
/gzungs rdor dung chu /
rgyab ngos bla ma'i gtor chen rin chen zur brgyad dang sman raka
/chu gnyis nyer spyod bskor bsham bya /
las bum tshogs kyi yo byad sogs phrin las la nye bar mkho ba rnams kyang tshogs par bya'o //
de nas brgyud 'debs nas brtsam phrin las mthar chags su btang /
bdag mdun dbyer med du bsgrub /
bzlas pa'i mthar /
bum pa rang byung gi gzhal yas khang du bla ma dgongs pa 'dus pa'i dkyil 'khor gyi lha tshogs skad cig gis gsal bar gyur /
rang srog sngags kyi 'od zer sogs gzungs thag blangs la bzlas pa ci rigs bya /
oM AHhU~M gis dung zhal phul bas /
bum pa'i lha rnams bde ba chen po'i ngo bor 'od du zhu nas bum chu dang dbyer med du gyur par mos la skong ba nas thugs dam bskul ba'i bar btang /
las bum du skad cig gis bcom ldan 'das dpal rdo rje sems dpa' gsal ba'i sku las dag byed bdud rtsi'i rgyun babs bum pa gang bar gyur par mos la yig brgya bzlas pas byin brlab /
'od zer chu rgyun gcig ma'i dbang len nam rig pa'i me tog dor /
gnang ba nod pa rnams bya'o //
de nas slob ma rnams la khrus bya /
bgegs gtor spyi ltar byin rlabs 'gugs pa bsngo ba'i bar du bya zhing las byang ltar bka' bsgo drag sngags sogs kyis bgegs bskrad la srung 'khor bsgom /
me tog bkye bsdu dang sems bskyed gsal btab la /
de la 'dir dus gsum gyi rgyal ba sras dang bcas pa'i sku dang ye shes mdzad pa phrin las ma lus pa gcig tu bsdus te ngo mtshar pad+ma'i sdong por mtshan dpe'i dkyil 'khor gsal zhing skye 'chi med pa rdo rje'i skus 'khor ba ma stongs kyi bar du 'gro don mdzad /
khyad par gsang chen rdo rje theg pa'i ston mchog
/mi srun pa'i gdul bya 'dul ba la rgyal ba kun las khyad par du 'phags pa o rgyan gyi slob dpon chen po pad+ma 'byung gnas nyid /
chos sku 'od gsal rdo rje snying po'i zhing na bla ma rdo rje 'chang gsang ba 'dus pa 'khor ye shes rgya mtsho'i tshogs dang bcas pa /
longs sku mtshan rdzogs stug po bkod par tshe dpag med rigs lnga gangs chen mtsho 'khor sangs rgyas byang sems zhing dang sku'i bkod pa 'byams klas pa /
sprul sku'i zhing khams tshangs chen gyi 'jig rten rab 'byams rgya mtshor bla ma sku lnga mtshan brgyad 'gro 'dul drug sogs gang 'dul sgyu 'phrul drwa ba'i 'khor rig pa 'dzin pa'i tshom bu grangs las 'das par bstan cing /
gtso 'khor kun kyang ye shes kyi rol pa gcig las ma g.yos shing de thams cad dkyil 'khor gcig tu 'dus pa ni bla ma dgongs 'dus rig 'dzin tshom bu dgu pa'i dkyil 'khor nyid yin la /
de'i snying po'i bcud dril nas bla ma'i rnam rol mtha' dag dkyil 'khor gcig tu sgrub pa tshig nyung la don 'dril ba /
zab la khyer bde ba 'di ni gter chen chos kyi rgyal po o rgyan mchog gyur bde chen gling pas bod khams bkra shis 'byung ba'i gnas rong me dkar mo stag tshang gi gu ru'i gsang phug gong ma'i g.yas gdong nas spyan drangs pa'i ngo mtshar dam chos snying po skor lnga'i thog mar gyur pa ste /
de lta bu'i bla ma dgongs 'dus snying po'i smin byed zab mo sgrub pa la sogs kyis mtshams sbyar nas maN+Dal 'bul du gzhug
/thal mo me tog dang bcas bla ma dkyil 'khor pa dbyer mi phyed pa la dad mos kyi gdung shugs drag pos gsol ba 'debs pa 'di'i rjes zlos mdzod /
ho :
rgyal ba'i dkyil 'khor kun gyi gtso :
bla ma rdo rje 'chang chen pos :
thugs rjes bdag la dgongs nas kyang :
dbang bzhi ma lus bskur du gsol :
lan gsum /
bla ma rgyal ba sras dang bcas pa'i sku dang ye shes dgongs spyod phrin las gcig tu bsdus pa snying po'i dkyil 'khor bla ma dang dbyer med pa nyid las skyabs gzhan na med par blo thag chod pas bdag gzhan mtha' dag bla ma sku bzhi'i go 'phang ma thob kyi bar du skyabs su 'gro ba'i 'dun pa rtse gcig pas 'di'i rjes zlos /
na mo :
bla ma bde gshegs sogs gsum /
bdag gi pha mar gyur pa'i sems can nam mkha'i khams dang mnyam pa mtha' dag 'khor ba sdug bsngal gyi rgya mtsho chen po ma brgal ba las bsgral te /
bla ma sku bzhi'i go 'phang bla na med par dbugs dbyung bar bya /
de'i slad du gsang chen rdo rje theg pa'i lam zab snying po'i tshul la 'jug par bgyi'o snyam du sems bskyed pa 'di'i rjes zlos /
sems bskyed 'gro ba sogs gsum /
phyogs dus rgyal ba'i dkyil 'khor ma lus pa thams cad bla ma sku bzhi yi dam dang bcas pa'i 'khor lor rdzogs pa'i spyan sngar rang rgyud rnam par dag pa'i gsag sbyong gi rim pa rnams tshul bzhin du bya ba'i yid kyis tshig don dang mthun pa'i ting nge   'dzin gsal 'debs bzhin pas 'di'i rjes zlos /
bla ma yi dam sogs gsum /
khyad par gsang chen bla na med pa theg mchog rdo rje rtse mo'i tshul dang mthun pa'i brtul zhugs bzung zhing rdo rje gsum gyi dam tshig gnyan po blangs nas srog bzhin du bsrung bar bya'o snyam pas 'di'i rjes zlos /
bla ma rdo rje 'dzin pa kye :
theg pa chen po'i tshul la gnas :
sku gsung thugs kyi dam tshig rnams :
srog gi phyir yang mi gtang ngo :
lan gsum /
dam bzhag ni rdo rje spyi bor bzhag la /
ho :
de ltar yin na skal ldan khyod :
gsang ba bla med 'dir zhugs nas :
rdo rje slob dpon bka' ma gcag :
gsang ba'i don ni ma smra zhig :
de nas khyed rang gi sgo gsum la ye shes pa dbab cing dbang gi gzhi 'god pa yin pas lus drang por bsrang /
ngag gi rlung nang du bzung /
sems gzhan du ma yengs par dmigs pa 'di rtse gcig tu mdzod cig
/stong pa'i ngang las skad cig gis //
slob ma dbang chen rta mgrin dmar :
gri thod 'dzin cing dpal chas brgyan :
snying gar g.yung drung g.yon du 'khor :
steng du phag mo gar byed pa :
sgom zhing slob dpon thod phreng rtsal :
dngos yin snyam pa'i mos gus kyis :
bla ma'i sku las thod phreng rtsal :
char ltar babs nas khyed rang la :
gnyis med thim ste byin brlabs gyur :
DA dril spos sbyor dbyangs bcas tshigs bdun gsol 'debs dang thod phreng rtsal gyi dzapa? mang du brjod /
de ltar dbab pa'i ye shes pa'i rgyun byang chub ma thob kyi bar du rgyud la brtan par mos shig
/tiSh+Tha badzra :
zhes rgya gram mgor bzhag
/de dag gis rgyud sbyong zhing dkyil 'khor du 'jug pa'i chos rnams grub pa yin /
zhugs nas mngon par dbang bskur ba zhu ba'i yon du maN+Dal phul ces maN+Dal 'bul gzhug
/dbang dngos la sbyang bya sbyong byed sbyangs 'bras kyi tshul dang mthun par rnam pa bzhir bzhugs pa las /
thog mar lus smin par byed pa bum pa'i dbang gi slad du 'dun pa 'di bzhin du mdzod /
dbang skur ba po slob dpon dang bskur ba'i yul khyed rang gnyis ka bla ma sprul pa'i sku pad+ma 'byung gnas dkar gsal rdo rje thod bum kha T+wAM 'dzin cing cha lugs gsum dang pad zhwa sogs rgyan chas yongs su rdzogs pa'i skur gsal /
slob dpon gyi thugs ka'i 'od zer gyis nam mkha'i dbyings su til gyi gang bu ltar sad pa'i rgyal ba sras dang bcas pas rnam pa thams cad dang ldan pa'i cho 'phrul chen pos rin po che'i bum pa rdo rje bdud rtsi'i chus gang ba khyed rang rnams kyi spyi bor thogs te gtor blugs kyi phrin las mthar phyin du mdzad par mos shig
/rnam bum spyi bor bzhag la /
hU~M:
bla ma sprul sku'i skur bsgoms nas :
rgyal ba'i bum pas dbang bskur bas :
lus kyi sgrib pa kun dag nas :
snang ba lha ru 'gyur bar shog :
sngags sham du /
ka lA sha a b+hi Shiny+tsa hU~M:
bum chu 'thor 'thung bya /
des phyi mtshan bcas kyi dkyil 'khor du bum pa'i dbang thob /
lus phung khams skye mched tha mal du 'dzin pa'i sgrib pa dag
/snang ba lha'i 'khor lor bsgom pa la dbang /
sa brgyad pa dang skal pa mnyam /
'bras bu sku rdo rje bla ma sprul sku 'grub pa'i sa bon mthu can du byas par nges shes skyed mdzod /
gnyis pa ngag smin par byed pa gsang ba'i dbang gi slad du 'dun pa 'di bzhin du mdzod /
slob dpon dang khyed rang gnyis ka bla ma bde ba chen po ngo bo nyid sku pad+ma badzra dmar gsal rus rgyan can rdo rje dang dril bu 'dzin pa'i skur gsal /
slob dpon nyid yum me tog man+dA ra ba dang snyoms par zhugs pa'i bde ba'i rol mos rgyal ba sras dang bcas pa spyan drangs te thim pa rnams 'dod chags chen pos zhu ba dang byang sems dkar dmar gyi bde rgyun mkha' gsang las babs te thod pa'i bdud rtsi dang ro gcig 'dres pa de khyed rang        rnams kyis myang bas rtsa rlung byin gyis brlabs nas rang bzhin brgyad cu'i rtog tshogs dbyings su thim par mos mdzod /
b+han+d+ha'i bdud rtsi sbyin la /
hU~M:
pad+ma badzra'i skur gsal nas :
byang chub sems kyis dbang bskur bas :
ngag gi sgrib pa kun dag nas :
rtsa rlung thig le sku gsung thugs :
pad+ma badzra'i sngags la /
gu h+ya a b+hi Shiny+tsa hU~M:
btags pa brjod /
des nang lus kyi dkyil 'khor du gsang ba'i dbang thob /
ngag 'byung 'jug gnas gsum 'pho bcas su 'dzin pa'i sgrib pa dag
/rlung sngags dbyer mi phyed pa'i rdo rje'i bzlas pa la dbang /
sa dgu pa dang skal pa mnyam /
'bras bu gsung rdo rje bla ma longs spyod rdzogs pa'i sku 'grub pa'i sa bon mthu can du byas par nges shes skyed mdzod /
gsum pa yid smin par byed pa shes rab ye shes kyi dbang gi slad du 'dun pa 'di bzhin du mdzod /
slob dpon dang khyed rang gnyis ka bla ma longs spyod rdzogs pa'i sku tshe dpag med dmar gsal mnyam bzhag tshe bum bsnams shing dar dang rin po ches brgyan par gsal /
tshe lam gyi phyag rgya mtshan nyid dang ldan pa khyed rang rnams la gtad pas de nyid yum mchog gos dkar mor gyur pa la 'du shes gsum ldan gyis 'khril zhing snyoms par zhugs pas yas bab dang mas brtan gyi dga' ba bcu drug mthar phyin /
'pho med lhan cig skyes dga' rgyud la brtan par mos shig
/rig ma'i gzugs brnyan gtad la /
hU~M:
tshe dpag med kyi skur bsgoms nas :
bcu drug rig mar snyoms zhugs pas :
yid kyi sgrib pa kun dag nas :
'khor 'das gnyis kyi bcud rnams 'dus :
bde chen rab 'phel 'od gsal rtogs :
longs sku'i sngags mthar /
pra dz+nyA dz+nyA na a b+hi Shiny+tsa hU~M:
des gsang ba b+ha ga'i dkyil 'khor du shes rab ye shes kyi dbang thob /
yid gzung 'dzin 'khrul rtog tu zhen pa'i sgrib pa dag
/rtsa rlung thig le'i rnal 'byor gyis bde chen rdo rje'i sku bsgrub pa la dbang /
sa bcu pa dang skal pa mnyam /
'bras bu thugs rdo rje bla ma chos kyi sku 'grub pa'i mthu can du byas par nges shes skyed mdzod /
bzhi pa kun gzhi smin par byed pa rig pa rtsal gyi dbang gi slad du 'dun pa 'di bzhin du mdzod /
slob dpon dang khyed rang gnyis ka bla ma chos sku rdo rje 'chang mthing gsal rdor dril bsnams shing lha lcam dkar mor mnyam par rol pa'i skur gsal /
sku 'bag bla ma chos sku dngos su gsal ba spyi bor bzhag pas rgyud ye shes chen pos byin gyis brlabs /bla ma rang sems dbyer med du 'dres pa'i mthu las gzhi ka dag ye stong spros bral phyogs yan bcing grol med pa'i dgongs pa rtogs /
rdo rje sems dpa'i me long dang rma bya'i mdongs sgros mtshon nas gzhi snang lhun grub kyi bar do sgron ma drug gi sgo nas lam thod rgal du lhong ste snang ba bzhi'i nyams snang zad sar skyol ba'i don go bar     mdzod la rang snang ris med chen po'i klong du mnyam par zhog cig
/bla ma'i sku 'bag spyi bor bzhag
/shel rdo dang rma bya'i sgro mdongs bstan la /
hU~M:
rang rig bla ma chos kyi sku :
ngo bo stong la rang bzhin gsal :
thugs rje sna tshogs snang ba rnams :
bla ma rang rig gnyis su med :
bag chags sgrib pa kun byang nas :
rig pa rtsal gyi dbang thob shog :
chos sku'i sngags sham du /
d+harma d+hA tu a b+hi Shiny+tsa hU~M:
zhes brjod la dpon slob gnyis ka dar gcig mnyam par bzhag
/des yang gsang snang srid rdzogs pa chen po'i dkyil 'khor du dbang bzhi pa thob /
shes bya'i sgrib pa bag chags dang bcas pa dag
/ka dag dang lhun grub kyi lam nas 'khrul pa zad sar skyel ba la dbang /
sa bcu drug pa dang skal pa mnyam /
'bras bu ye shes rdo rje bla ma ngo bo nyid sku 'grub pa'i sa bon mthu can du byas pa la shis pa brjod pas kyang mnga' gsol bar mos shig
/ces las byang nas 'byung ba sogs zhal nas gsungs pa'i shis pa brjod cing me tog 'thor /
de rnams kyis dam chos snying po skor lnga'i thog ma bla ma dgongs 'dus snying po'i dbang bzhi legs par grub pa ste /
gzhung las /
dbang gi snying po thams cad 'dus :
thob nas dngos grub nges par 'grub :
ces dang /
bla ma dgongs 'dus snying po 'di :
su 'phrad rig 'dzin sa la sbyor :
bde ba can du mngon 'tshang rgya :
zhes bsngags pa don dang ldan pa'i gtan tshig can lags pas dad mos spro dga' rgya chen po skyed la /
dbang gi srog dam tshig rtsa ba dang yan lag tshul bzhin du bsrung zhing 'di nyid yi dam du bzung bar bya ba'i yid kyis 'di'i rjes zlos /
gtso bos ji ltar sogs dang /
gtang rag maN+Dal phyin chad spyi ltar bya zhing tshogs la rol /
lhag ma gtang ba nas shis brjod kyi bar yang phrin las su ji skad bstan pa ltar bya'o //
byin rlabs dngos grub kun 'byung gnas //
smin byed snying pos bdag gzhan rgyud //
mthar lam lhun grub rig 'dzin du //
bkrol nas gu ru nyid mtshungs shog
/ces pa'ang zab chos 'di'i zhabs tog tu dmigs nas pad+ma gar dbang blo gros mtha' yas kyis de bI ko Ti'i dben khrod tsa 'dra rin chen brag gi sgrub gnas su bgyis pa dge legs 'phel //

//
