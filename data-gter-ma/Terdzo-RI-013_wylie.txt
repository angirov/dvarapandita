@#//
gter kha gnyis 'dus rtsa rlung thig le'i khrid zin mdor bsdus zab don kun 'dus zhes bya ba bzhugs so //
na maHshrI mAM gu ra be /
rang byung ye shes gtum mo rnal 'byor mas //
gzhom med dpyid kyi dpa' bo bskul pa las //
bde stong zung 'jug rtags kyi skur bzhengs pa //
dbang chen yab yum dgyes pa'i gar gyis skyongs //
rnal 'byor gsang mtha'i lam gyi srog
/srog rtsol d+hU tir bcings pa las //
'pho ba bkag pa'i thabs kyi mchog
/zab lam khrid tshul mdor bsdus dgod //
'dir sa bcu'i dbang phyug bdud 'dul nus ldan rdo rje'i dam chos sprul sku snying thig dang /
rig 'dzin chen po mdo sngags gling pa'i klong gsal rdo rje snying po ste sprul pa'i gter chen zung gi zab gter bka' gsang chu bo gcig 'dres kyi gsang dbang nyams len chags med rlung la bslab pa dang /
sher dbang nyams len chags bcas thig le la bslab pa'i khrid mdor bsdus 'chad pa la /
'di nyid sgom pa'i gang zag thun mong blo sbyong gis rang rgyud 'dul ba dang /
chos bdun gyis lam gyi gzhi tshugs par byas te /
bum dbang gi lam bskyed rim la gsal dag brtan pa tshags su tshud nas gzhi don khregs chod kyi gnas lugs phyogs tsam rtogs pa zhig gis lam gyi cha rkyen du sbyor ba yin la /
sgom pa'i gnas gangs khrod dang ri rtse chu ngogs mtho la bsil ba gnam sa chos 'byung gi dbyibs su grub pa nyid dmigs su bsngags /
ji ltar sgom pa'i tshul la gsum /
sngon 'gro /
dngos gzhi /
rjes so //
dang po la bzhi /
lus gnad /
srung 'khor /
dug dbyung /
snod byin gyis brlab pa'o //
dang po ni /
lus 'phrul 'khor gyi gnad thams cad kyi gzhi ma nang tshangs can gyi gdan la rnam snang chos bdun bca' ste /
rkang pa g.yon nang g.yas phyi nas bsdams pa'i skyil krung /
mthe bong gis srin lag 'phar rtsa mnan pa'i khu tshur ther khug gyen bstan /
dpung mgo gyen 'then gru tshigs phyir gcus par brgyang /
sgal tshigs bsrang /
lce rkan la sbyar /
mgrin pa cung bkug
/mig sna rtser phab /
de ltar lus gnad ma 'chugs pa tshul bzhin bcas pas rlung rnams dbu mar tshud /
so so'i byed las 'grub /
tshul min du song na rlung log pas gegs su 'gyur bas lus gnad shin tu gal che zhing /
de'ang lus kyi phyi grim /
nang lhod pas steng 'og gi rlung thams cad chun /
zag med kyi drod bskyed /
yul nyi shu rtsa bzhi'i dpa' bo dang mkha' 'gro dbang du 'dus pa 'byung ngo //
sprul sku snying thig rtsa rlung las /
g.yas yo nor gnod g.yon yo tshe la gnod :
dgye na khams gnod rnam rtog mang du 'phro :
sgur na bying rmugs 'thib gsum rnam g.yeng rgyu :
shin tu gal che de rnams spang bar bya :
zhes gsungs so //
gnyis pa srung 'khor ni /
rang nyid skad cig gis pad nyi ro gdan la gu ru drag po'am /
rta mgrin sku mdog dmar nag khro chags brjid pa'i nyams can /
zhal gcig phyag gnyis rno dkar mche bzhi gtsigs shing /
sma ra dang smin ma dmar ser 'bar ba /
ral pa dmar ser du brdzes pa'i dbus su rta mgo ljang zhur rta skad 'tsher bas srid gsum g.yo 'gul nus pa /
thod skam lnga'i dbu rgyan /
rlon pa lnga bcu'i do shal /
rin po che'i snyan rgyan /
phyag zhabs kyi gdu bu sbrul las byas pa /
mi glang stag gi g.yang gzhi gsol ba /
phyag g.yas ye shes kyi ral gri me 'bar ba dang /
g.yon sdigs mdzub thur du gtad pa /
zhabs 'dor thabs su bsgrad pa /
snang la rang bzhin ma grub par phyi gsal nang gsal shel bum lta bu'i spyi bor rtsa ba'i bla ma snang mtha'i rnam pas brgyan pa /
lus phyi nang thams cad me dang khro chung sdig mtshon gyis gang bar bsgom /
rlung phyir 'bud tshe /
de dag phyi rol khams kun tu nyi rdul 'khrigs pa bzhin 'phros pas bgegs rnams bsdigs bskrad gzir nas ming yang med par bsam /
slar rngub tshe nang du 'dus nas phyi nang kun nas zhal phyir gzigs te drwa mig bzhin gtams par bsam /
rjes su bar du gcad bya gcod byed thams cad mi dmigs par bzhag go
/gsum pa dug dbyung ba ni /
bcud blug pa'i thog mar snod bkru bshal byed pa bzhin /
rtsa'i lam bsal rlung gi dug dbyung phyir rlung ro dgu phrugs su 'bud pa ni /
bde ba'i stan la skyil krung bcas lus drang por bsrangs pas rtsa drang /
des khams /
des rlung ste drang po bzhi'i gnad kyis rlung skyil yun bsring mthar lus tshugs ma shor bar rdo rje'i khu tshur brla nas pus mo'i bar gyen bstan dang /
de nas sgang bstan gyis lus byings brgyud de sna g.yas pa'i thad nas rlung 'bud pa dang bcas 'phen /
pad kor gyis 'phen stangs can lan gsum byed /
dmigs pa tshe rabs su bsags pa'i sdig sgrib dang pho gdon gyi gnod pa stong phrag brgyad cu'i gdon sogs sbur ma rlung gis ded pa bzhin nag nyil phyir thon te /
mdun du ye shes kyi me dpung 'bar ba'i nang du gzhob thul gyis bsregs par bsam /
de bzhin g.yon 'phen sdud gsum gyis thog med nas bsags pa'i nyes byas bzhi brgya rtsa bzhi'i nad mo gdon gyi gnod pa thams cad bsregs par dmigs /
de nas chos bdun bcas lag gnyis kas snga ma ltar 'phen sdud kyis sna bug gnyis mnyam por lan gsum dbyung bas /
gzung 'dzin gyis bsdus pa'i bag chags las dang nyon mongs thams cad sdig pa nag po rwa can gyi rnam par thon nas ye shes kyi mes tshig
/lus shin tu dag pa shel dri ma med pa ltar bsam /
bzhi pa snod byin rlabs ni /
lus rtsa'i rang bzhin sku rdo rje /
rtsa yi ge'i rang bzhin gsung rdo rje /
khams bdud rtsi'i rang bzhin thugs rdo rje'i ngo bor lhun grub tu bzhugs pa'i snying po rtsa gsum du 'bru gsum gyi rnam par bzhugs pas /
dag pa sku gsum dang ma dag dug gsum gyi rten byed pas de nyid thabs kyis zin na rdo rje'i bzlas pa ste /
lus gnad chos bdun gyis rngub pa'i tshe /
rang mdun bder gshegs yongs kyi sku yi sa bon yi ge oM dkar po zla ba lta bu de sna bug g.yon nas brgyud de stong mid dang sbrags lte 'og tu gsung gi sa bon AHdmar por bsam la bskyil /
'byin pa na hU~M sngon po grangs med pa 'phros sna bug g.yas nas thon te sems can gyi don byed par bsam /
skabs su ba spu'i khung nas rlung thams cad sngo rgyang rgyang gzhil bar bsam mo //
yang rlung de nyid srung ba'i skabs bzhin du yang bsgom /
rlung thams cad spyi bo nas hU~M sngon po'i rnam par song bar bsam pa ni rlung las byung ba'i 'pho ba'o //
gang yang rlung 'byin dus lte 'og tu rig pa gtad mig zim bur blta ba ni rnal 'byor tshe 'dzin gyi dgos pa yod pas gal che bar gsungs /
sprul sku snying thig ltar na /
rlung kha dog lnga ldan tshon skud bsgril pa lta bu sna nas sor bcu drug gi mtshams nas sna bug g.yon brgyud lte 'og 'jog par bsam /
gang ltar yang mthar bca' bshig bya /
gzhan yang spyod lam thams cad du dbugs 'byin 'jug gnas gsum skye med rdo rje'i bzlas par lam du khyer bas /
nyin zhag phrugs gcig la rlung nyi khri chig stong drug brgya rgyu bas de snyed kyi bzlas pa 'grub pa sogs phan yon mtha' yas pa gsungs so //

//gnyis pa dngos gzhi zag pa med pa'i ye shes rgyud la skyed pa la gnyis /
gsang dbang gi lam gtum mo dang /
sher dbang gi lam thig le'i rnal 'byor ro //
dang po la bzhi /
stong ra bsgom pa /
rlung sbyang ba /
gtum mo sbar ba /
'phrul 'khor gyis gegs bsal zhing bogs 'don pa'o //
dang po la /
phyi lus kyi stong ra ni lus gnad gong ltar la /
yid kyi gnad rab chos nyid kyi dag pa'am /
sngags kyis dag pa swa b+hA wa sogs kyis gsal gdab /
nam mkha' sa gzhi chos 'byung gi dbus su pad+ma dmar po 'dab stong ldan pa zla ba nyi ma'i dkyil 'khor gyi steng du /
bam ro ser po mgo g.yas su bstan pa sgur thabs su gnas pa'i steng du rnam shes kyi ngo bo aHdmar po tsheg drag dang bcas gsal ba las 'od zer spro bsdus don gnyis byas te /
skad cig gis rdo rje rnal 'byor ma dmar gsal /
nu ma zung rgyas shing khro chags kyi nyams can dbu gtsug phag zhal nag po ngur sgra sgrog pa /
dar dang rin po che'i rgyan gzig sham mgo phreng gis brgyan pa /
g.yas gri gug nam mkhar 'phyar ba /
g.yon thod khrag thugs kar gtad pa /
gru mo na kha T+wAM ga 'dzin pa /
zhabs g.yas bskum pa'i rting pa b+ha ga la gtad cing /
g.yon brkyang pa mi ro'i snying gar brdzis pa /
rang 'od me dpung 'bar ba'i klong na bgegs dpung zil gyis gnon pa'i bdag nyid can du bsam /
de'ang phyi gsal nang gsal dar dmar gyi gur phub pa lta bu snang stong chu zla 'ja' tshon dang 'dra bar gsal thebs nges su sbyang /
rlung khug gcig bya /
nang rtsa'i stong ra ni /
de ltar bsgoms pa'i lus kyi dbus drang po nas rtsa dbu ma yar sne spyi gtsug dang mar sne lte 'og tu zug pa /
kha dog sngo skya chu shing gi sdong po ltar drang ba /
pad+ma'i 'dab ma ltar srab pa /
til mar gyi mar me ltar gsal ba /
rgya tshos kyi khu ba ltar snum pa ste mtshan nyid bzhi ldan /
shin tu phra ba g.yag rnga'i nyag ma gcig tsam du bsgom /
je cher song bas mda' snyug tsam /
sba lcag 'bring po tsam /
shu gu tsam /
lus hril po /
mthar nam mkhas gar khyab dbu mas khyab par bsam /
slar je phrar song nas sba lcag tsam du bsgom /
de'i g.yas su ro ma dmar po /
g.yon du rkyang ma dkar mo yar sne sna bug dang mar sne yi ge cha'i dbyibs can gyis dbu ma'i nang du song ba /
rtsa gsum po de bskyed pa'i lha rang lus tsam la dbu ma mda' snyug tsam /
ro rkyang gnyis gro sog tsam gsungs shing de'i rigs 'gres /
de gsum las gyes pa'i rtsa 'dab kyang /
spyi bor rtse mo rnam bkod kyi 'khor lo na rtsa 'dab sum brgya drug cu chu'i rang bzhin kha dog dkar po //
mgrin pa ro 'dus kyi 'khor lo na rtsa 'dab bcu drug me'i rang bzhin dmar po /
snying kha dran pa rnam bkod kyi 'khor lo na sum cu so gnyis nam mkha'i khams mthing ga
/lte ba sprul pa'i 'khor lo na drug cu rtsa bzhi sa'i rang bzhin ser po /
gsang gnas bde skyong 'khor lo na nyi shu rtsa brgyad rlung gi rang bzhin ljang gu /
thams cad gdugs kyi rtsibs ma brgyangs pa ltar bsgom /
gnyis pa rlung sbyong ba ni /
spyir 'byung ba chen po'i rlung nyi khri chig stong drug brgya las /
drug brgya dang bdun cu don lnga dbu ma'i phyir rgyu zhing las kyi rlung dang 'dres pas rnam rtog gi rten byed /
nyi khri dang dgu brgya nyer lnga nang du rgyu bas a thung me'i rgyu ba bskyed cing ye shes kyi rten byed do /
kha sna'i lam gyi rlung bcings na mi rta bral ba'i dpes skye med kyi gnas lugs rtogs shing las rlung gi rgyun 'gags ye shes kyi rlung dbu mar tshud pa'i phyir sbyor ba bzhi ldan gyi bum pa can la bslab dgos te /
lus drang bar bsrang /
rlung ro dgu phrugs bsal /
sna nas sor bcu drug gi thad du ye shes kyi rlung phyir rgyu ba de kha dog lnga ldan tshon skud sgril pa ltar gnas pa de dal bus rngub /
ngan gum sel phyir rngub chung bya /
gyen rgyu dang srog 'dzin sogs steng rlung rigs gnad du tshud phyir stong mid dang sbrags te 'dzin /
me mnyam khyab byed dang bar rlung rigs gnad du tshud phyir lte 'og tu bskyil la dgang /
thur sel dang 'og rlung rigs gnad du tshud phyir srin zhal bsdam /
skyon yon tan du rim gyis bsgyur phyir gang thub gzung /
mi thub pa dang ba spu'i khung bu rnams nas sngo sang sang song bar bsam la gzhil /
de nas g.yas su pho rlung lan gcig
/g.yon du mo rlung lan gcig
/dbus su lan gcig bcag
/skyil krung bca' bshig byas la lhag ma med par sing sgra bcas 'phang ngo //
sbyor ba bzhi ldan gyi rlung gzung dus khab mig tu skud pa 'dzud pa lta bu'i shes pa 'jur la gcun pa las sems yengs na srog rlung sogs kyi gegs che'o //
bum can zin pa'i tshad ni /
lag pas pus mo g.yas g.yon dpral ba gsum la reg tsam re byas se gol gtogs pa'i bya rdzogs kyi skad cig ma sum cu so drug tha ma /
de'i nyis 'gyur bdun cu rtsa gnyis 'bring po /
sum 'gyur brgya dang brgyad chen po ru bzhed do //
bum chen gcig gis zhag bdun gyi 'chi ba 'joms par bshad do //
gsum pa gtum mo sbar ba ni /
rtsa gsum gyi 'dus mdor nyi ma'i dkyil 'khor 'phang lo tsam gyi steng du ma las thob pa'i dmar cha drod kyi rang bzhin can gyi gtum mo a shad da log gi mjug ma gyen bstan gyi dbyibs can kha dog dmar po /
reg bya tsha ba nyug nyug 'bar ba /
ngo bo bde ba'i ye shes la rnam pa me'i rang bzhin can te mtshan nyid bzhi ldan /
gsal la 'dzin med kyi rtse mor phag mo dmar mo tshon gang ba rgyan med gcer bu bde ba rgyas pa'i nyams kyi gar can phyag gnyis DA dril 'khrol ba /
de'i spyi bor rtsa ba'i bla ma /
de'i spyi bo nas tho brtsegs su sprul sku snying thig dang /
klong gsal rdor snying gtso bo gang byed kyi brgyud pa'i bla ma rim brtsegs la /
klong gsal snying po bdud 'dul rdo rje gnyis sngags 'chang /
pad+ma 'byung gnas dang mtsho rgyal 'khril sbyor /
rta phag yab yum /
snang mtha' yab yum /
kun bzang yab yum rnams spyi ltar /
brgyud rim de rnams 'ja' gur me 'od 'phro ba /
gcig gis gcig la ma reg tsam du dbu ma'i nang nas yar bzhugs par sgom la gsol ba phur tshugs su gdab /
thun mthar rim gyis 'od du zhu nas rtsa ba'i bla ma dang /
bla ma rdo rje rnal 'byor ma la /
de yang a thung la thim pas ye shes kyi mer byin gyis brlabs par mos /
rjes thob skabs me de spu rtse sum 'khyog tsam la mi g.yeng bar byas pas rnam par mi rtog pa'i bde drod bskyed do //
dam tshig tu me nyi mi 'de /
pags gos mi gon /
drod bcud kyi zas mi brten /
gtum mo sgom pa la bslab bo //
bzhi pa 'phrul 'khor gyis gegs bsal zhing bogs 'don pa ni gtum mo las la sbyar ba ste /
de la gnyis /
rtsa la mnyen phab cing rlung gi lam bsal phyir gegs sel dang /
rdo rje lus kyi 'phrul 'khor yan lag lnga sbyong bya ba'o //
dang po la gsum las gcig pa pho skor ni /
bum can gzung /
rdo rje khu tshur pus steng bzhag la pho ba g.yas su gsum /
g.yon du gsum /
mdun rgyab bcag re byas /
bca' bshig dang sor bzhi'i tshad kyis 'beb chung gsum brgyab la rlung ro dor /
dmigs pa a thung gi me pho skor gyi 'gros bzhin 'bar bas lte ba'i rtsa 'khor gang bar bsam /
des ni rtsa'i lam bsal ba dang /
khyad par ma zhu ba la phan no //
gegs sel las /
pho skor rdeb dang bug pa ha rer sgom :
na ba'i sa der bla ma bsgom par bya :
zhes so //
'dis sprul 'khor gyi rtsa 'dud grol zhing sbas pa'i rtsa rnams kyi mdud pa grol bar 'gyur ro //
gnyis pa rked skor ni /
khu tshur pus steng bzhag la lus tshugs ma shor bar /
rked pa g.yas su gsum /
g.yon du gsum /
g.yas bzhag
/g.yon bzhag
/mdun bzhag
/rgyab bzhag
/dmigs pa sngar dang 'dra /
des ni rtsa 'chugs 'grams gas pa sor chud /
rlung dang grang nad la phan no //
gsum pa mgo sgril ni /
chos bdun gyi ngang nas mgo g.yas g.yon gsum gsum bskor /
mdun rgyab tu dgye 'gug gsum /
g.yas g.yon bzhag re /
bca' bshig 'beb chung gsum brgyab /
me lces spyi bo dang mgrin pa'i rtsa 'khor gang bar bsam /   dmigs pa 'di mang du mi rung gsung /
des rtsa 'khor de gnyis kyi ngan gum sel /
rtsa mdud grol /
dag pa'i zhing mthong /
skad snyan /
mgo mjing pa ltag tshigs mig rna ba'i nad sel lo //
gnyis pa rdo rje lus kyi 'phrul 'khor yan lag lnga sbyong la /
rdo rje lus sbyong yan lag lnga las /
dang po nu rdeg rked bshal ni /
lus tshugs dang ldan pas /
lag g.yas mdun /
g.yon pa rgyab byas nas rdo rje khu tshur gyen bstan gyis pad kor mchan rdeb bcas dang /
g.yon nas rgyab shad bcas gsum /
yang g.yas rgyab shad /
g.yon pad kor bcas gsum /
lag g.yas sbub g.yon bkan te rked pa g.yas g.yon du mtheb kyis reg pas 'bros 'ded tshul du bshal gsum /
bca' bshig
/'beb chung gsum brgyab rang ngor blta /
mes snying ga'i rtsa 'khor gang bar bsgoms pas /
rtsa 'khor de'i gegs sel /
snying rlung brgyal nad bad kan skran srin sogs la phan /
ye shes kyi mkhyen cha rgyas par 'gyur ro //
gnyis pa thod byug ngo 'phur ni /
lus tshugs dang ldan pas lag gnyis mdun drang por shad kyis brkyang /
pad kor /
thal rdeb /
mthil 'phur gsum /
skra mtshams nas lag g.yas mdun sbub /
g.yon rgyab bkan /
gung mdzub kyis reg gzhan gdeng g.yon ngos gsum byug
/go brjes nas g.yas ngos gsum byug
/lag gnyis kyis sgra dang bcas ngo lan gsum byug
/lus kyi stod thams cad mes gang bar bsgom /
bca' bshig 'beb chung gsum rang ngor blta /
des ni stod kyi nad dang srin dang bad rlung sel /
rtsa las su rung bar 'gyur ro //
mang po mi rung /
gsum pa dpung rdeg lag byug ni /
phyed skyil gyis lag gnyis mchan rdeb bcas brkyang /
dpung mgor lan gsum rdeg
/g.yon pas dpung mgo nas sor rtse mchan 'og bar la byug pa gsum sgra bcas /
g.yon pa go ldog
/dmigs pa yan lag thams cad mes khyab par bsam /
'beb chung gsum dang rang ngor blta /
des lag pa'i rtsa'i ngan gum sel /
rlung bde bar rgyu ba dang nad sogs mi 'jug go
/gegs sel las /
mig dang pus mo'i tshigs na na :
mthil 'phur lag drod sbyin par bya :
zhes gsungs so //
bzhi pa rkang byug ni /
phyed skyil gyis rlung bzung la /
pus mo g.yas bslang ste lag g.yas gong g.yon 'og byas pas 'khyud de /
'phags chung gis phyed 'beb dang /
rkang g.yas mdun du brkyang la /
lag g.yas sngon dang g.yon rjes su byas te /
brla nas mthe mo'i rtser yar bskor tshul gyis g.yon pa khu tshur pus steng bzhag
/g.yas pa spyi'i thad sor gdan la rdeg pa dang bcas lan gsum bya /
g.yas kyi khu tshur g.yas kyi pus steng bzhag ste brgyang /
lag g.yon mthe bong dang gung mos rkang pa'i srin mdzub nas 'jus te g.yon pa'i brla steng 'then la gcu /
khog stod g.yas su gcus te rlung de phyogs 'bud /
yang g.yon pa de go ldog
/slar rngub chung gis bzung la 'beb chung gsum bya /
rang ngor bzhag
/dmigs pa ye shes kyi mes lus kun gang bar bsam /
lus stod smad kun gyi gegs sel lus sbyong thams cad kyi snying po'o //
lnga pa yan lag spyi'i 'phrul 'khor ni /
phyed skyil khu tshur pus steng bzhag rlung bzung ste 'phags chung gis shad kyis langs /
gong gi khu tshur mdun rkyang /
pad kor /
thal rdeb /
mthil 'phur /
thod byug
/ngo 'phur /
phrag rgyab byug pa bcas gsum gsum song mthar /
langs 'beb gcig
/mdzub gang tshad kyi bar 'beb gsum /
khu tshur nu mdor bsnun pa dang mnyam ha sprug gsum bya gtad med du gzhag
/de dag rlung khug gcig dang re re nas sbyang ba phyag srol yin /
dmigs pa lus phyi nang thams cad mes khyab /
ye shes kyi rten las ma dag pa'i rtsa 'khor rigs bsreg
/ba spu'i khung nas 'phros pas phyi rol thams cad me phra mo ri dwags kyi spu'i rtse mo lta bur 'bar bar bsam /
thun bsdu ba'i tshe me thams cad a shad la thim par bsam /
rjes thob sgyu ma lta bu'i nyams dang ma bral bar bya /
de rnams kyis byang khog stod smad kyi rtsa ngan 'khum zhwa rengs yo 'khyogs sbubs su 'thums pa sogs sor chud /
de ltar yang yang sbyangs pas lus la gos mi dgos pa sogs phyi'i drod dang /
bde gsal mi rtog nang gi drod /
bde ba chen po'i ye shes gsang ba'i drod thob par 'gyur ro //

//gzhung don gnyis pa sher dbang gi lam khams thig le byang chub sems bde ba chen po lam du byed pa la gsum /
sngon 'gro gtum mo'i me las la sbyar ba /
dngos gzhi dbab bskyil ldog dgram gyis dga' bzhi'i ye shes ngos gzung ba 'phrul 'khor dang bcas pa /
rjes yon tan bstan pa la sogs pa'o //
dang po ni /
dmigs pa rang nyid sngar bzhin rdo rje rnal 'byor ma /
rtsa gsum 'khor lo lnga nyi gdan dang a shad gsal /
rlung rngub pas ro rkyang lam nas rlung gis bsnun pas me la sbud pa brgyab pa ltar 'bar nas /
rim pas /
lte ba /
snying ga
/mgrin pa /
spyi bo'i bar sleb /
lus thams cad bde stong chil gyis song bar bsam la /
hU~M hrI:
gnyis med don gyi dbu ma'i dkar cha thabs :
rig mdangs dmar cha shes rab bde ba che :
thabs shes ro rkyang rgyu bas cher bskyed cing :
nus pas lam mchog rten dang dbyer med bsre :
zhes pa'i tshig gis gsal gdab la bde drod ma skyes bar sbyang ngo //
gnyis pa dngos gzhi la bdun /
dbab pa /
bskyil ba /
ldog pa /
de dag gi rtsal 'don /
ngo sprod /
dgram pa 'phrul 'khor bcas /
gegs sel lo //
dang po 'beb pa la mkhas pa lugs mkhan mkhas pas zhun bzhu ba lta bu ni /
bskyed pa gong dang 'dra la /
a shad kyi rtser mor phag mo dmar mo tshon gang ba gcer bu bde ba rab tu rgyas pas gar stabs ling ling 'khyug pa'i mkha' gsang nas /
bde ba'i rgyun gyi thig le mar bab pa me la reg la khad kyis yar song bas 'then nas me gyen du 'bar /
ro rkyang gi rlung gis bsnun pas spyi bor son /
spyi bor ngo bo bde ba chen po'i ye shes la rnam pa kun rdzob rgyu yi thig le zla ba ha~M yig mgo thur bstan gyi rnam par gnas pa /
lam rgyu dang gzhi 'dzin gyi thig le brgyad dngul chu'i thigs pa ltar zag la khad pa de zhu nas spyi bo'i rtsa 'khor khengs /
der gzhi 'dzin thig le bzhi sdod cing /
lam rgyu bzhi mgrin par babs rtsa 'khor gang /
me lce yang 'bros 'ded kyis der 'khyil bas lus sems la dga' bde lhang gis byung /
dga' ba'i ye shes skyes /
bum dbang thob /
lta ba gsal stong zung 'jug rtogs /
gzung rtog rags pa dang 'dod chags kyi rtog pa bzhi bcu 'gags /
sa ni nyan rang grub mtha' snyegs /
'bras bu sprul sku thob /
der thig le gcig gzhi 'dzin sdod /
gsum mar babs snying ga'i rtsa 'khor gang /
me 'bros 'ded yin par rigs 'gres /
bde nyams gong las sum 'gyur 'phel /
mchog tu dga' ba skyes /
gsang dbang thob /
lta ba bde stong zung 'jug rtogs /
gzhan snang gi rtog pa dang zhe sdang gi rtog pa so gsum 'gags /
shes pa'i rang gdangs gsal ba'i snang nyams skye /
byang sems grub mtha' snyegs /
longs sku thob /
der gcig sdod /
gnyis babs lte ba'i rtsa 'khor gang /
gong las cher bde bas khyab /
lhan skyes dga' ba skyes /
sher dbang thob /
lta ba gzung 'dzin rnam dag rtogs /
'dzin pa'i shes pa dang gti mug las gyur pa'i rtog pa bdun 'gags /
bde ba chen po gong 'phel gyis mched pa'i ye shes skye /
gsang sngags grub mtha' snyegs /
chos sku thob /
der gcig sdod /
gcig babs gsang gnas kyi rtsa 'khor gang /
bde ba brjod 'das su 'char /
dga' bral gyi dga' ba /
tshig dbang thob /
bde stong lhan skyes kyi lta ba rtogs /
yid byed mtshan 'dzin gyi rtog pa dang rang bzhin brgyad cu'i rtog pa yud tsam 'gags /
spros bral bde ba chen po 'char ba ni nye bar thob pa'i ye shes so //
rig 'dzin gyi grub mtha' snyegs /
ngo bo nyid sku thob /
de ni yas bab kyi dga' bzhi ste 'og sgo thabs ldan gyi nyams len no //
gnyis pa bskyil ba la mkhas pa rdzing gi them bu bkag pa lta bu la /
dmigs bcas dmigs med gnyis kyi dang po /
nor bu'i rtse mor phaTaHljang ser mgo gyen bstan dang /
rtsa bar hU~M mthing nag gnyis kyis thig le zag med du rgyas btab /
ba spu'i rtse mo tshun chad zil pa phrom mer bsgom /
gnyis pa dmigs med ni /
bde ba skyes pa de'i rjes su mi shor bar rig pa'i rang ngo la lhan gyis bzhag go
/de ltar rtsal 'byongs na lus stobs rgyas /
mtshon gyis mi chod /
srin bu sogs kyis sos btab kyang bde ba'i rnam par 'char /
rkyen gang gis kyang gnod mi nus so //
gsum pa ldog pa la mkhas pa khron chu gyen la drangs pa lta bu ni /
phaTaHlas 'od zer 'phros hU~M mthing gnyis la phog
/lcags bsregs la chu phog pa bzhin tshag sgra drag po dang bcas 'og rlung gis yar phul te thig le rnams gsang gnas nas lte bar ldog
/rtsa 'khor gang /
yang khron chu gyen du drang ba ltar snying gar /
mgrin par /
spyi bor son pas lta grub rnams ni gong bzhin no //
'di nas gzung nyer bsdu'i tshe thig le rnams ha~M la /
ha~M zla tshes /
de thig le /
de nA dar gyur nas mi dmigs par bzhag
/de ltar kun rdzob kyi thig le las su rung bas don dam thig le bde chen ye shes gtan la phebs par 'gyur ro //
mas brten gyi dga' bzhi steng sgo rnam grol thabs kyi lam zhes bya'o //
bzhi pa de dag gi rtsal 'don 'phrul 'khor la lnga las /
1dang po 'beb pa'i 'phrul 'khor rkyang 'beb ni /
phyed skyil gyis khu tshur pus steng bzhag nas rlung 'dzin /
'phags chung gis rkang pa shad kyis brkyang /
lag g.yas sngon g.yon rjes byas nas brla nas sor rtse dang /
slar lag gnyis so sor brla bar yar byugs te dpyi'i thad du gdan la rdeg pa lan gsum /
phyir 'beb gcig
/'beb chung gnyis /
rkyang 'beb gcig
/khu tshur pus steng bzhag la rlung dor /
2khyad par glang chen u nu ni /
khu tshur pus steng bzhag pas rlung 'dzin /
bca' bshig gis /
gru pus bzhi dang dpral ba sar phab /
sor rtse ltag par bsnol /
mdzub mo gshib ste u ring ba re dang stong 'dren bcas lan gsum mthar /
bar 'beb gsum /
khu tshur pus steng bzhag la rlung dor /
3de nas ldog pa'i 'phrul 'khor stag skyug ni /
rlung gong bzhin 'dzin la 'phags chung gis shad kyis langs /
lag gnyis gdeng tshul bcas gung mos rkang pa'i srin lag nas 'jus la hA hag ces khong 'dren gsum /
bar 'beb gsum /
khu tshur pus steng gtad la /
lus g.yon du gcus nas rlung de phyogs 'bud /
ldog pa'i 'phrul 'khor gyi khong 'dren skabs sbyor ba yan lag drug ni /
sgal tshigs mda' ltar bsrang /
mgrin pa lcags kyu ltar bkug
/nyi zla gyen du bzlog
/dar dmar dgung du phyar /
sbrul tshang brag la gcar /
gling bzhi mtha' nas sdud par bya'o /
4/ldog dgram zung gi 'phrul 'khor wa mo'i snom tshul ni /
rkang g.yon 'og tu byas pa'i phyed skyil bcas rlung 'dzin /
'phags chung bcas /
lus kha sbub la /
lag gnyis kyi gung mo sbrel ba ltag par 'khyud /
gru mo gnyis dang pus mo gnyis sar phab /
dpral ba gyen du bstan /
rlung sna nas bsus pa dang mnyam phyir 'dzin ring ba gsum bya /
bar 'beb gsum brgyab bo /
5/skyil dgram zung gi 'phrul 'khor g.yang mo lus sprug ni /
'phags chung bcas shad kyis lang /
yan lag bzhi sar btsug ste /
mgo g.yas su gsum /
g.yon du gsum sgril /
mdun rgyab gsum gsum bkug
/rkang rting g.yas pas 'phongs lan gsum brdung /
g.yon pas gsum brdung /
lag g.yas phrag mgor lan gsum rdeg
/g.yon gsum rdeg
/lus lan gsum sprug
/bar 'beb gsum brgyab la rlung dor ro //
lnga pa ngo sprod pa ni /
rtsa 'khor lnga yi dbus su thur sel sogs rlung lnga dang gzhi 'dzin thig le lnga po drag po rigs lnga dang yum lngar smin ste spyi bor son pa dang /
khyab byed kyi rlung ngo bo nyid skur smin nas rnam kun mchog ldan don gyi he ru ka yi dam yab yum gyi go 'phang mngon du byed pa'o //
drug pa dgram pa la mkhas pa sbyin shugs can yo lang 'gyed pa lta bu ni /
dbab bskyil ldog gsum gyis bde ba chen po'i rnal 'byor bsgrubs su zin kyang /
lus la ma bkram na nad du 'gyur te /
ji ltar dgram tshul la /
dmigs pa dang 'phrul 'khor gnyis las /
dang po ni /
rig pa bzo bcos dgag sgrub gang yang mi byed par gtad med zang thal ler 'jog
/mthar bum pa can gyi rnal 'byor du bya ba ste /
'og sgo bde ba chen po'i khrid las /
dmigs pa ma yengs sgom rgyu ci yang med :
sgom med ngang la 'dun pa spyi bor gtad :
de ma thag tu byang sems gyen la log :
bskyil ldog khrems pa dus gcig 'byung ba yin :
de rjes bum pa can gyi rlung bzung nas :
rig pa ka dag ngang la yun ring bzhag :
des ni gegs mi 'byung zhing lus la khyab :
ces gsungs so //
gnyis pa 'phrul 'khor la 'dren dgram zung gi 'phrul 'khor drug dang /
'dren dgram bskyil ldog gi yan lag gcig las /
1dgram pa'i 'phrul 'khor mig bkab chos 'khor ni /
rdor skyil khu tshur pus steng gi bum chen ldir la /
lag gnyis mthe bong gis rna ba'i bu ga gnyis /
gung mdzub gnyis mig la sbyar /
srin lag gis sna /
mthe'u chung kha zhabs nas bsdams la /
mgo g.yas su gsum /
g.yon du gsum sgril /
dgye 'gug gsum /
bar 'beb gsum /
khu tshur pus steng bzhag la rlung dor ro /
2/'dren dgram zung gi 'phrul 'khor la gnyis kyi dang po seng ge khyi tshugs ni /
'phags chung gis langs la rkang sor phyir bsgrad /
rting pa sprad /
pus mo gug pa phyir bsgrad pa'i khu tshur pus mo'i nang logs su brgyang /
sna nas rlung phyir 'dzin ring ba g.yas gsum g.yon gsum dbus gsum /
lus sprug dang /
lus gsum khug 'ong ba'i drag 'beb gsum brgyab /
dgram pa'i 'phrul 'khor skabs dmigs pa thig le spyi bor ldog pa de /
lus kyi ba spu'i khung bu tshun chad ma khyab pa med par khod snyoms par bsam ste /
de yang rang bzhin ma grub par stong pa'i rang gzugs rmi lam ltar blta 'o /
3/gnyis pa rkang brkyang 'phrul 'khor ni /
rdo rje'i khu tshur dpyi'i thad gdan la phab /
rkang pa g.yas gsum g.yon gsum brkyang /
pus gtad kyi rlung dor /
4de nas dgram pa'i 'phrul 'khor khyad par ba gnyis kyi dang po /
gyi ling sil sprug gam sgal 'beb ni /
khu tshur pus gtad kyis rlung bzung la /
'phags chung gis sgal pa sar phab yan lag bskum ste /
shad kyis 'phang la sgal 'beb sgra bcas gsum /
bar 'beb gsum brgyab /
5gnyis pa gyi ling gan 'gril gong bzhin sgal pa phab ste /
yan lag bzhi brkyang hag zhes g.yas su log
/g.yon du log
/g.yas su log
/bar 'beb gsum bya /
6de nas dgram pa'i 'phrul 'khor gong ma rnams las kyang khyad par ba seng ge rnam rol ni /
sngar khyi tshugs skabs bzhin las /
lag gnyis rdo rje 'chang gi phyag rgya nu thad bca'/
rlung phyir 'dzin gsum re /
lus sprug bcas gong bzhin bya la /
thog 'beb gcig brgyab bo /   snying thig ltar drag 'beb /
1de rnams kyi yan lag gi 'phrul 'khor ni /
chos bdun gyis mgo sgril g.yas g.yon bzhag bcas dang /
khu tshur nu steng gsum brdab rlung dor /
lag pad kor gyis pus mor gtad la rked skor gong bzhin /   yan lag lnga sbyang rked skor skabs ltar /
bar 'beb gsum /
langs te rting pas 'phongs lan gsum brdung /
'dug nas khu tshur nu steng lan gsum brdab /
'beb chen nam langs 'beb gcig
/bar 'beb gnyis /
stong 'dren gsum /
ha sprug gsum bya'o //
bdun pa gegs sel ni /
'phrul 'khor de rnams kyis lus kyi 'byung ba dang thig le gnad du tshud kyang bde stong rgya chung rang rgyud par gyur nas sems zing zing por gyur na /
gegs sel la /
la zla ba la mkhas pa nam mkha' g.ya' dag pa lta bu yin te /
rtsol med kyi ngang du bar rlung bskyil bas /
ye shes kyi rlung gis thams cad rang dbang shugs kyis bsgyur bar 'gyur bas na ma bcos rang ga mar gzhag pa la 'bad do //
zab bsdus snying po las /
bde ba de ka'i ngo la gcer bltas pas :
bde ba cir yang ma grub rang bzhin stong :
stong pa phyang chad ma song stong pa'i gdangs :
rnam pa bde ba'i ngo bo lhan ne ba :
rang rtsal 'gag pa med pa sal le ba :
rnam rtog ci yang mi mnga' lhan ne ba :
bde gsal mi rtog gsum ka'i nyams myong 'char :
de ka'i ngang la rgyun du khyer zhing sgom :
zhes dang /
de yi dus kyi shes pa gzo med pa :
bde ba chen po'i ye shes de ka yin :
bla med sngags kyi rdzogs rim de ka yin :
dus gsum rgyal ba'i dgongs pa de ka yin :
zhes gsungs so //
gsum pa rjes yon tan bstan pa la gsum /
bsgoms pa'i yon tan /
spang blang gi dam tshig
/me las la sbyar ba'o //
dang po ni /
rtsa rlung thig le'i rnal 'byor la goms 'dris brtan pa thob par byas pa'i yon tan gnas skabs su lus la bde ba 'phel /
skra dkar gnyer ma mi 'byung /
ngag bden tshig 'grub /
chos tshig klong rdol /
yid la ting 'dzin dang rtogs pa'i yon tan 'phel /
spyan lnga dang mngon shes drug thob /
mthar thug gding bzhi'i drod tshad brnyes te nang gsal bum pa'i skur sangs rgyas nas 'khor ba ji srid bar phrin las lhun grub tu 'byung bar 'gyur ro //
'phrul 'khor rnams kyang rtsed mo'i stangs stabs lta bu ma yin te sgo gsum gnad du gcun pa'i thabs du ma la 'bad pas gnas skabs su grub pa brgyad /
mthar thug rig 'dzin bzhi thob /
rdo rje gsum gyi rang bzhin du byang chub pa la the tshom med do //
de'ang shes rab kyi rtsa rnams rlung gi sbubs su 'thums pas rmugs pa dang lung ma bstan dang /
gsal cha med par 'gyur la /
shes rab kyi rtsa ru rlung rgyu bas /
sngon chad med pa'i chos dang sngon gnas rjes su dran par 'gyur ro //
rlung bcu dbu mar zin rtags su /
rgyud las /
du ba smrig rgyu srin bu'i me //
mar me mkha' gsal nyi zla dang //
sgra gcan mun nag dus me bcu //
sa rlung la sogs bcu zin rtags //
zhes gsungs shing /
gzhan yang zhing khams dang stong gzugs du ma 'char ro //
srog rlung ro rkyang du bcings pas phyi rol nyi zla sgra gcan las skyob pa sogs lam rtags kyi yon tan du ma 'byung ngo //
gnyis pa spang blang gi dam tshig ni /
dus mi rung ba /
gung gnyis 'grang ltog drag shul rngub sdug spang :
thog babs glo bugs thub ches me 'pho ba :
zhes gzhung las gsungs pa ltar la /
me 'pho ba ni pho ba'i me drod nyams pa'i dus dang /
rlung sna bug g.yas nas rgyu ba sogs spang /
gnas mi rung ba /
skyur dud pa bad ham rul dri ngan min :
zhes pa rnams su rlung bzung na tshe la gzan pas spang /
rten mi rung ba /
bla sbrum sha re ma ning dig lkugs spang :
zhes so //
spang bya'i dam tshig sha chang sogs drod bcud mi brten /
me dang nyi ma mi 'de /
pags gos kyi rigs mi gyon /
dad blang gi dam tshig tu /
dkar chas dang /
ras rkyang bgo
/gangs khrod dang ri rtse chu ngogs su bogs 'don /
rtsi sman sogs kyi bcud len brten /
las 'bras la yid rton pa las smyo spyod spang /
snang mun gyi rnal 'byor la yang brtson te /
lta bas thag bcad /
sgom pas gnyug bsring /
spyod pas la dor bar bya'o //
gsum pa me las la sbyar ba la grang thub /
tsha thub gnyis dang /
de'i yan lag go
/dang po ni stan gyi steng du thab mgal drug pa'o //
me thab drug chings ni oM tshugs gi rkang pa g.yon nang g.yas rgyab /
lag pa g.yas rgyab g.yon nang byas pa'i pus mor gtad pa'i rdo rje 'chang gi phyag rgya pus 'khyud kyis bsdam /
bdud rtsi lngas bkrus te /
ras dkar dri ma med pa chu la bcug te gyon /
dmigs pa ni stong ra'i skabs bzhin rdo rje phag mo rtsa 'khor bcas gsal ba'i lte bar a thung nang g.yas g.yon raMHgnyis gsal /
de'i rtser rdo rje phag mo tshon gang ba gsal ba las me shel las byung ba bzhin rtsa 'khor bzhi bcas mes khengs /
lus kyi nang thams cad dmar 'ur gyis gang /
me stag lcags kyu'i rnam pa grangs med pa bshang lam nas phyir thon /
phyi rol thams cad me ri'i gur khang dmar nag tu 'khrigs te 'ur ti ri ri 'bar bar bsam la drag rlung la 'bad /
thun 'jog khar phyi nang gi me ri thams cad phag mo la thim /
phag mo raMHbcas a shad la thim /
de nyid mi dmigs pa'i rgyas gdab /
gnyis pa tsha thub ni /
dbyar tshad pa che dus dang tshad pa'i nad la chu rlung 'dzin la las la sbyar ro //
gsum pa de'i yan lag ni /
ma zhu dug thabs sogs la chu btung zhing /
chu rlung mang bas skyugs gtang ba dang /
pho skor gyis 'dren gtang ba sogs bya'o //
rjes kyi dam tshig tu lus la bku mnye bya'o //

//rtsa ba'i gsum pa rjes kyi bya ba la'ang gsum /
dmigs rim /
'phrul 'khor /
bsngo smon no //
dang po ni /
phyogs bcu'i sangs rgyas byang sems rtsa ba gsum /
phyi nang gi gnas yul zhing skyes kyi dpa' bo mkha' 'gro /
dkar phyogs kyi lha klu dge bsnyen sogs kyis 'phral yun kun tu shis pa'i bden tshig dang /
me tog man+dA ra ba'i char 'bebs /
lus kyi rnam 'gyur sna tshogs pas gar byed par mos /
gnyis pa 'phrul 'khor ni /
bkra shis pa'i tshig sna tshogs brjod /
me tog 'thor la /
rlung bum can 'dzin te /
'beb chen gsum /
bar 'beb gsum /
'beb chung gsum /
'di mtshams gdan skor byed pa'i phyag len yang yod /
yang 'beb chung gsum /
bar 'beb gsum /
'beb chen gsum bya'o //
gsum pa bsngo smon ni /
de ltar bgyis pa'i dge ba'i rtsa ba rnams 'khor gsum yongs su dag pa'i bsngo ba dang /
bzang po bzhi dang ldan pa'i smon lam thun mong dang thun mong ma yin pas gsang mchog rdo rje rtse mo'i lam mchog mthar phyin par spel bar bya'o //
skye kun gsang chen chos dang de ston pa'i //
bshes dang mi 'bral nang gi sa lam bgrod //
sgo gsum rdo rje gsum du sgrub pa yi //
brtul zhugs spyod pas phyogs las rnam rgyal shog
/zab mo'i khrid tshul khyad par 'phags pa 'di nyid rin po che gter gyi mdzod du rgyud srol spel ba'i dad blos bzhugs su gsol ba'i skabs su /
brgyud pa gong ma'i gsung rgyun snying por bsdus pa'i zin thun gyi tshul du pad+ma gar gyi dbang phyug rtsal gyis bgyis pa dge legs 'phel ///
/
