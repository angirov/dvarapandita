@#//
klong gsal rdo rje'i snying po las /
dbang chen tshe sgrub nyi zla'i gwa'u rjes gnang dang bcas pa'i khrigs bsdebs nyi zla'i zer thigs zhes bya ba bzhugs so //
rang dbang chub pa'i ye shes kyis //
gzhan snang 'khor 'das bcud sdud pa //
rta skad gsum gyis 'chi bdag dpung //
mthar bskrad tshe dbang byin chen phob //
phrin las tshe'i gegs sel du bsngags pa'i zab mo'i gdams pa 'di la gnyis /
sgrub thabs dang slob ma rjes 'dzin no //
dang po rang don nyams len ched du byed na phrin las dang 'brel pa legs pas /
mdun rten tshe 'brang ngam dpal gtor dmar po gang rung gi mdun du phyi nang gi mchod gtor bsham /
tshogs kyi yo byad sogs 'du byas la /
cho ga'i sngon 'gro skyabs sems ni /
hrI:
'chi med tshe yi lha la skyabs su mchi :
dus min 'chi ba'i 'jigs pa bskyab tu gsol :
'chi med gdams pa'i bcud kyi yon tan bsgrub :
'gro kun sdug bsngal zhi ba'i dpal thob shog :
lan gsum /
bka' bsgo mtshams gcod ni /
bgegs gtor byin rlabs bsngo ba spyi mthun byas la /
hU~M hU~M hU~M:
sngon las 'phral rkyen tshe la bar chad gang :
glud 'dis tshims mdzod gzhan du 'gro bar gyis :
bdag gzhan tshe dpag med kyi skyabs 'og tu :
'chi med srung ba'i dam tshig mi 'da' gzung :
rtsa sngags dang /
A+o~M sum+b+ha ni sogs brjod /
A+o~M hU~M trAM hrIHAHbadzra rak+Sha rak+Sha hU~M:
byin dbab pa ni /
hrI:
dus gsum phyogs bcu'i yi dam zhi khro'i tshogs :
thugs rje'i tshe dbang dngos grub byin chen phob :
rnam smin phyag rgya tshe dbang lhun grub tu :
'pho 'gyur gnyis med go 'phang myur thob shog :
A+o~M badzra A yu She sa ma ya pheM pheM dzaHdza :
mchod pa rnams byin brlab pa ni /
A+o~M AHhU~M:
sarba pany+tsa a mr-ita hU~M hrIHtha :
A+o~M AHhU~M ma hA rak+ta dz+wa la maN+Da la hU~M hrIHtha :
A+o~M AHhU~M ma hA ba liM ta hU~M hrIHtha :
A+o~M badzra ar+g+haM pAd+yaM puSh+pe d+hU pe A lo ke gan+d+he nai bid+yA shab+da pra tIts+tsha AHhU~M:
dngos gzhi'i thog mar bskyed pa'i rnal 'byor ni /
shUn+ya tAs sbyang /
hrI:
bdag dang dkyil 'khor dbang chen he ru ka :
rigs kyi tshe yi gzi mdangs sku mdog dmar :
log lta'i drwa ba gcod pa'i gri gug dang :
dug lnga ye shes tshe bcud gang ba'i thod :
mthu rtsal dur khrod dpal gyis mdzes par brgyan :
phung po gzhal yas dpa' bo yab tu bsgom :
hrIHhrIHhrI:
gnas gsum rdo rje gsum gyis mtshan par gyur :
spyan 'dren ni /
hrI:
'chi med tshe yi dbang phyug bcom ldan 'das :
gar bsgyur thugs rje'i bdag nyid rta mchog rol :
srung zlog gnyis med tshe yi dpal bskyed phyir :
'khor bcas 'gro ba'i don du spyan 'dren no :
A yuHde ba h+ya grI wa badzra sa ma ya dza dza :
bzhugs gsol ni /
hrI:
phung por he ru ka yis byin phob cig :
snang ba mtha' yas mgon pos dpal skyed cig :
gnyis med ye shes tshe yi bcud stsol cig :
gsol ba'i don gyi 'bras bu mchis par mdzod :
sa ma ya hU~M:
phyag 'tshal ni /
A:
sgo gsum dad pas rtag phyag 'tshal :
rol pa 'gag med tshe dbang stsol :
A yuHde ba h+ya grI ba na mo pu ru sha ya ho :
de nas mchod 'bul ni /
hrI:
snang srid dag pa rab 'byams mchod pa che :
klong yangs las byung kun bzang mchod pa'i sprin :
bsod nams ye shes spel phyir cir yang snang :
'gro kun tshogs gnyis rab rdzogs tshe 'phel shog :
hrI:
bdag sogs bsod nams ye shes tshogs rdzogs phyir :
dngos 'byor yid sprul phyi nang gsang mchod bcas :
bcom ldan gang la dgyes pa ci bzhin 'bul :
'phral rkyen dang bral mthun rkyen lhun grub shog :
A+o~M A yur de ba h+ya grI ba badzra ar+g+haM nas /
shab+da pra tIts+tsha swA hA:
rU pa shab+da gan+d+he ra sa spar+she pra tIts+tsha swA hA:
A+o~M ma hA sarba pany+tsa a mr-ita :
ma hA rak+ta :
ma hA ba liM ta :
d+harma d+hA tu a la la ho :
bstod pa ni /
hrI:
chos dbyings ye shes mchog gi tshe yi lha :
yon tan mtshan dper shar ba'i longs spyod rdzogs :
skye 'chi'i 'dzin pa bral ba'i bcom ldan 'das :
thugs rje'i mnga' bdag khyod la phyag 'tshal bstod :
snang mtha' 'chi med dpal las skur sprul pa'i :
zhi bas gdul dka' mi bsrun drag rtsal can :
'chi med tshe yi dpal 'bar he ru ka :
srung zlog tshe yi phrin las mdzad la bstod :
bzlas pa'i rnal 'byor ni /
lus kyi gzhal yas dbang chen he ru ka :
tshe dang ye shes gnyis med snying po'i sngags :
thabs shes yi dam mkha' 'gros 'tsho bar mdzod :
snang stong ma 'gags rol pa'i skur blta 'o :
thugs kar dbyangs gsal mtshan pa'i nyi zla'i dbus :
thabs shes gnyis med sa bon snying po hrI:
shes rab chu yis sa bon cher skyed cing :
thabs kyi drod kyis smin pa'i skur 'grub ste :
srung ba thabs shes yab yum nyi zla'i klong :
tshe yi bar chad he ru ka yis zlog :
A+o~M 
ka kha ga g+ha nga :
tsa tsha dza dz+ha nya :
Ta Tha Da D+ha Na :
ta tha da d+ha na :
pa pha ba b+ha ma :
ya ra la wa :
sha Sha sa ha k+Sha :
a A:
i I:
u U:
r-i r-I:
l-i l-I:
e ai :
o au :
aM a :
zhes dbyangs gsal lan gsum sngon du 'gro bas /
A+o~M A yur de ba h+ya grI ba hrIHhrIHhrI:
hrIHhrIHhrI:
zhes tshe yi snying po la bzlas pa'i dngos gzhi bya /
thun mthar rdzogs pa'i rnal 'byor ni /
a :
stong pa shes rab mkha' klong las :
snang ba dbang chen lhang nger bzhengs :
gnyis med 'khor yug gsang sngags kyis :
skye 'chi med par la bzla 'o :
don dam dbu ma'i dkyil 'khor dbus :
sa bon snying po thugs rig tshe :
thabs shes gnyis su med pa'i mtsho :
srog rtsol rlung bzhin rdo rje'i bzlas :
'byung lnga'i rten 'brel grogs gyur cig :
A+o~M AHhU~M:
zhes pas lhar snang dbyings su bsdu /
slar sgyu ma'i lha sngags su ldang la gnas gsum bsrung /
bsngo smon dang shis brjod bya'o //
skabs su tshogs mchod spro na /
dam tshig gi rdzas bsham /
gong gsal bzlas pa grub nas rdzogs rim gyi gong du /
raM yaM khaM:
gzung 'dzin rab sbyangs ye shes bdud rtsir bsgyur :
A+o~M AHhU~M:
lan gsum /
'bul ba ni /
gces 'dzin bdag 'dzin gsod pa'i bam ro'i tshogs :
bde gshegs ye shes mkha' 'gro srung mas bzhes :
kha kha khA hi khA hi :
skong ba ni /
hrI:
nyams pa bskang phyir 'byor tshogs mchod sprin gyis :
bde gshegs rgyal ba rgya mtsho'i thugs dam bskang :
bla ma yi dam mkha' 'gro'i thugs dam bskang :
gnas gter chos skyong rnams kyi thugs dam bskang :
thugs dam bskangs gyur dbang dang dngos grub stsol :
bskang bya skong byed dbyer med rang grol klong :
don gyi 'gyod tshangs bshags pa'i skur blta 'o :
de nas nang gi sbyin sreg tu rol pa'i lhag ma dang /
gtor chung zur du bsham pa bcas /
A+o~M AHhU~M gis brlab ste /
bskul pa ni /
hrI:
rab khros dbang chen 'bar ba'i dus la babs :
dus min 'chi ba'i gnod pa myur du zlogs :
dbang chen lha tshogs thugs dam rgyud bskul te :
'chi med tshe dbang mngon du 'gyur bar mdzod :
mA ra ya phaT:
ces dang /
ye shes lhag ma 'jig rten srung mas bzhes :
A+o~M u ts+tshiSh+Ta ba liM ta khA hi khA hi :
zhes pas gtor lhag gnyis ka phyi rol du 'bul /
rjes chog mchod bstod nongs bshags spyi ltar byas kyang mi 'gal /
dmigs bsal ma bshad pas rdzogs rim bsdu ldang la 'jug kyang chog go
/gnyis pa slob ma rjes su gzung na /
stegs bur maN+Dal la me tog dmar po'i tshom bu gcig bkod pa'i khar rnam bum bcud ldan kha rgyan bcas /
g.yas g.yon du thod chang /
rig tsaka
/shel rdo me long gang rung /
rgyab tu dpal gtor /
mdun ngos su phyi nang mchod pa rnams bsham /
phrin las bzlas pa'i bar du bya /
de nas tshogs mchod skong ba bcas btang /
las bum rta sngags kyis brlab /
rig me dor la gnang ba nod /
de nas slob ma la khrus /
bgegs bskrad srung 'khor /
sems bskyed gsal btab la /
de'ang 'chi med tshe'i rig 'dzin bsgrub pa la bdud bzhi'i bar du gcod pa shugs la sel cing tshe dbang dngos grub myur du stsol ba la dbang chen rta mchog rgyal po nyid lhag par zab cing myur ba rgyud dang man ngag rnams las bsngags shing /
de'i sgrub thabs zab la 'dus pa 'di'ang lang gro lo tsA'i rnam rol sprul pa'i gter chen klong gsal snying pos mdo khams kA ma rU pa'i shar phyogs gsang ba bdud rtsi'i phug nas spyan drangs pa'i /
klong gsal rdo rje'i snying po'i chos sde las byon pa phrin las tshe'i gegs sel ched du bsngags pa ste /
de nyid kyi dbang bskur zab mo bsgrub pa la sogs kyis mtshams sbyar nas maN+Dal 'bul gzhug
/gsol ba 'debs pa'i rjes zlos /
e ma bla ma rin po che :
bdag cag skal ldan slob ma la :
tshe yi dngos grub thob pa'i phyir :
'chi med tshe yi dngos grub kyi :
gdams pa rin chen bdag la stsol :
gsum /
slob dpon gyis lan du /
rdo rje snying po'i dkyil 'khor du :
rta mchog rol pa'i bcud blangs nas :
tshe yi gegs sel tshe sgrub cing :
dpag med dkyil 'khor tshe la zhugs :
zhes gnang ba sbyin /
rgyud dag par bya ba'i slad du rgyun bshags yan lag brgyad pa'i bsgom don gsal thobs la rjes zlos /
rdo rje slob dpon sogs /
de nas khyed rang skad cig gis dbang chen he ru ka dmar po gri gug dang bdud rtsis bkang ba'i thod pa 'dzin cing dur khrod kyi chas dang ldan pa'i gnas gsum 'bru gsum dang thugs kar hrIHdmar pos mtshan pa /
slob dpon yang de ltar gsal ba'i thugs ka'i hrIHlas 'od zer 'phros /
rab 'byams zhing khams rgya mtsho nas sangs rgyas sras dang slob mar bcas pa thams cad dbang chen he ru ka'i rnam par byon te mtsho la kha ba babs pa bzhin du thim pa bsgom zhing /
hrI:
'chi med tshe yi dbang phyug bcom ldan 'das :
gar bsgyur thugs rje'i bdag nyid rta mchog rol :
srung zlog gnyis med tshe yi dpal bskyed phyir :
'khor bcas 'gro ba'i don du spyan 'dren no :
A yuHde ba h+ya grI wa badzra sa ma ya dza dza :
zhes spyan 'dren dang /
hrI:
chos dbyings dgongs pa rang grol gyis :
skye med chos sku'i tshe dbang stsol :
'gag med mtshan dpe'i skur snang bas :
'gag med longs sku'i tshe dbang stsol :
gang 'dul mdzad pa'i phrin las skus :
tshad med sprul sku'i tshe dbang stsol :
zhi bas 'dul dka' drag po'i skus :
rta mchog rol pa'i tshe dbang stsol :
badzra sa ma ya dza dza :
rtsa sngags mthar /
A be sha ya btags pa mang du brjod cing mthar su pra tiSh+Tha badzrA ya swA hA:sa brtan par bya /
bum pa thogs la /
rdo rje'i bum pa rang byung gi pho brang 'chi med bdud rtsi'i bcud kyis bltams pas lus la gtor blugs kyi dbang bskur bstsal bar mos shig
/hrI:
rta mchog rngams pa'i bum pa ni :
'chi med tshe yi bcud kyis gtams :
skal ldan lus dbang lha yis bskur :
smin par bya ba'i dbang thob shog :
A+o~M h+ya grI ba hU~M:
A ma ra Ni dzI wan+ti ye swA hA:
kA ya a b+hi Shiny+tsa A+o~M:
bum chu blud /
ban+d+ha'i bdud rtsi thogs la /
dbang chen he ru ka rang 'od kyi shes rab ma dang sbyor ba'i byang chub sems kyi chu rgyun gyis ngag la gsang ba'i dbang bskur bstsal bar mos shig
/hrI:
dbang chen thabs shes gsang ba'i rgyun :
'chi med tshe yi bcud mchog ste :
skal ldan ngag la sngags kyis bskur :
nus pa 'bar ba'i dbang thob shog :
gong gsal sngags sham du /
wA ka a b+hi Shiny+tsa A:
zhes bdud rtsi sbyin /
rig tsaka gtad la /
pad+ma dbyings phyug ma'i rang bzhin phyag rgya gtad pa dang snyoms par zhugs pas 'pho med lhan skyes kyi dga' ba brtan te yid la shes rab ye shes kyi dbang thob par mos shig
/hrI:
shes rab ye shes las byung ba'i :
dga' bzhi'i 'chi med bcud du gyur :
skal ldan yid dbang chos kyis bskur :
rta mchog rol pa'i dbang thob shog :
sngags mthar /
tsit+ta a b+hi Shiny+tsa hU~M:
dz+nyA na gu h+ya a b+hi Shiny+tsa hrI:
rig dbang ni /
me long gtad la /
rang rig pa'i ngo bo skye 'gag spros pa kun dang bral ba ka dag gshis kyi gnas lugs la mnyam par bzhag pas sgo gsum la bzhi pa'i dbang rdzogs par mos shig
/hrI:
tshig gi bdud rtsi rna dbang reg byas myong :
don dam smra bas mi mtshon gang shar 'jog :
skye med shar cha 'gag med rang grol skyongs :
rtsol med ma yengs khor yug lam du khyer :
don dam skye 'chi gnyis med sa zungs shig :
ces ngo sprad /
de ltar dbang bzhi thob /
lus ngag yid gsum cha snyoms dang bcas pa'i dri ma dag
/lam bzhi bsgom pa la dbang /
rdo rje bzhi mngon du byed pa'i skal pa can du byas pa yin no //
gtor ma thogs la /
dpal gyi gtor ma 'di nyid dbang chen rta mchog rgyal po rtsa gsum rgyal ba'i tshogs dang bcas pa mngon sum du gsal ba'i sku las byin rlabs bdud rtsi 'od zer kha dog sna tshogs pa'i rgyun byung /
khyed rang rnams la thim par sgoms shig
/bla ma brgyud pa'i mtshan smros pa'am /
bsdu na /
drin chen rtsa ba dang brgyud par bcas pa'i rig 'dzin dpal ldan bla ma dam pa rnams dang /
dpal rta mchog dbang gi rgyal po rtsa gsum rgyal ba rab 'byams kyi tshogs dang bcas pas rdo rje'i slob ma 'di rnams la sku gsung thugs yon tan phrin las dang bcas pas byin gyis brlab cing dbang bskur bar mdzad du gsol /
'chi bdag gi 'jigs pa la sogs pa mi mthun pa'i rkyen dang bar chad thams cad zhi bar mdzad du gsol /
'chi med tshe'i rig 'dzin la sogs pa thun mong dang mchog gi dngos grub ma lus pa stan thog 'di nyid du bstsal bar mdzad du gsol /
zhes pa tsam dang sngags brjod la gtor ma gnas gsum du bzhag
/cha shas dngos grub tu sbyin la shis pa brjod /
spro na mtha' rten rdzas rtags sogs sbyin yang chog
/dam tshig khas blang /
gtang rag maN+Dal sogs spyi ltar bya /
slob dpon gyis tshogs rol lhag ma'i bar dang /
mchod pa kha gsos la gong gsal sngags tsam gyis mchod /
bstod pa sh+lau ka gcig
/bzod gsol dang yig brgya brjod la rdzogs rim bsdu ldang bsngo smon shis brjod bcas kyis 'grub bo //
thabs shes nyi zla'i gwa 'u ru //
zung 'jug bde chen ye shes bcud //
'chi med rdo rje'i skur smin pa'i //
dbang chen go 'phang mchog 'grub shog
/ces thar pa don du gnyer ba rnams kyi srog lus 'tsho ba'i bcud spel cing bar chad zlog pa'i slad du /
'chi med bstan gnyis g.yung drung gling pas rdzong shod bde gshegs rnam dgu'i bye brag bde chen pad+ma rdzong du bgyis pa dge legs 'phel ///
/
