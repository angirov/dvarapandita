@#//
tshe sgrub bdud rtsi 'khyil ba'i bsnyen sgrub kyi yi ge 'chi med bdud rtsi'i gter mdzod ces bya ba bzhugs so //
na mo gu ru a mA ra de wa s+ya maN+Da le b+h+yaH
'chi med grub dbang pad+mAka ra dang //
'chi med dkyil 'khor lha la gus btud nas //
'chi med rig 'dzin bsnyen cing sgrub pa'i thabs //
'chi med bdud rtsi'i gter mdzod 'dir bshad bya //
de la 'dir rig 'dzin legs ldan rje'i zab gter tshe sgrub bdud rtsi 'khyil ba'i bsnyen sgrub kyi reg zig mdo tsam 'bri ba la spyi don gsum las /
spyir sgrub skor 'di nyid na bdud rtsi 'khyil ba 'chi med tshe'i rgyud le'u bcu bzhi pa o rgyan chen po'i rang 'gyur dang /
paN+Di ta bi shwa mi tra dang lo tsA ba 'jig gsal 'bar gyis bsgyur ba bka' gter gnyis mthun pa'i rgyud don ltar gu ru pad+mas bdud rtsi 'khyil ba'i skor gyi sgrub thabs rgyas par mdzad pa las /
rgyud don rnal 'byor rgyun gyi nar ma ye shes snying po dang /
rgyun khyer gnyis pa bdud rtsi'i chu rgyun gnyis kyi nyams len khyer bde ba dang /
tshom bu tshogs sgrub chen po sgrub khog dngos grub rgya mtsho'i sgo nas rgyas par bshad pa las /
bsdu na rgyun khyer gnyis ji lta bar nyams su blangs pas 'thus mod kyang /
'dir spros bcas rgyas pa'i dbang du bshad pa la don gsum gyi /
spyi don dang po sbyor ba ni /
spro na sgrub khog ltar sa slong bzung sbyang ba dang /
lha dang bum pa sta gon /
dbang dang 'brel na slob ma lhag gnas sogs nyin dang po'i bya ba dang /
nyin gnyis par phyi mtshams rgyal tho gzug pa /
bar mtshams dam sri mnan cing sgo byang gdag pa /
nang mtshams khro bcu'i phur gdab /
ma traM bsgral ba /
chag chag gdab pa /
ye shes dang las kyi thig gdab pa /
tshon lnga byin gyis brlabs te dkyil 'khor bri ba /
nyul le skrod cing ngo mtshar bstod pa bya ba /
sgrub rdzas dang rgyan bkod pa /
dbang dus bsre bsnan dang sgrub lung ster ba /
sgrub chen dang 'brel na mnga' gsol /
rtags gdab pa /
zhal bkod bslab bya rnams bya'o //
bsdu na kho bos byas pa'i sa chog sta gon zur bkol ltar bgyis pas 'thus shing /
sgrub rdzas bkod tshul rgyas bsdus gang byed kyi phra zhib rnams sgrub khog tu blta'o //
dkyil 'khor bri ba'i skabs 'dir las byang dngos grub char 'beb kyi mngon rtogs skabs las /
chos sku 'gyur med lte ba zlum po'i phyir :
rnam shes tshogs brgyad rnam dag pad 'dab brgyad :
lhun grub ye shes 'od lnga'i ra bas bskor :
zhes pa ltar na lte ba'i pad 'dab kyi phyir 'od lnga'i mu khyud dgos pa 'dra yang sgrub khog las /
lte bar tshon lnga'i mu khyud la dbus mthing ga :
de'i phyir pad 'dab mdzes tshon :
zhes gsungs pa ltar kho bos byas pa'i phyag len zin bris dngos grub kun 'byung du bris yod pa ltar bya ba gces so //
spyi don gnyis pa dngos gzhi ni /
phyag len ltar sngon 'gro chos spyod lam rim lnga pa dang /
spro na 'chi zlog gi sngon 'gro'i lhan thabs rin chen phreng ba ltar mgron bzhir chab gtor gtang /
bsdu na bgegs gtor sngags drug phyag drug gis byin gyis brlabs te las gzhung dngos la 'jug go
/'dzab bzlas kyi skabs su las gzhung las spyi 'dzab dang sgos 'dzab gnyis su gsungs pas skabs 'dir spyi 'dzab dril 'dzab gal che zhing /
de yang las byang las /
hrIHhU~M:
bdag nyid tshe bdag thugs ka ru :
pad+ma dmar po 'dab brgyad dbus :
'od lnga'i rdo rje rgya gram gyi :
lte bar nyi zla'i ga 'u'i dbus :
dwangs ma'i thig le lnga ldan klong :
'gro ba'i srog yig nr-i yig gi :
lte bar mi 'gyur oM gser mdog :
yum gyi thugs kar lAM ser la :
'dren srog sngags kyi 'phro 'du gsal :
yar 'phros rgyal ba'i thugs dam bskul :
phar 'phros phyogs bcu'i rgyal sras mchod :
mar 'phros 'gro drug sgrib sbyangs bkod :
tshur 'dus dus gsum rgyal bas dang :
snod bcud dwangs ma gnas lngar thim :
dbang dang dngos grub bstsal du gsol :
zhes gsungs pa 'di bzlas dmigs dngos gzhi yin zhing /
bdag mdun bum gsum dbyer med /
zhugs sgrub /
bdag rdzogs /
me long gi gzugs brnyan ltar tshig gcig gis bdag mdun bum gsum tha dad du bsgoms pa'i gyer sgom sogs rnal 'byor pa'i blo che chung dang bstun nas nyams su len pa spyi ltar dang /
sgrub chen dus su sgrub khog gi bum pa sta gon skabs las /
b+h+rU~M las rin chen bum pa nyid :
gang sgrub lha yi gzhal yas khang :
mtshan nyid rdzogs pa bsgoms pa'i nang :
pad+ma nyi zla'i gdan stengs su :
gtso 'khor sa bon zhu ba las :
gang sgrub lha tshogs gsal bar bskyed :
de yi thugs ka'i 'od zer 'phros :
mchod mnyes sgrib sbyangs slar 'dus pas :
rang 'dra'i ye shes spyan drangs bstim :
sku gsung thugs su byin brlabs shing :
ye shes lnga yi dbang bskur la :
las gzhung ltar du mchod bstod bya'o :
zhes gsungs shing /
ji ltar sgrub tshul ni /
de nyid las /
las byang tshar gcig gyer byas la :
ting 'dzin mtshams su bum pa bsgrub :
ces las gzhung gi sngon 'gro'i sa bcad rgyas pa bshags pa yan grub nas /
dngos gzhi'i ting 'dzin rnam gsum gyi gong du bsgrub pa dang /
las bum rta mgrin bskyed bzlas sogs kyang de'i 'phros las bshad pa ltar dang /
'dir ni gong du bshad pa ltar ro //
las byang gi 'dzab kyi skabs las /
dbang rdzas bum pa'i nang du zhi ba'i lha tshogs kyi thugs kar :
nyi zla'i ga'u'i nang du rang rang gi sa bon 'bru re re dang :
tshe zan rnams kyi steng du 'khor lo rtsibs bzhi'i lte bar rta mgrin rigs lnga :
gtso bo la gsang yum bzhi :
rigs bzhi la rang rang yum bzhi rnams kyi thugs kar nyi zla'i ga'u'i nang du hrIHrigs lnga dang ma ha ri ni sa gnas pa las 'od zer gyi spro bsdu bya zhing dril 'dzab bam rang rkyang nas bya'o :
zhes gsungs pas /
gong du las byang gi mngon rtogs skabs bdag mdun bum gsum gyer sgom ltar nyams su len na /
bdag mdun gnyis me ri 'dabs 'brel dang /
rin po che'i bum pa lnga'i dbus kyi bum par gtso bo yab yum /
shar bum la rdor sems yab yum /
lho bum la rin 'byung yab yum /
nub bum la snang mtha' yab yum /
byang bum la don grub yab yum rnams bsgom zhing /
rnam bum gcig tu byed na bum nang du dkyil 'khor yongs rdzogs bsgom /
dbang dang sgrub chen dus las bum yod na sgrub khog ltar rta mgrin bskyed bzlas sgrub khog gi bum pa sta gon ltar bya /
zan bum lnga yod na dbus mar bum nang du 'khor lo rtsibs bzhi'i lte bar rta mgrin las byang las bshad pa ltar dmar po /
zhal gsum g.yon /   mthing g.yas /   dkar dbus /   dmar ba /
phyag bzhi pa /
rtsibs bzhi la shar du rgyas 'debs mi pham ma dkar mo lcags kyu /
lhor za byed khro gnyer ma zhags pa /
nub tu rmongs byed ral gcig ma dmar mo lcags sgrog
/byang du ro langs tshe dpal ma ljang khu dril bu thogs pa dang sbyor ba /
zan bum gzhan bzhir rta mgrin rigs bzhi ni zhal phyag gzhan gtso bo dang 'dra ba la /
sku mdog mthing /
ser /
dmar /
ljang ba bzhi'i dbus dang shar gnyis zhal mdog 'dra yang sku mdog shar mthing ga
/lhor dbus /   ser g.yas /   dkar g.yon /   dmar ba'i zhal dang sku mdog ser po /
nub tu dbus /   dmar g.yas /   mthing g.yon /   dkar ba'i zhal dang sku mdog dmar po //
byang du dbus /   ljang g.yas /   dkar g.yon /   dmar ba'i zhal dang sku mdog ljang gu
/rang yum bzhi mthing ser dmar ljang gri thod 'dzin pa dang sbyor ba /
de rnams kyi thugs kar nyi zla'i ga'u'i nang du gtso bo la hrIHdmar rigs bzhir hrIHmthing ser dmar ljang /
gtso bo'i yum bzhi por thugs srog ma dmar po dang rigs bzhi'i yum la ha ri ni sa mthing ser dkar ljang re gsal 'debs /
zan bum gcig tu bsdu na gtso bo'i phyogs bzhir gsang yum bzhi dang /
rtsibs bzhir rigs bzhi bsgom /
bdag mdun bum gsum gyi gtso bo'i thugs kar pad+ma dmar po 'dab ma brgyad pa'i dbus su ye shes 'od lnga'i rang bzhin gyi rdo rje rtse lnga pa gyen du 'greng ba'i dbus ra dang lte ba mthing /
shar gyi rwa gnyis dkar /
lho ser /
nub dmar /
byang ljang ba /
de'i lte bar zla ba steng dang nyi ma 'og tu byas pa'i ga'u sna tshogs rdo rje rgya gram gyis steng 'og mtshan pa /
ga'u'i nang du dwangs ma'i srog gi thig le kha dog lnga ldan du 'phro ba'i dbus su rang gi srog yig nr-i dmar ljang gi na mig nang du gtso bo'i thugs srog oM ser po /
thig le lnga ldan gyi phyir nang skor du dzi na dzika? ser po dang /
phyi skor la oM AHhU~M A yur+dz+nyA na puN+ye sarba sid+d+hi pha la hU~M gi sngags phreng kha dog dmar pos bskor ba /
yum gyi thugs kar zla gdan la lAM ser po la dwe Sha rA tI satwaM zhes pas bskor ba /
de bzhin du shar gyi rdor sems kyi thugs kar nyi zla'i ga'u'i nang du hU~M dkar po'i mthar badzra d+h+r-ika dkar po dang /
yum gyi thugs kar zla gdan la mUM dkar po'i mthar d+hA twI shwa rI satwaM zhes pas bskor ba dkar po /
lho'i rin 'byung gi thugs kar nyi zla'i ga'u'i dbus su swA sngon po la rat+na d+h+r-ika? sngon po dang yum gyi thugs srog mAM dang mo ha rA tI satwaM sngon po /
nub kyi snang mtha'i thugs srog AMHdang A ro l-ika? yum gyi thugs srog pyAM dang rA ga rA tI satwaM dmar po /
byang gi don grub kyi thugs srog hA dang pra dz+nyA d+h+r-ika? yum gyi thugs srog tAM dang badzra rA tI satwaM ljang khu /
zhi lha lnga po'i thugs klong rta mgrin rigs lnga por nyi zla'i ga'u'i dbus su hrIHdmar dkar ser dmar ljang la h+ya grI wa hU~M phaTaHces pa sa bon gyi mdog mtshungs kyis bskor ba /
mgyogs ma bzhi'i thugs kar zla gdan la dzaHhU~M baM hoHdkar ser dmar ljang bzhi'i mthar oM badzra lA s+ye hU~M dzaH
oM badzra mA l+ye trAM hU~M/
oM badzra gIrtI hrIHbaM/
oM badzra nirti A hoH
zhes pa rnams dkar ser dmar ljang gis bskor ba /
sgo ma bzhi'i thugs kar zla gdan la dzaHhU~M baM ho dang /
badzra ang+ku sha dzaH
badzra pA sha hU~M/
badzra s+pho Ta baM/
badzra gaN+De hoH
zhes sam yang na khaN+Da ro hi dza dzaH
rU pi ni hU~M hU~M/
DA ki nI baM baM/
sa ma ya hoHhoH
zhes pa gang bde dkar ser dmar ljang gis bskor ba gsal 'debs /
khyad par dril 'dzab kyi dus gtso bo'i thugs ka'i sngags 'khor rnams gsal ba las 'od zer ser po shas che ba'i kha dog sna lnga pa dpag tu med pa yar 'phros pas rgyal ba sras bcas kyi thugs dam gyi rgyud bskul ba dang /
steng 'og phyogs mtshams thams cad du 'phros pa'i sne las mchod sprin spros te phyogs bcu'i rgyal ba sras bcas la mchod pa phul /
'od zer mar 'phros pas 'gro drug sems can thams cad dang bdag gzhan gyi bsgrub bya gang yin gyi sgo gsum sdig sgrib sbyangs te sangs rgyas kyi sar bkod /
tshur 'dus phyogs dus kyi sangs rgyas sras dang bcas pa'i mkhyen brtse nus gsum gyi byin rlabs ye shes tshe'i dngos grub thams cad dang /
sa chu me rlung nam mkha'i khams te snod kyi yon tan bcud kyi sems can rnams kyi tshe dpal longs spyod bkrag dang gzi brjid dwangs bcud thams cad bdud rtsi'i rnam par bsdus te bdag gi gnas lngar thim pas 'khor 'das kyi yon tan tshe dbang dngos grub thams cad 'dus par bsam zhing 'dzab bzla /
gzhan don du tshe sgrub byed na thugs ka'i srog yig gi mdun du bsgrub bya dngos sam srog yig nr-i'i rnam par gsal ba la bstim pa'i dmigs gnad gal che zhing /
spyir khyer so gsum ldan gyi ngang nas snod bcud kyi yon tan bsdu tshul tshe sgrub spyi'i rigs 'gres sbyar te dper na gser ri lhun po sogs kyi sa'i bcud /
rol mtsho rgya mtsho sogs kyi chu'i bcud /
nyi zla nor bu rta gdong gi me dang gtsubs pa dang brdabs pa las byung ba'i me dang /
'og gzhi'i rlung sogs ldem 'degs 'thor bskyod kyi rlung dang /
dbyings kyi nam mkha' sogs nam mkha'i bcud rnams kha dog so so'i rnam pa can dang /
rgyal ba sras bcas lha klu mi sogs sems can tshe'i rig 'dzin drang srong rgyal po rgyal phran sde brgyad sogs bcud kyi skye 'gro'i tshe bkrag nus stobs bsdu ba sogs rigs pas 'gre zhing /
bum lha'i sku las 'chi med kyi bdud rtsi babs pas bum pa 'geng ba sogs bya'o //
sgos 'dzab kyi dus su lha so so'i thugs srog sngags phreng las 'od zer 'phro 'du gong bzhin dang khyad par ye shes lnga'i 'od snang gis dug lnga 'joms par dmigs pa 'dzab byang ltar dang /
yum bzhi'i sa chu me rlung nam mkha'i khams lnga tsher byin gyis brlabs te sha khrag drod dbugs yid khams su bstim pa dang /
mgyogs ma bzhi las rang 'dra'i pho nya phyogs bzhir spros te tshe'i g.yab dar dkar sngo dmar ljang gis /
dri za gshin rje klu dang gnod sbyin gyis tshe phrogs pa rnams drangs te bstim pa dang /
sgo ma bzhis sprul pa gong bzhin spros te 'dod khams gzugs khams gzugs med khams te khams gsum /
steng lha'i srid pa /
bar mi'i srid pa /
'og klu'i srid pa ste srid pa gsum /
stong dang po spyi phud kyi 'jig rten /
stong gnyis pa bar ma'i 'jig rten /
stong gsum stong gi 'jig rten te stong gsum /
de dag chags gnas 'jig stongs dus gcig tu byed pas 'jig rten gsum ste /
de rnams kyi tshe bcud /
rdo rje /
rin chen /
pad+ma /
las kyi lha mo rnams kyis 'gugs bstim dang /
khro bo'i tshe 'gugs skabs tshe'i lha tshogs rnams dang /
khyad par thugs klong dang zan bum gyi rta mgrin rigs lnga sprul pa yang sprul khyung dang gnam lcags kyi thog dang rdo rje'i mtshon cha bsam gyis mi khyab pa spros te /
tshe'i bar gcod rnams kyis tshe phrogs te sbas shing gab pa rnams khyung gi gshog brdab kyis rgya mtsho dkrugs /
gnam lcags thog gis srid pa'i ri bo bshig
/rdo rje'i mtshon chas 'byung po rnams rdul du brlags te phrogs nas bdag la bstim pa'i dmigs bzlas byed pa /
rgyud dang sgrub khog las gzhung rgyun khyer sogs kyi dgongs pa gcig tu bsdus shing bkral te bkod pa las rang bzo ma yin pa zhib cha gzhung de dag la bltas pas rtogs par 'gyur /
tshe lha rigs lnga yab yum gyi thugs srog sngags phreng sogs sku mdog dang ma mthun yang tshe 'gugs dang las gzhung mngon rtogs kyi dgongs pa dang /
mgyogs ma dang sgo ma'i sa bon zlos pa ltar snang yang /
mgyogs ma bzhi lA s+ye ma sogs sems ma bzhi dang /
sgo ma bzhi+i 'khor lo bde mchog gi snying po'i rnal 'byor ma bzhi'i ngo bor gcig cing sngags byang dang bstun pas 'gal 'dur mi 'khrul pa shes dgos so //
de yang gtso bor dril 'dzab kho na dang thun bsdu khar sgos 'dzab rnams bzla ba dang /
bsnyen tshad nges can ma gsungs mod /
'on kyang sgrub khog gi bum pa sta gon skabs las /
sgrub thabs gang byed gtsor bzung nas :
gtso la khri 'bum 'khor la stong :
skabs su stong tshigs mchod bstod bya'o :
zhes gsungs pas gtso bo yab yum la 'bum phrag dang /
rigs bzhi yab yum la khri phrag
/mgyogs ma dang sgo mar stong phrag re tsam 'thad pa 'dra zhing rgyas par spro na sgrub khog gi snying po lung dbang gi skabs su bsnyen pa dang /
sgrub pa dang /
nye bsnyen dang /
bsnyen sgrub dril ba dang /
kun gyi dril 'dzab dang /
bsnyen pa'i dbang 'dzab sogs rgya cher gsungs pa dang /
rgyun gyi nar ma ye shes snying por sgrub khog gi sgrub sngags dang 'dra ba zhig dang /
rgyun khyer gnyis pa bdud rtsi'i rgyun 'byung du sngags thung gnyis bshad pa sogs kyang rigs pas spros te skabs sbyar bzlas kyang skyon du mi 'gyur zhing phan yon che la /
gzhan du las gzhung gi dril 'dzab dang sgos 'dzab kho nas 'thus so //
thun mtshams kyi mchod bstod dang gter srung mchod pa tshogs 'khor sogs phyag bzhes ltar dang /
thun bzhi kar las byang tshar re 'grub na legs shing /
mi spro na snga thun dang srod thun tsam la tshar re /
bsdu na thor thun la las gzhung bsrang zhing thun mtshams kyi tshe 'gugs mchod bstod sogs tshul bzhin dang /
srod thun mthar gter srung mchod cing tshogs las rnams bya /
thun gzhan rnams la sngar yod gsal 'debs kyi tshul du gsal btab ste bzlas pa dang /
thun mtshams su stong tshigs kyi mchod bstod dge bsngo tsam byas kyang nyes pa med cing /
gsar ma dang rgyud sde 'og ma ltar par bkab ma byung yang rdzogs chen ka dag gi lta bas rtsis zin pa'i lhun grub rig pa'i 'char sgo lha dang gzhal yas khang du gsal btab la zhen 'dzin med par chu bo rgyun gyi rnal 'byor la spyod pa yin no //
sgrub pa'i gegs bsal ba dang /
sgrub pa'i rtags lta ba sogs ni sgrub khog ltar ro //
de ltar bsnyen sgrub legs par song nas kha skong gi sbyin sreg spro na lung rgyun med kyang las bzhi'i sbyin sreg las bzhi lhun grub ltar las bzhi ka'am zhi ba tsam bya'o //
spyi don gsum pa rjes kyi rim pa las dngos grub blang ba ni /
rgyas par spro na sgrub khog las gsungs pa ltar sgrub rdzas bsham pa ni /
gzhung don bkral te bshad na /
ka pA la kha sbyar gyi nang du dkar gsum mngar gsum chos sman btab pa'i dpal gtor zas dbyibs rin po che 'bar ba'am zur brgyad pa la dbus dang phyogs bzhir mar tshon gyis kha dog bsgyur ba'i oM hU~M trAM hrIHAH
de dag so so'i mdun du cung zad chung ba'i mUM lAM mAM pyAM tAM/
rtse mor oM AHhU~M dkar dmar mthing gsum gyis mtshan pa /
phyogs bzhir shar du rgyas pa gru bzhi /
lhor zhi ba zlum po /
nub tu dbang zla gam /
byang du drag po gru gsum dang tshe ril dang nor bu cha bdun la sogs pa'i dbyibs du ma bzos pas bskor ba la dar sna lnga'i gur phub /
gzungs thag btags pa dkyil 'khor gyi dbus many+dzi'i steng bkod pa dang /
gzhan yang mAM sa gsar rnying dang /
go ro tsa na dang /
ba su ta sogs sha rigs dang /
zho mar thud /
phyur ba /
glum /
shing tog
/zas sna /
sbrang bur /
dza gad sogs sna tshogs dang bcas pa phyogs gang bder bsham /
sgrub khog las /
bzlas pa'i nus skyed :
kA ya wA ka tsit+ta sid+d+hi hU~M gis 'dzab mjug sbrel nas zhag gcig bsgrub :
ces gsungs pa ltar spyi 'dzab sgos 'dzab rnams kyi mthar kA ya sogs kyi sngags btags la bzla /
bzlas dmigs sgrub khog las /
rang gzhan gyi sku gsung thugs las 'od zer phyogs bcur 'phros pas dus gsum gyi rgyal ba sras bcas mdun gyi nam mkhar byon :
sbyor ba mdzad pa'i byang sems 'od lnga'i rnam par babs nas dngos grub kyi rdzas la thim par bsam mo :
zhes gsungs pa ltar bya ba dang /
rgyas par na de nyid las /
dngos grub kyi sna sel rgyun bshags rnams bya :
dngos grub kyi 'dzab snying po rnams kyi mjug tu :
oM AHhU~M swA hA:
kA ya sid+d+hi oM:
wA ka sid+d+hi A:
tsit+ta sid+d+hi hU~M:
sarba sid+d+hi hrI:
zhes zhag gcig gam tha na stong phrag bzlas te :
zhes gsungs pa ltar bgyid dgos shing /
rgyun bshags ni /
sgrub khog las /
hrIHhU~M:
'chi med sgrub pa'i dkyil 'khor du :
bdag gzhan ma rig las dbang gis :
gsang sngags dkyil 'khor 'dir zhugs nas :
bsnyen sgrub zab mo dam bcas kyang :
ma rig ma rtogs tshod yod kyis :
bka' dang 'gal ba ci bgyis pa :
dkyil 'khor lha la mthol lo bshags :
tshangs pa mchog gi dngos grub stsol :
zhes dang /
gsang rdzogs ltar byas kyang rung /
sgrub khog las /
thod pa bdud rtsis bkang ba zhig nas bdud rtsi 'thor zhing 'di skad do :
hrIHhU~M:
dus gsum sangs rgyas dkyil 'khor gtso dang 'khor :
zhes pa nas /
bdud rtsi gtor ro lce thog tu bzhag go :
zhes pa'i bar bya /
spogs chog gi dngos grub blang ba gnyis yod pa'i bsdus pa sgrub khog las /
slar spogs chog tu dngos grub blang ba ni rang gi thugs ka nas 'od zer phyogs mtshams su 'phros 'dus :
rgyal ba dpag tu med pa rnams nam mkhar spyan drangs :
zhes pa nas /
lha tshogs rnams kyi sku gsung thugs yon tan phrin las dang gnyis su med par bsam mo :
zhes pa'i bar sbyar /
mchan bur gong du sbyar bar gsungs kyang 'dir 'thad /
spogs chog rgyas pa mi dgos pas bzhag
/skabs 'dir dbang rgyas par len na smin byed bsnyen pa'i dbang rim bdud rtsi 'khyil ba'i nang ltar bdag 'jug gi tshul du len /
bsdu na phyag bzhes kyi dkyus ltar las byang gi /
hrIHhU~M:
'chi med tshe yi lha tshogs rnams :
sngon tshe gong nas bsnyen cing bsgrubs :
da lta bdag dang gnyis med phyir :
gnyis su med pa'i dngos grub stsol :
oM A yur+dz+nyA na kA ya sid+d+hi oM:
wA ka sid+d+hi A:
tsit+ta sid+d+hi hU~M:
sarba sid+d+hi hrI:
zhes sogs kyis dngos grub bskul te /
hrIHhU~M:
nam mkha'i dbyings nas ma gcig tshe 'dzin ma :
zhes sogs nas /
oM A yur+dz+nyA na bi na du ru du ru zhes sogs kyi bar dkyus dang phyag len ltar dbang dang dngos grub blang ngo //
shin tu spros na spogs chog rgyas pa'i mjug gi
/mchog gi dngos grub mkha' dbyings dag pa'i yum la tshe slong ba'i spogs chog ni :
zhes pa nas /
zhes pad kor gyi phyag rgyas blangs la rol lo :
zhes pa'i bar dang /
de nas dngos grub kyi rdzas rnams cha gsum du bgos te :
zhes pa nas /
me dpung klong na gnas par bsgom mo :
zhes pa'i bar ltar bya'o //
de rjes sgrub chen dang 'brel na rjes kyi las rim gter sba ba nas bsngo smon gyi bar bya /
yang na gter sbed dang dbang zhabs tshe 'gugs bkra shis tsam sbyar na legs /
gzhan du las byang dkyus bzhin byas pas 'thus /
rgyal tho yod na sgrub khog ltar 'grol /
dkyil 'khor rdul tshon la bsdu chog
/ras bris la brtan bzhugs /
bdag bskyed nyer bsdu bsngo smon bkra shis sogs dkyus ltar bya'o //
de ltar 'chi med bdud rtsi 'khyil ba yi //
bsnyen sgrub yi ge bdud rtsi'i gter mdzod 'di //
zur chen mchog sprul gang gi bkas bskul nas //
dge slong pad+ma phrin las bdag gis bris //
mgon khyod mkhyen rab zab cing rgya che bas //
gzhung don rtogs phyir yi ge'i ngal bas ci //
'on te thos chung shes rab dman rnams phyir //
go bde'i zab gnad lhug por bkrol te bkod //
dge 'dis bdag gzhan dus min 'chi sogs kyi //
'gal rkyen nyer zhi dal 'byor dam chos la //
yun du spyod phyir 'chi med dngos grub la //
longs su spyod pa'i dga' ston rgyas gyur cig
/de ltar tshe sgrub bdud rtsi 'khyil ba'i bsnyen sgrub kyi yi ge 'chi med bdud rtsi'i gter mdzod ces bya ba 'di yang zur chen rdo rje 'chang gi mchog sprul mkhas btsun bzang po'i zlos gar byams pa ngag dbang kun dga' bsod nams kyi bkas bskul ba ltar /
dge slong bya bral ba pad+ma phrin las kyis rang lo re lnga pa gro bzhin zla ba'i sher phyogs kyi dga' ba gnyis pa'i tshes la rang gnas thub bstan gyi chos grar sbyar ba'i yi ge pa ni dge slong sman mchog gis bgyis pa'i dge des bdag gzhan thams cad 'chi med rig 'dzin gyi sa la 'khod par gyur cig /

//
