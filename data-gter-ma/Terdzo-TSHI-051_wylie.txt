@#//
nye brgyud tshe khrid 'chi med rdo rje'i srog shing khrigs su bsdebs pa bzhugs //
na mo A yur+dz+nyA na sid+d+hi pra yats+tsha /
phun tshogs 'chi ba med pa lang tsho'i bcud //
skal bzang snying gi yol gor legs 'khyil ba'i //
byed po bla ma mgon po tshe dpag med //
chos kyi 'khor lo'i pad mtshor brtan par bzhugs //
bsod nams bye ba'i chu gter bsrubs pa las //
sum ldan rdo rje 'dzin pa'i nyin byed dbang //
phrin las 'od stong rgya mtsho'i gos can kun //
yongs khyab rje btsun bla ma rdo rje 'chang //
dpal ldan gsang ba kun gyi 'byor pa'i mdzod //
zung 'jug dbang gi rgyal por mnga' sgyur ba'i //
bde chen lhun gyis grub pa'i phrin las mchog
/rab rgyas drin can bla mar phyag bgyid do //
tshe dpag med mgon mes po'i thod yangs las //
legs 'ongs ye shes mkha' 'gro'i gang+gA'i klung //
'thung mkhas pad 'byung dzah+nus skyugs pa'i chab //
nyer bsten nor 'dzin dpal ldan rdo rje las //
gsung ngag lam las nye bar 'ongs pa dag
/ches zab thugs kyi rgya mtshor rab sim pa'i //
rje btsun bla ma las 'ongs snyan brgyud kyi //
tshe khrid bri la chos srung gnang ba stsol //
de'ang nye brgyud tshe khrid 'chi med rdo rje'i srog shing 'di nyid bri ba la /
yid ches shing khungs btsun par bya ba lo rgyus dang /
de las 'ongs pa'i gdams pa gnyis /
dang po ni /
nub phyogs bde ba can gyi zhing khams su /
bcom ldan 'das mgon po tshe dang ye shes dpag tu med pas byin gyis brlabs pa'i mkha' 'gro ma gsang ba ye shes zhes bya ba /
nyi zla'i khri stan gdugs rgyan drug sogs dang ldan pas mtshan nyi zla dngos grub dang /
gzhan yang las kyi dbang mo cher grags pa la /
slob dpon chen po pad+ma 'byung gnas kyis dbang zhus pas /
yi ge hU~M du bsgyur te mkha' 'gro ma'i zhal du mid pa dang /
phyi sangs rgyas snang ba mtha' yas kyi ngo bo 'chi med tshe'i rig pa 'dzin pa'i dbang /
nang 'phags pa spyan ras gzigs kyi ngo bo phyag rgya chen po mchog gi dngos grub kyi dbang /
gsang ba dpal rta mgrin gyi ngo bo lha srin bran du khol ba'i dbang rnams thob pa las /
de gsum ga'i don 'dus pa'i tshe sgrub 'chi med rdo rje'i srog shing 'di nyid /
slob dpon chen pos grub chen dpal ldan rdo rje zhes 'ja' lus kyi sku brnyes pa de la dngos su gnang /
de nyid kyis 'bras spungs nyi 'od 'khyil ba'i gzims chung du thams cad mkhyen pa bsod nams rgya mtsho dpal bzang po la gnang /
dam pa de nyid la rigs thams cad kyi khyab bdag 'khon ston rdo rje 'chang chen po dpal 'byor lhun grub kyis gsan /
de nyid kyis las ldan gyi slob ma du mar spel kyang /
mkhyen dpyod dang ldan pa re gnyis ma gtogs phal cher gyis gsung rgyun 'dzin pa ma byung zhing /
sngon chad gsung ngag ma gtogs yi ge'i ris su bkod pa mi snang ba nas /
chos 'di mi nub cing gzhan la phan pa'i phyir du yi ge'i ris su bkod pa'o //
gnyis pa de las 'ongs pa'i gdams pa la rang nyid kyi tshe bsgrub pa dang /
slob ma rjes su 'dzin pa gnyis /
dang po ni /
pad+mAn+ta kr-ita kyi sngags kyis bsang /
swa b+hA bas sbyang /
stong pa'i ngang las pad+ma dang nyi ma dang ru dra bsnol ba'i steng du rang nyid skad cig gis dbang drag pad+ma rta mgrin g.yas gri gug dang g.yon thod khrag 'dzin pa /
rta mgo ljang zhur rta skad 'tsher ba /
dur khrod kyi chas brgyad kyis brgyan pa /
ye shes kyi me rab tu 'bar ba'i dbus na bzhugs par gyur /
bgegs gtor bsang sbyang /
stong pa'i ngang las oM las rin po che'i snod yangs shing rgya che ba'i nang du gtor ma dwangs shing thogs pa med pa 'dod pa'i yon tan lngas khyad par du byas par gyur /
oM AHhU~M lan gsum brjod pas brlab /
oM sarba big+h+nAn sogs lan gsum brjod cing bsngos /
hrIH
gdon bgegs 'byung po'i tshogs rnams gnas 'di ru //
ma 'dug gtor ma 'di khyer gzhan du dengs //
gal te mi 'gro dbang chen khros pa'i bkas //
thal ba'i rdul phran bzhin du brlag par 'gyur //
sum+b+ha sogs kyis bgegs bskrad /
steng 'og phyogs mtshams ma lus rdo rje dang /
khro bo kha dog sna lnga'i me phung gis //
bar mtshams med par gtams pa'i srung ba yi //
'khor lo'i gur khang mtshams las ma 'da' zhig
/oM badzra rak+Sha rak+Sha swA hA/
skyabs su 'gro ba dang sems bskyed pa dkyus bzhin byas /
tshogs zhing ni /
rang nyid dbang chen du gsal ba 'od du zhu ba las mgon po tshe dpag med du gsal ba'i thugs ka las 'od zer 'phros /
bla ma dang gnyis su med pa'i tshe dpag med kyi lha tshogs rnams mdun gyi nam mkhar spyan drangs /
oM sarba ta thA ga ta ar+g+haM nas /
shab+da'i bar gyis mchod /
gang drin ma dang /
'jig rten 'dren pa'i /
phyag 'tshal ba dang mchod cing bshags pa dang sogs brjod /
tshogs zhing rnams rang la thim par gyur /
byin 'beb ni /
nub phyogs bde ba can gyi zhing khams nas //
bcom ldan mgon po ye shes tshe dpag med //
'chi med tshe yi dngos grub ma lus pa //
dus 'dir bdag cag rnams la bstsal du gsol //
sgrub pa'i dam rdzas snod bcud ma lus par //
tshe bkrag gzi mdangs nus pa'i rtsal kun phob //
dbang chen skur la sdig sgrib bar chad sol //
re ba'i 'bras bu tshe yi rig 'dzin stsol //
ye shes rang snang grub pa'i pho brang nas //
mkha' 'gro'i dbang phyug gsang ba ye shes kyis //
'chi med tshe yi sogs /
lhag ma rnams rigs 'gre /
pad+ma 'od kyi gzhal yas khang chen nas //
slob dpon pad+ma thod phreng tshe dbang rtsal //
'chi med tshe yi\u0f8e
mtho brtsegs rdo rje gsang ba'i gzhal med nas //
zung 'jug sku brnyes dpal ldan rdo rje'i zhabs //
'chi med tshe yi\u0f8e
gru 'dzin nyi 'od 'khyil ba'i gzhal med nas //
rgyal ba kun dngos bsod nams rgya mtsho'i sdes //
'chi med tshe yi\u0f8e
byang chub shing khrod de wi ko Ti nas //
rdo rje 'chang dbang 'khon ston chos kyi rjes //
'chi med tshe yi\u0f8e
spyi gtsug pad+ma nyi zla'i gdan steng nas //
rtsa ba'i bla ma khyab bdag 'khor lo'i mgon //
'chi med tshe yi\u0f8e
sgrub rdzas mchod gtor rnams byin gyis brlab pa ni /
rang gi thugs ka nas spros pa'i raM yaM khaM gis sgrub rdzas mchod gtor rnams kyi ma dag pa'i nyes skyon rnams sbyangs /
ngo bo zag pa med pa'i bdud rtsi la /
rnam pa rang rang gi byed las dang nus pa dang ldan par gyur /
oM AHhU~M/
rten bskyed pa ni /
swa b+hA bas sbyang /
stong pa'i ngang las seng ges btegs pa'i rin po che'i khri'i steng du paM las pad+ma /
raM las nyi ma /
a las zla ba'i dkyil 'khor gyi steng du rang gi sems nyid yi ge hrIHdmar po ring cha tsheg drag dang bcas pa yongs su gyur pa las /
bcom ldan 'das mgon po tshe dpag med sku mdog dmar po zhal gcig phyag gnyis pa /
mnyam gzhag gi steng na 'chi ba med pa tshe'i bdud rtsis gang ba'i bum pa dpag bsam shing gis kha brgyan pa bsnams pa /
zhabs rdo rje'i skyil mo krung gis bzhugs pa /
dar dang rin po che'i rgyan dang mtshan dpe gsal rdzogs kyis spras pa /
zhi zhing 'dzum la sgeg pa'i nyams can /
'od kyi rang bzhin du gyur pa'i spyi bor oM/
mgrin par AH
thugs kar hU~M/
thugs ka'i hU~M las 'od zer 'phros pas /
bde ba can nas bsgoms pa dang 'dra ba'i ye shes pa spyan drangs /
dzaHhU~M baM hoHgnyis su med par gyur /
thugs ka'i hU~M las 'od 'phros /
dbang gi lha rnams spyan drangs /
zhes pa nas /
snang ba mtha' yas kyis dbu brgyan par gyur /
oM hrIHrA ga badzra ar+g+haM nas shab+da dang /
rU pa nas spar+she'i bar gyis mchod /
'jig rten 'dren pa'i sogs kyis bstod /
tshe nyams pa gso ba'i dmigs pa dang bcas te /
oM badzra sa ra he ka ra re shwa ra re hU~M phaT swA hA/
oM a mA ra Ni dzI ban+ti ye swA hA/
gzungs ring dang bcas bzlas pa ci 'grub bya /
de nas tshe 'gugs pa'i dmigs pa dang bcas te /
'chi ba med pa mgon po tshe yi lha //
tshe yi DA ki gsang ba ye shes ma //
'byung ba lnga la dbang sgyur lha mo lnga'i //
'chi med tshe yi phrin las dus la bab //
drag po'i las mdzad sngon mo 'bum sde yis //
'byung ba nam mkha'i bcud sdus tshe srog khug
/gdon bgegs lha 'dres khyer pa'i tshe srog khug
/brtan g.yo'i tshe dang bsod nams dbang du sdus //
de bzhin du /
thams cad las mdzad ljang mo 'bum sde yis\u0f8e
dbang gi las mdzad dmar mo\u0f8e
zhi ba'i las mdzad dkar mo\u0f8e
rgyas pa'i las mdzad ser mo 'bum sde yis //
'byung ba rlung gi bcud sdus\u0f8e
'byung ba me yi bcud sdus\u0f8e
'byung ba chu yi bcud sdus\u0f8e
'byung ba sa yi bcud sdus\u0f8e
zhes 'don pa bsgyur ro //
sra brtan rdo rje lta bu'i tshe srog khug
/legs tshogs dpal 'byor rgyas pa'i g.yang skyobs shig
/nyams dang zad dang 'thor dang yar pa yi //
tshe gsos tshe khug tshe yi dngos grub stsol //
ces brjod /
tshe bcing zhing sba ba bsrung ba rnams bya'o //
gnyis pa slob ma rjes su 'dzin pa la /
rten bcas shing bsgrub pa dang /
dbang bskur ba dngos so //
dang po ni /
stegs bu phyag bdar legs par byas pa'i steng du tshe bum kha rgyan dang ldan pa /
g.yas su tshe chang /
g.yon du tshe ril /
mdun du mchod pa /
gzhan yang rdor dril /
DA ma ru /
mda' dar /
me long /
las bum /
me tog sogs tshogs par byas /
slob dpon gyis bdag bskyed blangs shing mdun bskyed kyang bsgrub /
las bum du rta mgrin bskyed cing sngags cung zad bzla'o //
gnyis pa dbang bskur ba ni /
karma rdo rjes las bum gyi chu brim zhing /
slob ma rnams gral du 'khod /
de nas slob dpon gyis bgegs gtor btang zhing mtshams bcad /
spyi dang bye brag gi chos bshad /
maN+Dal phul /
gsol gdab /
sdom gzung gi bar dkyus bzhin byas /
de nas lha ngo bstan zhing byin rlabs kyi gzhi bkod /
bgegs bsang /
slob ma lhar bskyed /
byin dbab cing brtan pa'i don du tiSh+Tha badzra zhes brjod /
de nas badzra sa ra he'i sngags kyi rjes zlos lan gsum byas rjes /
dbang dngos kyi don du /
slob dpon dgongs su gsol /
bdag la 'chi ba med pa tshe'i dngos grub bstsal du gsol //
zhes lan gsum gsol ba btab /
de nas tshe 'gugs pa nas gzung ste dam tshig dang sdom pa gso ba'i bar grub rgyal ma'i dbang chog thams cad mkhyen pa dge 'dun rgya mtshos mdzad pa'i dkyus ltar byed /
de nas mda' dar dang bcas te tshe 'gugs grub rjes /
bum pa slob ma'i mgo thog tu bzhag nas /
rtsa brgyud kyi bla ma'i mtshan nas brjod de bka' bsgo zhing lha mar me gcig las gnyis mched kyi tshul du slob ma la bstim /
tshe chang 'di nyid zhal du gsol ba la brten nas sogs brjod cing /
tshe chang dang tshe yi ril bu zhes sogs brjod nas tshe ril sbyin /
de nas tshe bcing ba ni /
tshe rten 'od dkar po'i dbus su rnam par shes pa yi ge nr-i'i rnam pa nyi zla gwa'u kha sbyor gyi nang du yod pa de nyid /
rdo rje lu gu rgyud kyi thag pas bar mtshams med par bcings par bsam la snying gar rdo rje reg cing /
nyi zla gwa'u kha sbyor dag
/mi phyed sra brtan rdo rje yi //
lu gu rgyud kyis nyer bsdams pas //
nam yang mi g.yo brtan par gyur //
ces dang /
oM a mA ra Ni dzI ban+ti ye swA hA/
oM badzra A yu She swA hA/
zhes sngags bzla /
de nas tshe sba ba ni /
mda' dar snying gar bzhag cing /
thugs ka nas 'phros pa'i 'od zer gyis snod bcud thams cad 'od du zhu rang la thim /
de yang gwa'u la thim /
de 'od la thim /
de yi ge la thim /
de yang 'ja' yal ba ltar bsam la /
gang gis gnod par mi nus pa'i //
gdod nas dag pa'i stong pa nyid //
skye ba med pa'i klong yangs su //
mi 'gyur brtan pa'i tshe sba 'o //
zhes dang sngags bzla /
de nas tshe srung ba ni /
slar yang skad cig gis slob ma tshe dpag med du gsal ba'i smin mtshams kyi rtsa sgor dpal rta mgrin gri gug dang thod pa 'dzin pa 'jigs su rung ba me phung 'bar ba'i dbus na bzhugs pas bar chad thams cad bsrung bar gyur par bsam la /
smin mtshams rtsa yi sgo 'phar du //
rta mgrin khro rgyal dbang gi lha //
bzod par dka' ba'i gzi brjid kyis //
tshe yi bar chad thams cad srungs //
sngags bzla zhing li khri byugs /
tshe spel ba ni /
rab yangs mdun gyi nam mkha' la //
rtsa ba'i bla ma tshe dpag med //
brgyud pa'i bla ma sprin ltar 'thibs //
yi dam lha tshogs 'khor gyis bskor //
ma mo mkha' 'gro gar stabs bsgyur //
chos skyong srung ma bran du 'khol //
snyan pa'i dbyangs kyi 'brug stong ldir //
bkra shis me tog char du 'beb //
'dir 'dus skal ldan tshogs rnams la //
'chi med tshe yi bkra shis shog
/dpal 'byor snyan grags bkra shis shog
/bde chen ye shes bkra shis shog
/bsam pa 'grub pa'i bkra shis shog
/gzhan yang bkra shis pa'i tshigs su bcad pa ci rigs pa bya /
gtso bos ji ltar dang /
maN+Dal /
deng nas brtsam ste sogs dkyus bzhin bya'o //
'di nyid mdor bsdu na /
ye shes pa 'beb pa yan chad sngar dang 'dra ba la /
dbang dngos kyi skabs su tshe bum la brten nas bskur ba /
tshe chang la brten nas bskur ba /
tshe ril la brten nas bskur ba /
tshe srung ba /
tshe spel ba tsam byas kyang yong zhing /
de las cung zad rgyas par byed na tshe 'gugs pa bsnan pas chog
/tshe bum la brten nas tshe bsring ba'i skabs su 'byung ba lnga lhan cig tu bsdu ba dang /
yang shin tu bsdus pa byed na /
bcom ldan 'das kyi phyag mtshan bum pa'i nang du zhes sogs kyi skabs su de ga'i 'gros kyis dbang gi tshig thams cad bsdus kyang rung ngo //
gsum pa mjug gi cho ga ni /
gtang rag
/gshegs gsol /
dge ba bsngo ba /
las kyi rjes mi mngon par bya'o //
'chi med tshe yi man ngag pad+ma'i gzhung //
dpal ldan rdo rje las 'ongs gdams pa'i bcud //
yongs 'dzin bla ma mchog las brgyud pa 'di //
gzhan la phan pa'i bsam pas yi ger bkod //
dge des dus min 'chi ba'i mun pa'i tshogs //
tshe dpag med mgon thugs rje'i 'od zer gyis //
srid pa'i pha mthar bskrad de rdo rje yi //
rang bzhin sra brtan tshe srog 'grub gyur cig
/ces nye brgyud tshe khrid 'chi med rdo rje'i srog shing khrigs su bsdebs pa 'di yang /
pho brang gong ri dkar po'i dkon gnyer dbon dge steng bla ma byams pa kun dga' 'byung gnas kyis ring mo nas bskul ba ltar /
za hor gyi btsun pa ngag dbang blo bzang rgya mtshos dpal ldan 'bras spungs su sbyar ba'i yi ge pa ni ngag dbang dge legs so //
sarba mang+ga laM///
/
