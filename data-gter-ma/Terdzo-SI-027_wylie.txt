@#//
rdzogs pa chen po yang gsang spyi ti'i dbang gi lag len smin grol bcud kyi zhun thigs zhes bya ba bzhugs so //
na mo gu ru sa man+ta b+ha dra ya /
'khor 'das kun khyab gdod nas bya rtsol bral //
mtshan rtog yul 'das dbyings rig 'du 'bral med //
bla ma thog ma'i mgon po bdag yid dang //
mi 'bral ro mnyam chen po'i lta bas 'dud //
shin tu rnal 'byor snod ldan la //
yang ti'i bcud 'dzin slob dpon gyis //
bskur thob spros pa'i yang snying ni //
smin byed zab mo 'di bzhin sbyin //
theg dgu'i yang rtse a ti yang gsang rtsol med 'bras bu'i rnal 'byor mthar thug gi dbang bskur 'di sgrub pa la snod bcud kyi rten 'brel legs par 'grigs pa'i tshe /
dben cing nyams dga' ba'i gnas su stegs gtsang mar /
dkyil 'khor dbus mthing zlum po 'od lngas bskor ba'i rgyab tu pad+ma 'dab bzhi phyogs mdog 'od lnga'i mu khyud can la sgo rdzogs sogs zhi dkyil spyi 'gre byas pa'i dbus su khri stegs la /
mngar gsum spod dang sbyar pa'i gtor ma rin chen 'bar ba rgyan ldan bkod /
de'i g.yas phyogs su bum pa nyer lnga dang 'o ma'i bcud ldan kha rgyan mgul chings kyis spras pa /
g.yon du thod pa mtshan ldan nang bdud rtsi chos sman chang dang sbyar ba /
mdun du me long dwangs gsal bkod /
sman raka gtor gsum /
chu gnyis nyer spyod /
gter srung dam can gtor 'bul rnams spyi ltar bsham /
mig dar me tog
/sngon gtor sogs nyer mkho tshogs par bya ba ni sbyor ba sngon 'gro'i bya ba'o //
dngos gzhi'i slad du thog mar sgrub cing mchod pa ni /
gter gzhung bla rnal skabs ltar /mchan /   brgyud 'debs sngon du 'gro bas /
rang bzhin lta ba'i mtshams gcad pa ni /
hU~M:
nga ni ye nas rdo rje sems :
sku yi sprul pas nam mkha' gang :
gsung ni stong gsum sgra sgrog cing :
thugs kyi 'od zer glog stong 'khyug :
ye shes me yis phyogs mtshams gang :
snod bcud lha dang gzhal yas khang :
bgegs dang bar chad ga la yod :
ye grol chen por mtshams bcad do :
oM AHhU~M:
phaT phaT phaT:
skyabs su 'gro ba ni /
phyogs bcu'i sangs rgyas byang chub sems :
rkang gnyis gtso bo sangs rgyas dang :
zhi ba chags bral dam pa'i chos :
tshogs mchog 'phags pa'i dge 'dun la :
'di gzung bla med ma 'thob bar :
sgo gsum gus pas skyabs su mchi :
sems bskyed pa ni /
rtsa gsum bla ma dgongs su gsol :
'gro ba sems can ma lus rnams :
bla med byang chub ma 'thob bar :
'gro don byed par sems bskyed do :
mchod rdzas byin brlab ni :
oM AHhU~M:
lan gsum /
dngos 'dzin rnam rtog gi nyes skyon thams cad bsal :
oM AHhU~M:
gsum /
ye shes lnga ldan gyi bdud rtsi :
dug lnga bsgral pa'i rak+ta :
'dod yon lnga ldan gyi gtor ma :
dngos grub 'byung ba'i tshogs gtor :
ngo bo ye shes kyi rol pa /
rnam pa so so'i mchod sprin nam mkha' rab 'byams gang ba rnams su gyur /
gdod nas rang byung gi dkyil 'khor gsal gdab pa ni /
hU~M:
stong gsal bya rdzogs chen po'i ngang :
stong nyid snying rjes kun la khyab :
'gag med rig pa hU~M du shar :
lnga ldan ye shes gzhal yas khang :
pad sdong 'dab bzhi nyi zla'i steng :
hU~M las rang nyid rdo rje sems :
dkar gsal skyil krung rdor dril bsnams :
rin chen rgyan mdzes mtshan dper ldan :
spyi gtsug o rgyan rdo rje 'chang //
mthing sngon rdo rje dril bu 'dzin //
gcer bu rus pa'i rgyan gyis brgyan //
mtsho rgyal dkar mo gri thod 'khyud //
phyogs bzhi'i pad+ma 'dab bzhi la //
rdo rje rin chen pad+ma las //
dkar ser dmar ljang gri thod bsnams //
gcer bu rus rgyan bde ba'i nyams //
ye rdzogs rtsa gsum lha tshogs rnams :
dmigs med zang thal klong du bskyed :
oM AHhU~M:
spyan drang ba ni /
hU~M:
sngon gyi bskal pa dang po la :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
bka' babs lung gi pho brang nas :
brgyud pa'i bla ma gshegs su gsol :
sku gsum rig rtsal zhing khams nas :
yi dam lha tshogs gshegs su gsol :
phrin las rnam bzhi'i gzhal yas nas :
mkha' 'gro rigs bzhi gshegs su gsol :
bka' dang dam tshig gzhal yas nas :
bka' srung gter bdag gshegs su gsol :
oM AHhU~M:
dzaHhU~M baM ho :
bzhugs su gsol ba ni /
hU~M:
chos dbyings brdal ba'i dkyil 'khor 'dir :
'khor ba'i skyon bral pad+ma'i gdan :
thabs shes dbyer med nyi zla'i steng :
ye shes rol pa'i lha tshogs rnams :
bzhengs dang bzhugs pa mi mnga' yang :
sems can rtog pa sbyang phyir bzhugs su gsol :
oM AHhU~M:
sa ma ya tiSh+Tha lhan :
phyag 'tshal ba ni /
ho :
sku gsum lhun gyis grub pa'i sku :
bla ma rnams la phyag 'tshal lo :
ye nas rang byung rig pa'i sku :
yi dam lha la phyag 'tshal lo :
'gags med rig rtsal rol pa'i sku :
mkha' 'gro rnams la phyag 'tshal lo :
oM AHhU~M na mo :
mchod pa 'bul ba ni /
hU~M:
rang dang gnyis su med pa'i lha :
bla ma yi dam mkha' 'gro la :
bdug spos me tog mar me dang :
dri chab zhal zas sgra snyan 'bul :
gzugs sgra dri ro reg bya chos :
rang byung nang gi mchod pa 'bul :
snang stong gnyis med bde ba che :
gnyis med gsang ba'i mchod pa 'bul :
ye shes lnga ldan bdud rtsi dang :
dug lnga bsgral pa'i rak+ta dang :
'dod yon lnga ldan gtor ma dang :
dngos grub 'byung ba'i tshogs mchod rnams :
rang bzhin lhun grub chen po'i rtsal :
rang las byung zhing rang la mchod :
rol pa chen po'i mchod pa 'bul :
thugs rjes 'gro ba'i don du bzhes :
oM AHhU~M gu ru d+he ba d+hA ki nI ar+g+haM nas /
shab+da AHhU~M:
ma hA pany+tsa rak+ta ba liM ta ga Na tsakra pU dza ho :
de nas dzapa? bzla ba la bsnyen pa ni /
bdag mdun dbyer med snang srid rtsa ba gsum gyi dkyil 'khor gsal btab la /
oM AHhU~M:
zhe+es bye ba gcig bzla bar gsungs /
sgrub pa ni /
thugs kar zla steng hU~M yig la sngags kyi phreng bas bskor /
bzlas pa byas pas thugs srog sngags phreng dang bcas pa las 'od zer 'phros /
rgyal ba sras bcas la mnyes pa'i mchod pa phul /
'gro drug gi sgrib pa sbyang /
byin rlabs dngos grub thams cad ye shes bdud rtsi'i rnam par tshur 'dus rang nyid la thim /
snang grags rtog tshogs lha sngags ye shes kyi rol par mos la /
oM AHhU~M gu ru pad+ma badzra satwa a ha ri ni sa sid+d+hi hU~M:
zhes 'bum phrag bzhi la sogs pa bzla bar gsungs so //
thun mthar bstod pa ni /
hU~M:
ngo bo'i sku ni mtha' dang bral :
rang bzhin gsung ni grags la stong :
thugs rje'i thugs ni smra bsam bral :
sku gsung thugs la phyag 'tshal bstod :
hU~M:
'gyur med sku gsung thugs dang ldan :
rang byung thugs rjes 'gro rnams sgrol :
phrin las rnam bzhis re ba skong :
bla ma'i sku la phyag 'tshal bstod :
hU~M:
sangs rgyas kun gyi rang bzhin can :
rdo rje sems dpa' sems dpa' che :
rdo rje las skyes rdo rje'i bdag :
rdo rje 'chang la phyag 'tshal bstod :
hU~M:
skyon med rnam dag rdo rje'i sku :
'gag med rang bzhin tshangs pa'i gsung :
chos dbyings ye shes mkhyen pa'i thugs :
mkha' 'gro'i tshogs la phyag 'tshal bstod :
skabs 'dir dbang bskur na las bum la bdud rtsi 'khyil ba'am rdor sems sngags kyis byin brlabs te dbang la 'jug
/sgrub thabs kha rkyang nyams su len na gsham gsal ltar nongs bshags kha skong /
'od gsal du 'jug ldang byas la bsngo smon shis brjod byas pas 'grub bo ///
/de nas dbang bskur ba ni /
slob ma snod du gyur pa rnams la las bum gyi chus sgo drung du khrus bya /
mig dar dang me tog sprad /
las slob kyis sgo bcad pa'i drung du brda sbyar ba ni /
khyed rang rnams gsang chen theg pa'i rtse mo'i dkyil 'khor du 'jug pa'i rdo rje'i mched yin pa'i phyir srin lag sbrel la phyi rol gyi sgo srung khro bo chen po la zhu ba phul ba'i mos pas 'di'i rjes zlos mdzod /
kyai :
khro bo mi bzad 'jigs pa'i sku :
mtshon cha sna tshogs phyag na bsnams :
yang gsang dkyil 'khor pho brang srung :
bdag rnams nang der gtang du gsol :
zhes lan gsum zhus pa la /
las slob kyis /
khyed ni su yin ci zhig bya :
skal med rnams tsho phyir dengs shig :
ces pa'i lan btab par mos la 'di'i rjes zlos /
kye ho :
bdag cag skal ldan rigs kyi bu :
bla med gsang ba'i dkyil 'khor du :
'gro ba'i mgon po bla ma la :
smin grol dbang bskur gdams pa zhu :
zhes zhus pas gnang ba bstsal te sgo phyes nas yol ba'i drung du 'khod par mos shig
/ces byas la sgo phyes te nang du khrid /
slob dpon dkyil 'khor dang bcas pa la yol ba btang ba'i rtsar 'khod du gzhug la me tog bkye bsdu byas la /
nang nas slob dpon gyis /
khyed rang rnams phyag snyim pa me tog dang bcas pa'i thal mo sbyor la /
bla ma dang dkyil 'khor gyi gtso bo dbyer med pa la mi phyed dad pa'i gdung shugs drags pos gsol ba 'debs pa 'di'i rjes zlos gyis /
dus gsum rgyal ba 'dus pa'i sku :
slob dpon khyed la skyabs su mchi :
sdug bsngal 'khor ba'i rgya mtsho las :
bdag cag bu rnams drang du gsol :
lan gsum /
slob dpon gyis /
kye ma skal ldan bu slob rnams :
nyon mongs nyes pa'i tshogs spangs nas :
tshe 'dir sangs rgyas sa la sbyor :
bka' bzhin bsgrub par dam byed dam :
zhes dris pa'i lan gsol ba 'di'i rjes zlos /
kyai :
rdo rje slob dpon bdag la gson :
dus gsum rgyal ba bla ma dang :
dkyil 'khor lha la phyag 'tshal lo :
ci gsung bka' las 'da' mi bya :
de nas bgegs gtor spyi ltar gtang /
bden stobs brjod la drag sngags yungs thun rol mo sogs drag po'i tsham rngam dang bcas bgegs bskrad /
las byang ltar lta ba'i mtshams bcad /
sems bskyed gsal btab /
drang nges kyi chos bshad ci rigs pa sngon du 'gro bas /
de'ang theg pa thams cad kyi rtse mo /
rgyud lung thams cad kyi 'phro gzhi /
man ngag thams cad kyi mthar thug
/'bras bu lam byed rnams las mchog rab phul du gyur pa mngon sum lam byed 'od gsal rdo rje snying po a ti yo ga la'ang phyi nang gsang ba yang gsang bla na med pa'i skor bzhi'am lngar bzhugs pa ste /
them byang las /
o rgyan nga yi chos rnams la :
spyi them sgos them gtad rgya gsum :
spyi them chos rnams thams cad kyang :
theg pa rim pa dgur 'dus te :
de yang bsdus pas gsum du 'dus :
sprul sku'i bstan pa sde snod gsum :
longs sku'i bstan pa kri yog gsum :
chos sku'i bstan pa bskyed rdzogs gsum :
de rnams a ti gcig pur 'dus :
a ti yo ga'i chos skor la :
rgyud dang lung dang man ngag gsum :
de yang man ngag dag tu 'dus :
man ngag gnad kyi skor la yang :
sems sde klong sde man ngag sde :
de yang gnad kyi sde ru 'dus :
gnad kyi sde la phyi skor dang :
nang skor gsang skor bla med skor :
yang gsang skor dang lnga ru 'dus :
de yang yang gsang skor du 'dus :
yang bcud spyi ti chen po 'di :
o rgyan snying gi nor bu yin :
zhes bsngags pa'i zab chos 'di nyid gdod ma'i mgon po nyid 'chi med 'ja' lus rdo rjer grub pa'i slob dpon chen po'i tshul du bstan pa /
gu ru pad+mAka ras bsam yas mchims phu gsang ba'i phug par las can rje 'bangs rnams la rdzogs pa chen po sangs rgyas dgongs 'dus kyi chos 'khor rgya chen po bskor ba'i dus su /
lha lcam nus 'byin sa le'i khol mo lha gcig gsal sgron gyi chos skal du yang ti snying po'i bcud dril du gdams nas /
ma 'ongs pa'i gdul bya mang po la dgongs te btsan brag bde mchog pho brang gi brag dmar gter khung du rgyas btab pa /
gdul ba'i dus su son pa na lha gcig gsal sgron gyi skye ba gdong dkar la kha ba sprul sku tshe ring rdo rjes spyan drangs te slob brgyud zam ma chad par snang bzhi'i grub mtha' snyogs par mdzad pa'i zab chos khyad par du 'phags pa 'di nyid kyi smin byed dbang bskur sgrub pa'i skabs su babs pa yin pas sogs kyis mtshams sbyar la maN+Dal 'bul du gzhug
/khyad par gyi gsol ba 'debs pa 'di'i rjes zlos /
kye ho :
bla ma rdo rje 'dzin pa dang :
dkyil 'khor lha tshogs spangs nas ni :
skyob pa gzhan du mi 'dug pas :
khyed kyis bdag la thugs rjes zungs :
lan gsum /
gnang ba sbyin pa ni /
kye ma :
khyod rnams snod ldan bsod nams bsags :
yang gsang bla ma'i dkyil 'khor 'dir :
bdag gis khyod rnams bsgral bya'i phyir :
'dod pa'i dbang mchog dam pa sbyin :
rgyud rnam par dag par bya ba'i thog mar skyabs su 'gro ba la bla ma dkyil 'khor gyi gtso bo dang dbyer med pa rigs thams cad kyi khyab bdag rdo rje sems dpa' la /
rtsa brgyud bla ma yi dam zhi khro mkha' 'gro chos skyong srung mas bskor te bzhugs pa'i spyan sngar /
bdag gzhan mkha' khyab kyi sems can thams cad byang chub snying po'i bar du skyabs su 'gro ba'i 'dun pa rtse gcig pas 'di'i rjes zlos /
phyogs bcu'i sangs rgyas sogs las byang ltar lan gsum /
lam gyi rtsa ba theg chen byang chub mchog tu sems bskyed dgos pas /
nam mkha' dang mnyam pa'i mar gyur sems can thams cad kyi don du kun bzang gdod ma'i mgon po'i go 'phang myur du 'thob par bya /
de'i ched du gsang chen rdo rje rtse mo'i dkyil 'khor gnyan por 'jug cing dbang bskur ba nod la lam zab mo nyams su len par bgyi'o snyam pa'i yid kyis 'di'i rjes zlos /
rtsa gsum bla ma sogs gsum /
dam chu sbyin la /
hU~M:
'di ni dam tshig rdo rje'i chu :
dam tshig nyams na dmyal mes bsreg :
bsrungs na yon tan brgya rtsa thob :
dam tshig gnyan po bsrung bar gyis :
dbang gi gzhi 'god pa'i phyir ye shes pa dbab pa la khyed rang sgo gsum gyi gnad gcun te /
dam tshig pa'i lhar gsal 'debs 'di bzhin mdzad pa zhu /
las chu 'thor la bsang sbyang /
stong pa'i ngang las snod bcud ye shes rang snang las grub pa'i zhing dang gzhal yas khang dbyibs dang rgyan bkod tshad med pa'i dbus su /
pad+ma dang zla ba'i gdan la khyed rang rnams kyi sems nyid hU~M dkar po las 'od zer 'phros /
don gnyis byas tshur 'dus yongs su gyur pa las /
skad cig gis khyed rang bcom ldan 'das rdo rje sems dpa' sku mdog dkar po rdo rje dang dril bu 'dzin cing dar dang rin po ches brgyan pa /
zhabs rdo rje'i skyil mo krung gis bzhugs shing 'od dang 'od zer dpag tu med pa 'phro ba'i gnas gsum 'bru gsum gyis mtshan pa las /
'od zer phyogs bcu'i sangs rgyas kyi zhing rab 'byams su 'phros pas rgyal ba sras dang bcas pa'i thugs dam gyi rgyud bskul /
thams cad kyang dpal rdo rje sems dpa'i sku gsung thugs kyi phyag rgya 'ja' zer thig le'i rnam par spyan drangs te sgo gsum la thim pas rgyud byin gyis brlabs par mos shig
/spos rol dbyangs bcas spro na las byang spyan 'dren brjod /
snying po'i mthar /
dz+nyA na A be sha ya dzaHhU~M baM hoH
btags pa brjod la ye shes pa dbab /
byin rlabs kyi rgyun byang chub ma 'thob kyi bar du brtan par byas pa'i mos pa mdzod /
tiSh+Tha badzra /
spyi bor rdo rje gram gzhag
/sngar byin pa'i me tog las mang zhing ma nyams pa'i me tog cig tshe rabs nas 'brel pa'i lha la phog par shog cig snyam pas tshig 'di'i rjes zlos dang bcas te 'dor ba zhu /
kyai :
lhun gyis grub pa'i rigs lnga'i tshogs :
pho brang gzhal yas sgo phyes la :
sngon nas las 'phro gang yod pa'i :
rigs lnga'i lha dang bdag sprod cig :
oM puSh+pe sid+d+hi ho :
zhes tshom bu'i dkyil 'khor du 'dor du gzhug
/dbus su phog na bud+d+ha thod phreng rtsal /
shar du badzra thod phreng rtsal sogs rigs dang mthun pa'i ming dang cod pan gdags /
mig dbye bar gsol ba 'debs pa 'di'i rjes zlos /
kyai :
bla ma rdo rje 'dzin pa dgongs :
bdag cag ma rig rmongs pa rnams :
ma rig nyon mongs mun pas bsgribs :
khyed kyi thugs rje'i 'od zer gyis :
ye shes spyan du dbye bar mdzod :
ma rig pa'i sgrib g.yogs dang mig dar lhan cig bsal ba'i mos pa mdzod /
hU~M:
ston pa rdo rje slob dpon ngas :
khyod kyi ma rig mun pa'i mig :
shes rab thabs dang thugs rje yis :
ye shes spyan du dbye bar bya :
oM badzra tsak+ShuHpra be sha ya phaT:
rdo rje'i thur mas mig dar dbye zhing /
rdo rjes dkyil 'khor mtshon la /
kye ma skal ldan bu rnams nyon :
dkyil 'khor chen po 'di la ltos :
bskal par bsags pa'i sdig pa 'dag :
dngos grub sna tshogs khyod la 'byung :
de dag gis dkyil 'khor du 'jug pa'i chos rnams grub /
de nas dbang dngos gzhi'i thog mar bdud rtsi khrus kyi bum pas gtor blugs byas pas sgrib gnyis bag chags dang bcas pa byang zhing dag par mos shig
/las bum gyis khrus byas la /
hU~M:
bum pa spros bral zlum po 'di :
phyi ni bum pa'i rang bzhin la :
nang na khrus kyi lha tshogs bzhugs :
skal ldan bu la dbang bskur pas :
ma rig dri ma dag gyur cig :
badzra satwa A:
dbang dngos gzhi'i thog mar bum pa'i dbang bskur ba la dmigs pa 'di bzhin du mdzod /
bum pa ye shes kyi gzhal yas khang du nang bcud rigs lnga yab yum gyi sku las bdud rtsi'i rgyun babs /
lus rtsa'i sgrib pa dag
/snang stong lha'i skur rdzogs /
sku dbang lus la thob par mos shig
/rnam bum spyi bor bzhag la /
hU~M:
bkra shis dbang gi bum pa 'di :
phyi ni bum pa'i gzhal yas khang :
nang na rigs lnga yab yum bzhugs :
skal ldan bu la dbang bskur pas :
sku dbang lus kyis thob gyur cig :
oM AHhU~M a b+hi Shiny+tsa hU~M:
bum chu sbyin /
thod pa rang byung gsang ba'i dbyings las byang chub sems kyi bde rgyun mgrin par phab pas /
ngag rlung gi sgrib pa dag
/grags stong rdo rje'i sngags su smin /
gsung dbang ngag la thob par mos shig
/thod pa'i bdud rtsi sbyin la /
hU~M:
rnam dag ye shes ka pA la :
phyi ni ka pA la yi rang bzhin la :
nang ni ye shes bdud rtsis bkang :
skal ldan bu la dbang bskur pas :
gsung dbang ngag gis thob gyur cig :
oM AHhU~M badzra a mr-ita sid+d+hi hU~M:
chos dbyings yum gyi mkha' me long zlum po'i ngos su /
rig rtsal 'khor 'das kyi snang ba sna tshogs bde stong zung 'jug chen por 'char bar mtshon pas /
yid thig le'i sgrib pa dag
/rig stong 'od gsal du rtogs /
thugs dbang sems la thob par mos shig
/me long snying gar bzhag la /
hU~M:
me long zlum po chos dbyings dri ma med :
dag cing gsal la rnyogs pa med :
gzung 'dzin gsal la ngos gzung med :
dri bral sems kyi dbang thob shog :
a b+hi Shiny+tsa hU~M:
rin chen 'bar ba'i gtor ma sku dang ye shes 'du 'bral med par mtshon pas byin gyis brlabs pas /
sgo gsum gyi dri ma bag chags dang bcas pa dag
/bde stong zung 'jug gi 'khor lor shar /
ye shes spyi blug gi dbang bskur rdzogs par mos shig
/dpal gtor gnas gsum du bzhag la /
hU~M:
b+han+d+ha ye shes rnam par dag :
lcang lo dbyings dang 'du 'bral med :
gtor ma rang snang rnam par dag :
skal ldan bu la dbang bskur pas :
yongs rdzogs chen po'i dbang thob shog :
a b+hi Shiny+tsa hrI:
spros med tshig gi sgo nas ngo sprod pa yin pas rdo rje'i tshig 'di la snyan rtse gcig tu gtod par zhu /
kye ma :
skal ldan bu rnams bdag la nyon :
ci shar thams cad sems su go :
sems kyi gzhi rtsa rang thog chod :
mi dmigs spros bral ngang la zhog :
lham me lhan ne don gyi dbang :
ma yengs khyod kyis sems la zhog :
cir snang thams cad rang gi sems kyi rol pa /
sems kyi ngo bo la bltas pas gzhi med rtsa bral /
rig pa'i rang bzhin gdod nas skye 'gag gnas gsum dang bral ba chos sku khyab bdag chen po /
de nyid kyi gshis thog tu bzo med rang babs su bzhag pas 'bras bu gzhi thog tu rdzogs pa ni rig pa rtsal gyi dbang bskur thob pa yin pas /
lta ba dang grub mtha' thams cad kyi zad sar phyin pas spyi ti rdzogs pa chen po zhes bya ba ste dbang bskur thams cad kyi rtse rgyal mthar phyin pa yin no //
zhes byas la cung zad mnyam par 'jog tu bcug
/me tog 'thor la shis pa brjod /
dam tshig bsgrag gzung sogs spyi ltar byas pas dngos gzhi grub bo //
rjes tshogs kyi 'khor lo spro na rdor sems snying thig sogs rigs mthun nas blang /
gtang rag mchod bstod /
nongs bshags /
dkyil 'khor gyi 'khor lo 'od gsal du bsdu /
thun mtshams zung 'jug gi skur ldangs /
bsngo smon ni /
ho :
rtsa ba gsum gyi dkyil 'khor du :
bdag gzhan sems can thams cad kyis :
tshogs gnyis bsags pa'i dge ba rnams :
mthar phyin yongs grol chen por bsngo :
shis brjod ni /
hoH
rang bzhin 'od gsal rdo rje'i bdag
/thog mtha' med pa'i sems dpa' che //
sku bzhi'i dbang phyug bkra shis dpal //
srid zhi yongs la khyab gyur cig
/ces sogs brjod la me tog gi char dbab bo //
theg dgu'i rtse rgyal yang gsang rdzogs pa che //
spyi ti'i lam nas bde chen 'od sku 'grub //
phyir gsal longs spyod bkod pa mkha' khyab kyis //
skye dgu gdod ma'i grol sar dbugs 'byin shog
/ces pa'i tshul 'di la sprul sku pad+ma tshe dbang rgyal po'i sangs rgyas dgongs 'dus nas dbang sgrub sogs kha 'gengs dgos par snang yang dpe lung gi rgyun ma bzhugs pas /
rdor sems snying thig dang sbyar te khyer bde don gsal gyi tshul du 'chi med bstan gnyis g.yung drung gling pas shrI de bI ko Ti'i sgrub gnas su bgyis pa dge legs 'phel ///
/
