@#//
gsur mchod 'dod yon sprin phung bzhugs so //
oM swasti /
ye shes gcig nyid du ma'i rnam rol ni //
gdul bya'i mos ngor shar ba rtsa gsum lhar //
gus pas btud nas tshogs gnyis dge ba'i mthu //
spel byed mchod sprin gsur gyi cho ga spel //
de yang mngon mtho'i rten las nges par legs pa'i go 'phang sgrub pa'i thabs kyi sgo ji snyed pa dag 'byung ba las /
'dir mchod pa'i rdzas mer sreg pa'i mchod sbyin du 'char ba zhes yongs su grags pa ste /
thugs sgrub gsang ba 'dus pa las /
tshogs gsag pa yi sbyin sreg ni :
phye dang sman gyis 'grub pa 'o :
zas 'dod pa la zas de bsreg :
gos 'dod pa la gos de bsreg :
nangs nub thab tu bsreg kyang chog :
ces gsungs pa'i don bzhin bsgrub pa la /
sbyor ba yo byad kyi bshom dang /
dngos gzhi'i cho ga'i rim pa'o //
dang po ni snying po lnga sogs lnga tshan lnga dang dkar gsum mngar gsum /
dar ras sna tshogs /
dug rigs med pa'i sman sna tshogs /
phye dang mar gyis bungs bskyed nas sbyar ba'i rdzas kyi phur ma gtsang ma /   gshin po sogs kyi ched du bsngo na skye bdun myang grol dang bdud rtsi phur ma'i rigs bsres na myong grol du 'gro bas phan yon che bar gsungs so //
mchan /
zangs kyi snod du me la gsur du sbyar ba'o //
gnyis pa ni /
sngags kyi nyams len la rgyun du 'jug bzhin pa yin na thun mtshams kyi lha de nyid la brten pas chog cing /
min na yi dam gang byed dam thun mong gi las dang 'brel ba'i phyir /
sangs rgyas chos dang tshogs kyi mchog rnams la //
zhes sogs kyi skyabs 'gro dang byang chub tu sems bskyed /
tshad med bzhis rgyud dag par byas nas /
oM swa b+hA bas stong par sbyangs te /
hrIH
mi dmigs spros bral stong nyid rang gdangs las //
pad zlar hrIHlas 'phags mchog thugs rje'i gter //
dkar gsal mdzes 'dzum mtshan dpe'i lang tsho can //
phyag g.yas mchog sbyin g.yon pas pad dkar 'dzin //
sna tshogs dar dang rin chen rgyan gyis brgyan //
sems skyil gyis bzhugs thugs kar hrIHdkar por //
yig drug phreng ba sgra gdangs 'bar bas bskor //
oM ma Ni pad+me hU~M/
zhes brgya rtsa la sogs ci rigs par bzla'o //
gsur rdzas a mr-itas bsang /
swa b+hA bas sbyang /
rang bzhin lhun grub ye shes dbyings kyi gzhir //
kun bzang mchod pa'i sprin phung nam mkha'i mdzod //
'dod pa'i yon tan rnam pa lnga yi char //
so so'i thugs la dgyes dgur 'beb par gyur //
nam mkha' mdzod kyi rgya bcings te /
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
zhes bdun nam gsum bzlas nas /
mgron spyan 'dren pa ni /
bla ma mchog gsum rgyal ba rgya mtsho'i sprin //
yi dam mkha' 'gro dam can sgyu 'phrul gar //
skye mang drin gyis brtse ba'i ris med 'gro
/ma rig 'dzin pas rtag 'khyams sha 'khon tshogs //
kun kyang bde chen chos sku'i rol pa las //
'gag med sgyu ma'i rnam par shar ba'i mgron //
thams cad gtan pa med pa'i mchod sbyin la //
mos gdung brtse bas spyan 'dren gshegs su gsol //
badzra sa mA dzaHsa spyan drangs /
pad+ma ka ma lA ya satwaM gyis gdan 'bul /
dri med yid 'ong lha rdzas las byung ba'i //
mchod yon zhabs bsil me tog bdug spos dang //
mar me dri chab zhal zas rol mo dang //
kun bzang mchod sprin rgya mtshos mchod par bgyi //
oM sarba ta thA ga ta sa pa ri bA ra ar+g+haM nas /
shab+da'i bar gyis mchod /
oM AHhU~M/
ye shes me yis bzhus pa'i zag med kyi //
bdud rtsi'i dwangs ma 'dod pa'i yon tan lngar //
thogs med 'char ba'i dri gsur mchod pa 'dis //
bla ma mchog gsum sri zhu'i mgron kun mchod //
tshogs rdzogs sgrib byang sangs rgyas myur thob shog
/dam can chos skyong yon tan mgron kun mchod //
bstan pa dar zhing phan bde'i phrin las mdzod //
rigs drug lan chags snying rje'i mgron kun mchod //
dgyes tshims sdug bsngal kun bral bde thob shog
/lan chags sha mkhon gnyer ba yongs la bsngo //
mgu zhing gnod 'tshe'i bsam sbyor zhi bar mdzod //
bar do'i 'gro ba dri za'i tshogs la bsngo //
'khrul snang 'jigs bral phan bdes 'tsho bar shog
/oM AHhU~M gu ru de ba DA ki nI sa pa ri bA ra ag+ne dz+wa la raM sarba sid+d+hi ku ru hU~M/
oM a kA ro mu khaM sarba d+harmA NaM Ad+ya nut+pan+na twAta oM AHhU~M phaT swA hA/
ag+ne dz+wa la raM sarba sid+d+hi ku ru hU~M/
zhes dang /
bdag gi bsam pa'i stobs dang ni //
de bzhin gshegs pa'i sbyin stobs dang //
chos kyi dbyings kyi stobs dag gis //
'phags pa rnams la mchod pa dang //
sems can rnams la phan gdags slad //
don rnams gang dag bsam pa kun //
de dag thams cad ci rigs pa //
thogs pa med par 'byung gyur cig
/ces dang /
sdig pa ci yang mi bya zhing //
dge ba phun sum tshogs par spyad //
rang gi sems ni yongs su gdul //
'di ni sangs rgyas bstan pa yin //
zhes chos kyi sbyin pa'ang byas nas /
mchod sbyin gyi mgron rnams gshegs shing bsngo smon gyi rgyas gdab par bya'o //
legs byas dge ba'i sa bon phra mo yang //
tshogs gnyis lang tsho dar ba'i dpag bsam shing //
phan bde'i 'dod 'jor nges phyir 'dir brjod pa //
rnam kun don yod nyid du 'gyur bar shog
/ces gsur bsngo nyung ngur bsdus pa 'di yang thugs sgrub gsang ba 'dus pa'i khungs la brten cing /
mchod sbyin gyi las gang du yang bkag pa med pa'i don bzhin e pa rig byed mjal stod lhun grub rgya mtshos bskul ba'i ngor 'gyur med rdo rjes bkod pa'i yi ge pa ni tshe ring nor bu'o //
mang+ga laM///
/
