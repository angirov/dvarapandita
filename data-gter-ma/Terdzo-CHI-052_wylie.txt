@#//
gcod yul stan thog gcig ma'i man ngag 'khor 'das rang grol zhes bya ba bzhugs so //
oM swasti /
gzung 'dzin 'khri ba dbyings su gcod pa las //
'dzin med spros bral so so rang rig gi
/ngo bor rtag bzhugs drin chen bla ma'i zhabs //
btud nas gcod yul zab don snying por spel //
'dir bka' shes rab kyi pha rol tu phyin pa'i nyams len man ngag gis snying por dril ba /
bdud bzhi dbyings su gcod cing rnam rtog lam du 'khyer ba rgyal ba mi yi seng ge rnams kyis gshegs shul gcod yul gyi gdams pa 'di nyid nyams su len pa la don gsum ste /
sngon 'gro dngos gzhi rjes kyi bya ba'o //
dang po sngon 'gro la theg pa chen po'i sgor 'jug pa dang /
mos gus kyi byin 'beb pa'o //
dang po la /
blo sbyong ba dang /
sbyangs nas skyabs su 'gro ba dang sems bskyed pa'o //
dang po ni /
dal 'byor rnyed dka' ba dang tshe mi rtag par shes nas tshe 'di'i 'khri ba chod de phyi ma don du gnyer ba dang /
de nas 'khor ba'i nyes dmigs dang /
las 'bras kyi smin tshul shes nas srid bde'i 'khri ba chod de thar pa don du gnyer ba dang /
de nas 'gro drug pha mar shes pas byams dang snying rje chen pos rang don gyi 'khri ba chod de gzhan phan don du gnyer ba rnams dang /
khyad par dal 'byor gyi rten 'di lta bu dus brgya'i za ma lan gcig gi sgo nas bogs brten te rgyud la 'byang par bya'o //
gnyis pa la skyabs 'gro dang /
sems bskyed gnyis kyi dang po ni /
'khor ba sdug bsngal gyi rang bzhin me dong lta bu 'dir 'gro drug drin can gyi pha ma rnams dgra gnyen gyi ris su bcad /
chags sdang gi yul du bzung bas 'phung ba der 'dug
/da ni skye ba 'di nas sangs rgyas ma thob kyi bar du gru nang gcig gi 'grul pa dang /
btson ra gcig gi nag can bzhin du thams cad 'dun jus dang blo rtse gcig pa'i sgo nas bslu ba med pa'i skyabs dkon mchog gsum la brten par bya'o snyam pas /
mdun gyi nam mkhar seng khri pad+ma nyi zla'i gdan la rtsa ba'i bla ma dang gnyis su med pa'i ma gcig lab kyi sgrol ma yum chen mo'i rnam par bzhugs pa la /
bka' brgyud kyi bla ma dkon mchog rin po che rnam pa gsum sogs skyabs gnas thams cad kyis bskor ba sprin phung gtibs pa ltar bzhugs par bsam la /
bdag gzhan sems can thams cad kyi skyid sdug legs nyes khyed rang mkhyen snyam du /
nam mkha'i gnas su nam mkha' gang ba yi //
bla ma yi dam mkha' 'gro'i tshogs rnams dang //
sangs rgyas chos dang 'phags pa'i dge 'dun la //
bdag sogs 'gro kun gus pas skyabs su mchi //
zhes skyabs 'gro ci nus byas pa'i mthar skyabs yul 'khor rnams rtsa ba'i bla ma la bsdus /
de nyid rang la thim ste dbyer med pa'i ngang du 'dres pa'i sems rig stong nam mkha' lta bu'i ngang la mnyam par gzhag
/gnyis pa sems bskyed ni /
mkha' khyab kyi sems can thams cad dmigs yul du lam gyis gsal btab /
de rnams dang 'dun jus gcig tu byed tshul sngar bzhin bsam pa la /
'di dag thams cad gnas skabs dang mthar thug bde ba dang bde ba'i rgyu dang ldan cing sdug bsngal dang sdug bsngal gyi rgyu dang bral ba /
sngar thob zin gyi bde ba rnams mi nyams shing gong 'phel du gyur na ci ma rung snyam pa'i bsam pa bzang po nye ring med pa tshig tsam du ma lus pas 'di rnams sangs rgyas kyi go 'phang la 'god par bya /
de'i ched du zab mo'i lam 'di nyid nyams su blang bar bgyi'o snyam du /
sems can bde dang ldan gyur cig
/sdug bsngal kun dang bral gyur cig
/bde dang rtag tu mi 'bral zhing //
'gro kun mnyam nyid rtogs par shog
/ces pa'i mthar 'khor gsum rtog med don dam byang chub kyi ngang la ci gnas su mnyam par 'jog
/gnyis pa mos gus kyis byin 'beb pa la /
rten bskyed pa /
tshogs gsag pa /
gsol ba gdab pa'o //
dang po ni /
spro na bsgom rim rgyas pa gzhan du 'byung ba ltar ro //
yang na sngar bzhin gsal btab /
bsdu na /
skyabs yul ma bsdus pa nyid la rten bca' 'o //
gnyis pa tshogs gsag pa ni /
maN+Dal tshom bu bdun ma sogs gang 'os bshams la /
rang gi lus longs spyod dus gsum dge tshogs dang bcas pa thams cad 'dod yon lnga'i longs spyod kyi rkyen du 'char ba'i mchod pa'i rdzas kyis rnam pa phyogs bcu'i 'jig rten gyi khams yongs su gang ba ye shes kyi rnam rol las shar ba /
'dzin zhen med pa'i sems kyis 'bul zhing /
sa gzhi spos chus byugs shing me tog bkram //
sogs dang /
bdag gi lus dang longs spyod dang //
dus gsum dge ba'i dngos po rnams //
sems can kun gyi don gyi phyir //
gus pas khyed la 'bul bar bgyi //
kun nas gzigs pa'i spyan ldan ma //
yon gnas dam pa khyed rnams kyis //
bdag la brtse bar nyer dgongs te //
bzhes nas byin gyis brlab tu gsol //
ces 'bul lo //
gsum pa gsol ba gdab pa ni /
bla ma sangs rgyas bla ma chos //
de bzhin bla ma dge 'dun te //
kun gyi byed po bla ma yin //
zhes pa ltar rgyal ba thams cad 'dus pa'i ngo bor yid ches pas /
de'i yon tan la dwangs pa dang /
yon tan de 'thob 'dod kyi 'dod pa ste dad pa gsum po des mtshams sbyar nas gsol ba btab pa mi phyed pa'i dad pa gting tshugs par bskyed nas /
yid gus pa dang bcas pas ngag nas gsol 'debs kyi 'o dod 'bod cing /
lus ba spu g.yo ba dang mig mchi ma 'khrugs bzhin du sems can thams cad kyis kyang de ltar du gsol ba 'debs par bsam la /
'og min chos dbyings pho brang du //
yum chen sher phyin byin rlabs can //
byin rlabs can la gsol ba 'debs //
zhes sogs nas /
stan thog 'di ru byin gyis rlobs //
zhes pa'i bar gyi bla brgyud gsol 'debs yig rnying ltar brjod pa'am /
yang na /
na mo gu ru /
shes rab pha rol phyin mnga' rgyal yum dang //
gnyis med ma gcig jo mo mkha' 'gro'i gtso //
zab don gcod yul rtsa brgyud bla ma la //
gsol ba 'debs so byin gyis brlab tu gsol //
bdag gi lus dang longs spyod dngos po kun //
zhen pa med par 'bul lo bzhes nas kyang //
'gro kun don du bdag 'dzin blos thong zhing //
dgos med rgyud la skye bar byin gyis rlobs //
rang sems skye med chig chod rtogs pa dang //
rkyen ngan lam du longs par byin gyis rlobs /
khams gsum srid du chod par byin\u0f8e
'gro drug gnyen du 'du bar byin\u0f8e
'khor 'das dbyings su dag par byin\u0f8e
gzung 'dzin 'khri ba chod par byin\u0f8e
bdag med gnas lugs rtogs par byin gyi rlobs /
zhes gsol ba btab pa'i mthar tshogs zhing gi 'khor rnams dbus kyi bla ma la 'dus /
de nyid skyabs gnas kun 'dus kyi ngo bor gyur pa'i dpral bar oM/
mgrin par AH
thugs kar hU~M rnams gsal btab /
bla ma'i gnas gsum gyi yig 'bru gsum las 'od zer dkar dmar mthing gsum rim pa bzhin 'phros /
sangs rgyas thams cad kyi sku gsung thugs kyi byin rlabs zhugs /
bla ma'i rdo rje gsum dang rang gi sgo gsum dbyer med pa'i ngang bskyang /
mthar bla ma spyi bor byon 'od du zhu nas rang la thim gnyis med spros bral gyi dbyings su mnyam par gzhag
/de'i gdangs snang grags rig gsum bla ma'i gsang gsum mi zad pa rgyan gyi 'khor lo'i rnam rol du blta'o //
gnyis pa dngos gzhi la /
rdo rje lta bu'i ting nge 'dzin gyi lta bas thag gcad pa /
sgyu ma lta bu'i ting nge 'dzin gyi sgom pas nyams su blang ba /
dpa' bar 'gro ba'i ting nge 'dzin gyi spyod pas bogs dbyung ba gsum gyi /
dang po la /
dbyings rig bsre ba /
yum don ngos gzung ba /
bdud bzhi dbyings su gcod pa'o //
dang po dran rig sna tshogs kyi 'char gzhi rnam par shes pa zhes bya bas lus la til 'bru mar gyis khyab pa bzhin gnas pa las /
rlung kha sbyor gyis bcun pas me long la has btab pa bzhin yas mas nas 'ub kyis 'dus lte bar   rkang mthil gnyis su thig le dkar po bya sgong tsam re bsgom pa /
rkang pa'i sbubs brgyud sum mdor gcig tu 'dres pa /
khong pa nang nas yar spar ba'ang lugs gcig ste gnad gcig /)thig le dkar po gsal 'tsher bya sgong tsam du 'dril ba /
phaTaH
ces 'phangs pas khong pa'i nang brgyud spyi bo nas rgyang gis thon nam mkha' dang dbyer med 'dres pas stong nyid spros bral gyi dbyings su khres se bor la rten med du bzhag go
/gnyis pa yum don ngos gzung ba ni /
sngon chad thog ma med pa nas 'khor bar 'khyams shing sdug bsngal sna tshogs la longs spyod pa 'di sems 'khrul pa'i rtsa ba ma chod pas lan par 'dug
/des na 'di rtsad chod pa zhig byed snyam du lus gnad drang por bsrang /
ngag rlung rang sor bzhag
/sems dus gsum gyi rtog pa bcad nas snga ma 'gags /
phyi ma ma skyes pa'i da ltar gyi shes pa skad cig ma de ka'i ngo bo la ce re bltas pa'i snang ba phyi ru ma lus /
rig pa nang du ma chad pa'i snang ba spros bral de ka la res hrig ge bsgrim /
res lhod kyis klod nas bskyangs pas so so rang rig tu 'char /
de ka yengs med kyi ngang nas rang ngo la bltas pas yod med rtag chad skye 'gag 'gro 'ong sogs gang gi'ang phyogs su ma lhung pa'i rig pa rtsa bral rjen pa /
rig bya rig byed thams cad dang bral ba de ka ngo shes tsam la ma yengs par bskyang ba yin te /
ma gcig gis /
gang yang yid la ma byas na //
gol sar lhung ba ci la 'byung //
bsam med bsgom pa ma nor na //
chos sku byang chub the tshom med //
sgom gyi nang nas de nyid mchog
/'du shes rnam par bshig la zhog
/ces dang /
gang yang yid la ma byas na //
bag chags mi 'byung sa lam rdzogs //
zhes gsungs pa bzhin no //
gsum pa bdud bzhi dbyings su gcod pa la bzhi las /
dang po thogs bcas bdud ni /
phyi tshogs drug gi yul du gyur pa'i gzugs mthong ba dang sgra thos pa sogs kyi rkyen las rnam rtog thol gyis skyes pa de lhong yin /
de la chags sdang gi 'dzin zhen byung na thogs bcas kyi bdud yin /
gang shar de ka phaTa?Hces 'phro rbad kyis bcad la yum don gyi dbyings su bzhag pas chod pa'o //
gnyis pa thogs med bdud ni /
phyi rkyen la ma ltos par sems la bde sdug skye 'jigs sogs yid yul gyi myong tshor thams cad lhong /
de la re dogs su song na thogs med kyi bdud /
phaTa?Hces sngar bzhin 'dzin med du bzhag pas chod do //
gsum pa dga' brod bdud ni /
chos rgyud bzang /
dge sbyor 'phel /
longs spyod snyan grags sogs mthun rkyen thams cad tshogs pas gzung 'dzin gyi blo skyes na lhong /
de la dga' brod skyes na bdud /
phaTa?Hces 'dzin med du sngar bzhin gcad /
bzhi pa snyems byed kyi bdud ni /
rnam rtog gi 'gyu ba gang skyes kyang lhong /
de la 'dzin zhen byung na snyems byed kyi bdud /
phaTa?Hces gang shar 'dzin med du gcad do //
mdor na snga ma gsum ka 'dir 'dus te /
bka' tshom las /
bdud las rnam pa bzhi ru dbye //
thogs bcas bdud dang thogs med bdud //
dga' brod bdud dang snyems byed bdud //
de yang snyems byed bdud du 'dus //
zhes so //
mdor na spyod lam kun tu rnam rtog gang skyes 'dzin med spros bral du gcod par bya ste /
bdud rnams ma lus sems su bcad //
sems nyid skye med dbyings su grol //
zhes le lag tu gsungs pa bzhin no //
gnyis pa sgyu ma lta bu'i ting nge 'dzin gyi sgom pas nyams su blang ba la /
lta bas rgyas 'debs pa dang /
phung po gzan du skyur ba gnyis /
dang po ni /
sngar bzhin dbyings rig bsres nas rten med kyi rig pa spros bral so so rang rig gi ngo bor shes rab zab mos sgro 'dogs bcad pa nyid bsgom rgyu'i snying po yin pas dmigs pa'i rnam pa mtha' dag de'i rnam 'gyur rtsal sbyong du shes par bya'o //
gnyis pa phung po gzan skyur la gnyis kyi /
dang po dkar 'gyed ni /
dbyings rig bsres pa'i stong nyid de'i rtsal snang rjes thob tu /
rang lus mdzes shing yid du 'ong ba phun sum tshogs pa'i dpal gyis 'byor par bsam la /
phaTa?Hces de'i snying kha nas rnam shes rnal 'byor ma gri thod 'dzin pa 'jo sgeg bde ba'i nyams dang ldan pa zhig rgyang gis thon /
mdun gyi bar snang la 'khod /
phaTa?H
ces gri gug gis rang lus kyi thod pa'i smin mtshams breg
/mdun ngos thod pa'i sgyed pu gsum rang byung du grub pa'i khar bkal ba nam mkha' ltar yangs par bsam /
rang lus kyi lhag ma rnams gri gug des dum bur gtubs nas thod pa'i snod du rim bzhin blugs pa sha'i ri bo khrag gi rgya mtsho rus pa'i gram bu klad zhag gi 'dam rdzab chen por 'khrigs /
rnal 'byor mas oM AHhU~M zhes brjod pas ma dag pa sbyangs /
ye shes kyi bdud rtsir zhu ba zag med 'dod yon gyi longs spyod bsam gyis mi khyab par spel la /
phaTa?Hces 'khor 'das kyis bsdus pa'i yar mar gyi mgron thams cad sprin phung gtib pa bzhin byon nas nam mkha' gang bar bzhugs par bsam /
rnal 'byor ma grangs med spros pas phyag gi thod pas bdud rtsi bcus /
dkon mchog sri zhu dang mgon po yon tan gyi mgron rnams la kun tu bzang po bla na med pa'i mchod rdzas su phul bas dgyes shing tshims nas 'gal rkyen lam du longs shing spyod yul mthar phyin par byin gyis brlab /
snying rje dang lan chags kyi mgron rnams la byin pas tshims shing mgu /
sdug bsngal dang sdig sgrib byang /
gnas skabs dang mthar thug gi bde ba phun sum tshogs pa thob par bsam zhing /
phaTa?H
rtsa brgyud kyi bla ma dam pa rnams dang dkon mchog rin chen rnam gsum /
yi dam zhi khro rab 'byams mkha' 'gro dam can chos skyong sogs phyogs bcu dus gsum gyi rgyal ba'i dkyil 'khor mchod pa'i yul du gyur pa thams cad la 'bul lo //
dgyes shing longs spyod kyi rkyen du 'byor par gyur cig
/gtsang rigs kyi dpal mgon bdun cu rtsa lnga sogs mgon po yon tan gyi mgron du gyur pa rnams dang /
dus gsum gyi pha ma khams gsum rigs drug gi sems can snying rje'i mgron du gyur pa rnams la 'bul lo //
tshe rabs thog ma med pa nas gnod cing lan chags pa'i mgron du gyur pa rnams la 'bul lo //
zhes pa'i mthar /
bdag gi bsam pa'i stobs dang ni //
de bzhin gshegs pa'i sbyin stobs dang //
chos kyi dbyings kyi stobs rnams kyis //
'phags pa rnams la mchod pa dang //
sems can rnams la phan gdags pa'i //
don rnams gang dag bsam pa kun //
de dag thams cad ci rigs pa //
thogs pa med par 'byung gyur cig
/ces rnam snang mngon byang gi rgyud las gsungs pa ltar bya zhing /
dmigs pa'i spro bsdu rnams la phaTa?Hkyis mtshams sbyar nas /
thams cad rang sems su shes pas de'i ngo bo la cher gyis bltas la dbyings rig bsre /
yang rnam pa lam gyis gsal btab nas 'dzin med du mtha' bskyang ngo //
gnyis pa dmar 'gyed ni /
rang sems rnal 'byor ma sngar ltar bton nas nam mkhar 'khod /
lus tsho zhing snum pa che brjid stong gsum khyab pa tsam du bsam la /
rnal 'byor ma'i gri gug gis lpags pa shal gyis bshus nas dmar cham gyis bting /
de'i steng du mgo dang yan lag lhu gzugs thams cad dum bur gtub /
nang khrol rnams bton nas spungs pas sha'i ri bo khrag gi rgya mtsho rus pa'i gram bu klad zhag gi 'dam rdzab 'khrigs pas 'jig rten thams cad yongs su gang bar bsam la /
phaTa?H
khams gsum na gnas shing rgyu ba'i dregs pa lha ma srin sde brgyad 'khor g.yog sde dpung dang bcas pa thams cad dang /
khyad par bdag la gnod cing lan chags pa'i 'byung po gdug cing rtsub pa'i bsam sbyor 'chang ba thams cad 'dir 'dus shig
/ces bos pas lha 'dre thams cad khrom chen po 'dus pa ltar lhag par gnas nas 'khod par bsam la /
phaTa?H
'khor ba thog ma med pa nas bdag gces 'dzin kyi 'gong pos rgyud dkrugs pas nad gdon sdug bsngal thams cad kyi gzhi rten du grub pa'i lus 'di khyed snang srid lha 'dre'i tshogs la ci 'dod du ster ba yin pas /
sha 'dod na sha khyer /
khrag 'dod na khrag khyer /
rings na rjen par zo /
mi rings na tshos la zo /
yog tshad zo zhig
/khyag tshad khur cig
/ces brjod pas mi ro la bya rgod rub pa ltar hab tir gyis zos 'thung khyer bas gnas skabs su tshims shing mgu
/mthar thug nyon mongs pa zhi bar bsam la /
phaTa?H
ces dbyings rig bsres /
bdag gces 'dzin med par khres se bor la bzhag
/'on te 'jigs skrag nyam nga sogs rkyen ngan gyi rtog par lhong na /
nga'i sems ni khyod bas nga rang gis ma mthong /
lus sha khrag gi phung po 'di khyod rang rnams la byin tshar bas chags zhen ci la bya /
des na khyod rang rnams gang dga' ba gyis /
zhes blos ling gis btang la stong nyid kyi ngang la bzhag go
/mthar gnod byed kyi gtso byas sems can thams cad kyi sdig pa dang sdug bsngal bdag la smin par gyur cig
/bdag gi dge bde thams cad sems can rnams la smin par gyur cig snyam du /
sems can sdug bsngal bdag smin cing //
bdag bde ma lus der smin shog
/ces bsngo ba bya'o //
de ltar yang yang bsgoms pas cung zad goms na gnyan khrod cig la dmigs nas zhag shas bsgom zhing /
lhong gcod tshar gsum gyi ltas phyogs tsam ma mthong gi bar de srid du nyams len la brtson par bya ste /
'di yan chad la rang stobs kyi nyams len rkang tshugs pa gal che'o //
gsum pa dpa' bar 'gro ba'i ting nge 'dzin gyi spyod pas bogs dbyung ba la /
gnyan sa gcod pa /
lhong gcod tshar tshad ngos 'dzin pa /
log non dang gsum las /
dang po ni /
le lag las /
gnyan sar song la rig pa glod //
rkyen dang sprod la nyams su longs //
zhes gsungs pa ltar 'gro lugs dang /
slebs nas nyams su len tshul gnyis kyi dang po ni /
dur khrod lung stong lha khang shing gcig sogs gnyan sar grags shing rang bzhin gyis bred 'jigs nyam nga dang rnam rtog 'khrul nus pas gcad byar grub pa der /
nad dang sdug bsngal 'dre gdon sogs rkyen byung dus mtshan mo zla grogs sogs kyis snyems med cing chos brgyad kyi 'ching bas ma gos par gzung 'dzin gyi 'khrul rtog gcod pa kho na'i phyir nyams len gyi stangs ma shor bar 'gro zhing /
gnas der yang mtsho yin na stod /
pha wang gi steng /
chu mig gi 'go la sogs pa'i gnad non par stan bca' 'o //
gnyis pa nyams len la /
lus kyi nywa bzhi glod la nyal te /
rang lus che zhing brjid pa'i mgo bo lung pa'i phu /
rkang pas lung pa'i mda'/
rtsib logs g.yas g.yon gyis lung pa'i g.yas g.yon khebs pas der gnas pa'i lha 'dre thams cad non par bsam zhing /
'khor ba ma stongs kyi bar du 'dug sa 'di las nam du yang g.yo bar mi bya'o snyam du de'i ngang la ci gnas su gzhag
/de nas stan la 'dug ste blo sbyong skyabs sems bla ma'i rnal 'byor dang bcas pa sngon du 'gro bas mnyam gzhag gi rnal 'byor ni /
bem rig phral la dbyings rig bsre //
stong nyid ngang la mnyam gzhag bya //
nyams len phung po gzan du skyur //
zhes gsungs pas dbyings rig bsres nas yum don gyi dgongs pa bskyang ba la gtso bor dril /
de nas phyi nang gsang ba'i lhong gzung 'dzin gyi rnam rtog ci shar yang phaTa?Hces dbyings su bsres nas gzhi med rtsa bral gyi ngang la mnyam par gzhag par bya'o //
rjes thob kyi rtsal sbyang ni /
thog mar dkar 'gyed la gtso bor byas nas /
spyir sems can thams cad dang /
bye brag gnod byed 'dre gdon pha mar shes pas byams snying rje byang chub kyi sems kyis drangs pa'i rnam 'gyur phung po gzan skyur gyi dmigs pa dang /
de'i gnas lugs dbyings rig bsres pa'i yum don gyi ngang la mnyam par 'jog pa rnams dus gnad du gang 'gro spel mar bsgoms la tha mal gyi rtog pa'i rkun bu ma shor ba gal che /
tshul des gnyan khrod shis sar lan kha yar 'grims nas /
gnyan sa bar ma dang /
de nas rtsub mo 'ga' rer sngar bzhin bsgoms pas gtan la cung zad phebs nas /
gnyan sa rtsub pa 'ga' zhig tu zhi drag spel ma ci rigs pa dang /
res drag gcod 'ba' zhig kyang byed /
bshad ma thag pa'i nyams len gyi tshul de spros bcas dang /
zhi gcod kyi mthar byams snying rje dang dbyings rig bsre ba spel mar sgom pa spros med dang /
de'i rjes su yum don kho na la mnyam par 'jog pa shin tu spros med kyi rnal 'byor yin pas de rnams 'brel chags su bsgom /
gnyan sar 'gro khar mos gus la ltem rkyang chags sdang dam sel gyi rkyen byung na lam du mi 'gro bas /
mos gus kyi rtsal bskyed pa'i gsol 'debs dang bshags sdom tshogs gtor rten 'brel khyad par can sgrig pa gal che'o //
gnyis pa lhong gcod tshar tshad ngos 'dzin pa la lhong gcod tshar gsum las /
dang po lhong tshad la yang gsum gyi /
mngon sum ni /
lha ma srin gdug pa can rnams kyis mi sdug pa'i gzugs dang 'jigs pa'i sgra skad sna tshogs dang ri bo 'phen pa sogs gnam sa g.yo zhing 'khrug pa lta bu'i cho 'phrul mngon sum du ston pa dang /
gzi byin gyis gnyan sa der sleb pa dang lus 'dar zhing rngul ba dang /
ba spu g.yo zhing bsgul bskyod mi nus pa dang skad mi thon pa sogs 'jigs snang bzod dka' ba 'char ba'o //
rmi lam ni /
mngon sum du bshad pa'i cho 'phrul de dag rmi lam du 'byung ba'o //
gnyis pa gcod byed la /
gtad med /
gtad sgom /
dpyad sgom dang gsum gyi dang po ni /
cho 'phrul gang byung yang 'dzin med spros pa dang bral ba'i dbyings su sbyong ngo //
gnyis pa gtad sgom ni /
cho 'phrul gang snang de ga la cer re bltas pas rang grol du 'char /
gsum pa dpyad sgom ni /
cho 'phrul gang shar la dpyad pas rang sems kyi 'khrul snang las gzhan du med cing sems gzhi med rtsa bral du thag bcad nas sha khyer khrag khyer du bya'o //
gsum pa tshar tshad la /
thun mong khyad par mchog gi tshar tshad dang gsum las /
dang po ni /
gzhan gyis bdag la zas nor 'bul ba sogs dngos grub kyi ltas dang /
lus las srog chags sdom sdig thon pa gdon thon pa'i ltas dang /
rnag khrag 'dzag pa dang /
bshal skyug byed pa sogs nad 'don pa'i rtags so //
gnyis pa khyad par gyi tshar tshad ni /
nyi zla shar ba dang /
khrus byed pa /
gyen du 'dzeg pa dang /
dri ma med pa'i gos gyon pa dang /
nam mkha' la 'phur ba dang /
gzhan gyis phyag dang bskor ba byed pa dang /
chos zhu ba srog snying 'bul ba sogs ni khyad par gyi rtags so //
gsum pa mchog gi tshar tshad ni /
nad gdon cho 'phrul thams cad rang sems su shes shing /
de yang skye med spros bral du thag chod pa'o //
de ltar tshar tshad gsum gang byung yang dga' brod dang rlom sems mi bya bar yum don gyi dgongs pa bskyang zhing /
gnyan sa nas 'gro ba'i tshe yang der gnas kyi lha 'dre la byams snying rje byang chub kyi sems sgom zhing bsngo smon gyis rgyas 'debs pa rnams bya'o //
bzhi pa log gnon gyi mtha' gtad pa dang /
sgra don gyi mtha' dpyad pa las /
dang po ni gnyan khrod du sngar gyi nyams len la 'bad kyang tshar tshad med cing cho 'phrul cher song na /
gdon dang thu ba'i sa der phyin nas /
'o khyod 'ong ba 'o brgyal /
ngas yong bas chog
/nga'i sems ni nga rang gis kyang ma mthong /
lus sha khrag gi phung po 'di ni gang 'dod kyang sbyin pas chog
/sha 'dod na sha zo /
khrag 'dod na khrag thungs /
rings na rjen par zo /
mi rings na tshos la zo /
ster ma nus na nga zhan /
za ma nus na khyod ngan /
des na khyod rang rnams ci 'dod pa gyis shig
/phaTa?H
ces bdag 'dzin gyi 'khri bas ma gos par blos ling gis thong na bar gcod gang gis kyang mi tshugs shing /
skyid sdug legs nyes sogs bzang ngan gyi cha lugs gang byung yang chags sdang 'dzin zhen ya nga bag tsha med par lam du khyer nas yum don gyi mtha' bskyang ngo //
mdor na the tshom za ba ya nga ba mi phod pa nad gdon grib sogs rkyen ngan gang shar yang de'i thog tu gnad dbab btsan 'gyel byas pas rnam rtog lam du long /
ltas ngan g.yang du khug
/khams gsum srid du chod /
'khor 'das dbyings su grol bar 'gyur ro //
gnyis pa sgra don gyi mtha' dpyad pa ni /
sher phyin sdud pa las /
rgyu rnam bzhi yis byang chub sems dpa' mkhas stobs ldan //
bdud bzhis thub par dka' zhing bskyod par mi nus te //
stong par gnas dang sems can yongs su mi gtong dang //
ji skad smras bzhin byed dang bde gshegs byin rlabs can //
zhes gsungs pa'i chos bzhi ni /
srid zhi stong nyid du rtogs pa'i lta ba /
sems can yongs su mi gtong ba'i snying rje /
ji skad smras pa bzhin byang sems kyi bslab bya las mi 'gal ba /
bde gshegs byin rlabs ni skyabs 'gro dang mos gus gyi gsol 'debs so //
de yang thog mar rang rgyud kyis bsdus pa'i phung po la bdag 'dzin spangs nas /
yul gzhan la dngos po dang mtshan ma'i 'du shes mi 'jug pas na gcod yul zhes bya ste /
mdzod las /
phra rgyas spangs pa ma yin dang //
yul ni nye bar gnas pa dang //
tshul bzhin ma yin yid byed las //
nyon mongs skye ste /
zhes bshad pa ltar /
gcad bya ni nyon mongs pa yin la /
de phra rgyas dang yul dang tshul bzhin ma yin pa'i yid byed las skyes pas na /
rnal 'byor pas yul de nye bar bcug nas bag chags sad par byas te yul de nyid kyi thog tu gcod par byed pas na gcod bya gcod yul zhes bya zhing /
sngags kyi tshul las kyang /
lus kyi sbyin pa sbyin byas nas //
phyi nas spyod pa yang ngag spyad //
ces mdo dang sngags kyi sgo nas spyod pa spyad pa thun mong du nyams su blang ba'i phyir spyod yul zhes bya zhing /
de dag gi don mtha' gcod pa ni dam pa gong ma rnams kyi gsung las shes par bya'o //
gcod yul stan thog gcig ma'i man ngag 'khor 'das rang grol zhes bya ba 'di ni /
rnam dpyod mchog gi mthu ldan ye shes rgya mtsho dang 'jam dbyangs rgya mtsho gnyis kyis gsung ngor snyom las pa 'gyur med rdo rjes dam pa'i gsung rgyun bzhin du bkod pa'o //
sarba mang+ga laM///
/
