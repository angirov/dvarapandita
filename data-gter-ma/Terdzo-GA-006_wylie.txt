dpal rdo rje sems dpa' thugs kyi sgrub pa'i myang grol ril bu'i sgrub thabs ngag 'don snying por dril ba gzhan phan mkha' khyab ces bya ba bzhugs so //
na mo gu ru badzra satwa ya /
dpal rdo rje sems dpa' thugs kyi sgrub pa'i man ngag
/ma bsgom sangs rgyas grol lam gsum gyi ya gyal /
myang grol bdud rtsi ril bu sgrub pa'i lag len ni /
gzhung rtsa ba las /
dpa' bo sha lnga bdud rtsi lnga :
mchog grub gdung dang ring bsrel dang :
bdud rtsi sgrub rdzas sman phabs rnams :
rtsa ba'i rdzas te stobs bskyed pa :
bzang drug 'bras bu gsum la sogs :
bdud rtsi mchog rgyud bzhin sbyar nas :
yungs kar 'bru dgu'i tshad du dril :
mtshan ldan pho mo'i thod par blug :
ces gsungs pa ltar lag len du bstar ba ni /
'bras bzang po chu khrus byas pa'i phye ma bre gsum gyi tshe na /
a ru gser mdog rdog bcu la /
skyu ru ra sum cu /
ba ru ra rdog bcu /
dzA ti /
li shi
/sug smel /
gur gum /
cu gang /
ka ko la ste bzang po drug so so nas zho do tsam re dang /
tsan+dan dkar dmar /
gi'u wang /
kha che rnams zho re tsam /
de phyin sman gzhan mang po btang yang ro nus la gnod pas /
bdud rtsi sman gyi sgrub pa'i lag len tshad ldan gyis sbyar ba'i bdud rtsi chos sman phon che ba tsam btab phyin de la ma 'dus pa med cing /
phab gta' ni /
mchog gi dngos grub brnyes pa rig 'dzin bla ma'i gdung rus ring bsrel rnam snang mi bskyod /
de bzhin gshegs pa'i 'phel gdung /
sel med kyi gong ma dag gi sgrub rdzas ril bu rnams so //
sha lnga bdud rtsi lnga ni /
bdud rtsi chos sman la yod pa des 'thus par mdzad pas gsar du mi dgos /
de ltar rdzas de rnams zhib tu bsnur zhing 'dres par sbol ba'i phye ma las zan g.yos te /
ril bu yungs kar 'bru dgu gcig tu dril ba tsam gyi tshad du dril la /
grib skam byas nas mtshal gyis kha dog dmar por bsgyur /
de nyid dar gyi khug mar blugs pa mtshan ldan pho mo'i thod pa steng 'og kha sbyor gyi bar du bcug
/phyi nas dkar mthing ser dmar ljang ba'i dar tshon sna lngas dril /
tshon skud sna lnga'i srad bus rgya gram du bcings la bgegs bskrad pa dang /
khrus gsol rgyas bsdus ji ltar rigs par bya /
rang dang kha sprod du stegs bu khebs ldan la ras bris sam rdul tshon gang rung gi re khA dkar pos pad+ma 'dab ma brgyad pa zhig bris pa'i dbus su many+dzi la bkod /
mtha' mchod gtor gyis bskor la spro na rgyan bkod sogs mthong brgyud bzhin bya'o //
de nas brgyud pa'i gsol 'debs sngon du 'gro bas gzhi bgegs kyi gtor ma gtang ba nas bzung bdag bskyed bzlas pa dang bcas pa'i mjug gi bya ba gsol gdab /
nyer bsdu /
thun mtshams kyi lhar ldang ba'i bar cho ga rnam grol lam bzang lhan thabs dang bcas pa las ji ltar 'byung ba bzhin legs par grub nas /
mdun rten la bsang chu 'thor zhing /
oM ma hA kro d+hI shwa rI sarba dra byaM sho d+ha ya hU~M phaT/
oM ma hA shun+ya tA dz+nyA na badzra swa b+hA ba At+ma ko\u0f85 haM/
zhes bsang sbyang /
mdun rten mi dmigs stong par gyur //
de ngang rlung me thod sgyed steng //
a las thod pa'i snod nang du //
pad+ma 'dab bzhi'i snying po la //
dbus su A+oM mUM dkar gsal 'tsher //
shar du hU~M lAM mthing sngon 'bar //
lho ru trA~M mAM gser mdog can //
nub tu hrIHpAM le brgan mdangs //
byang du AHtAM ma rgad mdog
/'od 'bar sa bon bcu po nyid //
rim bzhin yongs gyur lte ba'i dbus //
ba lang sha dang byang chub sems //
shar du mchog chen mi sha dang //
bdud rtsi dri chen lho phyogs su /
khyi sha dang ni sha chen po //
nub tu rta sha mtshan ldan ma'i //
pad+ma'i rak+ta byang du ni //
glang chen sha dang dri chu dang //
so so'i sa bon gyis mtshan pa'i //
steng du dkar gsal zla dkyil la //
rig pa hU~M las rdo rjer gyur :
spro bsdus de nyid bcom ldan 'das :
rdo rje sems dpa' zla ba'i mdog :
zhi tshul mtshan dang dpe byad 'bar :
phyag g.yas rdo rje thugs kar 'dzin :
g.yon pas dril bu dku la brten :
zhabs gnyis rdo rje'i skyil krung can :
pang du snyems ma gri gug dang :
thod pa 'dzin pas mgul nas 'khyud :
dar dpyangs rin chen cod pan sogs :
rgyan chas bcu gsum dag dang ldan :
mtha' yas 'od zer spro ba 'o :
zhes dam tshig pa bskyed nas /
de ltar yongs su gsal bar gyur pa'i sogs /
gnas gsum byin rlabs /
spyan 'dren /
dbang bskur /
mchod bstod rnams bdag bskyed bzhin byas nas /
myang grol la gzungs thag gtad la dzapa? dmigs ni /
rang nyid lhar gsal thugs ka nas //
'od zer gzungs thag la 'khril te //
song pas 'og gi rlung g.yos shing //
me sbar thod pa'i dam rdzas khol //
dkar dmar 'od kyi gong bur zhu :
rlangs pas yab yum chags pa bskul :
mnyam sbyor dga' ba'i 'od dang sgras :
sangs rgyas tshad med spyan drangs nas :
zhal zhugs thig ler zhu ba nyid :
mkha' gsang las ni bdud rtsi la :
mtsho la kha ba bab pa bzhin :
thim nas rjes chags mnyam sbyor bas :
yab yum thig le'i ngo bor zhu :
dam tshig rdzas dang ro gcig gyur //
zhes pa'i dmigs pa'i 'phro 'du dang bcas snying po yi ge brgya pa'i mthar /
oM dz+nyA na a mr-ita AHhU~M swA hA:
zhes btags pa bzla zhing /
thun 'jog pa na /
'phags mchog thugs rje'i dus la bab /
khyad par bstan pa'i dus la bab //
mthu rtsal dbyung ba'i dus la bab //
byin gyis rlob pa'i dus la bab //
dbang mchog skur ba'i dus la bab //
dngos grub stsol ba'i dus la bab //
mthu chen bdud 'dul bcom ldan 'das //
byin chen byin phob bcom ldan 'das //
dbang chen dbang bskur bcom ldan 'das //
dngos grub mchog stsol bcom ldan 'das //
bdag cag las 'bras mchis par mdzod //
ces dang yig brgya'i mthar /
oM dz+nyA na A be sha ya a AH
ra ra ra ra tsA la ya tsA la ya hU~M AHha dz+haiMH
zhes rol mo'i sgra dang rkang gling thod rnga /
bshug glu
/dar sna lnga'i g.yab dar sogs kyis sgrub pa'i yo byad rnams la byin dbab bo //
de lta bus nyin thun gnyis dang /
mtshan thun gnyis sam /
yang na tho rengs /
snga gro
/dgong ka
/srod de thun bzhi la gong ltar byed cing sngags sgra rgyun ma chad par bzla bas zhag bdun sogs dus dang /
khri 'bum sogs kyi grangs rang gi nus pa dang 'tshams pa bya'o //
de'i tshe grub pa'i rtags ni /
rdzas la 'od 'phro ba dang /
dri bzang po 'thul ba dang /
sgra snyan par sgrog pa dang /
mang por 'phel zhing ril bu'i grangs 'phar ba sogs kyi rtags bzang po 'byung ngo //
de ltar grangs dus mtshan ma gsum gang gi tshe na'ang sgrub pa thems nas dngos grub blang ba ni /
hU~M hU~M hU~M bi shwa badzra kro d+ha dz+wa la maN+Dal phaT phaT phaT ha la ha la ha la hU~M/
zhes brjod cing gu gul gyis bdug
/yungs kar gyis brabs rol mo'i tsham rngam dang bcas te bgegs bskrad /
oM badzra rak+Sha rak+Sha hU~M/
zhes pas /
steng 'og phyogs mtshams thams cad rdo rje srung ba'i gur khang me'i 'od zer 'phro bas bar mtshams med par bcings te cis kyang mi shigs par gyur par bsams la srung 'khor bsgom /
'phags mchog thugs rje mas byin dbab /
ye shes sku mchog rang bzhin dkyil 'khor ni //
sogs kyis bshags pa bya /
de nas sgrub rdzas kyi dngos grub thams cad 'od zer gyi rnam pas rang la thim par gyur par bsams la yig brgya'i mthar /
oM dz+nyA na amr-ita sarba sid+d+hi hU~M:
zhes sbrel ba brgya stong sogs bzla zhing /
mthar sman gtor rak+tas mnga' gsol ba ni /
gtsang dme'i dri rtog kun bral ba'i :sogs dang /
sha lnga bdud rtsi'i snying po can :sogs kyis rgyas par mchod nas /
sgrub rten ban+d+ha kha sbyor gnas bzhir gtugs shing /
oM:
dpal ldan rdo rje sems dpa' che :
bdag la rjes su chags par mdzod :
skye rga na dang 'chi ba sogs :
'jigs rung srid pa'i sdug bsngal las :
mgon po khyod kyis bdag skyobs shig :
sdig pa kun las rnam grol zhing :
yang dag ye shes sems dpa' che'i :
sku gsung thugs su bdag sgrubs shig :
sa ma ya sid+d+hi a la la ho :
zhes rol mo'i sgra dang bcas pas dngos grub blang zhing /
lha 'od du zhu ba'i dam rdzas bdud rtsir gyur par bsams la longs spyod par bya'o //
de nas mchod pa rnams kha gsos la gtang rag gi mchod bstod rgyas par bya /
nongs pa bshags /
ye shes pa rnams rten la brtan bzhugs dang /
dam tshig gi dkyil 'khor bsdus la thun mtshams kyi lhar langs te /
go bgo lus srung bsngo smon shis brjod rnams lhan thabs yan lag mdzes rgyan ltar mtha' rgyas su bya'o //
de lta bu'i dam rdzas de nyid ser sna med pa'i sems bskyed bzang pos sems can thams cad la khyab brdal du spel zhing sbyin par bya ste /
gzhung las /
de lta bu yi dam rdzas de :
gang gis zos pas nyams chag sbyong :
dam tshig dngos grub kun thob nas :
'pho med bde chen 'grub par 'gyur :
zhes gnas skabs su dam tshig nyams chag gtso bor gyur pa'i sdig sgrib thams cad lhag med du byang zhing /
phrin las bzhi dang /
grub pa chen po brgyad la sogs pa'i thun mong gi dngos grub thams cad thob pa dang /
mthar thug bde ba chen por kha sbyor yan lag bdun ldan dpal rdo rje sems dpa'i go 'phang dka' ba med par 'grub pas mtshon phan yon bsam gyis mi khyab par gsungs so //
de dag ni gtso bo myong grol chig dril tu sgrub tshul tsam yin la /
gal te sgrub mchod dang sbrel na /
sbyor ba yo byad bsham pa'i skabs su /
myang grol gyi thod pa kha sbyor rnams dkyil 'khor gyi dbus su lding khri'i khar bkod cing /
gzhan sgrub pa'i yo byad thams cad gzhung ltar tshogs par bya /
dngos gzhir bsnyen pa'i rnal 'byor sngon du 'gro bas /
tshogs gsag sgrub pa'i rnal 'byor gyi tshogs zhing dam tshig pa bskyed zin pa'i mtshams mdun rten bsang sbyang nas brtsams te /
mtha' yas 'od zer spro ba 'o :zhes pa'i bar gong du smos pa ltar grub rjes /
de ltar yongs su gsal bar gyur pa'i sogs gnas gsum byin rlabs nas bzung dkyus gcig tu byas la /
bum bzlas 'od zhu'i bar cho ga'i gzhung dang lhan thabs sbyar te bzlas pa 'os mtshams dang bcas bya /
de nas myang grol la gzungs thag gtad la /
rang nyid lhar gsal thugs ka nas /
sogs dzapa? dmigs gsal btab ste bzlas pa thun du bcad pa'i mtshams byin 'bebs bcas gong ltar dang /
thun mtshams su ye shes sku mchog nas bzung bsngo smon shis brjod kyi bar cho ga'i gzhung dang lhan thabs sbyar te rgyas par nyams su bstar zhing /
skabs su nyu le'i bgegs la phur pa gdab pa dang /
khor yug tu gsung mi chag pa'i bzlas pa bya tshul sogs mthong brgyud ltar shes par bya /
sgrub pa'i zhag grangs rdzogs pa'i thun tha ma'i tshe brtan ma skyong ba'i bar gyi cho ga rnams grub rjes dngos grub blang ba gong du smos pa ltar bya zhing dam tshig gi rdzas la longs spyad /
don du gnyer ba rnams la'ang dngos grub kyi skal ba ci rigs pa sbyin cing /
dmigs bsal dbang bskur ba sogs dgos na'ang skabs 'dir byas la /
gtang rag gi mchod bstod nas brtsam sgrub pa'i rjes kyi bya ba rnams gzhung ltar rgyas par bya'o //
zhes pa'ang rig 'dzin gyi btsun pa 'jam dbyangs mkhyen brtse'i dbang pos rje btsun bla ma dam pa zhi bar gshegs pa rnams kyi zab dgongs 'od gsal gyi dbyings su rdzogs shing /
da ltar zhal bzhugs pa rnams zhabs pad brtan cing phrin las rgyas pa dang /
tshe 'di'i pha mas gtso byas mkha' khyab kyi yid can thams cad dpal rdo rje sems dpa'i go 'phang rin po cher dbugs 'byin pa'i lhag bsam gcig tu dkar bas gzhi bzung /
rang byung pad+ma'i sgrub gnas mdo khams mkha' 'gro phug gi bsam gtan bsgom pa'i 'dus sde o rgyan 'od gsal theg mchog gling du tshul 'di lta bu'i myang grol sgrub mchod dang 'brel bar 'dzugs pa'i skabs nye bar mkho bas mtshams sbyar te smin gling mkhan chen o rgyan bstan 'dzin rdo rjes mdzad pa'i grol lam gsum gyi man ngag lhan thabs las zur du phyungs te cung zad gsal bder spel ba'i dge bas ji ltar smon pa'i don thams cad yid bzhin du 'grub par gyur cig
/sarba mang+ga laM b+ha ba tu ///
/
