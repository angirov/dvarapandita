@#//
sgrub chen bka' brgyad bde gshegs 'dus pa'i rnal 'byor rgyun gyi dbang chog bdud rtsi'i thig le zhes bya ba bzhugs so //
oM swasti /
zhi dang khro bo'i dkyil 'khor rab 'byams kyi /
khyab bdag kun bzang che mchog he ru ka
/bla ma mchog dang dbyer med der btud nas //
snying po don gyi dbang chog 'jug bde spel //
'dir sgrub chen bka' brgyad bde gshegs 'dus pa'i rnal 'byor rgyun gyi dbang bskur ba'i rim pa ni /
ji skad du /
bde gshegs 'dus pa'i drag sngags las :
rang gzhan dbang gis smin byed pa :
rnal 'byor rgyun gyi dbang blang ba :
zhes pa'i rim pa la gsum ste /
sbyor ba yo byad kyi gshom dang /
dngos gzhi sgrub pa'i thabs dang /
dbang gi cho ga dang gsum las /
dang po yo byad kyi gshom ni /
dam rdzas mchod rdzas gzhung bzhin bsham :
khyad par dbang gi rdzas bstan pa :
rin chen bum par chu sna dang :
rin chen sman 'bru la sogs btsal :
kha rgyan mgul chings kyis brgyan te :
zhes sogs gsungs pa bzhin /
sgrub dbang lta bu'i cho ga dang 'brel na bca' gzhi de nyid kyis 'grub cing /
gzhan du rdul tshon gyi dkyil 'khor bzhengs na cho ga dang thig tshon gyi cho ga sogs skabs su gang bab dang /
ras bris la brten na stegs bu khebs dang ldan pa'i khar dkyil 'khor bkram pa'i dbus su many+dzi la bum pa chas ldan bum rdzas so lnga sbyar ba'i dri bzang gi chus bkang /
de'i kha rgyan gyi gseb tu zhi khro'i sku rten tsaka li rnams dang gzungs thag rdo rje bzhag
/dkyil 'khor gyi shar du dpal gtor sman raka
/lhor dbu rgyan rigs lnga /
nub tu rdo rje dang dril bu /
byang du thod par bur chang bdud rtsi dang sbyar ba me long gis bkab pa'i khar man shel bzhag
/mtha' mchod pa rnams kyis g.yas su bskor /
gzhan yang dur khrod kyi chas dang /
'brub khung ling ga
/phur bu /
tshogs rdzas /
rdor dril /
DA ma ru /
me tog
/mig dar sogs 'og tu dgos pa'i yo byad thams cad tshogs par bya'o //
gnyis pa sgrub pa'i thabs la /
sngon 'gro rnams las byang gi dkyus bzhin byas nas /
dngos gzhi'i skabs /
bsgrub gzhi bdag dang mdun du bkod pa'i dkyil 'khor sgrub rdzas dang bcas pa thams cad de bzhin nyid kyi ting 'dzin stong nyid kyi rang bzhin kun snang snying rje chen po'i ngang las rten dang brten par bcas pa bdag mdun tha mi dad par bsgoms nas /
dbang bskur /
spyan 'dren /
bzhugs gsol rnams dang /
mchod bstod kyi tshe rang nyid gtso bo las logs su phye bas sam /
snying ga nas spros pa'i mchod pa'i lha mo rnams kyis lha la lhas mchod pa'i tshul du mchod cing bstod nas spyi sgos kyi dzapa? dang khyad par /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal ba la /
thugs ka nas sngags kyi phreng ba gzungs thag la 'khril ba mchod pa'i tshul du spros /
lha rnams dgyes pa bskyed /
byang chub sems kyi rgyun bab pa bum chu dang ro mnyam par bsams nas rtsa sngags rnams kyi mthar kA ya wA ka tsit+ta a b+hi Shiny+tsa A be sha ya A:
zhes btags pa ci nus dang /
tshul snga ma lta bus las bum du rdor sems bskyed nas yig brgya dang yig drug ci rigs bzlas rjes /
chos skyong spyi dang gter srung gi gtor 'bul dang tshogs mchod rnams byas nas /
bdag nyid 'jug pa 'og nas 'byung ba ltar ram /
rig pa'i me tog dor ba gang 'os kyis nus ldan du bya'o //
gnyis pa dbang bskur ba la /
'jug pa dang dbang dngos gnyis las /
dang po ni /
slob ma rnams khrus byas bgegs gtor btang nas mtshams bcad /
las kyi rdo rjes me tog bkye bsdu bya /
slob dpon gyis chos bshad mtshams sbyor ci rigs byas nas maN+Dal phul /
oM tsak+Shur+b+han+d+ha wa ra ma Na ye swA hAs mig dar 'ching /
A khaM wI ra hU~M gis me tog gtad nas /
gsol ba 'debs pa ni /
ho :
bla ma yi dam dgongs su gsol :
bde gshegs kun 'dus dkyil 'khor 'dir :
bdag cag dad pas 'jug par 'tshal :
thugs rjes dkyil 'khor bstan par zhu :
zhes lan gsum zhu /
skyabs sems ni /
bla ma sangs rgyas 'khor dang bcas :
kun nas bdag la dgongs su gsol :
bla ma dkon mchog rnam gsum po :
byang chub ma thob bar du ni :
skyabs kyi mchog tu bzung bar bgyi :
sngon nas bsags pa'i sdig sgrib bshags :
'gro don sangs rgyas thob bya snyam :
smon pa'i byang chub sems bskyed do :
sems can yongs su smin bya'i phyir :
'jug pa'i byang chub sems bskyed cing :
gsang sngags spyod pa rlabs chen spyad :
don dam spros bral byang chub sems :
rang byung mtha' bral stong gsal bsgom :
zhes gsum gyis rgyud sbyang /
yan lag bcu pa ni /
bla ma yi dam mkha' 'gro gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang ba'i mchod pa 'bul :
nyams chag sdig sgrib mthol zhing bshags :
gsang sngags sgrub la rjes yi rang :
smin grol gsang sngags chos 'khor bskor :
lhun gyis grub par bzhugs su gsol :
snying po sems can don du bsngo :
yang dag rdo rje'i don rtogs shog :
ces gsum gyis tshogs gsag
/sdom pa bzung ba ni /
sdom pa yi ni tshul khrims dang :
dge ba'i chos ni sdud pa dang :
sems can don byed tshul khrims gsum :
nam yang bdag gis mi spong ngo :
rdo rje dril bu'i phyag rgya yang :
yang dag nyid du bzung bar bgyi :
slob dpon dag kyang bzung bar bgyi :
nyin re bzhin du dus drug tu :
sbyin pa rnam bzhi rtag tu bzung :
phyi nang gsang ba'i theg gsum gyi :
dam chos ma lus yongs su bzung :
sdom pa thams cad dang ldan pas :
mchod pa'i las kyang ci nus bgyi :
bdag gis sdom pa ma lus bzung :
zhes gsum gyis rigs lnga'i sdom pa bzung nas /
rtsa bar sems bskyed bya bar bshad pas /
zla ba rdo rje la brten nas rnal 'byor sems bskyed byas kyang legs mod /
'on kyang gong gi sems bskyed kyis chog par sems /
dam 'bogs pa ni /
las bum gyi chu sbyin te /
hU~M:
'di ni dam tshig dmyal ba'i chu :
dam tshig nyams na sreg par byed :
dam tshig bsrungs na dngos grub ni :
rdo rje bdud rtsi'i chu 'dis 'grub :
sa ma ya rak+Sha i daM na ra kan :
zhes pas bro bor /
ye shes dbab pa ni /
slob ma rnams lus gnad bcings te /
che mchog he ru kar bsgoms pa'i snying gar nyi ma'i steng du hU~M yig sngon po mar me ltar 'bar ba la sems bzung nas /
rtsa ba'i dkyil 'khor gyi nam mkha'i gnas su rtsa ba dang brgyud par bcas pa'i bla ma rnams dang /
yi dam rgyal ba rab 'byams sprin phung gtib pa bzhin du thibs kyis bzhugs pa la mos gus gdung shugs drag tu bskyed pas de rnams las sku dang yig 'bru phyag mtshan gyi tshogs kha char dang bu yug 'tshubs pa bzhin du byung /
spyi bo nas zhugs snying ga'i hU~M la sib sib thim par sgoms shig byas la /
oM badzra gu ru sarba sa ma ya A be sha ya a b+hi Shiny+tsa a AH
zhes drag tu brjod cing gu gul dang tshil chen gyis bdug
/DA dril gyis drangs pa'i rol mo drag po yun ring du byas pas lus 'phar g.yo /
ngag smra dgod /
sems rtog med kyi rtags byung na /
tiSh+Tha badzra zhes rdo rje spyi bor bzhag pas brtan par bya'o //
me tog 'bul ba ni /
ho :
bdag gi rig pa'i me tog 'di :
dkyil 'khor lha tshogs rnams la 'bul :
sngon sbyangs las 'phro gang yod pa'i :
yi dam lha la 'bab par shog :
bid+yA rat+na puSh+pe A be sha ya A:
zhes phul bas gang du babs pa'i rigs de dang mthun pa'i ming rdo rje che mchog rtsal /
de bzhin du thugs mchog
/sku mchog
/dbang chen /
drag po /
bla med /
bde ba /
dbang phyug
/stobs mchog
/ces pa rnams so so'i mgor rdo rje dang mthar rtsal zhes sbyar ba'i ming byin nas /
pra ti gr-ih+Na i maM satwa ma hA ba la tiSh+Tha :
zhes me tog spyi bor 'god /
mig dbye ba ni /
hU~M:
sngon gyi mig mkhan rgyal po yis :
thur mas ling thog bsal ba ltar :
ma rig pa yi ling thog ni :
rgyal ba'i dgongs pas bsal bar bya :
tsak+ShuHpra be sha ya phaT:
ces mig dar dgrol /
dkyil 'khor bstan pa ni /
hU~M:
bu khyod rtsol sems ma chung bar :
dkyil 'khor bzang po 'di la ltos :
da ni dad pa rab tu skyed :
dngos grub thams cad thob par 'gyur :
zhes brjod nas /
'di ltar mtshon byed dpe'i dkyil 'khor las /
mtshon bya don gyi dkyil 'khor ye shes rang snang las grub pa byang chub phyogs kyi chos sum cu rtsa bdun gyi rang bzhin gru bzhi sgo bzhi pa rta babs dang bcas pa'i nang du /
pho brang dgu tshom tshad dang mtshan nyid thams cad yongs su rdzogs pa'i dkyil 'khor dbus ma'i lte bar dpal chen po che mchog he ru ka dang /
phyogs mtshams kyi dkyil 'khor brgyad kyi snying por dpal chen yang dag la sogs pa brgyad rang rang gi yum dang so so'i 'khor du bcas pa /
phyi'i khor yug la mkha' 'gro ging lang ma sring 'bar ma sogs bka' sdod dam can rgya mtsho'i tshogs dang bcas pa'i dkyil 'khor 'khor lo'i rnam rol chos kyi dbyings mngon sum pa bzhin du mthong bar gyur snyam pa gyis /
zhes pa tsam mam /
spro na gtso bo dgu'i mngon rtogs dang 'khor rnams kyi mtshan tsam brjod pa'i mtshon rgyas bsdus ji ltar rigs pas mthong ba bstan zhing spro ba bskyed par bya ste 'jug pa'i bya ba'o //
gnyis pa dbang gi dngos gzhi la /
maN+Dal 'bul ba sngon du 'gro bas /
dang po bum dbang gi don du gsol ba gdab pa ni /
byang chub rdo rjes sangs rgyas la :
ji ltar mchod cing bsnyen pa ltar :
bdag kyang skyob pa'i don gyi phyir :
nam mkha'i rdo rje bdag la stsol :
zhes gsum gyis gsol ba gdab /
bum pa rang byung lhun gyis grub pa'i gzhal yas khang gi nang du rgyal ba zhi khro'i lha tshogs byang chub sems kyi bdud rtsir zhu ba khyed rang gi spyi bo nas zhugs pas sgo gsum gyi dri ma sbyangs /
rdo rje gsum gyi rtogs pa rgyud la skyes par mos shig
/ces bum pa spyi bor bzhag ste /
hU~M:
rin chen rgyan ldan bum pa na :
rgyal ba zhi khro 'od du zhu :
skal ldan spyi bor dbang bskur bas :
sgo gsum sgrib pa byang bar shog :
oM badzra ka lA sha kA ya wA ka tsit+ta a b+hi Shiny+tsa hU~M:
su ra ta satwaM a haM:
zhes dbang bskur nas bum chu 'thung du gzhug
/dbu rgyan rigs lnga rin po che'i ze prog khang bu lnga pa'i nang du de bzhin gshegs pa rigs lnga dwangs gsal sgrib med du bzhugs pa 'di nyid spyi bor bzhag pas rigs lnga'i dngos grub thob par mos te /
hU~M:
snying po lnga las phyag mtshan lnga :
de las rigs lngas dbu brgyan pas :
khams gsum ye shes bskyed pa'i phyir :
sku lnga ye shes lnga thob shog :
oM AHhU~M swA hA badzra mu kuT a b+hi Shiny+tsa hU~M:
su ra ta satwaM a haM:
zhes mgo bor bkon /
ye shes lnga lhun gyis grub cing thabs shes zung 'jug gsang sngags kyi brdas 'gro don spyod pa'i mthu thob par mos nas rdor dril lag g.yas g.yon du gtad de /
hU~M:
sku lnga ye shes lnga'i rdo rje :
sangs rgyas dbyangs kyi rjes 'gro dril :
thabs dang shes rab dbang bskur bas :
zung 'jug lam la spyod par shog :
oM dz+nyA na badzra hU~M:
g+haN+De a A:
oM a d+hi pa ti satwaM a b+hi Shiny+tsa mAM:
tiSh+Tha badzra sa ma ya :
zhes brjod cing rdo rje gsor ba dang dril bu dkrol du 'jug
/sman raka gtor ma dam tshig gi rdzas kyis lha rnams bsnyen cing sgrub pa sogs gsang sngags zab mo'i thabs la brten nas 'khor 'das thams cad 'dod yon zag med ye shes kyi rnam rol chen por longs spyod pa'i mthu thob par mos te /
hU~M:
sman raka gtor ma mchod pa'i tshogs :
dam rdzas rnams kyis dbang bskur bas :
lha dang dam can bsten mchod dang :
sgom sgrub nyan 'chad dbang thob shog :
sman raka lag g.yas g.yon dang gtor ma spyi bor bzhag ste /
a mr-ita a b+hi Shiny+tsa A be sha ya A:
de bzhin du rak+ta dang /
ba liM ta zhes pa'i mthar yang sbyar bas dbang bskur ro //
dur khrod kyi chas brgyad bkon pas /
dpal chen po he ru ka'i gnas thob ste ma mo dang mkha' 'gro yongs kyi rje bor mnga' bsgyur bar mos te /
hU~M:
de ring dus 'dir bu khyod la :
ko rlon zhing lpags thod phreng dang :
sbrul chun stag sham la sogs pas :
brgyan pa'i dpal chas dbang thob shog :
oM shrI he ru ka a b+hi Shiny+tsa sa ma ya shrI ye hU~M swA hA:
zhes chas gos rnams kyis brgyan /
de dag ni phyi rdzas la brten pa'i dbang ngo //
nang lha'i dbang la gnyis las /
zhi ba'i dbang ni /
dkyil 'khor gyi gtso bo las zhi ba rigs bzhi mar me gcig las gnyis mched kyi tshul du byon /
slob ma dpal chen por gsal ba'i gnas bzhir dwangs gsal sgrib med du bzhugs par mos te /
hU~M:
spyi bor 'jam dpal ye shes sems :
mgrin par spyan ras gzigs dbang ste :
thugs kar rdo rje sems dpa' nyid :
lte bar drug pa rdo rje 'chang :
rgyal ba rigs bzhis dbang bskur bas :
sku bzhi lhun grub dbang thob shog :
oM wA gI shwa ri muM:
Ar+Ya a ba lo kI shwa rA ya :
badzra satwa :
ma hA badzra d+hA ra a b+hi Shiny+tsa A:
zhes gnas bzhir bskur bas bde gshegs zhi ba yongs rdzogs kyi mthu dbang thob par bsam mo /
khro bo'i dbang ni /
dkyil 'khor dgu'i lha tshogs so so las lha gnyis pa re sngar bzhin byon /
slob ma'i snying ga chos kyi 'khor lo'i rtsa 'dab phyogs mtshams brgyad las lus kyi gnas so sor gyes pa'i 'dab ma so so la thim pas lha de dang de'i yon tan dang nus pa thams cad thob par mos la /
che mchog gi sku rten spyi bor bzhag ste /
hU~M:
bcom ldan che mchog he ru ka :
smug nag dbu gsum phyag drug pa :
g.yas pa rdo rje rnam gsum bsnams :
g.yon pa b+hany+dza rnam gsum 'dzin :
gnam zhal yum dang gnyis med 'khril :
che mchog lha tshogs 'khor dang bcas :
skal ldan 'di la dbang bskur bas :
yon tan lhun gyis 'grub par shog :
oM badzra kro d+ha ma hA shrI he ru ka sarba sa ma ya a b+hi Shiny+tsa A:
zhes srog rtsa bzhi'i lha dang dbyer med du bsam /
gshin rje'i sku rten spyi bor bzhag ste /
hU~M:
bcom ldan 'jam dpal gshin rje'i gshed :
mthing nag dbu gsum phyag drug pa :
'khor lo ral gri dgra satwa g.yas :
sdigs mdzub mdung thung b+han dmar g.yon :
bai tA dzA Ti gnyis med 'khril :
gshed po'i lha tshogs 'khor dang bcas :
skal ldan 'di la dbang bskur bas :
sku lnga lhun gyis 'grub par shog :
oM hrIHSh+Ti wI kr-i tA na na sarba sa ma ya a b+hi Shiny+tsa A:
de bzhin du dbang chen mgrin par bzhag ste /
hU~M:
dpal chen rta mgrin dbang gi lha :
dmar nag dbu gsum phyag drug pa :
e ka dzA Ti yum dang 'khril :
kha T+wAM rdo rje sbrul zhags g.yas :
dril bu b+han dmar lcags sgrog g.yon :
rta mgo ljang gu rta skad 'tsher :
dbang chen lha tshogs 'khor dang bcas :
skal ldan 'di la dbang bskur bas :
gsung dbyangs lhun rdzogs thob par shog :
oM ha ya grI ba hu lu hu lu sarba sa ma ya a b+hi Shiny+tsa A:
yang dag thugs kar bzhag
/hU~M:
bcom ldan badzra he ru ka :
mthing nag dbu gsum phyag drug pa :
rdo rje kha T+wAM rnge'u chung g.yas :
tir dbyug dung dmar rgyu zhags g.yon :
kro d+hI shwa rI yum dang 'khril :
yang dag lha tshogs 'khor dang bcas :
skal ldan 'di la dbang bskur bas :
thugs mchog ye shes lnga rdzogs shog :
oM ru lu ru lu hU~M b+h+yo hU~M phaT sarba sa ma ya a b+hi Shiny+tsa A:
phur pa lte bar bzhag
/hU~M:
dpal chen rdo rje gzhon nu'i sku :
mthing nag dbu gsum phyag drug pa :
rdo rje rtse dgu rtse lnga g.yas :
g.yon gnyis kha T+wAM me dpung bsnams :
tha ma gnyis na phur pa 'dril :
'khor lo rgyas 'debs gnyis med 'khril :
phur pa'i lha tshogs 'khor dang bcas :
skal ldan 'di la dbang bskur bas :
phrin las lhun rdzogs dbang thob shog :
oM badzra kI li kI la ya hU~M phaT sarba sa ma ya a b+hi Shiny+tsa A:
bla med he ru ka gsang bar bzhag
/hU~M:
bcom ldan bla med he ru ka :
mthing nag zhal gsum phyag drug pa :
rdo rje sbrul khyung sbrul zhags g.yas :
b+han+dza zhing g.yab gwa 'u g.yon :
kun bzang yum dang gnyis med 'khril :
ma mo'i lha tshogs 'khor dang bcas :
skal ldan 'di la dbang bskur bas :
ma mo mkha' 'gro'i dbang thob shog :
oM kro d+hI shwa rI ma ma yo gi nI ru lu ru lu hU~M b+h+yo hU~M sarba sa ma ya a b+hi Shiny+tsa A:
rig 'dzin spyi gtsug tu bzhag
/hU~M:
rig 'dzin thod pa rtsal sogs dang :
brgyud pa rtsa ba'i bla ma rnams :
zhal gcig phyag gnyis gar bsgyur ba :
g.yas g.yon rdo rje dril bu bsnams :
skal ldan 'di la dbang bskur bas :
mthu dang byin rlabs phun tshogs shog :
oM badzra gu ru sarba yo gi nI sarba sa ma ya a b+hi Shiny+tsa A:
dregs 'dul pus mo g.yas par bzhag
/hU~M:
dpal chen dregs pa kun 'dul ni :
mthing nag dbu gsum phyag drug pa :
rdo rje dung khrag dang po gnyis :
g.yas pa lha brgyad mgo bo la :
g.yon pa klu brgyad mgo bo bsnams :
khams gsum spyi 'dul gnyis med 'khril :
chos skyong srung ma 'khor dang bcas :
skal ldan 'di la dbang bskur bas :
dregs pa dbang du sdud par shog :
sarba ru dra hrIM hrIM dzaHsarba sa ma ya a b+hi Shiny+tsa A:
stobs ldan pus mo g.yon par bzhag
/hU~M:
bcom ldan stobs ldan nag po ni :
mthing nag dbu gsum phyag drug pa :
rdo rje dung khrag dang po gnyis :
g.yas pa lha brgyad tsit+ta la :
g.yon pa klu brgyad tsit+ta bsnams :
'byung lnga'i bdag mo gnyis med 'khril :
sngags bdag dregs pa 'khor dang bcas :
skal ldan 'di la dbang bskur bas :
bstan pa'i dgra bgegs sgrol bar shog :
sarba duSh+TAn e dza b+h+yoHsarba sa ma ya a b+hi Shiny+tsa A:
bya khyung dkar nag dpung pa g.yas g.yon du bzhag ste /
hU~M:
klu 'dul bya khyung ga ru Na :
sku mdog dkar nag rnam pa gnyis :
rdo rje'i mchu yis gdug pa za :
ral gri'i gshog pa lcags kyu'i sder :
rigs lnga sprul pa'i khyung dang bcas :
skal ldan 'di la dbang bskur bas :
gdug pa ma lus 'dul bar shog :
khroM ga ru Na hU~M phaT:
sarba sa ma ya a b+hi Shiny+tsa A:
de ltar lha tshogs rnams gnas so sor thim pas sgrub sde dgu'i sku'i rnam 'gyur gang dang gang gis 'dul ba de dang de'i rnam rol 'gag med snang stong chu zla'i gar bzhin spyod pa'i mthu thob pa yin no //
gsung bzlas pa'i lung ni /
lha sgoms sngags zlos lung 'bogs la :
bde gshegs kun 'dus sgrub par bsgo :
zhes gsungs pas /
bla ma dpal chen he ru ka'i thugs ka nas sngags kyi phreng ba rnams sgra dang bcas pa 'od zer 'phro bzhin par byung khyed rang rnams kyi snying ga'i sa bon la thim par mos te /
zhi khro'i spyi sngags dang /
gtso bo dgu'i snying po dang /
spyi dril lam me dpung mar grags pa'i rjes zlos bya /
dpal chen po'i gsung gsang sngags kyi rnam pa thams cad pas bsnyen sgrub las sbyor mtha' dag la dbang zhing /
grags stong brag ca lta bur spyod pa'i mthu thob pa yin no //
de dag ni nang gi dbang ngo /
de ltar phyi mtshan ma'i dkyil 'khor du bum pa'i dbang thob /
lus kyi dri ma dag
/yul snang stong du rtogs /
lam bskyed rim bsgom pa la dbang /
sbyor lam man chad kyi nus pa rgyud la bzhag
/'bras bu sku rdo rje sprul pa'i sku thob pa'i skal pa can du byas pa yin no //
gnyis pa gsang ba'i dbang bskur ba ni /
bla ma he ru ka yab yum snyoms par zhugs pa'i dga' ba'i sgra dang 'od zer gyis /
de bzhin gshegs pa thams cad spyan drangs /
spyi bo nas zhugs pa 'dod chags chen po'i mes byang chub kyi sems su zhu ba mkha' gsang las phyung ste thod pa'i dza gad dang lhan cig pa lce la bzhag ste /
hU~M:
bla ma lha tshogs yab yum rnams :
gnyis med sbyor ba'i byang chub sems :
skal ldan ngag la dbang bskur bas :
bde chen gsang ba'i dbang thob shog :
oM sarba pany+tsa a mr-ita ma hA su kha a b+hi Shiny+tsa A be sha ya a AH
zhes byin nas /
a hoHma hA su kha :
zhes myangs pas /
ye shes kyi bdud rtsi shel ltar dwangs shing bde ba dang mi phyed pas lus thams cad gang /
gsal stong nam mkha' dang mnyam pa'i ting nge 'dzin rgyud la skyes par bsam mo //
de ltar bla ma yab yum gyi lus kyi dkyil 'khor du gsang ba'i dbang thob /
ngag gi dri ma dag
/sems stong gsal brjod bral du rtogs /
lam rtsa rlung gi rnal 'byor bsgom pa la dbang /
mthong lam sa dang po'i nus pa rgyud la bzhag
/'bras bu gsung rdo rje longs spyod rdzogs pa'i sku thob pa'i skal pa can du byas pa yin no //
gsum pa shes rab ye shes kyi dbang bskur ba ni /
mtshan nyid dang ldan pa'i las rgya dngos sam der mos pa'i gzugs brnyan gyi lag g.yon dang slob ma'i lag g.yas su gtad par mos te /
hU~M:
mtshan ldan bkra shis gzungs ma 'di :
bsten na gnyis med bde ba skye :
'khor lo'i gnas gzhir dbab bzung gis :
bde chen chos nyid rtogs par gyis :
a ho su kha b+hany+dza mok+Sha ho :
zhes gtad nas /
slob ma che mchog he ru ka dang /
las rgya gnam zhal dbyings phyug mar gsal ba'i yab kyi gsang gnas hU~M las rdo rje rtse lnga pa lte bar zla ba la oM gyis mtshan pa /
yum gyi mkha' paM las pad+ma 'dab ma brgyad pa'i ze'u 'brur nyi ma la mUM gyis mtshan par bsams nas 'dod pa'i yon tan lnga'i bde ba dang ro mnyam pas /
oM sarba ta thA ga ta ma hA a nu rA ga badzra dz+nyA na At+ma ko\u0f85 haM:
zhes rdo rje pad+mar reg cing zhugs pa dang bsrubs pas byang chub kyi sems g.yos /
'khor lo bzhi'i gnas su dga' ba bzhi'i ye shes nyams su myong ba las /
slar yang hU~M gi sbyor bas yum gyi dwangs ma dang lhan cig gyen du drangs /
lugs ldog gi dga' ba bzhi rim gyis spyi bor brtan pa las so so rang rig bde stong spros pa dang bral ba'i ngang la mnyam par 'jog go
/de ltar phyag rgya'i b+ha ga'i dkyil 'khor du shes rab ye shes kyi dbang thob /
yid kyi dri ma dag
/rang rig bde stong brjod bral du rtogs /
lam pho nya bsgom pa la dbang /
sgom lam sa dgu'i nus pa rgyud la bzhag
/'bras bu thugs rdo rje chos kyi sku thob pa'i skal pa can du byas pa yin no //
bzhi pa de kho na nyid kyi dbang bskur ba ni /
gzugs brnyan gsal ba'i me long dang man shel rkyen dang sprad pa mig la bstan /
dril bu dkrol zhing rdo rje mkha' la gsor ba'i brda la brten nas /
slob mar sngar sher dbang gi dus su nyams su myong ba'i bde ba chen po'i ye shes kyi ngo bo la bltar bcug ste /
hU~M:
sems nyid ka dag lhun rdzogs pa'i :
snang stong zung 'jug sgyu ma'i sku :
gnyis med 'dzin bral sprul pa'i sku :
yang dag nges don rtogs par gyis :
dz+nyA na pany+tsa d+harma kA ya a b+hi Shiny+tsa a a :
zhes pas sems kyi gshis gang du yang ma grub pa'i stong nyid spros bral ka nas dag pa de nyid mdangs 'gag med bde ba chen po'i rnam rol sku dang ye shes kyi yon tan thams cad ye nas lhun grub tu rdzogs pa /
snang stong dbyer med zung 'jug so so rang rig gdod ma'i gnas lugs nam mkha' dang mnyam pa'i ting nge 'dzin gyi ngang bskyang ba ni de kho na nyid kyi dbang ngo //
de ltar don dam byang chub sems kyi dkyil 'khor du dbang bzhi pa thob /
sgo gsum gyi dri ma bag chags dang bcas pa dag
/bsam gyis mi khyab pa'i bde ba chen po brjod bral du rtogs /
lam rang byung gi ye shes bsgom pa la dbang /
mthar lam rgyun mtha'i ye shes kyi nus pa rgyud la bzhag
/'bras bu ye shes rdo rje ngo bo nyid sku thob pa'i skal pa can du byas pa yin no //
mtha' rten sgrol dbang ni /
slob ma'i lag tu phur bu gtad de /
hU~M:
phrin las ma lus sgrub pa'i rdzas :
drag po'i lcags phur lhar gsal nas :
dril te 'debs par dbang bskur bas :
phrin las ma lus 'grub par shog :
ces gtad nas /
slob ma'i mdun brub khung du ling ga bkod par dmigs bya gsal /
slob ma dpal chen po dang /
lag gi phur bu sras mchog kI la yar bskyed pa ste gsal ba gsum dang ldan pas bden pa'i stobs brjod cing drag sngags so lnga pa'i mthar aM ku sha dzaHsa lcags kyus bkug
pA sha hU~M gis zhags pas bcings /
s+pho Ta baM zhes lcags sgrog gis bsdoms /
g+haN+De hoHsa dril bus myos par byas nas mgon med skyabs bral nyam thag pa'i tshul du gnas pa de nyid /
hU~M:
chos kyi dbyings nas rang byung grub pa'i lha /[ \u0f8e ]/zhes sogs kyis phur thun tshom bur bskul ba drag sngags so lnga pa phur bskor dang bcas te tshe khrus kyi dgongs pa dang ldan pas brten pa dbyings su bsgral /
rten gzhi bag chags kyi rten mtshon chas dum bur gtubs pa'i sha khrag bdud rtsir spel ba dkyil 'khor pa dang slob mar bstabs pas zag med bde ba chen po'i ye shes kyis rgyas thebs par bya'o //
de ltar dbang bskur pas khams gsum gyi sems can dug gsum gyis rgyud dkrugs pas ngan song gsum du 'khyams pa thams cad snying rje chen po zhe sdang du shar ba sku gsum gyi dbyings su sbyor ba drag po mngon spyod kyi las rab 'byams la dbang bar byas pa yin no //
de ltar phyi nang gsang ba'i dbang de dag thob pa'i phan yon ni /
'di nyid las /
bla ma rgyal ba ma lus pa'i :
sku gsung thugs dang yon tan dang :
phrin las bdag nyid chen por 'gyur :
zhes dang gzhan las kyang /
dus 'di phyin chad rgyal ba'i sras //
ngan song thams cad med pa dang //
tshe ring bde ba phun sum tshogs //
mtho ris thar pa'i bdag por 'gyur //
zhes gsungs pa bzhin no //
rjes dam tshig bsgrag cing khas blang ba dang /
gtang rag gi maN+Dal 'bul zhing dge ba bsngo ba rnams bya'o //
tshogs la rol nas lhag ma gtong ba sogs cho ga'i mtha' rgyas rnams ni spyi ltar shes par bya'o //
dbang gi cho ga 'di la rnal 'byor rgyun dbang zhes rtsa ba'i dbang chen gyis rgyud smin pa gzhir byas nas 'di nyid lam dbang du goms par bya ba yin mod kyi /
nyams len la 'jug par 'dod cing dbang chen thob dka' ba la 'di nyid smin byed sgor yang rung ba yin la /
dbang chog rtsa bar cho ga yod cing bya ba med pa'i kha skong bar 'os pa rnams ni kha sgyur drug pa sogs nang mthun nas blangs shing /
dkyil 'khor mthong ba bstan pa'i rjes su ye shes dbab pa rtsa bar gsungs bzhin byas kyang chog mod /
'dir bla ma rnams kyi phyag bzhes rgyun chags spyi dang mtshungs par byas shing /
gang ltar yang mi 'gal lo //
gsang rdzogs kyi mgyogs dbang bum rgya can dang 'di gnyis tshig don phal cher mtshungs pas gcig thob na gnyis thob rung du mdzad mod /
'on kyang der mthong ba bstan pa'i rjes su nus pa'i dbang lnga bskur ba lhag por yod pas mtshon spro bsdu'i rnam dbye yang shes par bya'o //
rgyud sde'i mthar thug rnal 'byor bla na med //
sgrub sde'i snying po bde gshegs 'dus pa'i gzhung //
mchog gzigs rig 'dzin brgyud pa'i thugs mtsho las //
dbang chog bdud rtsi'i thig ler babs pa'i rgyun //
lhag bsam dad pa'i rin chen bum bzang du //
'khyil ba'i ngo mtshar skal bzang gdung sel phyir //
'jug bde'i khrigs su spel ba'i bsod nams mthus //
'gro kun sku bzhi'i go 'phang thob gyur cig
/ces sgrub chen bka' brgyad bde gshegs 'dus pa'i rnal 'byor rgyun gyi dbang chog bdud rtsi'i thig le zhes bya ba 'di ni 'jig rten gsum gyi mgon po 'bri khung pa chen po dkon mchog phrin las bzang po'i gsung gis bskul ba dad pa'i gtsug gis mchod de rig pa 'dzin pa'i ming gis snyan pa 'gyur med rdo rjes o rgyan smin grol gling gi bsti gnas su spel ba'i yi ge pa ni rigs kyi bu sdom brtson rgyud sde smra ba pad+ma 'gyur med rgya mtshos bgyis pa'o //

//
