@#//
gsang ba bla na med pa'i chos spyod lam khyer gyi rim pa bzhugs so //
chos spyod lam gyi rim pa zhes bya ba /
bla ma dang dkon mchog gsum la phyag 'tshal lo //
thugs rje'i mkha' la mkhyen brtse'i chu 'dzin 'khrigs //
mdzad pa'i phrin las gdul bya'i dbyings khyab pas //
phan bde'i char rgyun 'gro la bsil mdzad pa //
mchog gsum bla ma'i zhabs la gus phyag 'tshal //
theg pa'i 'jug sgo shin tu mtha' yas kyang //
chos kyi rtsa ba nyams len nyid la thug
/de phyir nyin mtshan chos spyod bzang po'i khrigs //
skal bzang thar pa 'dod rnams don du spro //
de la rang bzhin rdzogs pa chen po'i rnal 'byor pa rnams kyis tho
rangs dang snga dro dang phyi dro dang srod dang /
de dag gi thun bar rnams su ji ltar bya ba'i chos spyod kyi rim pa la /
tho rangs kyi dang po ldang ba'i rnal 'byor ni /
chos sku stong pa'i ngang las gzugs sku sgyu ma'i rol pa rang byung ba tsam las /
snang ba thams cad bla ma yi dam mkha' 'gro'i zhing khams ye shes lnga yi rang 'od kyi klong na dpa' bo dang dpa' mo dang rnal 'byor gyi dbang phyug rnams /
DA ma ru dang rol mo'i sgra sgrog cing thams cad rang bzhin gyis skye ba med pa'o //
'gag pa med pa'o //
'ong ba med pa'o //
'gro ba med pa'o //
dmigs pa med pa'o //
gnas pa med pa'o //
mtshan ma med pa'o //
bsam brjod med pa'o //
zhes brjod pa'i don dran par byas la /
na mo gu ru b+h+yaH
na mo d+he wa b+h+yaH
na mo DA ki nI b+h+yaH
zhes lan gsum brjod pas /
rmi lam sgyu ma tsam gyis ldang ngo /
!
/de nas tho rangs kyi rnal 'byor ni /
stan bde ba la skyil mo krung gis 'dug ste /
chos thams cad ye nas sangs rgyas pa yin yang /
de ltar ma rtogs pa'i dbang gis 'khor bar 'khyams pa'i sems can thams cad snying re rje /
de thams cad rdzogs pa'i sangs rgyas kyi sa la 'god par bya /
de'i ched du lam zab mo nyams su blang bar bgyi'o snyam pas /
nam mkha'i gnas su nam mkha' gang ba yi //
bla ma yi dam mkha' 'gro'i tshogs rnams dang //
sangs rgyas chos dang 'phags pa'i dge 'dun la //
bdag dang 'gro kun gus pas skyabs su mchi //
zhes lan gsum brjod la /
ma nam mkha' dang mnyam pa'i sems can thams cad bla ma la skyabs su mchi'o //
sangs rgyas la skyabs su mchi'o //
chos la skyabs su mchi'o //
dge 'dun la skyabs su mchi'o //
lan gsum gyi 'og tu /
bla ma sangs rgyas chos kyi sku la skyabs su mchi'o //
bla ma longs spyod rdzogs pa'i sku la skyabs su mchi'o //
bla ma cir yang sprul pa'i sku la skyabs su mchi'o //
bla ma mngon par byang chub sku la skyabs su mchi'o //
bla ma mi 'gyur rdo rje'i sku la skyabs su mchi'o //
drin chen rtsa ba'i bla ma rnams la skyabs su mchi'o //
yi dam dkyil 'khor gyi lha tshogs rnams la skyabs su mchi'o //
mkha' 'gro dam can rgya mtsho'i tshogs la skyabs su mchi'o //
las ngan sdig sgrib dag par byin gyis rlobs //
rkyen ngan bar chad zhi bar byin gyis rlobs //
zhes gang mos la 'jug cing /
khyad par du /
chos nyid mngon sum mthong bar byin gyis rlobs //
nyams snang gong du 'phel bar byin gyis rlobs //
rig pa tshad la phebs par byin gyis rlobs //
chos nyid zad sar 'khyol bar byin gyis rlobs //
zhes brjod nas sems bskyed pa ni /
e ma hoH
bdag dang mtha' yas sems can rnams //
ye nas sangs rgyas yin pa la //
yin par shes pa'i bdag nyid du //
byang chub mchog tu sems bskyed do //
zhes pa lan gsum brjod /
de nas bla ma'i rnal 'byor bsgom pa ni /
oM swa b+hA wa shud+d+haHsarba d+harma swa b+hA wa shud+d+ho\u0f85 haM/
phyi dang nang gi chos thams cad mnyam pa chen po'i tshul /
rdo rje'i dbyings su gdod ma nas skye ba med pa /
rang bzhin rdzogs pa chen po'i ngang nas /
pad+ma dkar po dang zla ba'i steng du /
rang nyid rdo rje sems dpa' sku mdog dkar po zhal gcig phyag gnyis pa /
g.yas rdo rje thugs kar 'dzin cing /
g.yon dril bu dkur brten pa /
dar gyi na bza' dang /
rin po che'i rgyan can /
zhabs rdo rje'i skyil krung du bzhugs pa'i mdzod spu 'od lnga'i thig le'i nang du oM dkar po /
mgrin par 'od lnga'i thig le'i nang du AHdmar po /
snying gar 'od lnga'i thig le'i nang du hU~M mthing ga
/spyi bor pad+ma rin po che'i khri nyi zla brtsegs pa'i steng na /
rang gi rtsa ba'i bla ma nyid /
bi ma la mi tra dang /
o rgyan pad+ma dang /
kun tu bzang po la sogs pa brgyud pa'i bla ma rnams dang /
yi dam mkha' 'gro dkon mchog gsum dang tha mi dad par dngos grub thams cad kyi rtsa bar bzhugs par gyur /
rang gi yi ge gsum las 'od 'phros pas /
'og min dang phyogs bcu'i zhing khams thams cad nas /
bla ma yi dam mkha' 'gro'i tshogs dang /
dkon mchog gsum gyi tshogs dpag tu med pa spyan drangs te /
'ja' dang 'od kyi dkyil na so so'i gtso 'khor dang bcas te byon pa thams cad spyi gtsug gi lha dang gnyis su med par thim nas bzhugs pa la /
yid kyis phyag 'tshal ba dang /
mchod pa 'bul ba dang /
sdig pa bshags pa dang /
gsol ba 'debs pa rnams byas pas /
bla ma'i sku gsung thugs las bdud rtsi'i rgyun babs /
lus ngag yid gsum gyi nad gdon sdig sgrib thams cad dag
/bdud rtsis rkang mthil nas spyi gtsug gi bar khengs pas /
sku gsung thugs ye shes rdo rje'i rang bzhin du byin gyis brlabs /
dbang bzhi thob /
gnas lugs rdzogs pa chen po'i don mngon du gyur nas lta dgongs dang ting 'dzin rnam par dag pa'i ngang nas /
oM AHhU~M/
zhes brjod /
maN+Dal rgyas bsdus gang mos phul la /
oM AHhU~M/
ngan 'gro'i 'jigs pa skyob mdzad pa //
dkon mchog gsum la skyabs su mchi //
nges pa'i don du sems bskyed nas //
'gro la phan phyir bla ma bsgom //
chos kyi dbyings kyi pho brang nas //
skye med bla ma gshegs su gsol //
longs spyod rdzogs sku'i pho brang nas //
gsal dag bla ma gshegs su gsol //
sprul pa sku yi pho brang nas //
thugs rje can rnams gshegs su gsol //
'ja' dang 'od du kyi li li //
sku dang thig le shigs se shig
/spyi gtsug nyi zla'i gdan stengs su //
bdag dang dbyer med brtan par bzhugs //
lus ngag yid gsum gus phyag 'tshal //
phyi nang gsang gsum mchod pa 'bul //
sku gsung thugs kyi nyams chag bshags //
smin grol dbang dang gdams pa zhu //
oM/
sku skye 'chi med pa gsal la dwangs //
rdo rje'i sku la gsol ba 'debs //
lus la bde bar byin gyis rlobs //
AH
gsung 'gag pa med pa chos kyi sgra //
A li kA lir gsol ba 'debs //
ngag la nus par byin gyis rlobs //
hU~M/
thugs ka dag chen po kun bzang klong //
cir mi dgongs la gsol ba 'debs //
zad sar 'khyol bar byin gyis rlobs //
zhes pa'i rjes la /
oM AHhU~M/
bla ma rdo rje 'dzin pa ni /
khams gsum 'khor ba'i gnyen gcig pu //
'gro ba mgon med rnams kyi skyabs //
thar pa'i lam mkhan chen po ste //
ma rig sel ba'i sgron me la //
mun pa'i tshogs bdag skyabs su mchi //
'khor ba 'dam gyi mtsho nang du //
bying ba skyabs med bdag nyid skyobs //
nyon mongs me yis gdung ba la //
thugs rje'i char gyis bsil bar mdzod //
thugs kyi dkyil 'khor bzang po der //
bdag ni yang dag gzhug tu gsol //
dbang bskur byin gyis brlab tu gsol //
chos kyi 'khor lo bskor du gsol //
mya ngan mi 'da' gsol ba 'debs //
dge ba byang chub chen por bsngo //
bdag ni bskal pa thog med nas //
gdos bcas lus kyis bcings pa la //
rnam smin phung po'i lus dag nas //
'od gsal ris med lus thob mdzod //
bdag ni bskal pa thog med nas //
brjod pa ngag gis bcings pa la //
smra rgyun zhen pa rang dag nas //
brjod med chos nyid dag thob mdzod //
bdag ni bskal pa thog med nas //
'khrul rtog sems kyis bcings pa la //
'phro 'du'i zhen pa rang dag nas //
mi rtog ye shes thugs thob mdzod //
bdag ni bskal pa thog med nas //
bya byed 'khrul pas bcings pa la //
tshe 'di'i zhen pa rang dag nas //
byar med gnas lugs don thob mdzod //
bdag ni bskal pa thog med nas //
tha mal snang bas bcings pa la //
dbang bzhi'i zhen pa rang dag nas //
rig pa'i rtsal dbang don thob mdzod //
bdag ni bskal pa thog med nas //
snod bcud 'khrul pas bcings pa la //
bskyed rdzogs zhen pa rang dag nas //
snang bzhi mthar phyin don thob mdzod //
bdag ni thog ma med pa nas //
'bad rtsol dmigs pas bcings pa la //
rgyu 'bras zhen pa rang dag nas //
lhun grub rang chas don thob mdzod //
bdag ni bskal pa thog med nas //
yin min mthar 'dzin bcings pa la //
lta sgom zhen pa rang dag nas //
ka dag chos zad don thob mdzod //
bdag ni bskal pa thog med nas //
yod med sgro skur bcings pa la //
grub mtha'i zhen pa rang dag nas //
mtha' bral snying po'i don thob mdzod //
bdag ni bskal pa thog med nas //
dmigs myong 'dzin pas bcings pa la //
rnam rtog zhen pa rang dag nas //
chos zad gdod ma'i don thob mdzod //
bdag ni bskal pa thog med nas //
tshe 'di'i 'khrul pas bcings pa la //
chags sdang zhen pa rang dag nas //
cis kyang dgos med don thob mdzod //
bdag ni bskal pa thog med nas //
le lo rtag 'dzin bcings pa la //
snyom las zhen pa rang dag nas //
sgrub la brtson pa'i don thob mdzod //
bdag ni bskal pa thog med nas //
rnam g.yeng 'du 'dzis bcings pa la //
'khrul snang zhen pa rang dag nas //
'chi ba rjes dran don thob mdzod //
bdag ni bskal pa thog med nas //
bar do'i 'khrul pas bcings pa la //
skye gnyis zhen pa rang dag nas //
chos nyid 'od gsal don thob mdzod //
bdag ni bskal pa thog med nas //
'gro drug skye bas bcings pa la //
gzung 'dzin zhen pa rang dag nas //
rang bzhin sprul sku'i don thob mdzod //
bdag ni bskal pa thog med nas //
rnam dpyod dus kyis bcings pa la //
so so'i 'bad rtsol rang dag nas //
rang byung ye shes don thob mdzod //
bdag ni bskal pa thog med nas //
rkyen ngan bar chad bcings pa la //
nad gdon sdig sgrib rang dag nas //
bde chen ye shes don thob mdzod //
bdag ni bskal pa thog med nas //
rang rgyud chos kyis bcings pa la //
chos brgyad zhen pa rang dag nas //
chos zad blo 'das don thob mdzod //
bdag ni bskal pa thog med nas //
don med bya bas bcings pa la //
'bad rtsol zhen pa rang dag nas //
nyin mtshan chos kyi don thob mdzod //
bdag ni bskal pa thog med nas /
khams gsum 'khor bas bcings pa la //
bag chags zhen pa rang dag nas //
rdzogs pa'i sangs rgyas don thob mdzod //
bdag ni bskal pa thog med nas //
theg dman 'dzin pas bcings pa la //
rang don zhen pa rang dag nas //
gzhan don mtha' yas don thob mdzod //
bdag ni bskal pa thog med nas //
gzhi lam 'bras bus bcings pa la //
theg dgu'i zhen pa rang dag nas //
rdzogs pa chen po'i don thob mdzod //
bdag ni bskal pa thog med nas //
gang dang gang gis bcings pa rnams //
spang blang zhen pa rang dag ste //
chos sku kun bzang don thob mdzod //
ces gsol ba btab pas /
bdag dang sems can thams cad kyi sdig sgrib thams cad dus gcig la dag nas /
dbang dang byin rlabs dus gcig la thob ste /
rang babs rdzogs pa chen po'i ngang la /
bla ma'i thugs dgongs dang dbyer med par lus sems khong klod la bzhag go
/gal te bla ma dang mched la brten pa'i dam tshig nyams chag gang zhig yod na de nyid spyi bor bsgoms la /
sngar bzhin gsol ba btab pa'i rjes su 'gyod sems mchi ma 'khrugs pa tsam du bskyed la /
kye kye bla ma rin po che //
bdag la re sa gzhan na med //
mgon med bdag gi skyabs mdzod la //
thugs rje'i spyan gyis gzigs su gsol //
bdag ni mi shes gti mug pas //
ma rig 'thibs po'i bdud kyis non //
mgon po khyod dang khyod kyi sras //
rdo rje spun la sogs pa la //
brnyas shing ma dad sems la sogs //
rtsa ba yan lag nyams chag dang //
sdom pa gsum dang 'gal pa sogs //
gnong 'gyod chen pos dus 'dir bshags //
skad cig nyid la byang bar mdzod //
kye ma 'khor ba thog med nas //
ma 'tshal bzhin du sdig bgyis pas //
sngar yang 'khor bar rab tu 'khyams //
da yang 'khyams par gyur pa la //
skyabs dang skyob par mdzad du gsol //
'di ltar mi shes byis pa la //
skyon gyur mthong tshe lhag par yang //
thugs rjes gzigs pa 'jug par rigs //
'di ltar 'jig rten phal pa yang //
bu yis nyes pa gang bgyis pa //
ma yis sel zhing skyong la gzigs //
thugs rje mnga' ba 'gro ba'i yab //
bdag cag 'gro drug sems can gyi //
don du dang po thugs bskyed nas //
phan par mdzad ces dam bcas na //
dus 'dir sngon gyi dam tshig dgongs //
bdag cag 'khrul pa'i sems can la //
dgongs nas thugs rjes mi 'dzin na /
khyod kyi phrin las gdul bya la //
phan zhes grags pa ji ltar rung //
sngon gyi rgyal ba grangs med kyang //
bdag cag spangs nas thar par gshegs //
nyan thos rang sangs rgyas rnams kyang //
gcig pur zhi la rab tu gzhol /
khyod kyang de ltar gshegs mdzad dam //
phyogs bcu'i rgyal ba thams cad kyis /
khyod la bskul nas bdag cag gi
/don du bla mar rnam 'phrul na /
khyod kyis bdag cag 'dor phod dam //
'jigs sar skyel mas bslus pa bzhin /
khyod kyis bdag cag slu mdzad dam //
de lta na yang rang gi las //
rnam par smin zhes dgongs mdzad na //
las dang bral ba de dag la //
thugs rjes dgongs kyang ci zhig 'tshal //
sha za rnams kyang mchod sbyin dang //
bden pa'i tshig ni brjod ma thag
/sngon gyi khro ba 'dor bgyid na /
khyod ni brtse chen 'gro ba'i yab //
nyes pa bshags la cis mi dgongs //
yid bzhin nor bu rin chen yang //
gsol ba btab na 'dod dgu sbyin /
khyod ni brtse chen thabs la mkhas //
ci slad re ba skong mi mdzad //
kye ma mgon po thugs rje can //
bdag ni sdig kun ma byang bar //
skye ba gzhan du song gyur na //
dmyal me bzod dkas yun ring sreg
/de ltar gyur kyang mi skyob na //
snying rje'i bdag nyid ji ltar lags //
kye ma kyi hud bdag gi sdig
/ma lus byang bar mdzad du gsol //
skad cig nyid la thugs rjes dgongs //
bdag la dbang skur byin gyis rlobs //
mchog dang thun mong dngos grub stsol //
bgegs dang log 'dren bar chad sol //
tshe 'dir bsam pa kun 'grub cing //
nyin mtshan chos kyis 'da' ba dang //
dus min 'chi ba zlog pa dang //
'chi khar gnad gcod med pa dang //
bar do'i 'od gsal 'byong ba dang //
mkha' spyod gnas su khrid par mdzod //
ces gdung ba'i gsol ba btab pas /
bdag gi nyams chag bskangs nas shin tu dgyes par bsam mo //
'di ni 'gal 'khrul dang 'gyod tshangs sbyong ba'i rgyal po ste /
nyin mtshan du nyams su blangs pas /
de ma thag tu sgrib pa byang ba'i rtags 'byung bar nges so //
de nas brgyud pa'i gsol 'debs gang yang rung ba zhig dbyangs su btang ba'i rjes la dar gcig lus sems khong klod de /
rang bzhin babs kyi bsam gtan la dar gcig mnyam par bzhag nas /
na mo /
rtsa ba dang brgyud par bcas pa'i bla ma dam pa rnams dang /
yi dam dkyil 'khor gyi lha tshogs dpa' bo dang /
rnal 'byor ma'i tshogs khyed rnams la /
mkhyen pa'i ye shes /
brtse ba'i thugs rje /
mdzad pa'i phrin las /
skyob pa'i nus mthu /
sbyin pa'i dngos grub /
'phags pa'i bden tshig la sogs pa dpag tu med pa mnga' ba lags pas /
bdag cag gi thar pa dam pa'i chos bsgrub pa la bdud dang bar du gcod pa mi 'byung zhing /
lta ba dang /
sgom pa dang /
spyod pa la sogs pa rnal 'byor du bya ba'i yon tan thams cad gong nas gong du 'phel te /
myur du bla na med pa'i byang chub thob par mdzad du gsol /
tshe 'di nyid du'ang nad dang /
gdon dang /
bgegs dang /
bar du gcod pa la sogs pa dam pa'i chos bsgrub pa la rkyen phyi nang gi nye bar 'tshe ba dang gnod pa thams cad mi 'byung bar mdzad du gsol /
bza' ba dang /
btung ba dang /
gnas dang /
gos dang /
longs spyod la sogs pa /
gang gis kyang brel ba dang /
phongs pa med cing bdog pa thams cad kyis bla ma dang rnal 'byor gyi dbang phyug rnams mchod pa la /
yid bzhin gyi nor bu ltar lhun gyis grub par mdzad du gsol /
dpa' bo dang rnal 'byor ma'i tshogs rnams 'du zhing /
dngos grub thams cad char bzhin du 'bab pas /
'dod dgu'i re ba thams cad yid bzhin du 'grub cing /
mkha' 'gro dam can rgya mtsho'i tshogs rnams 'du bas /
phrin las rnam pa bzhi lhun gyis grub par mdzad du gsol /
rang bzhin rdzogs pa chen po'i don mngon du gyur nas /
'bad pa dang rtsol ba med par /
lus dang ngag dang /
yid kyi bya ba dang /
brjod pa dang /
sems pa dang /
snang ba thams cad chos nyid kyi rol par shar te /
rgyun gyi ting nge 'dzin dang /
mi brjed pa'i gzungs dang /
thogs pa med pa'i shes rab dang /
rnam par grol ba'i ye shes dang /
chu bo lta bu'i spobs pa dang /
rdo rje lta bu'i tshe dang /
lhun gyis grub pa'i phrin las dang /
bsam gyis mi khyab pa'i stobs dang /
dpag tu med pa'i rdzu 'phrul dang /
zad mi shes pa'i chos kyi mdzod dam pa la dbang bsgyur bar mdzad du gsol /
de bzhin gshegs pa thams cad kyi thugs kyi gsang ba bla na med pa mngon du gyur nas /
chos thams cad rang bzhin gyis 'od gsal ba'i dkyil 'khor du /
sku dang ye shes 'du 'bral med pa'i dbyings la /
snang ba bzhi'i don mthar phyin te /
skye ba dang /
'jug pa la rang dbang thob nas /
'pho ba chen po'i lus 'grub par mdzad du gsol /
de ltar ma gyur gyi bar du yang /
tshe 'di'i rnam par g.yeng ba dang /
'jig rten chos brgyad la sogs pa tshul bzhin ma yin pa'i phyogs su skad cig tsam yang mi 'brang zhing /
bslab pa gsum dang mang du thos pa rgya mtsho'i mdzod 'dzin pas /
bla ma dam pa rnams mnyes par byed cing /
zab pa dang rgya che ba'i chos kyi de kho na nyid rtogs nas /
sgrub pa nan tan snying por byas te /
mchog dang thun mong gi dngos grub thob nas /
nyin mtshan rtag tu chos kyis 'da' zhing /
bsdu ba bzhis sems can gyi don byed pa la skyo ngal dang /
phyogs ris med par mdzad du gsol /
'chi khar yang gnad gcod kyi sdug bsngal dang /
rkyen ngan pa'i mtshams sbyor ba med cing /
zab mo'i don mngon du gyur nas /
dga' ba dang bcas /
spro ba dang bcas pas /
bla ma yi dam mkha' 'gro'i tshogs kyis mdun bsus nas /
gdod ma'i dbyings su khrid cing /
ngo mtshar ba'i ltas dang bcas pas 'gro ba thams cad yongs su 'dul bar mdzad du gsol /
bar dor yang chos nyid kyi don mngon du gyur nas /
srid pa bar do'i g.yang sa mi mthong zhing /
lhun grub rin po che'i sbubs la brtan pa mthar phyin par mdzad du gsol /
gal te snang ba'i spyod yul gzhan du gyur na yang /
'gro drug 'khrul pa'i mngal sgo bcad de /
rang bzhin sprul pa sku'i zhing khams bgrod nas /
thog ma'i mgon po kun tu bzang po dang dbye ba med pa'i sa la lhun gyis grub par mdzad du gsol /
dgongs spyod rgya mtsho gding du ma gyur pas srid pa gzhan du phyogs par gyur na yang /
mtho ris kyi yon tan khyad par can gyi lus thob nas /
skyes ma thag tu chos dang 'phrad de /
tshul bzhin spyod pa'i rang dbang 'byor pas bla ma dam pa rnams mnyes par byed cing /
tshul khrims dang ting nge 'dzin dang shes rab kyi phung po yongs su 'dzin pas /
chos kyi phung po mtha' dag rjes su slob cing /
sgrub pa la nan tan snying por byed pas /
bla na med pa'i bdud rtsi thob ste /
gsang sngags kyi dam pa de kho na nyid kyi dngos grub brnyes nas /
tshe des kun tu bzang po byang chub mchog gi go 'phang thob par mdzad du gsol /
zhes gsol ba gdab bo //
de nas tho rangs kyi thun dngos gzhi la /
thabs kyis rig pa bcun la /
rdzogs pa chen po'i don la mnyam par bzhag nas /
rjes la spyi gtsug gi bla ma rang la thim ste /
bdag dang bla ma dbyer med pa'i ngang la dar gcig 'jog
/des ni lta dgongs dang byin rlabs dngos su 'jug pa'i dgos pa yod do //
yang bla ma steng gi nam mkhar bsam la /
rang nyid 'od lnga'i gong bur 'bar ba yar 'phar /
bla ma'i thugs kar thim nas je mthor song ba las /
rang yal te ci yang yid la mi byed pa'i ngang la dar gcig bzhag go
/des ni rig pa'i dwangs thon nas chos sku rang mal du gnas /
'pho ba'i lam byang nas bar do'i g.yang sa chod /
lus rgya grol ba dang rnam par grol ba dus mnyam du byed do //
de nas /
rang bzhin dag pa'i dge ba 'dis //
'khor ba ngan song dong sprugs te //
srid na 'ga' yang mi gnas par //
thams cad sangs rgyas thob par shog
/sangs rgyas bstan pa dar zhing rgyas par shog
/sems can thams cad bde zhing skyid par shog
/nyin dang mtshan du chos la spyod par shog
/bdag gzhan don gnyis lhun gyis grub par shog
/rgyal ba'i dkyil 'khor bzang zhing dga' ba der //
pad+mo dam pa shin tu mdzes las skyes //
snang ba mtha' yas rgyal bas mngon sum du //
lung bstan pa yang bdag gis der thob shog
/'byung po gang dag 'dir ni lhags gyur te //
sa'am 'on te bar snang 'khod kyang rung //
skye dgu rnams la rtag tu byams byed cing //
nyin dang mtshan du chos la spyod par shog
/nyin mo bde legs mtshan bde legs //
nyi ma'i gung la bde legs shing //
nyin mtshan rtag tu bde legs pa //
dkon mchog gsum gyi bkra shis shog
/sangs rgyas sku gsum brnyes pa'i byin rlabs dang //
chos nyid mi 'gyur bden pa'i byin rlabs dang //
dge 'dun mi phyed 'dun pa'i byin rlabs kyis //
ji ltar bsngos bzhin smon lam 'grub par shog
/ces bsngos la /
chos thams cad rmi lam sgyu ma tsam du shes pas stan las ldang bar bya'o //
tshul 'di lam zab bla ma'i rnal 'byor zhes bya ba byin rlabs thams cad kyi rtsa ba yin no //
chos spyod lam gyi rim pa las /
tho rangs kyi rnal 'byor bstan pa'o //
!
//de nas snga gong gi rnal 'byor ni /
nam gyi mtha' btegs pa dang /
yi ge brgya pa'i chus khrus byas te /
dkon mchog gsum gyi drung du dngos sam yid kyis mchod pa bshams la /
rang gi lus dpag tu med par sprul pa rnams kyis /
yan lag ma lnga sa la 'dud pa'i tshul gyis /
na mo /
bde gshegs snying pos 'gro kun yongs la khyab //
sems ni rgya chen mchog tu rab bskyed de //
'gro ba ma lus 'di dag sangs rgyas rgyu //
'di na snod min sems can gang yang med //
bzhengs shig bzhengs shig stobs bcu mnga' ba'i lha //
dus las mi 'da' thugs rje'i dbang gis ni //
sems can don la dgongs pa'i dkon mchog gsum //
yid kyis sprul zhing bshams pa'i gnas 'di ru //
rgyal ba 'khor bcas ma lus gshegs su gsol //
oM badzra sa ma ya dzaH
oM badzra sa ma ya satwaM/
ar+g+haM/
pA d+yaM/
puSh+pe /
d+hU pe /
A lo ke
/gan+d+he /
nai wid+ya /
shab+da AHhU~M/
na mo /
sangs rgyas thams cad 'dus pa'i sku
/rdo rje 'dzin pa'i ngo bo nyid //
dkon mchog gsum gyi rtsa ba ste //
bla ma rnams la phyag 'tshal lo //
bla ma'i sku ni rdo rje'i sku
/mdzes shing lta bas chog mi shes //
bsam gyis mi khyab yon tan ldan //
bla ma'i sku la phyag 'tshal lo //
bla ma'i gsung ni tshangs pa'i gsung //
'gag med seng ge'i sgra dang ldan //
mu stegs rigs rnams skrag mdzad pa //
bla ma'i gsung la phyag 'tshal lo //
bla ma'i thugs ni nam mkha'i thugs //
bde gsal mi rtog stong pa'i ngang //
rnam thar gsum la legs gnas pa //
bla ma'i thugs la phyag 'tshal lo //
gang gi drin gyis bde chen nyid //
skad cig nyid la 'char ba gang //
bla ma rin chen lta bu'i sku
/rdo rje 'chang zhabs pad la 'dud //
gang gis 'khor ba'i nyes pa dag
/dran pa tsam gyis 'joms mdzad cing //
bla med byang chub thob mdzad pa //
bla ma'i zhabs la phyag 'tshal lo //
mgon po thugs rje che ldan pa //
thams cad mkhyen pa ston pa po //
bsod nams ye shes rgya mtsho'i zhing //
de bzhin gshegs la phyag 'tshal lo //
dag pa 'dod chags bral ba'i rgyu //
dge bas ngan song las sgrol zhing //
gcig tu don dam mchog gyur pa //
zhi gyur chos la phyag 'tshal lo //
grol nas grol ba'i lam yang ston //
bslab pa dag la rab tu gus //
zhing gi dam pa yon tan zhing //
dge 'dun la yang phyag 'tshal lo //
ston pa bla med sangs rgyas rin po che //
skyob pa bla med dam chos rin po che //
'dren pa bla med dge 'dun rin po che //
bla med dkon mchog gsum la phyag 'tshal lo //
sangs rgyas gtso la phyag 'tshal lo //
skyob pa'i chos la phyag 'tshal lo //
dge 'dun sde la phyag 'tshal lo //
gsum la rtag tu gus phyag 'tshal //
tshogs chen gnyis rdzogs mkhyen gnyis sku gsum 'grub //
rnam rtog mi mnga' cir yang sa ler mkhyen //
chos sku mkha' 'dra gzugs sku mdzes skur ldan //
sangs rgyas dpag bsam 'dra la phyag 'tshal lo //
chos nyid rgyu mthun gsung rab bcu gnyis dang //
chos la skye 'gag med cing spros las dben //
de la dmigs te yon tan kun 'grub pa //
legs bsgyur dam pa'i chos la phyag 'tshal lo //
nyon mongs sgrib dang shes bya'i sgrib pa dag
/gnyen pos rim par bsal nas sangs rgyas sar //
sems can don mdzad sangs rgyas zhing sbyong ba //
'phags pa'i dge 'dun tshogs la phyag 'tshal lo //
mi mchog 'dul ba kha lo sgyur mdzad cing //
kun sbyor 'ching ba gcod mdzad de bzhin gshegs //
dbang po zhi dang nyer zhi zhi la mkhas //
mnyan yod bzhugs pa de la phyag 'tshal lo //
stobs bcu'i ting 'dzin ye shes mche ba can //
gang gis skye ba'i rang bzhin gzeb dral nas //
mya ngan 'das zhi'i 'brog dgon zhugs gyur pa'i //
ston pa glang po de la phyag 'tshal lo //
mtshan mchog ldan pa dri med zla ba'i zhal //
gser mdog 'dra ba khyod la phyag 'tshal lo //
rdul bral khyod 'dra srid pa gsum ma mchis //
mnyam med mkhyen can khyod la phyag 'tshal lo //
gang la sems bskyed dam pa rin po che //
skyes pa de yi sku la phyag 'tshal lo //
gang la gnod pa byas kyang bder 'brel ba //
bde ba'i 'byung gnas de la phyag 'tshal lo //
rnam dag sku mnga' mchog tu gzugs bzang ba //
ye shes rgya mtsho gser gyi lhun po 'dra //
grags pa 'jig rten gsum na lhang nge ba //
mgon po mchog gyur khyod la phyag 'tshal lo //
sangs rgyas rnam gzigs gtsug tor thams cad skyob //
'khor ba 'jig dang gser thub 'od srungs dang //
shAkya thub pa gau tam lha yi lha //
sangs rgyas dpa' bo bdun la phyag 'tshal lo //
grags chen shes rab chen po pa //
thub chen dpa' bo chen po ste //
srid pa'i nyon mongs rgal ba po //
nyon mongs brgal la phyag 'tshal lo //
sems can rnams la brtse ba can //
phrad dang bral ba'i dgongs pa can //
mi 'bral ba yi dgongs pa can //
phan bde dgongs mdzad khyod phyag 'tshal //
yon tan rin chen mang po'i tshogs mnga' zhing //
mtshan rab ye shes yongs su dag pa'i sku
/gser gyi mdog can lha dang mis mchod pa //
bcom ldan lha yi lha la phyag 'tshal lo //
gang tshe rkang gnyis gtso bo khyod bltams tshe //
sa chen 'di la gom pa bdun bor nas //
nga ni 'jig rten 'di na mchog ces gsungs //
de tshe mkhas pa khyod la phyag 'tshal lo //
smra bsam brjod med shes rab pha rol phyin //
ma skyes mi 'gag nam mkha'i ngo bo nyid //
so so rang rig ye shes spyod yul ba //
dus gsum rgyal ba'i yum la phyag 'tshal lo //
zhing khams thams cad gser gyi sa gzhi la //
rin chen rnam pa mang po gcal du bkram //
me tog puN+Da rI ka'i char pa 'beb //
yum gyur dge ma khyod la phyag 'tshal lo //
stong nyid bco brgyad chos kyi sdong po la //
pha rol phyin drug yal 'dab phyogs bcur rgyas //
skye 'gag med pa'i 'bras bu so sor smin //
sa bcu chos kyi sku la phyag 'tshal lo //
gzhon nu'i sku lus 'chang ba po //
ye shes sgron mes rab tu brgyan //
'jig rten gsum gyi mun sel ba //
'jam dpal dbyangs la phyag 'tshal lo //
phyag stong 'khor los sgyur ba'i rgyal po stong //
spyan stong bskal pa bzang po'i sangs rgyas stong //
gang la gang 'dul de la der ston pa //
btsun pa spyan ras gzigs la phyag 'tshal lo //
lcang lo can gyi gnas mchog dam pa na //
gsang sngags rig sngags kun gyi bdag po ste //
log 'dren bgegs kyi tshogs rnams 'joms mdzad pa //
bcom ldan rdo rje bsnams la phyag 'tshal lo //
sa yi snying po byams pa spyan ras gzigs //
nam mkha'i snying po kun bzang rdo rje 'dzin //
'jam dpal dbyangs dang sgrib pa sel ba ste //
sems dpa' chen po brgyad la phyag 'tshal lo //
lha dang lha min cod pan gyis //
zhabs kyi pad+mo la btud de //
phongs pa kun las sgrol mdzad ma //
sgrol ma yum la phyag 'tshal lo //
kun bzang yab yum zhi khro rab 'byams dang //
dga' rab rdo rje paN chen bi ma la //
rtsa ba'i bla ma brgyud par bcas pa yi //
'od gsal bstan 'dzin rnams la phyag 'tshal lo //
rdo rje 'chang chen te lo nA ro dang //
bram ze sa ra ha dang lU hi pa //
in dra b+hU ti sangs rgyas gsang ba dang //
Dom+bi he ru ka la phyag 'tshal lo //
rdo rje dril bu pad+ma badzra dang //
bir+Wa pa dang nag po spyod pa dang //
ku ku ri pa grub chen brgyad la sogs //
bcu phrag brgyad po rnams la phyag 'tshal lo //
mgon po klu sgrub Ar+Ya de ba dang //
thogs med dbyig gnyen phyogs glang chos kyi grags //
yon tan 'od dang shAkya 'od la sogs //
rgyan drug mchog gnyis rnams la phyag 'tshal lo //
shA ri'i bu dang mo'u gal gyi bu //
kun dga' sgra gcan 'dzin bzang nye bar 'khor //
'od srung ma 'gags pa dang rab 'byor te //
nyan thos mchog brgyad rnams la phyag 'tshal lo //
rgyal ba'i bka' dang bstan bcos la sogs pa //
'gro ba'i don du tshul bzhin bsgyur dang spel //
sangs rgyas bstan la bya ba cher mdzad pa'i //
lo paN skyes mchog rnams la phyag 'tshal lo /

/ji snyed su dag phyogs bcu'i 'jig rten na //
dus gsum gshegs pa mi yi seng ge kun //
bdag gis ma lus de dag thams cad la //
lus dang ngag yid dang bas phyag bgyi 'o //
bzang po spyod pa'i smon lam stobs dag gis //
zhes sogs yan lag bdun pa tshar ba'i rjes la /
gdan la 'dug ste thal mo sbyar nas /
thun mong gi nyes ltung bshags pa ni /
bla ma rdo rje 'dzin pa chen po la sogs pa phyogs bcu na bzhugs pa'i sangs rgyas dang byang chub sems dpa' thams cad bdag la dgongs su gsol /
bdag ming 'di zhes bgyi bas tshe 'khor ba thog ma med pa nas tha ma da lta la thug gi bar du /
nyon mongs pa 'dod chags dang /
zhe sdang dang /
gti mug gi dbang gis /
lus dang ngag dang yid kyi sgo nas /
sdig pa mi dge ba bcu bgyis pa dang /
mtshams med pa lnga bgyis pa dang /
de dang nye ba lnga bgyis pa dang /
so so thar pa'i sdom pa dang 'gal ba dang /
byang chub sems dpa'i bslab pa dang 'gal ba dang /
gsang sngags kyi dam tshig dang 'gal ba dang /
dkon mchog gsum la gnod pa bgyis pa dang /
dam pa'i chos spangs pa dang /
'phags pa'i dge 'dun la skur la btab pa dang /
pha dang ma la ma gus pa dang /
mkhan po dang slob dpon la ma gus pa dang /
grogs tshangs pa mtshungs par spyod pa rnams la ma gus pa dang /
sems can la gnod pa'i las bgyis pa la sogs pa sdig pa mi dge ba'i tshogs bdag gis bgyis pa dang /
bgyid du bstsal ba dang /
gzhan bgyis pa la rjes su yi rang ba la sogs pa /
mdor na mtho ris dang thar pa'i gegs su gyur cing /
'khor ba dang ngan song gi rgyur gyur pa de dag thams cad bla ma rdo rje 'dzin pa chen po la sogs pa /
phyogs bcu na bzhugs pa'i sangs rgyas dang /
byang chub sems dpa' thams cad kyi spyan sngar mthol lo bshags so //
mi 'chab bo //
mi sbed do //
de ltar mthol zhing bshags na bdag bde ba la reg par gnas par 'gyur gyi /
ma mthol ma bshags na ni de ltar mi 'gyur ba lags so //
zhes lan gsum brjod nas /
oM badzra satwa sa ma ya sogs yi ge brgya pa bzla'o //
de nas gdan la 'dug ste /
mdun gyi nam mkhar rtsa ba gsum dang dkon mchog bsam la /
dang po thun mong gi sems bskyed ni /
ji ltar sngon gyi bde gshegs kyis //
sems can kun la phan don du //
byang chub thugs ni bskyed pa ltar //
de bzhin 'gro la phan don du //
byang chub sems ni bskyed bgyi zhing //
ma bsgral ba rnams bsgral bar bgyi //
ma grol ba rnams grol bar bgyi //
dbugs ma phyung rnams dbugs dbyung zhing //
sems can mya ngan 'das la 'god //
ces lan gsum brjod nas /
thun mong ma yin pa /
e ma hoH
bdag dang mtha' yas sems can rnams //
ye nas sangs rgyas yin pa la //
yin par shes pa'i bdag nyid du //
byang chub mchog tu sems bskyed do //
zhes lan gsum brjod nas /
gsang sngags bla na med pa'i sdom pa gzung ba ni /
maN+Dal rgyas bsdus gang mos phul te /
tshig don dang ldan pas /
oM/
gdod ma'i dbyings su mngon par byang chub nas //
'khor 'das kun gyi thog ma'i mgon po mchog
/kun bzang rigs lnga zhi khro bla mar bcas //
'dir gshegs bdag la dgongs shing bzhugs su gsol //
yon tan 'bar ba'i dbyings su lhun rdzogs te //
sku dang ye shes 'du 'bral med pa'i lha //
bla ma yi dam mkha' 'gro'i tshogs rnams dang //
dam can rgya mtsho'i tshogs la phyag 'tshal lo //
dngos su 'byor dang yid kyis rnam sprul pa'i //
phyi nang gsang ba'i mchod sprin rgya mtshos mchod //
thog med dus nas da lta'i bar nyid du //
srid mtsho nyam ngar yun ring 'khor ba na //
lus ngag yid kyis sdig pa ci bgyis pa //
'gal 'khrul nyams chag thams cad mthol lo bshags //
rdzogs sangs rgyas mgon byang chub sems dpa' dang //
'phags gnyis so so skye bo ma lus pa'i //
dus gsum dge ba bgyid dang bgyid bstsal dang //
bgyis par gyur pa kun la yi rang ngo //
glo bur nyon mongs dang ldan sems can rnams /
khams de'i rang bzhin dag par mthong bya'i phyir //
phyi nang gsang ba bla na med pa yi //
chos kyi 'khor lo rmad byung bskor du gsol //
sangs rgyas 'jig rten nyi ma gang du byon //
'gro ba'i gnyen gyur sras dang bcas pa kun //
srid pa'i mun nag 'thibs po bsal slad du //
'khor ba ji srid sgron me mdzad par gsol //
yon tan dge 'os rgyal ba'i byang chub mchog
/skye dgu kun gyis thob par bya ba'i phyir //
bsod nams phung po yongs su bsngo bgyis pas //
'gro kun thar pa'i grong du phyin par shog
/hoH
rdzogs sangs rin chen dag pa'i sems nyid dang //
rtog pa'i dri ma rab bral dam pa'i chos //
brtul zhugs bzang po'i tshogs la skyabs mchi zhing //
sred dang bral ba rnams la'ang gus phyag 'tshal //
deng nas bdag ni 'gro kun nyer 'tsho'i phyir //
mgon rnams 'bangs su bdag nyid 'bul lags kyis //
brtse ba'i thugs rjes bzhes par mdzad du gsol //
byams pa'i zhal bzang dus 'dir gzigs nas kyang //
'gal 'khrul nyams chag thams cad bskang du gsol //
oM/
rnal 'byor dbang po ye shes mthar phyin nas //
'gro la phan mdzad thugs rjes dbang bsgyur zhing //
srid pa gsum gyi gnyen gyur gcig pu pa //
lha yi lha khyod bdag la dgongs su gsol //
bde bar gshegs pa'i sprul pa rgya mtsho dang //
rnal 'byor dbang phyug grub pa'i tshogs chen po //
lha dang lha min sngags 'chang dam tshig can //
kun nas 'dus pa rnams kyang dgongs su gsol //
bdag ni rgyal srid mtho ris longs spyod dang //
'dod pa'i yon tan bsgrub pa ma lags te //
'gro la snying brtse kho na'i don brtson pas //
srid pa gsum gyi gnyen gyur gcig tu 'tshal //
'di la kun mkhyen khyod nyid dpang du gsol //
mgon po ye shes sgrib pa mi mnga' bas /
khyod kyis bdag gi lhag pa'i bsam pa mkhyen //
'phags pa'i spyan sngar bdag gis dam bcas pa //
nyams par mi bgyid mgon khyod bslu ma lags //
snying nas bdag gis khe dang grags la sogs //
g.yo dang zang zing sems ni gtan spangs nas //
gzhan don bsgrub pa gcig pu'i sems bzhag ste //
rnal 'byor spyod pa chen po bdag gis brtsam //
kun tu bzang po bla na med pa yi //
byang chub mchog tu bdag gis sems bskyed de //
don dam dang ni kun rdzob byang chub sems //
deng nas tshul bzhin yongs su gzung bar bgyi //
srog chags thams cad gal te bdud gyur nas //
dum bu stong du bdag gi lus gtub kyang //
byang chub sems mchog shes rab snying rje dang //
yi dam rgyal ba khyod ni yongs mi spang //
ji ltar sngon gyi rgyal ba sras bcas dang //
rig 'dzin mkha' 'gro rgya mtsho'i tshogs rnams kyis //
phyi nang gsang ba mchog gi dam tshig dang //
sdom pa mtha' yas rgya mtsho bzung ba ltar //
deng nas bdag kyang lam chen der zhugs te //
'gro la phan phyir de dag gzung bar bgyi //
gdod nas ma skyes mkha' ltar rnam dag cing //
mi 'gyur lhun grub rang byung 'od gsal ba //
ji bzhin ma bcos chos nyid don bsgoms te //
chos sku yangs pa chen po'i mkha' dbyings su //
kun bzang don gyi dam tshig gzung bar bgyi //
bde bar gshegs pa'i rigs kyi dam tshig tu //
sdom dang chos sdud sems can don byed cing //
byang chub snying po rang la mtshon pa'i phyir //
chos kyi 'khor lo'i rdzas kyang gzung bar bgyi //
mi 'gyur rdo rje rigs kyi dam tshig tu //
rang bzhin bskyed rdzogs don las mi 'da' zhing //
rdo rje slob dpon mchog tu bkur ba dang //
thabs dang shes rab rang la mtshon pa'i phyir //
rdo rje dril bu'i rdzas kyang gzung bar bgyi //
bsam 'phel rin chen rigs kyi dam tshig tu //
sbyin pa rnam bzhis 'gro kun skyong ba dang //
bsod nams ye shes tshogs chen rdzogs byed cing //
lhun grub yon tan rang la mtshon pa'i phyir //
nor bu rin chen rdzas kyang gzung bar bgyi //
ma chags pad+ma rigs kyi dam tshig tu //
phyi nang gsang ba'i chos rnams yongs gzung zhing //
'gro la tshad med snying rjes chags pa dang //
skyon bral chos nyid rang la mtshon pa'i phyir //
yid 'ong pad+ma mchog kyang gzung bar bgyi //
sna tshogs las kyi rigs kyi dam tshig tu //
theg gsum sdom pa mtha' yas gzung ba dang //
don gnyis lhun grub rang la mtshon pa'i phyir //
rgya gram ral gri mchog kyang gzung bar bgyi //
bla med rdo rje theg pa'i dam tshig tu //
zung 'jug lam du thams cad slong ba dang //
spang blang med pa'i rol pa mtshon pa'i phyir /
kha T+wAM thod pa cang te'u gzung bar bgyi //
mdor na gang gis 'khor ba rnam sbyong ba //
phung po skye mched khams rnams dag byed cing //
dbang po yul dang nyon mongs rnam sbyangs pa //
sku lnga ye shes lnga dang gsung lnga dang //
yon tan phrin las rigs lnga bsgrub pa'i rdzas //
nang gi dgongs spyod rgya mtsho mtha' yas dang //
phyi rol dam rdzas 'dod yon thabs chen lnga //
sha lnga bdud rtsi lnga la sogs pa dang //
rtsa ba yan lag dam tshig lnga rnams la //
rdo rje mchog bsgrub sku gsung thugs gsum dang //
shes dang mi spang dang du blang ba dang //
bsgrub dang spyad par bya ba'i lnga lnga ste //
nyi shu rtsa lnga rtsa ba yan lag bcas //
gsang sngags rdo rje snying po'i sdom pa kun //
deng nas brtsam ste bdag gis gzung bar bgyi //
gang la brten nas srid pa rnam sbyong zhing //
zhi ba thar pa dam pa'i lha chos kun //
'gro ba'i don du bdag gis yongs su gzung //
srid zhir mi gnas byang chub mchog zhugs te //
dkyil 'khor dbang phyug rdo rje slob dpon dang //
dpa' bo rnal 'byor ma kun mchod pa dang //
tshogs gnyis brtson pa mtha' yas rgya mtsho bsgrub //
'gro la snying brtses phan pa mchog tu bya //
gnod par mi bya brnyas par yongs mi bgyid //
gcig pur zhi ba don du mi gnyer zhing //
gzhan don yang dag sgrub la brtson pa yis //
rang gzhan thar pa'i sgo ni dbye bar bgyi //
hoH
mtha' yas theg pa chen po'i lam chen du //
ma lus 'gro kun bdag gis yongs drangs te //
thams cad byang chub mchog la rab bkod nas //
kun bzang chos rje bla ma'i sa thob shog
/thar lam byang chub snying por bdag zhugs nas //
ji srid bla med go 'phang mchis kyi bar //
tshe rabs gang du skye ba de dang der //
blo ldan rigs bzang nga rgyal med pa dang //
snying rje mchog gyur bla ma la gus shing //
'gro ba'i don rnams sgrub la dga' ba dang //
dpal mgon bla ma rab tu mnyes byed shog
/deng nas byang chub snying por mchis kyi bar //
bcom ldan rdo rje kun tu bzang po dang //
yi dam dkyil 'khor srung ma dam tshig can //
bka' gsang rmad byung bla na med pa yi //
rdo rje'i mched lcam rnams dang mi 'bral zhing //
g.yar dam gcig pas rtag tu 'grogs par shog
/sgrub mchog bdag la bar chad mi 'byung zhing //
nyin mtshan brtson pas thar lam mthar phyin nas //
bskyed rdzogs grub pa'i rig 'dzin gral 'khod de //
mchog dang thun mong dngos grub thob par shog
/bcom ldan kun bzang yi dam dkyil 'khor lha //
sa ler mthong nas byin gyis rlob pa dang //
blta bar 'dod dang 'dri bar 'dod na yang //
sgrib med mgon po mngon sum mthong bar shog
/gang tshe bskyed rdzogs bsnyen sgrub spyod pa'i tshe //
dgongs spyod ting 'dzin rgya mtsho mthar phyin te //
rdo rje mchog gsum grub pas phrin las bzhi //
brtsam pa tsam gyis mngon du 'grub par shog
/phyogs bcu nam mkha'i mtha' mnyam zhing rnams kyi //
sems can ma lus byang chub thob bya'i phyir //
kun bzang spyod pa ci 'drar bdag gyur te //
rgyal sras byang chub spyod pa mtha' yas shog
/sems can kun gyi sdug bsngal bdag la smin //
bdag dge sems can rnams la yongs smin te //
'gro kun bde gshegs byang chub mchog thob nas //
gzhan don spyod pa rgya mtsho mtha' yas shog
/bdag gi brtson pas mkha' mnyam sems can kun //
srid las rnam grol 'khor ba stongs pa na //
bdag kyang byang chub dam pa gnyis thob nas //
chos sku kun tu bzang dang dbyer med shog
/tshe rabs kun tu 'gro ba'i gnyen gyur te //
skyabs dang skyob pa bla na med pa ni //
sems can don du 'dod dgu'i char 'bebs pas //
nor bu rin chen mchog dang mtshungs par shog
/dbang bcu mngon shes rdzu 'phrul stobs rnams dang //
gzungs dang rnam thar yon tan mchog grub nas //
gzhan gyis ma thul 'gro rnams 'dul byed cing //
thams cad byang chub mchog la 'god par shog
/nam mkha'i mtha' mnyam gyur pa'i 'gro ba la //
dam chos rin chen bdud rtsi'i char phab nas //
chos dang mi 'jigs zang zing sbyin pa yis //
skye dgu thams cad bde la 'god par shog
/gsang sngags rgyal po bla med mchog grub nas //
mtha' yas zhing du rnam 'phrul rgya mtsho dang //
mkha' 'gro mi zad 'bar ba'i sprin 'phro bas //
gsang sngags spyod pa rgya mtsho mtha' yas shog
/gnas dang nye ba'i gnas rnams bgrod pa dang //
zhing dang nye ba'i zhing rnams blta ba dang //
dur khrod brgyad dang tshan d+ho la sogs par //
mkha' 'gro rnams dang skal pa mnyam par shog
/mngon shes mang pos gdul bya'i rgyud mkhyen te //
ting 'dzin mang pos ye shes lus grub nas //
rig sngags mang pos gsang sngags dngos grub brnyes //
sa mchog mang po'i dkyil 'khor 'grub par shog
/'gro blo'i rim pa ji bzhin dbang po'i tshogs //
sna tshogs theg pa'i chos kyi char bsil bas //
gnas skabs so so'i re ba yongs bskangs nas //
mthar thug theg pa'i rgyal por 'jug par shog
/mkha' khyab yon tan yid bzhin sprin tshogs las //
dngos grub rnam pa mang po'i char 'beb cing //
gang la cis 'dul de la der snang ba //
mtha' yas sems can smin pa'i mthu ldan shog
/nam zhig 'chi ba'i dus byed gyur pa'i tshe //
dpa' bo rnal 'byor ma tshogs dpag med kyis //
mchod pa'i sprin phung thogs nas mdun bsus te //
'og min mkha' spyod gnas su phyin par shog
/skad cig de la chos sku mthar phyin te //
gdod nas rnam par dag pa'i de bzhin gshegs //
kun tu bzang po kun gyi bdag po ru //
rdo rje bde ba chen po'i sa thob shog
/gzhon nu bum pa sku yi zhing khams su //
rin chen sbubs la brtan pa mthar phyin te //
gzugs sku'i rol pas gdul bya'i 'jig rten du //
sprul pa rnam pa mang po 'gyed par shog
/ye shes chos kyi sku dang dbyer med cing //
thog ma dang ni tha ma med pa'i bdag
/rang bzhin rdzogs pa chen po'i mkha' dbyings su //
ma 'bad bzhin du ngang gis phyin par shog
/rin chen 'od gsal dag pa'i sems nyid las //
rang rig rdo rje sems pa'i don mthong nas //
rtsal chen rdzogs pa'i phrin las rlabs chen gyis //
'gro kun phyam gcig rdzogs pa'i sangs rgyas shog
/gser gyi nyi ma rnams ni klong du thim //
'bar ba'i 'od zer nye bar zhi ba na //
rgyal ba'i dbang po dri med mchog gi yul //
rnam dag yangs pa chen po'i don mthong shog
/dbang bzhis smin pa'i rig pa byang chub sems //
'od gsal snang ba bzhi po mngon gyur nas //
gdos bcas phung po 'od kyi skur grol te //
'pho ba chen pos gzhan don 'grub par shog
/'ching byed lus kyi rgya las ma grol bar //
gang zhig 'chi 'pho gnad gcod sdug bsngal med //
bar dor 'od gsal dam pa mngon gyur nas //
lhun grub sa la gtan srid zin par shog
/gang zhig srid pa bar do mthong na yang //
skad cig de la rang snang 'jigs bral te //
mngon dga' la sogs dag pa'i zhing bgrod nas //
mngon par byang chub spyod pa mtha' yas shog
/sa mchog 'od gsal rdo rje rtse mo ru //
bdag cag rdo rje rnal 'byor zhugs so 'tshal //
bar chad med lam brtan pa mthar phyin nas //
kun bzang che mchog he ru ka thob shog
/chos dbyings rnam dag rnam snang bcom ldan 'das //
dbang phyug chen po lha yi lhar gyur pa //
'thug po'i rgyan gyur ma lus kun gyis brgyan //
bde gshegs rigs kyi dngos grub thob par shog
/me long rnam dag mi bskyod bcom ldan 'das //
grags pa mthar phyin lha yi lhar gyur pa //
mngon dga'i rgyan gyur ma lus kun gyis brgyan //
rdo rje rigs kyi dngos grub thob par shog
/mnyam nyid rnam dag rin 'byung bcom ldan 'das //
yon tan mthar phyin lha yi lhar gyur pa //
dpal ldan rgyan gyur ma lus kun gyis brgyan //
rin chen rigs kyi dngos grub thob par shog
/kun rtog rnam dag dpag med bcom ldan 'das //
bde chen dbang phyug lha yi lhar gyur pa //
bde ldan rgyan gyur ma lus kun gyis brgyan //
pad+ma rigs kyi dngos grub thob par shog
/bya grub rnam dag don grub bcom ldan 'das //
phrin las mthar phyin lha yi lhar gyur pa //
las rab rgyan gyur ma lus kun gyis brgyan //
las kyi rigs kyi dngos grub thob par shog
/rang rig rnam dag kun bzang bcom ldan 'das //
'khor 'das kun gyi lha yi lhar gyur pa //
gdod ma'i rgyan gyur ma lus kun gyis brgyan //
thams cad lhun grub dngos grub thob par shog
/ces lan gsum brjod do //
'di ni dang po dbang mnos pa'i sdom pa gzung ba ste shin tu gal che bas nan tan du bya'o //
de nas nyi ma 'char ka
la sogs pa'i tshe /
!
zas kyi rnal 'byor ni /
thun mong du dkon mchog gsum rjes su dran pas bza' ba ni /
'di ltar sangs rgyas bcom ldan 'das de ni de bzhin gshegs pa dgra bcom pa yang dag par rdzogs pa'i sangs rgyas rig pa dang zhabs su ldan pa /
bde bar gshegs pa /
'jig rten mkhyen pa /
skyes bu 'dul ba /
kha lo sgyur ba /
bla na med pa /
lha dang mi rnams kyi ston pa /
sangs rgyas bcom ldan 'das so //
de bzhin gshegs pa de ni /
bsod nams dag gi rgyu mthun pa /
dge ba'i rtsa ba rnams chud mi za ba /
bzod pas rab tu brgyan pa /
bsod nams kyi gter rnams kyi gzhi /
dpe byad bzang po rnams kyis spras pa /
mtshan rnams kyi me tog rgyas pa /
spyod yul ran par mthun pa /
mthong na mi mthun pa med pa /
dad pas mos pa rnams la mngon par dga' ba /
shes rab zil gyis mi non pa /
stobs rnams la brdzi ba med pa /
sems can thams cad kyi ston pa /
byang chub sems dpa' rnams kyi yab /
'phags pa'i gang zag rnams kyi rgyal po /
mya ngan las 'das pa'i grong khyer du 'gro ba rnams kyi ded dpon /
ye shes dpag tu med pa /
spobs pa bsam gyis mi khyab pa /
gsung rnam par dag pa /
dbyangs snyan pa /
sku byad blta bas chog mi shes pa /
sku mtshungs pa med pa /
'dod pa dag gis ma gos pa /
gzugs dag gis nye bar ma gos pa /
gzugs med pa dag dang ma 'dres pa /
sdug bsngal las rnam par grol ba /
phung po dag las rab tu rnam par grol ba /
khams rnams dang mi ldan pa /
skye mched rnams bsdams pa /
mdud pa rnams bcad pa /
yongs su gdung ba dag las rnam par grol ba /
sred pa las yongs su grol ba /
chu bo las brgal ba /
ye shes yongs su rdzogs pa /
'das pa dang /
ma byon pa dang /
da ltar byon pa'i sangs rgyas bcom ldan 'das rnams kyi ye shes la gnas pa /
mya ngan las 'das pa'i mtha' la mi gnas pa /
yang dag pa nyid kyi mtha' la gnas pa /
sems can thams cad la gzigs pa'i sa la bzhugs pa'o //
dam pa'i chos ni /
tshangs par spyod pa /
thog mar dge ba /
bar du dge ba /
tha mar dge ba /
don bzang po /
tshig 'bru bzang po /
ma 'dres pa /
yongs su rdzogs pa /
yongs su dag pa /
yongs su byang ba /
bcom ldan 'das kyis chos legs par gsungs pa /
yang dag par mthong ba /
nad med pa /
dus chad pa med pa /
'di mthong ba la don yod par bstan pa /
mkhas pa rnams kyis so so rang gis rig par bya ba /
chos 'dul ba la legs par bstan pa /
nges par 'byung ba /
rdzogs pa'i byang chub tu 'gro bar byed pa /
mi mthun pa med pa'i 'dus pa dang bcas pa /
rten pa yod pa /
rgyu ba bcad pa'o //
bcom ldan 'das kyi nyan thos kyi dge 'dun ni /
legs par zhugs pa /
rigs par zhugs pa /
drang por zhugs pa /
mthun par zhugs pa /
'di lta ste /
skyes bu zung bzhi dang /
gang zag ya brgyad po dag yin no //
bcom ldan 'das kyi nyan thos kyi dge 'dun ni /
kun gyis sbyin pa'i 'os su gyur pa /
rab tu sbyin par 'os pa /
bskor ba bya ba'i 'os su gyur pa /
thal mo sbyar ba'i 'os su gyur pa /
phyag 'tshal ba'i 'os su gyur pa /
'jig rten gyi bsod nams kyi dpal gyi zhing /
yon sbyangs pa chen po /
sbyin pa'i 'os su gyur pa /
bla na med pa yin no //
theg pa chen po'i dge 'dun ni /
legs par zhugs pa /
rigs par zhugs pa /
drang por zhugs pa /
mthun par zhugs pa /
thal mo sbyar ba'i 'os su gyur pa /
phyag 'tshal ba'i 'os su gyur pa /
bsod nams kyi dpal gyi zhing /
yon yongs su sbyong ba chen po /
sbyin pa'i gnas su gyur pa /
kun gyis sbyin pa'i gnas su gyur pa yin pas /
dus rtag tu dkon mchog gsum la phyag 'tshal ba dang /
mchod pa legs par gyis shig
/zas rnams swa b+hA was stong par sbyangs nas /
yar dkon mchog la bshos phud /
mar yi dwags la changs bu ster ba sogs zhal las shes so /
khyad par du /
stong pa'i ngang las rang nyid kun tu bzang po yab yum mthing ga mnyam gzhag dang rdo rje'i skyil krung can /
nyi zla'i steng du bzhugs pa'i dung khang du khro bo'i dkyil 'khor /
snying gar zhi ba'i dkyil 'khor /
spyi bor bla ma /
mgrin par yi dam /
pho bar mkha' 'gro
/lte bar chos skyong ba'i srung ma rnams bsam la /
snod bcud lha dang gzhal yas khang du gsal ba'i ngang nas /
oM AHhU~M gis bza' btung bdud rtsir byin gyis brlabs la rol pas /
bla ma yi dam mkha' 'gro dam can rgya mtsho'i tshogs dang bcas pa mchod pas dgyes te dngos grub thob par bsam la tshim par longs spyad nas /
he ru ka dpal grong khyer du //
tshogs kyi 'khor los mchod pa yis //
bdag dang 'gro ba ma lus pa //
dkyil 'khor gcig tu 'grub par shog
/ces dang /
bsngo ba gzhan yang gang mos byas la /
mdo ni /
'di skad bdag gis thos pa'i dus gcig na /
bcom ldan 'das rgyal po'i khab /
bya rgod phung po'i ri la dge slong gi dge 'dun chen po dang /
byang chub sems dpa'i dge 'dun chen po dang thabs gcig tu bzhugs te /
de'i tshe bcom ldan 'das zab mo snang ba zhes bya ba'i chos kyi rnam grangs kyi ting nge 'dzin la snyoms par zhugs so //
yang de'i tshe byang chub sems dpa' sems dpa' chen po 'phags pa spyan ras gzigs dbang phyug shes rab kyi pha rol tu phyin pa zab mo'i spyod pa nyid la rnam par blta zhing /
phung po lnga po de dag la'ang rang bzhin gyis stong pa rnam par blta'o //
de nas sangs rgyas kyi mthus /
tshe dang ldan pa shA ri'i bus byang chub sems dpa' sems dpa' chen po 'phags pa spyan ras gzigs dbang phyug la 'di skad ces smras so //
rigs kyi bu'am rigs kyi bu mo gang la la shes rab kyi pha rol tu phyin pa zab mo'i spyod pa spyad par 'dod pa des ji ltar bslab par bya /
de skad ces smras pa dang /
byang chub sems dpa' sems dpa' chen po 'phags pa spyan ras gzigs dbang phyug gis /
tshe dang ldan pa shA ra dwa ti'i bu la 'di skad ces smras so //
shA ri'i bu rigs kyi bu'am rigs kyi bu mo gang la la shes rab kyi pha rol tu phyin pa zab mo'i spyod pa spyad par 'dod pa des 'di ltar rnam par blta bar bya ste /
phung po lnga po de dag la yang rang bzhin gyis stong par yang dag par rjes su blta'o //
gzugs stong pa'o //
stong pa nyid gzugs so //
gzugs las kyang stong pa nyid gzhan ma yin no //
stong pa nyid las kyang gzugs gzhan ma yin no //
de bzhin du tshor ba dang /
'du shes dang /
'du byed dang /
rnam par shes pa rnams stong pa'o //
shA ri'i bu de lta bas na /
chos thams cad stong pa nyid de /
mtshan nyid med pa /
ma skyes pa /
ma 'gags pa /
dri ma med pa /
dri ma dang bral ba med pa /
bri ba med pa /
gang ba med pa'o //
shA ri'i bu de lta bas na /
stong pa nyid la gzugs med /
tshor ba med /
'du shes med /
'du byed med /
rnam par shes pa med /
mig med /
rna ba med /
sna med /
lce med /
lus med /
yid med /
gzugs med /
sgra med /
dri med /
ro med /
reg bya med /
chos med do //
mig gi khams med pa nas /
yid kyi khams med /
yid kyi rnam par shes pa'i khams kyi bar du yang med do //
ma rig pa med /
ma rig pa zad pa med pa nas /
rga shi med /
rga shi zad pa'i bar du yang med do //
de bzhin du sdug bsngal ba dang /
kun 'byung ba dang /
'gog pa dang /
lam med /
ye shes med /
thob pa med /
ma thob pa yang med do //
shA ri'i bu de lta bas na byang chub sems dpa' rnams thob pa med pa'i phyir /
shes rab kyi pha rol tu phyin pa zab mo la brten cing gnas te /
sems la sgrib pa med cing skrag pa med de /
phyin ci log las shin tu 'das nas /
mya ngan las 'das pa'i mthar phyin to //
dus gsum du rnam par bzhugs pa'i sangs rgyas thams cad kyang /
shes rab kyi pha rol tu phyin pa zab mo la brten nas /
bla na med pa yang dag par rdzogs pa'i byang chub tu mngon par rdzogs pa sangs rgyas so //
de lta bas na shes rab kyi pha rol tu phyin pa'i sngags /
rig pa chen po'i sngags /
bla na med pa'i sngags /
mi mnyam pa dang mnyam par byed pa'i sngags /
sdug bsngal thams cad rab tu zhi bar byed pa'i sngags /
mi brdzun pas na bden par shes par bya ste /
shes rab kyi pha rol tu phyin pa'i sngags smras pa /
tad+ya thA/
oM ga te ga te pA ra ga te pA ra saM ga te /
bo d+hi ye swA hA/
shA ri'i bu byang chub sems dpa' sems dpa' chen pos de ltar shes rab kyi pha rol tu phyin pa zab mo la bslab par bya'o //
de nas bcom ldan 'das ting nge 'dzin de las bzhengs te /
byang chub sems dpa' sems dpa' chen po 'phags pa spyan ras gzigs dbang phyug la /
legs so zhes bya ba byin nas /
legs so legs so rigs kyi bu de de bzhin no //
rigs kyi bu de de bzhin te /
ji ltar khyod kyis bstan pa bzhin du /
shes rab kyi pha rol tu phyin pa la spyad par bya ste /
de bzhin gshegs pa rnams kyang rjes su yi rang ngo //
bcom ldan 'das kyis de skad ces bka' bstsal nas /
tshe dang ldan pa shA ri'i bu dang /
byang chub sems dpa' sems dpa' chen po 'phags pa spyan ras gzigs dbang phyug dang /
thams cad dang ldan pa'i 'khor de dag dang /
lha dang /
mi dang /
lha ma yin dang /
dri zar bcas pa'i 'jig rten yi rangs te /
bcom ldan 'das kyis gsungs pa la mngon par bstod do //
bcom ldan 'das ma shes rab kyi pha rol tu phyin pa'i snying po zhes bya ba theg pa chen po'i mdo rdzogs so //
tshogs la rol pa ni /
tshogs mchod rgya mtsho'i sprin du bstan pa bzhin shes par bya'o /
!
/gos kyi rnal 'byor ni /
gsar pa yin na /
swa b+hA was stong par sbyangs la /
trAM las lha'i gos yid du 'ong bar bsam la /
bla ma bzhugs na phud 'bul ba'am phul bar mos par bya /
mi bzhugs kyang phyogs der phul bar bsam pa byas pas bzhes te dgyes nas /
slar yang bdag la gnang bar bsam nas /
lus lhar bskyed nas gyon pas gos kyi dngos grub thob bo //
rtag tu gon pa'i rnying pa yin na /
lha'i gos su shes pas rang nyid lhar gsal ba tsam bya'o /
!
/spyod lam gyi rnal 'byor ni /
snod bcud thams cad zhi khro'i dkyil 'khor rmi lam sgyu ma tsam du gsal ba'i ngang nas /
lus ngag yid gsum gyi bya ba ci dang ci byed sprul pa tsam du bla ma'i bya ba byed par bsam pas bya byed thams cad dge bar 'gyur te lam gyi grogs su 'gyur zhing /
gang bsgrub kyang myur zhing bar chad mi 'byung ngo //
chos spyod lam gyi rim pa las /
snga gong gi rnal 'byor bstan pa'o /
!
/de nas snga dro'i rnal 'byor ni /
phyogs dwangs shing nyams dga' bar 'dug ste /
bla ma'i rnal 'byor dang rang bzhin rdzogs pa chen po'i don la snga ma bzhin mnyam par bzhag cing /
mchog tu thod rgal gyi don la bslab par bya'o //
chos spyod lam gyi rim pa las snga dro'i rnal 'byor bstan pa'o //
!
//de nas gung gi rnal 'byor ni /
nyi ma gung gi cha la /
dkon mchog gsum gyi drung ngam phyogs yid du 'ong bar nam mkha' la /
oM AHhU~M gis bla ma yi dam mkha' 'gro srung ma dam can rgya mtsho'i tshogs sprin dpung 'khrigs pa ltar bzhugs par bsam la /
maN+Dal lan gsum phyis pas sgo gsum gyi dri ma dag nas /
b+h+rU~M las sangs rgyas kyi zhing khams dag pa gser gyi ri dang /
gling dang /
sa gzhi mdzes pa la /
'dod
pa dang gzugs khams kyi lha dang mi'i 'dod yon dpag tu med pa dang /
gzugs med pa'i ting nge 'dzin dga' bde dang /
zhing dag pa'i gzhal yas khang /
rin po che'i shing ljon pa la sogs pa dang /
nyan thos dang /
rang sangs rgyas dang /
byang chub sems dpa' dang /
sangs rgyas thams cad kyi dga' bde dpag tu med pas gang bar bsam la /
tshom bu lnga dang /
brgyad dang /
bcu gnyis bkod pa 'bul ba ni /
oM AHhU~M/
phyogs bcu'i 'jig rten sna tshogs khams can sems can dbyings mtha' ji srid ma lus kun khyab gzugs dang bkod pa dpag yas rgya mtsho'i snying po gangs chen mtshos brgyan lha mi'i bkod sprin nam mkha'i dbyings tsam de snyed rgyal ba rgya mtsho'i tshogs bcas mchod 'os rnams la gus pas 'bul //
gser gyi sa gzhi ri dbang lhun pos brgyan //
gling bzhi gling phran nyi zla gza' skar bkram //
lha mi'i 'dod yon phun tshogs dang ldan pa //
gling bzhi'i 'jig rten rgyan gyur rnams kyis mchod //
rin chen chu mtsho me tog gis bkram rnam dag pad+ma'i gzhal yas chu dbang yid bzhin dbang pos nyer brten sa 'og sa steng sa bla bar snang la gnas khang brtsegs yid 'ong rnam mang lha yi skyed tshal 'od dang gzi brjid dpal du 'bar bas 'gro ba'i bla ma sras bcas mchod /
gser dang dngul dang shel dang in+d+ra rnyil //
margad mu sa gar b+ha bai DUr+Ya //
yid bzhin nor bu sna tshogs mdzes 'bar ba //
bum bzang dpag bsam shing chen rnams kyis mchod //
pad+ma ku mu ta dang ut+pal dri ldan mdangs bkra yid 'ong kha bye lhag ger gsal gyur nor bu'i gdu bu yid 'ong 'khrol bas mdzes byas lha mi'i bu mo bstod dbyangs sgrog ldan gdugs dang rgyal mtshan rol mo'i sgra dbyangs mtho ris sa steng dpal 'byor rnams kyis mchod //
rin chen bdun dang bkra shis rnam pa brgyad //
gzhal med khang mdzes yid 'ong nyams dga' ba //
mi dbang dpal phreng phun tshogs 'di phul bas //
rgyal ba'i 'byor tshogs lhun gyis grub gyur cig
/bsam gtan lha gnas shin tu nyams dga' dwangs pa'i 'od kyi gzhal yas khang bkram gzugs bzang lha mang gis mdzes bsam gtan zhi ba'i skyed mos tshal gcig mi g.yo gzugs dang gzugs med ye shes rol pa'i ting 'dzin la reg srid gsum dngos dang dngos med bde dga' rgya mtsho rnams kyis mchod //
nyan thos rang sangs rgyas dang byang chub sems //
rgyal ba'i gzugs sprin snying po las thon pa //
phyi nang gsang ba'i mchod sprin rgya mtsho yis //
bla ma yi dam dkyil 'khor lha tshogs mchod //
dag pa'i zhing khams rgyal sras 'byor pas yongs gang lha mi'i bde 'byung rgyal ba rgya mtsho'i sprin phung dang bcas ye shes las grub gzhal yas nam mkha'i dbyings khyab longs sku'i zhing gi dpal 'byor chos sku'i zhing gi snying po ma lus yongs bkod bde chen rgya mtshor 'gro kun phyam gcig   bgrod par shog
/rin chen maN+Dal kun bzang mchod pa'i sprin //
srid zhi'i 'byor tshogs dpag med dang ldan pa //
phun tshogs bsod nams zhing la phul pa yis //
'gro kun thar pa'i grong du phyin par shog
/ces phul bas /
thun mong gi tshogs gnyis rdzogs nas zhing khams dag pa la spyod pa'i dgos ched yod do //
de nas khyad par gyi tshogs gnyis rdzogs nas ye shes lnga'i zhing khams la spyod par bya ba'i phyir /
lnga tshan lnga'i maN+Dal tshom bur bkod la /
zhing khams thams cad spos kyi dri dang sman sna tshogs dang /
'bru sna dang /
rin po che dang /
me tog sna tshogs kyis gang bar dmigs la /
oM AHhU~M/
yid bzhin rin po che'i sprin gyi drwa bas kun nas brgyan pa'i zhing khams /
gser gyi sa gzhi /
rin po che'i ri bo /
sman gyi nags tshal /
spos kyi sprin phung /
'bru'i bang mdzod /
me tog gi skyed mos tshal /
dpag bsam gyi shing /
yid bzhin gyi nor bu la sogs pa /
lha dang mi'i mchod pa'i sprin phung dpag tu med pa nam mkha'i mtha' klas pas bkang ste /
bla ma dang yi dam dkyil 'khor gyi lha tshogs dam can rgya mtsho'i tshogs dang bcas pa rnams la /
ji srid 'khor ba ma stongs kyi bar du rtag pa rgyun gyi 'khor lor 'bul lo //
zhing khams thams cad gser gyi sa gzhi kun nas mdzes pa'i snying po la //
rin chen sna tshogs sil mar bkram zhing yid 'ong nor bu'i 'od 'bar bas //
mtha' dang dbus med nam mkha'i dbyings khyab dpag yas mchod pa'i sprin phung 'di //
bla ma yi dam dkyil 'khor lha tshogs dam can rgya mtsho'i tshogs la 'bul //
kun nas mdzes pa'i rin chen sna tshogs kyis //
nam mkha'i mtha' klas bkang ste phul pa yis //
'gro kun gnas skabs dgos 'dod lhun grub cing //
mthar thug ye shes lnga la spyod par shog
/zhing khams thams cad sna tshogs 'bru mang kun nas bkram pa'i sa gzhi la //
sman shing me tog lo tog rab rgyas dud pa'i 'bras bu'i rab tu phyug
/khang brtsegs 'bru mang 'byor pas yongs gang yid 'ong lha yi gzhal med khang //
bsam gtan ro brgya'i zas kyi rjes 'gro 'dod dgu'i dpal 'byung dam pa 'di //
bla ma yi dam dkyil 'khor lha tshogs dam can rgya mtsho'i tshogs la 'bul //
'bru mang 'byor pa shin tu dpag yas kyis //
nam mkha'i mthas klas bkang ste phul pa yis //
'gro kun gnas skabs 'byor pa mtha' yas shing //
mthar thug sku lnga'i zhing la spyod par shog
/zhing khams thams cad dri gtsang gis khyab gser gyi sa gzhi bstar ba la //
tsan dan sna tshogs phye ma phur ma ri rab mnyam pa bkod gyur cing //
spos kyi dpag bsam chu mtshos rab brgyan dri zhim dwangs pa'i mchod sprin 'di //
bla ma yi dam dkyil 'khor lha tshogs dam can rgya mtsho'i tshogs la 'bul //
spos dang sman sbyar bdud rtsi'i sprin phung 'di //
nam mkha'i mtha' klas bkang ste phul pa yis //
'gro kun gnas skabs dbang po rab gsal zhing //
mthar thug kun bzang zhing la spyod par shog
/zhing khams thams cad sman gyi sa gzhi rab tu dwangs pas brgyan pa la //
sman gyi ri bo shin tu dpag med kun nas bkod pas mdzes par bkang //
bkra shis gzi brjid dpal du 'bar bas nad kun zhi bar byed pa 'di //
bla ma yi dam dkyil 'khor lha tshogs dam can rgya mtsho'i tshogs la 'bul //
sman mchog bdud rtsi'i mchod sprin dam pa 'di //
nam mkha'i mtha' klas bkang ste phul pa yis //
'gro kun gnas skabs tshe ring nad med cing //
mthar thug bde chen zhing la spyod par shog
/zhing khams thams cad rin chen sil mas kun nas bkang par gyur pa la //
pad ma'i mtsho dang me tog khang brtsegs ut+pal drwa bas sbrel legs pa //
dus bzhir lha yi me tog char 'bab sa dang bar snang brgyan pa 'di //
bla ma yi dam dkyil 'khor lha tshogs dam can rgya mtsho'i tshogs la 'bul //
yid 'ong sna tshogs rin chen mdzes 'bar bas //
nam mkha'i mtha' klas bkang ste phul pa yis //
'gro kun gnas skabs shes rab rgya che zhing //
mthar thug 'od lnga'i zhing la spyod par shog
/ces 'bul lo //
'dis ni tshe ring ba dang /
nad med pa dang /
longs spyod dang ldan pa dang /
snang ba bzhi'i ye shes gong du 'phel ba la sogs pa yon tan dpag tu med pa gsungs so //
rgyas par ni yang tig yid bzhin nor bur shes par bya'o //
de nas /
bdag nyid dpal rdo rje sems dpar gsal ba'i snying gar pad zla'i dbus na rdo rje hU~M gis mtshan pa yi ge brgya pas bskor ba las 'od 'phros /
bdag dang sems can thams cad kyi sdig sgrib nyams chag thams cad dag nas snod bcud thams cad rdo rje sems dpa'i zhing khams su bsam la /
yi ge brgya pa ci 'grub bzlas pa'i mthar /
thams cad dmigs su med pa'i ngang la dar gcig klod nas bsngo ba bya ba ni /
dge ba 'di yis myur du bdag
/rdo rje sems dpa' 'grub gyur nas //
'gro ba gcig kyang ma lus pa //
de yi sa la 'god par shog
/ces brjod /
nyin zhag gi cha'i nyams chag bshags pa la 'di las zab pa med do //
chos spyod lam gyi rim pa las /
snga gung gi rnal 'byor bstan pa'o //
!
//de nas phyi dro'i rnal 'byor ni /
phyi dro'i dus su yang bla ma'i rnal 'byor dang /
'od gsal gyi ting nge 'dzin la snga ma ltar mnyam par bzhag go
/phyi dro'i rnal 'byor ro //
!
//de nas dgong thun gyi rnal 'byor la /
dang po gtor ma bya ba ni /
thog mar rgyun gtor cha lnga bshams nas /
stan bde ba la 'dug ste /
na mo /
sangs rgyas chos dang tshogs kyi mchog rnams la //
byang chub bar du bdag ni skyabs su mchi //
bdag gis sbyin sogs bgyis pa'i bsod nams kyis //
'gro la phan phyir sangs rgyas 'grub par shog
/oM swa b+hA wa shud+d+haHsarba d+harmAHswa b+hA wa bi shud+d+ho\u0f85 haM/
chos thams cad stong pa'i ngang las rang nyid thugs rje chen po dkar po g.yas pad+ma thugs kar 'dzin cing /
g.yon mchod sbyin gyi phyag rgya mdzad pa /
dar dang rin po ches brgyan cing /
rdo rje'i skyil mo krung gis bzhugs pa'i thugs ka nas 'od 'phros /
raM yaM khaM du gyur pa gtor ma la phog
/raM las mes ma dag pa thams cad bsregs /
yaM las rlung byung bas gtor /
khaM las chu byung bas bkrus te /
stong pa'i ngang las kaM las mi mgo'i sgyed pu gsum gyi steng du /
thod pa phyi dkar la nang dmar ba stong gsum tsam gyi nang du gtor ma so so'i ngo bo oM AHhU~M las sha lnga bdud rtsi lnga'i rang bzhin ri rab dang rgya mtsho mnyam pas khengs /
yaM las rlung g.yos /
raM las me spar bas thod pa'i bdud rtsi khol /
zla ba'i kha chod rdo rje rtse lnga pas brgyan pa'i lte ba la oM AHhU~M gis mtshan pa las 'od 'phros /
phyogs bcu'i sangs rgyas thams cad kyi ye shes kyi bdud rtsi spyan drangs /
thod pa'i bdud rtsi la thim pas /
ye shes kyi bdud rtsi 'dod dgu thams cad 'byung ba'i rang bzhin du gyur /
de nas mdun gyi nam mkhar nyi zla pad+ma seng ge rin po che'i khri la sogs pa grangs med par bsam la /
na mo /
bde gshegs snying pos 'gro kun yongs la khyab //
sems ni rgya chen mchog tu rab bskyed de //
'gro ba 'di dag ma lus sangs rgyas rgyu //
'di na snod min sems can gang yang med //
bzhengs shig bzhengs shig stobs bcu mnga' ba'i lha //
dus las mi 'da' thugs rje'i dbang gis ni //
sems can don la dgongs pa'i dkon mchog gsum //
yid kyis sprul zhing bshams pa'i gnas 'di ru //
rgyal ba 'khor bcas ma lus gshegs su gsol //
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bla ma yi dam mkha' 'gro'i tshogs rnams dang //
dam can rgya mtsho'i tshogs rnams gshegs su gsol //
oM badzra gu ru d+he wa DA ki nI lo ka pA la sarba sa ma ya dzaH
'jig rten las 'das pa dang /
'jig rten pa'i mgron rnams byon /
dbus su bla ma /
steng du yi dam dkyil 'khor gyi lha tshogs dang sangs rgyas /
mtha' skor du dpa' bo mkha' 'gro dang byang chub sems dpa'/
srung ma dam can rgya mtsho'i tshogs dang /
'og tu 'jig rten pa'i mgron rnams so so'i gdan la bzhugs pa la /
oM gu ru d+he wa DA ki nI lo ka pA la sarba badzra puSh+pe d+hU pe A lo ke gan+d+he nai wid+yA shab+da pU dza me g+ha sa mu dra s+pha ra Na sa ma ye hU~M gis mchod nas /
gtor ma dang po bla ma dang yi dam la phul bas dgyes nas gsol bar bsam /
oM ma hA gu ru d+he wa DA ki nI ba liM ta kha kha khA hi khA hi /
mchod sbyin gyi gtor ma rgya chen po 'di nyid dpal ldan rtsa ba dang brgyud par bcas pa'i bla ma dam pa rnams dang /
yi dam dkyil 'khor gyi lha tshogs dpag tu med pa rnams la 'bul lo //
mchog dang thun mong gi dngos grub rgya chen po bstsal du gsol /
gnyis pa ni /
mkha' 'gro spyi la phul bas dgyes nas gsol bar bsam zhing /
oM badzra b+ha ra hi kro d+hI kA li ha ri ni sa ma hA ba liM ta kha kha khA hi khA hi /
oM bud+d+ha DA ki nI/
badzra DA ki nI/
rat+na DA ki nI/
pad+ma DA ki nI/
karma DA ki nI/
sa ma ya DA ki nI/
bi shwa DA ki nI/
lo ka DA ki nI/
ha ri ni sa ra tsa hri ya /
tsit+ta hrIng hrIng dza dzaH
ba liM ta kha kha khA hi khA hi /
dpal ldan rdo rje phag mo 'khor mkha' 'gro sde lngas bskor ba ye shes dang las las grub pa thams cad la 'bul lo //
'jig rten dang 'jig rten las 'das pa'i dngos grub ma lus pa bstsal du gsol /
gsum pa ni /
srung ma dam can rgya mtsho'i tshogs la phul bas dgyes par bsam la /
oM ma hA kA la shA sa na a mr-ita ba liM ta khA hi /
oM trag rag sha e ka tsA ti ba liM ta khA hi /
oM rag mo khyi kha le ba liM ta khA hi /
oM rA hu la ba liM ta khA hi /
oM me ru tse ba liM ta khA hi /
oM badzra sA d+hu ba liM ta khA hi /
dpal ldan mgon po nag po ma hA kA la 'khor dang bcas pa rnams dang /
khyad par du yang dpal ldan sngags kyi bdag mo /
shan pa srog sgrub nag mo /
gza' yi dge bsnyen rA hu la /
gnod sbyin bshan pa dmar nag
/dam can rdo rje legs pa 'khor dang bcas pa dang /
srung ma dam can rgya mtsho'i tshogs dang bcas pa thams cad la 'bul lo //
sangs rgyas kyi bstan pa bsrung zhing bdag cag 'khor dang bcas pa bsrung ba dang /
re ba thams cad bskang du gsol /
bzhi pa ni /
gter bdag rnams dang yul lha gzhi bdag rnams la phul nas dgyes par bsam la /
oM a kA ro mu khaM sarba d+harmA NaM Ad+ya nut+pan+na twa ta oM AHhU~M phaT swA hA/
'dzam bu gling dang kha ba can na gnas pa'i gter bdag chen po rnams dang /
yul lha gzhi bdag gi rigs su gyur pa dang /
lha mthu bo che /
klu mthu bo che /
bdud mthu bo che /
btsan mthu bo che /
ma mo mthu bo che la sogs pa thams cad la 'bul lo //
bka' dang bstan pa srungs shig
/bdag cag 'khor dang bcas pa'i bsam pa bsgrub cing re ba skong ba dang /
gnas mgron gyi dam tshig gnyan po bsrung zhing /
bcol ba'i phrin las thams cad 'grub par mdzad du gsol /
lnga pa ni /
'byung po la /
a kA ros phul te /
'khor ba dang mya ngan las 'das pas bsdus pa'i 'byung po kun tu rgyu zhing phan gnod byed pa thams cad dang /
khyad par du yang mkha' 'gro sum cu rtsa gnyis /
ging chen bco brgyad /
lang ka'i bdag po mgrin bcu /
pho nya sum brgya drug cu /
mgyogs ma bzhi /
'bar ma brgyad /
ma mo bdun /
sring mo bzhi la sogs pa rnal 'byor pa'i re ba bskang bar khas blangs pa rnams dang /
lha dang klu dang sha za dang /
grib gnon la sogs pa 'byung po'i tshogs rnams la 'bul lo //
rnal 'byor pa bdag cag 'khor dang bcas pa thams cad la rkyen phyi nang gi bar du gcod pa thams cad mi 'byung zhing /
chag che ba dang /
nyam nga ba thams cad zlog tu gsol /
hU~M/
rnam dag chos nyid zhi ba las //
thugs rje chen po'i sprul pa 'byung //
thabs chen zla gsang thig le las //
yal gam can rnams 'du bar mdzod //
'du mdzad rnam dag 'di bzhes la //
bcol ba'i phrin las 'grub par mdzod //
ces brjod la gtor ma gtsang sar gshegs so //
de nas kha 'bar ma'i gtor ma cha bdun bshams la /
oM AHhU~M gis bdud rtsir byin gyis brlabs te /
na maHsarba ta thA ga ta a wa lo ki te oM sam+b+hA ra sam+b+hA ra hU~M/
yi dwags kyi rgyal mo kha 'bar ma gzi brjid chen mos gtso byas /
yi dwags kyi rigs su gyur pa mkha' la rgyu ba /
byings na gnas pa thams cad la 'bul lo //
bkres skom gyi sdug bsngal thams cad dang bral nas /
bla na med pa'i byang chub thob par gyur cig
/bdag cag 'khor dang bcas pa rnams la nad dang rims dang 'tshe ba mi 'byung bar mdzad du gsol /
de nas brgya rtsa ni /
oM AHhU~M gis gtor ma 'dod yon gyi bdud rtsi bsam gyis mi khyab par byin gyis brlab la /
lnga pa man chad nas de bzhin gshegs pa bzhi'i mtshan mthar brjod pa dang /
na maHsarba ta thA ga ta a wa lo ki te'i sngags lan gsum gyis 'bul ba thams cad la 'dra bas /
dang po ni /
dkon mchog sri zhu'i mgron du gyur pa thams cad la 'bul lo //
mchog dang thun mong gi dngos grub rgya chen po bstsal du gsol /
gnyis pa ni /
mgon po yon tan gyi mgron du gyur pa /
dpal ma hA kA la la sogs pa srung ma dam tshig can thams cad la 'bul lo //
sangs rgyas kyi bstan pa bsrung zhing 'khor rnam pa bzhi bskyang du gsol /
gsum pa ni /
rgyal po chen po sde bzhi dang /
phyogs skyong ba bcu la sogs pa dpal mgon bdun cu rtsa lnga 'khor dang bcas pa rnams la 'bul lo //
sangs rgyas kyi bstan pa bsrung zhing sems can la phan bde 'byung bar mdzad du gsol /
bzhi pa ni /
lhan cig skyes pa dang dkar po'i phyogs la mngon par dga' ba'i lha'i rigs su gyur pa thams cad dang /
lha dang mi'i drang srong chen po thams cad la 'bul lo //
bdag gi bden tshig rnams grub nas legs pa thams cad grub par mdzad du gsol /
lnga pa ni /
sam+b+hA ra'i mthar /
bcom ldan 'das de bzhin gshegs pa rin chen mang la phyag 'tshal lo //
gzugs mdzes dam pa la phyag 'tshal lo //
sku 'byams klas la phyag 'tshal lo //
'jigs pa thams cad dang bral ba la phyag 'tshal lo //
mchod sbyin gyi gtor ma rgya chen po 'di /
klu chen po brgyad kyis gtso byas pa'i sa bdag klu gnyan gyi rigs su gyur pa thams cad la 'bul lo //
sa bdag klu gnyan gyi nad dang gdon la sogs pa'i gnod pa thams cad mi 'byung bar mdzad du gsol /
drug pa ni /
gzhi bdag gnyug mar gnas pa thams cad la 'bul lo //
gnas mgron gyi dam tshig la gnas pa dang /
'go zhing sdongs grogs gnyan po mdzad du gsol /
bdun pa ni /
'gro ba rigs drug
/lam rgyud lnga /
skye ba rnam pa bzhi /
srid pa bar do'i sems can thams cad la 'bul lo //
rigs drug so so'i sdug bsngal thams cad dang bral nas myur du bla na med pa'i byang chub thob par gyur cig
/brgyad pa ni /
yi dwags kyi rgyal mo gzi brjid chen mos gtso byas pa'i yi dwags kyi rigs su gyur pa thams cad la 'bul lo //
bkres skom gyi sdug bsngal thams cad dang bral nas myur du bla na med pa'i byang chub thob par gyur cig
/dgu pa ni /
bgegs kyi rgyal po bi nA ya kas gtso byas pa'i bgegs rigs stong phrag brgyad cu thams cad la 'bul lo //
gnod sems dang gdug sems thams cad myur du zhi nas bla na med pa'i byang chub thob par gyur cig
/bcu pa ni /
lan chags kyi rigs su gyur pa thams cad la 'bul lo //
bu lon dang lan chags thams cad byang nas bla na med pa'i byang chub thob par gyur cig
/tha ma ni /
glo bur du lhags pa thams cad dang /
khas nyen pa dbang chung ba /
lhag ma bshal chu la re ba thams cad la 'bul lo //
bza' btung longs spyod phun sum tshogs pa dang ldan par gyur cig
/de nas chu sbyin ni /
gtor snod lnga yi dang po'i nang du chu sbrengs pas yi dwags thams cad tshim par bsam la /
oM AHhrIHhU~M swA hA/
'phags pa spyan ras gzigs dbang gi
/phyag nas 'bab pa'i chu rgyun gyis //
yi dwags rnams ni tshims byas te /
khrus byas rtag tu bsil bar shog
/ces brjod do //
gtor gcig ma ni /
gtor gzhong bar pa gsum du chu lan bdun bdun blug cing /
oM dz+wa la mi daM sarba pre ta b+h+yaHswA hA/
yi dwags kyi tshogs gang gA'i klung gi bye ma snyed thams cad ngoms shing tshims par gyur cig
/ces brjod do //
lhag gtor ni /
gtor gzhong tha mar zan ril dang chu blugs la /
oM uts+tshiSh+Ta piN+Da sarba pre te b+he sa ma b+h+ya swA hA/
lhag ma'i mgron du gyur pa thams cad la 'bul lo //
bza' btung longs spyod phun sum tshogs pa dang ldan par gyur cig
/ces brjod do //
de nas bden pa'i stobs dang chos kyi sbyin pa la sogs pa ni /
na mo /
bdag gi bsam pa'i stobs dang ni //
de bzhin gshegs pa'i sbyin stobs dang //
chos kyi dbyings kyi stobs rnams kyis //
don rnams gang dag bsam pa kun //
de dag thams cad ci rigs pa //
thogs pa med par 'byung gyur cig
/chos rnams thams cad rgyu las byung //
de rgyu de bzhin gshegs pas gsungs //
rgyu la 'gog pa gang yin pa //
dge sbyong chen pos 'di skad gsungs //
sdig pa ci yang mi bya ste //
dge ba phun sum tshogs par spyad //
rang gi sems ni yongs su 'dul //
'di ni sangs rgyas bstan pa yin //
lus kyi sdom pa legs pa na //
ngag gi sdom pa legs pa yin //
yid kyi sdom pa legs pa na //
thams cad du ni sdom pa legs //
thams cad bsrung ba'i dge sbyong dag
/sdug bsngal kun las nges grol lo //
chos rnams gzugs brnyan lta bu ste //
dag cing gsal la rnyog pa med //
gzung du med cing brjod du med //
rgyu dang las las kun tu 'byung //
ngo bo med cing gnas med pa //
de ltar chos rnams shes gyis la //
sems can don ni mnyam med byos //
'on kyang sangs rgyas sras su skye //
chos dang zang zing gi sbyin pas tshogs gnyis rdzogs sgrib gnyis byang ste /
myur du bla na med pa'i byang chub thob par gyur cig
/gang yang bdag blo gti mug pas //
legs spyad 'di la nyes pa gang //
gang phyir lus can skyabs gyur pa //
de kun mgon pos bzod par mdzod //
oM/
khyed kyis sems can don kun mdzad //
rjes su mthun pa'i dngos grub stsol //
sangs rgyas yul du gshegs nas kyang //
slar yang 'byon par mdzad du gsol //
oM badzra muH
sbyin pa rgya chen gyur pa 'di yi mthus //
'gro ba'i nang du rang byung sangs rgyas shog
/sngon gyi rgyal ba rnams kyis ma bsgral ba'i //
skye bo'i tshogs rnams bdag gis sgrol bar shog
/bdag cag yon mchod 'khor dang bcas pa'i rkyen phyi nang gi bar du gcod pa thams cad zhi nas bsam pa thams cad yid bzhin du 'grub ste /
myur du bla na med pa'i byang chub rin po che thob par gyur cig
/sangs rgyas sku gsum brnyes pa'i byin rlabs dang //
chos nyid mi 'gyur bden pa'i byin rlabs dang //
dge 'dun mi phyed 'dun pa'i byin rlabs kyis //
bsngos shing smon lam ci btab 'grub par shog
/ces brjod do //
gzhan yang thugs rje po'i brul gtor la sogs pa'i spyi gtor rnams spyi dang mthun par gang shes mdzad pas chog go
/gang zag gi rigs rnams mi gcig pas spros pa la dga' na de ltar mdzod /
de nas gsol ba gdab pa ni /
hoH
bla ma yi dam dkyil 'khor gyi lha tshogs mkha' 'gro dam can rgya mtsho'i tshogs dang bcas pa rnams dang /
phyogs bcu na bzhugs pa'i sangs rgyas dang byang chub sems dpa' thams cad bdag la dgongs su gsol /
'phags pa khyad par can khyed rnams la mkhyen pa'i ye shes /
brtse ba'i thugs rje /
mdzad pa'i phrin las /
skyob pa'i nus mthu /
sbyin pa'i dngos grub /
'phags pa'i bden tshig la sogs pa bsam gyis mi khyab pa mnga' ba lags pas /
phan bde'i 'byung gnas sangs rgyas kyi bstan pa rin po che dar zhing rgyas la yun ring du gnas par mdzad du gsol /
bstan pa'i rtsa lag bla ma yang dag pa dge ba'i bshes gnyen rnams kyi sku tshe dang mdzad pa phrin las nam mkha'i mtha' dang mnyam par mdzad du gsol /
bdag cag chos sgrub pa po rnams kyi yang /
rkyen phyi nang gi bar du gcod pa thams cad zhi nas /
lta ba dang /
dgongs pa dang /
ting nge 'dzin la sogs pa chos spyod kyi rtogs pa khyad par can gong nas gong du 'phel te mchog thun mong gi dngos grub thob par mdzad du gsol lo //
yul khams dang sa phyogs thams cad du'ang lo phyugs rtag tu legs pa dang /
char chu dus su 'beb pa dang /
phyi nang gi 'khrug 'tshe dang mtha' dmag la sogs pa rkyen phyi nang gi gnod pa dang 'tshe ba thams cad zhi bar mdzad du gsol /
khyad par du'ang rgyu sbyor ba 'khor dang bcas pa'i nad bzhi brgya rtsa bzhi /
gdon stong phrag brgyad cu /
ye 'drog sum brgya drug cu la sogs pa dang /
rmi lam ngan pa /
ltas ngan pa /
mtshan ma ngan pa /
chag che ba dang nyam nga ba la sogs pa thams cad zlog tu gsol /
tshe dang dpal dang 'byor pa la sogs pa mthun pa'i rkyen thams cad yid bzhin du 'grub cing /
'di dang phyi ma'i mngon par mtho ba dang /
nges par legs pa'i re smon dam pa'i gzhir gyur pa thams cad bkra shis dang bde legs phun sum tshogs par mdzad du gsol /
zhes lan gsum brjod /
de nas mdun gyi nam mkhar bla ma dang dkon mchog gsum dmigs la /
bdag dang sems can thams cad thal mo sbyar nas skyabs su 'gro bar bsam la /
bla ma la skyabs su mchi'o //
sangs rgyas la skyabs su mchi'o //
chos la skyabs su mchi'o //
dge 'dun la skyabs su mchi'o //
zhes gdangs snyan pos brgya rtsa gcig bzlas pas /
bla ma dang dkon mchog gsum gyi sku las 'od 'phros /
bdag dang sems can thams cad kyi sdig sgrib nyams chag thams cad dag
/sku gsung thugs kyi byin rlabs zhugs /
mthar thams cad 'od du yal te /
ci yang mi dmigs pa'i ngang la dar gcig mnyam par bzhag go
/'di ni chos spyod thams cad kyi rtsa ba gal po che yin no //
de nas /
stong pa'i ngang las /
mdun gyi nam mkhar pad+ma dkar po dang zla ba'i steng du 'phags pa spyan ras gzigs dkar po zhal gcig phyag bzhi /
dang po gnyis thugs kar thal mo sbyar ba /
g.yas 'og mas phreng ba /
g.yon 'og mas pad dkar bsnams pa /
dar dang rin po che'i rgyan can /
zhabs skyil krung du bzhugs pa'i thugs kar zla ba'i steng du hrIHla yi ge drug gis bskor ba /
g.yas su sras nor bu 'dzin pa dkar ser /
g.yas nor bu thugs kar 'dzin pa /
g.yon du sras mo rig sngags 'chang dmar ser /
g.yas phreng ba dang pad+ma thugs kar 'dzin pa /
g.yon gnyis gus pas 'dud pa'i phyag rgya can /
zhabs phyed skyil zla ba dang pad+ma'i steng na bzhugs pa'i thugs kar hrIH'od 'bar ba'o //
de nas ye shes pa bcug la /
thugs ka'i yi ge las 'od 'phros /
khams gsum rigs drug gi snod bcud rnams la phog pas /
ma dag pa'i dngos po dang /
sdig sgrib thams cad dag nas /
phyi snod kyi 'jig rten thams cad dag pa'i zhing khams /
nang bcud kyi sems can thams cad thugs rje chen po'i sku
/sgra skad thams cad yi ge drug pa'i rang sgra /
dran rtog thams cad ye shes chen po'i rol par gyur nas 'khor ba dong nas sprugs te /
thams cad thugs rje chen po'i zhing khams su sangs rgyas par bsam la /
oM ma Ni pad+me hU~M hrIH
zhes gdangs dang bcas pas brgya rtsa re bzlas nas /
thams cad dang po'i thugs rje chen po la thim nas /
de yang rang yal nam mkha' lta bu'i ngang la dar gcig mnyam par bzhag nas bsngo ba bya ste /
mi gtsang lus 'di bor bar gyur ma thag
/bde ba can du brdzus te skye ba dang //
skyes ma thag tu sa bcu rab rdzogs te //
sprul pas phyogs bcur gzhan don byed par shog
/rgyal ba'i dkyil 'khor bzang zhing dga' ba der //
pad+mo dam pa shin tu mdzes las skyes //
snang ba mtha' yas rgyal bas mngon sum du //
lung bstan pa yang bdag gis der thob shog
/thugs rje'i stobs kyis nub phyogs bde ldan du //
thugs rje'i mnga' bdag khyod kyi zhabs drung du //
thugs rje'i rang bzhin pad+ma'i ze'u 'bru la //
thugs rje'i dbang gis zag med brdzus skyes te //
rje btsun khyod dang thugs rje mnyam par shog
/ces smon lam gdab bo //
'dis ni dad pa dang nges 'byung skye zhing /
las kyi sgrib pa dang nyams chag dag nas lam gyi bogs 'byin /
log 'tsho dang dkor rdzas kyi sgrib pa thams cad sbyong ba la shin tu zab bo //
yid ches shing brtson na 'di gcig pus kyang sangs rgyas 'grub bo /
!
/de nas nang gi chos spyod bya ba ni /
rim pa khyad par can gyis tshogs gsag pa la /
bla ma yi dam dkyil 'khor gyi lha tshogs mkha' 'gro dam can rgya mtsho'i tshogs dang bcas pa spyan drangs te khrus dang /
na bza' 'bul ba la sogs pa sngon du byas la /
maN+Dal dang /
phyag dang /
bshags pa dang /
yan lag bdun pa dang /
smon lam dang bcas pa rnams gdangs snyan pos mgrin gcig tu bya ba ni /
hoH
chos dbyings rnam dag lhun grub chen po nas //
dpag yas thugs rje'i rnam 'phrul 'gyed pa'i lha //
kun bzang rigs lnga rig 'dzin mkha' 'gror bcas //
'dir gshegs bdag la dgongs shing bzhugs su gsol //
gdod nas byang chub rdo rje snying po'i gdung //
dkon mchog gsum dngos dam chos rin chen mdzod //
dus gsum rgyal ba'i phrin las gcig bsdus pa //
da lta mngon bzhugs bla mas byin gyis rlobs //
oM badzra sa ma ya dzaH
oM badzra sa ma ya satwaM/
rol mo dbyangs snyan yid 'ong bdud rtsi'i chus //
yon tan rgya mtsho'i tshogs la khrus gsol zhing //
na bza' rin chen rgyan mchog 'di 'bul bas //
'gro kun skyon bral yon tan rdzogs par shog
/oM sarba ta thA ga ta a b+hi She ka te sa ma ya shri ye hU~M/
oM hU~M trAM hrIHAH
kA ya bi sho d+ha na ye hU~M/
oM badzra wasatra A laM kA ra swA hA/
snang srid rnam dag sangs rgyas zhing khams 'dir //
kun bzang mchod pa'i sprin phung 'di phul bas //
nam mkha'i mtha' klas gyur pa'i 'gro ba kun //
bsod nams ye shes tshogs chen rdzogs par shog
/oM sarba ta thA ga ta badzra puSh+pe d+hU pe A lo ke gan+d+he nai wid+yA shab+da pU tsa me g+ha sa mu dra s+pha ra Na sa ma ye AHhU~M/
mngon par byang chub chos skur dag pa las //
mdzad pa'i rnam 'phrul sgyu ma'i skur bzhengs pa //
bla ma yi dam mkha' 'gro'i tshogs rnams dang //
dam can rgya mtsho'i tshogs la gus phyag 'tshal //
rdo rje'i gdung 'tshob rnal 'byor bdag cag gi
/'gal 'khrul nyams chag dus 'dir bskangs gyur cig
/mchog dang thun mong dngos grub stsol ba dang //
bla med chos kyi 'khor lo bskor du gsol //
oM sarba ta thA ga ta tsakra rat+na pU tsa me g+ha sa mu dra s+pha ra Na sa ma ye AHhU~M sid+d+hi pha la hoH
de nas sku gsum gyi maN+Dal so sor gsal btab la /
maN+Dal dang po la tshom bu bco lnga /
bar pa la dgu
/tha ma la lnga bkod la rim par 'bul ba ni /
oM AHhU~M/
dbang chen gser gyi sa gzhi /
ri'i rgyal po ri rab /
shar lus 'phags po /
lho dzam bu gling /
nub ba lang spyod /
byang sgra mi snyan /
lus dang lus 'phags /
rnga yab dang rnga yab gzhan /
g.yo ldan dang lam mchog 'gro
/sgra mi snyan dang sgra mi snyan gyi zla /
gser gyi ri bdun /
rol pa'i mtsho bdun /
rgyal srid rin po che sna bdun /
bkra shis pa'i rdzas brgyad /
gter gyi bum pa /
dpag bsam gyi shing /
'dod 'jo'i ba /
ma rmos pa'i lo thog
/yid du 'ong ba'i 'dod yon /
shin tu mdzes pa'i lha mo /
nyi ma /
zla ba /
dbus su lha dang mi'i 'dod pa'i yon tan ma tshang ba med pa /
'jig rten gyi khams rgya mtsho legs par bkod de /
bcom ldan 'das dpal rnam par snang mdzad la sogs pa phyogs bcu'i de bzhin gshegs pa rigs lnga gangs chen mtsho'i sku dang gsung dang thugs mi zad pa rgyan gyi 'khor lo la brten pa'i zhing khams 'byams klas pa tshangs chen gyi bskal pa chen pos legs par brgyan pa 'di nyid /
bla ma dang yi dam dkyil 'khor gyi lha tshogs dam can rgya mtsho'i tshogs dang bcas pa rnams la /
kun tu bzang po'i mchod pa'i sprin phung chen po bsam gyis mi khyab par dmigs te 'bul lo //
phyogs bcu'i zhing khams rgya mtsho'i rdul snyed ri rab gling bzhi'i 'jig rten khams //
lha dang mi yi 'dod yon phun tshogs bde gshegs mchod pa'i sprin phung can //
tshangs chen bskal pas legs par brgyan te dge legs rgya mtsho'i bsod nams zhing //
bla ma yi dam dkyil 'khor lha tshogs dam can rgya mtsho'i tshogs la 'bul //
rin chen maN+Dal yid 'ong mchod pa'i sprin //
rgyal ba'i 'byor tshogs dpag med dang ldan pa //
dpag yas nam mkha'i rgyan gyur 'di phul pas //
rang bzhin sprul sku'i zhing la spyod par shog

/oM AHhU~M/
'og min gyi gnas rnam dag stug po bkod pa bde ba'i zhing /
thams cad kyang snang la rang bzhin med pa'i zhing khams na /
shin tu yid du 'ong ba'i gzhal med khang chen po /
gru bzhi sgo bzhi rta babs bzhi dang ldan pa la /
rin po che'i gdugs /
chos kyi 'khor lo /
shin tu mdzes pa'i ri dwags /
lha'i gos /
rnam par rgyal ba'i rgyal mtshan /
yid du 'ong ba'i 'phan /
zla ba rlung gis bskyod pa /
rnga yab nor bu'i yu ba can /
gser gyi dril bu g.yel kha'i phreng ba /
rdo rje dang nor bu rin po che'i tog
/rtsig pa lnga dang ldan pa'i steng na rin po che'i pha gu
/nor bu sna tshogs kyi drwa phyed /
rdo karma shir+Sha'i mda' yab /
rin po che'i drwa mig
/seng ge'i spu shu
/rab tu mtho ba'i phyur bu /
'dod yon gyi snam bu /
sgeg pa ma /
phreng ba ma /
glu ma /
gar ma /
me tog ma /
bdug spos ma /
snang gsal ma /
dri chab ma /
zhal zas ma /
sil snyan ma /
mchod pa'i sprin phung bsam gyis mi khyab pas phyi nang kun tu yang legs par bkod pa'i gnas /
tshangs pa rnga sgra'i zhing khams chen po ye shes rin po che'i sprin gyi drwa bas legs par brgyan pa 'di nyid /
bla ma yi dam dang dkyil 'khor gyi lha tshogs dam can rgya mtsho'i tshogs dang bcas pa rnams la ji srid 'khor ba ma stongs kyi bar du rtag pa rgyun gyi 'khor lor 'bul lo //
bde chen gnas ni shin tu mtha' yas bkod pa'i sprin gyi 'od zer can //
gru bzhi sgo bzhi rta babs bzhi ldan ye shes rnam lnga'i rtsig pas brgyan //
sgeg mo phreng thogs rin chen glu gar mchod pa'i sprin gyi 'od 'phro ba //
bla ma yi dam dkyil 'khor lha tshogs dam can rgya mtsho'i tshogs la 'bul //
'og min bde chen rin chen gzhal yas khang //
sna tshogs mchod pa'i sprin gyi bla bre can //
nam mkha' gang bar dmigs te phul pa yis //
lhun grub longs sku'i zhing la spyod par shog

/oM AHhU~M/
chos nyid 'od gsal gyi zhing khams gdod ma nas ngo bo nyid rnam par dag cing /
nam mkha' ltar stong la mtha' dbus med pa /
nyi zla ltar bkra zhing lhun gyis grub pa /
'khor ba dang mya ngan las 'das pa gang du yang ma phye mi 'byed 'byed pa med pa'i rang bzhin /
sangs rgyas kyi zhing dang 'gro ba drug gi rnam par 'phrul pa dpag tu med pa'i 'byung gnas chen po /
lhun grub rin po che'i sbubs /
sku gsum 'du 'bral med pa'i klong /
dus bzhi mnyam pa nyid kyi ye shes /
gzhon nu bum pa sku'i zhing khams /
phyi dang nang med par kun tu yang nang du gyur pa /
sngon po dang /
ser po dang /
dmar po dang /
dkar po dang /
ljang gu'i 'od zer phyogs bcur 'phro zhing /
nam mkha'i mtha' klas par sku dang ye shes kyi snang ba chen pos legs par brgyan pa'i bkod pa tshad med pa'i mnga' thang chen por dbang 'byor pa /
'od gsal rdo rje snying po'i zhing khams rang bzhin gyis rnam par dag cing lhun gyis grub pa 'di nyid /
bla ma dang yi dam dkyil 'khor gyi lha tshogs dam can rgya mtsho'i tshogs dang bcas pa rnams la /
dgongs klong rnam par dag pa'i ngang du ye shes kyi mchod pa dam par 'bul lo //
gdod nas rnam dag 'od gsal zhing ni ma skyes lhun rdzogs 'dus ma byas //
sna tshogs mi dmigs spros kun nyer zhi ye shes lnga yi gzhal yas khang //
sku gsum mdzad pa'i 'od zer dang bcas rang bzhin lhun gyis grub pa'i gnas //
bla ma yi dam dkyil 'khor lha tshogs dam can rgya mtsho'i tshogs la 'bul //
'od gsal lhun grub ye shes rigs lnga'i zhing //
sku dang thig les ye nas brgyan pa 'di //
rang snang dag pas legs par phul pa yis //
kun bzang chos sku'i zhing la spyod par shog
/ces tshigs gcad thung ba rnams gsum gsum du brjod do //
de nas phyag dang bshags pa la sogs pa ni /
oM AHhU~M/
sangs rgyas thams cad kyi ngo bo /
chos thams cad kyi 'byung gnas /
dge 'dun thams cad kyi rang bzhin /
dpal kun tu bzang po'i rol pa /
tshad med pa'i mkhyen rab dang thugs rje ldan pa /
khams gsum gyi chos rje /
dpal mgon rtsa ba dang brgyud par bcas pa'i bla ma dam pa /
yi dam dkyil 'khor gyi lha tshogs dpag tu med pa'i zhabs kyi pad+mo dri ma med pa la gus pas phyag 'tshal zhing skyabs su mchi'o //
brtse ba chen pos rjes su gzung du gsol /
gdod ma'i mgon po 'od mi 'gyur //
dkyil 'khor kun gyi 'byung gnas gtso //
mkhyen rab ye shes rgya mtsho brnyes //
kun bzang yab yum la phyag 'tshal //
mi gnas mi dmigs chos sku'i ngang //
'od gsal ye shes longs spyod rdzogs //
yid bzhin rin chen gter mnga' ba //
zhi khro rab 'byams la phyag 'tshal //
mi 'gyur kun 'gro ye shes bdag
/bde chen chos nyid mi g.yo ba //
bla med yid bzhin rin chen gter //
rdo rje 'chang chen la phyag 'tshal //
'od gsal ye shes sgyu ma'i lha //
mtshan rdzogs dpe byad dpal 'bar zhing //
sku gsum lhun grub rdzogs sangs rgyas //
rdo rje sems dpa' la phyag 'tshal //
rgyal ba kun gyi gsang chen gyi //
sku gsung thugs kyi rdo rje 'dzin //
mthu stobs dbang phyug 'gro ba'i yab //
phyag na rdo rje la phyag 'tshal //
thabs dang shes rab pha rol phyin //
rnam grol ye shes rgya mtsho brnyes //
'gro ba'i rtsa lag mchog gyur pa //
dga' rab rdo rje la phyag 'tshal //
bla med grub pa'i mchog brnyes shing //
gsung rab yid bzhin 'byung ba'i gnas //
'gro la chos kyi char 'beb pa //
'jam dpal bshes gnyen la phyag 'tshal //
mkhyen brtse brtson pa'i nam mkha' la //
ye shes nyi ma'i 'od brdal bas //
phyogs bcu'i mun pa sel mdzad pa //
shrI siM ha la phyag 'tshal //
rnam dag thugs rje'i dkyil 'khor nas //
phan bde'i ye shes 'od 'phro bas //
'gro ba'i lam bzang snang mdzad pa //
dz+nyA na sU tra la phyag 'tshal //
mkhyen brtse'i 'od stong bla med kyis //
gsung rab pad+mo'i kha 'byed cing //
'gro ba'i ma rig mun pa sel //
bi ma mi tra la phyag 'tshal //
rang byung pad+ma'i sdong po las //
nyi shar sangs rgyas pad+ma skyes //
mkha' 'gro 'bar ba'i sprin 'phro ba //
pad+ma 'byung gnas la phyag 'tshal //
sa mchog dkyil 'khor chen po brnyes //
mkhyen brtse'i brtson pa dpag yas shing //
rnam 'phrul du mas 'gro kun skyong //
chos rgyal chen po la phyag 'tshal //
ting nge 'dzin dang gzungs rnams kyi //
gter gyur 'od gsal sgyu ma'i sku
/mngon shes rdzu 'phrul dbang gyur pa'i //
ting 'dzin bzang po la phyag 'tshal //
zab mo'i dam chos mdzod 'dzin cing //
bar dor 'od gsal snying po brnyes //
brtse chen thabs mkhas thugs rje'i bdag
/ldang ma lhun rgyal la phyag 'tshal //
rnam grol brtson pa'i stobs chen gyis //
zag med ye shes bdud rtsi brnyes //
'od skur yon tan rdzogs pa yi //
seng ge dbang phyug la phyag 'tshal //
thabs dang shes rab mnyam sbyor zhing //
rtag tu zab mo'i 'od gsal ngang //
mi 'gyur lhun grub rdzogs par bzhugs //
rgyal ba zhang ston la phyag 'tshal //
sa chen gzungs sprin snying po can //
rnam grol ye shes mchog rab brnyes //
'gro ba'i ma rig mun pa sel //
mkhas pa nyi 'bum la phyag 'tshal //
bla med tshogs chen rab rdzogs shing //
rnam kun mchog ldan stong pa'i gzugs //
nges don snying po'i don ston pa //
gu ru jo 'ber la phyag 'tshal //
yang dag sgyu ma'i tshul brnyes shing //
stong nyid snying rje'i bdag nyid can //
rang bzhin sprul sku'i zhing bgrod pa //
seng ge rgyab pa la phyag 'tshal //
chos nyid bden pa rab gzigs pas //
ye shes rol pa'i brtul zhugs kyis //
dpag med 'gro ba'i don mdzad pa //
grub chen me long la phyag 'tshal //
rnam dag 'od gsal snying po'i zhing //
rtag tu rang bzhin lhun grub cing //
mngon shes gzungs sprin yid bzhin gter //
ku mA rA dza la phyag 'tshal //
mi 'gyur rtogs pa'i rtsal chen gyis //
thams cad ye nas sangs rgyas ngang //
bya bral nam mkha'i rnal 'byor pa //
sna tshogs rang grol la phyag 'tshal //
shes bya'i dkyil 'khor rab gzigs shing //
dam chos rin chen mdzod 'dzin pas //
zab mo'i dgongs gter rgyas mdzad pa //
dri med 'od zer la phyag 'tshal //
ngo bo brjod 'das nam mkha'i ngang //
rang bzhin 'od gsal longs spyod rdzogs //
thugs rjes 'gro kun yongs la khyab //
skyabs mgon khyod la phyag 'tshal lo //
snying po'i klong du ye nas grol //
gsal snang zhing khams chen por rgyas //
thams cad mnyam sbyor nam mkha'i ngang //
dpe bral khyod la phyag 'tshal lo //
ye nas kun bzang rol pa'i ngang /
khyod ni rtag tu mnyam bzhag kyang //
nor bu ji bzhin gzhan don mdzad //
yid bzhin khyod la phyag 'tshal lo //
ting nge 'dzin dang mngon shes kyis //
gdul bya'i 'jig rten ma lus kun //
gdod ma'i dbyings su khrid mdzad pa //
ded dpon khyod la phyag 'tshal lo //
'khor bar mgon med rab 'khyams shing //
sdug bsngal rgya mtsho'i klong yangs las //
sgrol bar mdzad pa'i gru bo che //
brtse chen khyod la phyag 'tshal lo //
las dang nyon mongs 'khrul 'khor 'dis //
yun ring srid par dub pa la //
spang gnyen rang grol mngon sum lam //
ston mchog khyod la phyag 'tshal lo //
gang zhig mthong bas rab dad cing //
thos pas the tshom drwa ba gcod //
reg pas byin rlabs dngos grub 'byung //
mtshungs bral khyod la phyag 'tshal lo //
gang zhig khyod sku mthong ba dang /
khyod gsung thos dang 'dzin pa yi //
'gro ba de dag kun la yang //
rtag tu bdag ni phyag 'tshal lo //
gzhan yang phyogs bcu'i sangs rgyas dang //
dkyil 'khor lhun grub byang chub sems //
chos dang 'phags pa'i tshogs mchog la //
rab dwangs gus pas phyag 'tshal lo //
sku gzugs mchod rten la sogs pa //
'gro ba'i bsod nams zhing gi mchog
/ma lus de dag thams cad la //
kun nas dwangs bas phyag 'tshal lo //
'khor 'das kun gyi byang chub sems //
bla med 'od gsal snying po mchog
/bde gshegs snying po'i khams mchog la //
ngo mtshar chen pos phyag 'tshal lo //
thar pa'i lam du zhugs rnams dang //
dkon mchog sgra yang thos so 'tshal //
sems can kun gyi rigs kun la //
rnam grol slad du phyag 'tshal lo //
snang srid snod bcud thams cad kun //
ye nas kun bzang rol pa'i ngang //
gdod nas rang bzhin rnam dag pas //
gnyis med ngang du phyag 'tshal lo //
hoH
rgyal ba 'khor bcas ma lus dgongs su gsol //
thugs rjes 'gro ba'i don du gshegs su gsol //
thabs dang shes rab pad+ma'i gdan la bzhugs //
dus gsum rgyal ba rnams la phyag 'tshal lo //
chos rnams rnam dag ye nas lhun grub cing //
bya ba byed dang yid chos rnam par dag
/nam mkha'i mtha' bzhin kun la snyoms mdzad pa //
kun bzang yab yum gnyis la phyag 'tshal lo //
chos sku nam mkha' bzhin du dbyer med kyang //
gzugs sku 'ja' tshon bzhin du so sor gsal //
thabs dang shes rab mchog la mnga' brnyes pa'i //
rigs lnga bde bar gshegs la phyag 'tshal lo //
ngo mtshar pho brang bde bar gshegs pa'i yum //
dus gsum rgyal ba thams cad skyed mdzad ma //
rigs kyi yum gyur rnams la phyag 'tshal lo //
rnam shes dbang po dag pa'i sku gsung thugs //
bde bar gshegs pa kun gyi sras mchog ste //
sems dpa' chen po brgyad la phyag 'tshal lo //
sgeg mo phreng thogs rin chen glu gar can //
mkha' mnyam mchod pas rgyal ba rgya mtsho mchod //
byang chub sems ma'i tshogs la phyag 'tshal lo //
bdug spos me tog mar me dri chab ma //
rgyal ba rgya mtsho'i tshogs la mchod 'bul ma //
mchod pa'i lha mo rnams la phyag 'tshal lo //
drag shul thabs kyis 'gro ba 'dul mdzad cing //
tshad med bzhi ldan sgo bzhi thub par srung //
ta kr-ita sgo ba bzhi la phyag 'tshal lo //
steng 'og phyogs bzhi'i 'jig rten 'dul ba'i gtso //
nyon mongs drug 'joms rgyud drug dag par sbyong //
bcom ldan thub pa drug la phyag 'tshal lo //
rtag chad mthar phyin gsang ba yum gyi ngang //
lcags kyu zhags pa lcags sgrog dril 'khrol ma //
sgo ma chen mo bzhi la phyag 'tshal lo //
gsal 'tsher lhun sdug gzi brjid 'od zer 'phro //
mnyen lcugs 'khril ldem gzhon tshul zhi ba'i sku
/rgyal ba bzhi bcu gnyis la phyag 'tshal lo //
hoH
bcom ldan rang rig thabs kyi rgyal po mchog
/sangs rgyas kun gyi spyi dpal khro bo'i rje //
che mchog he ru ka la phyag 'tshal lo //
yum chen rang bzhin dag pa'i dbyings gnas pa //
dpal 'bar kro d+hI rngam pa'i cha lugs can /
khro mo gnam zhal ma la phyag 'tshal lo //
'jigs byed rngam pa'i dus nas mngon byung ba //
gdug pa 'dul phyir dus las mi 'da' ba'i //
dpal chen he ru ka rnams la phyag 'tshal lo /
khro mo dbyings phyug sku la 'khril mdzad cing //
mkha' 'gro mi bzad 'bar ba'i sprin 'phro ma //
gdug pa 'dul mdzad yum la phyag 'tshal lo //
phyogs bcu'i dgra bgegs ma lus bsgral ba'i phyir //
gdug pa'i tshogs 'joms khro rgyal tshogs su sprul //
bdud 'dul khro bo bcu la phyag 'tshal lo //
phyogs bzhi'i sgo gcod ye shes bzhi yi ngang //
phyag rgya bzhi yis 'gug 'ching sdom zhing sdigs //
sgo bzhi'i las mdzad rnams la phyag 'tshal lo //
'bar ba'i gar dgu 'jigs pa'i skur ston zhing //
phrin las sna tshogs thabs ldan khro bo'i rje //
che mchog nyi shu bzhi la phyag 'tshal lo //
hoH
bcom ldan 'jigs byed khrag 'thung he ru ka
/kro d+hI shwa rI thugs rje dbyings kyi yum //
gtum rngam yab yum gnyis la phyag 'tshal lo /
khro gtum 'jigs byed kun sgrol he ru ka
/dregs pa ru tra 'dul ba'i thabs mnga' ba /
khrag 'thung rigs bzhi'i tshogs la phyag 'tshal lo /
khro mo dbang phyug kro d+hI yum chen bzhi /
khro rgyal sku la gnyis med dgyes skong ma /
khrag 'thung yum chen bzhi la phyag 'tshal lo //
bskal pa me ltar 'bar ba'i klong dkyil na //
ye shes sku mchog 'jigs byed rgyan gyis brgyan /
khro mo chen mo brgyad la phyag 'tshal lo //
nam mkha'i lus can gar yang thogs med cing //
'dod dgur bsgyur ba'i gzugs can 'phrul mo che //
phra men chen mo brgyad la phyag 'tshal lo //
rdo rje gdong mo pho nya mgyogs ma bzhi //
shar lho nub byang sgo bzhi thub par srung //
sgo skyong khro mo bzhi la phyag 'tshal lo //
dur khrod chas ldan ru tra gdug pa 'dul //
nyon mongs tshogs 'joms ye shes dpal gyi thugs //
yang dag sum cu'i tshogs la phyag 'tshal lo //
hoH
thugs rje chen po'i dbyings nas sku sprul pa //
dag pa'i ngang las bdud 'dul sprul pa'i yum //
gshin rje yab yum gnyis la phyag 'tshal lo //
mi gnas mi dmigs chos skur dag pa las //
gdug pa 'dul phyir khro bo'i skur ston pa /
khro mchog gshed chen bzhi la phyag 'tshal lo //
chos dbyings skye med ngang las ma g.yos kyang //
gdug pa 'dul phyir khro bo'i sku la sbyor //
sbyor sgrol yum gyi tshogs la phyag 'tshal lo //
chos nyid spros bral zhi ba chen po las //
bdud 'dul khro bo mchog gi skur ston pa //
phyogs skyong gshin rje'i tshogs la phyag 'tshal lo //
chos dbyings ngang las sku bskyed yum gyi tshul //
gshin rje'i sku la so sor dgyes par 'khril //
phyogs skyong yum gyi tshogs la phyag 'tshal lo //
thugs nyid mi rtog yang dag ye shes kyis //
'khor ba 'dzin dang mi gtong dbyings su sgrol //
gshin rje'i sgo ba bzhi la phyag 'tshal lo //
bdud 'dul khro bo mchog gi skur sprul nas //
'gro don mdzad phyir gdug pa thabs kyis 'dul //
gshin rje sum bcu gnyis la phyag 'tshal lo //
hoH
dbang chen kun 'dul rta mgrin dbang gi sku
/shes rab gzi ldan e ka tsA ti ma //
dbang sdud sras dang bcas la phyag 'tshal lo //
'jig rten 'das dang ma 'das dbang sdud phyir //
gzir gnon drag pos dbang sdud zil gyis gnon //
zil gnon khro bo brgyad la phyag 'tshal lo //
shes rab sems ma yum gyi gzhal yas 'dir //
rang byung ye shes thugs kyi dbang bskur ba //
zil gnon khro mo brgyad la phyag 'tshal lo //
thabs ldan 'phrul gyi phyag mtshan sna tshogs kyis //
'gro drug gnas nas 'dren pa'i don mdzad pa //
ye shes sgo ma bzhi la phyag 'tshal lo //
dus gsum 'jig rten dbang du sdud par byed //
shes rab rang byung ye shes gsung sprul ma //
gsung mchog nyi shu bzhi la phyag 'tshal lo //
hoH
thabs dang shes rab gnyis med byang chub sems //
phyogs bcu'i khro bo kun gyi 'byung gnas yum //
dpal chen yab yum gnyis la phyag 'tshal lo //
phrin las rnam bzhis dgra bgegs 'dul mdzad pa //
ye shes phur pas thams cad dbyings su 'debs //
sras mchog rigs bzhi'i tshogs la phyag 'tshal lo //
phyogs bcu dregs pa bsnol ba'i gdan steng na //
hU~M dang phaT kyis srid gsum 'khor ba 'jig
/phyogs bcu'i khro bo bcu la phyag 'tshal lo //
bde chen dbyings nas khro mo'i tshogs su bstan //
pha rol phyin bcu'i sa lam bskyed rdzogs sbyor //
ye shes khro mo bcu la phyag 'tshal lo //
'bar ba'i pho nya mche gshog sprul pa'i tshogs //
ci bgyi'i bka' nyan yang sprul pho nya'i tshogs //
za byed pha bcu'i tshogs la phyag 'tshal lo //
mi bzad rngam pa za byed mgyogs ma'i tshogs //
thugs kyi sprul pa phyag rgya sna tshogs ston //
gsod byed ma bcu'i tshogs la phyag 'tshal lo //
snying rje ma bral las byed rdzu 'phrul can //
thogs med kun tu rgyu ba'i pho nyar ston //
sgo bzhi las mdzad rnams la phyag 'tshal lo //
chos nyid mnyam pa'i ngang las ma g.yos kyang //
gtum rngam drag pos dgra bgegs bdud dpung 'joms //
phur pa lnga bcu'i tshogs la phyag 'tshal lo //
hoH
che btsan 'jigs byed chen po a la la //
snang srid thams cad yum gyi b+ha ga'i klong //
bla med yab yum gnyis la phyag 'tshal lo //
chos dbyings yum gyi ngang las sku sprul pa //
pha rol phyin drug ye shes drug gi ngang //
dbyings kyi yum drug tshogs la phyag 'tshal lo //
dgongs spyod rgya mtsho dpag gis mi langs kyang //
snying rje'i dbang gis ji ltar 'dul mdzad pa //
rje mo bcu bzhi'i tshogs la phyag 'tshal lo //
'gro ba'i don phyir sna tshogs skur ston cing //
zhing chen gsar rnying tshogs la longs spyod pa //
srid pa ma mo'i tshogs la phyag 'tshal lo //
dus las mi 'da' bka' yi las byed cing //
phyogs bcu'i gdug pa ma lus 'dul mdzad pa //
srin mo sgo ma bzhi la phyag 'tshal lo //
'byung ba lnga nyid ye shes rnam lngar dag
/chos dbyings skye med ngang las sna tshogs sprul //
ma mo lnga bcu'i tshogs la phyag 'tshal lo //
hoH
gang la gang 'dul de la der ston pa //
so so'i sgrub mchog yi dam rtags 'chang ba //
sgrub pa'i rig 'dzin brgyad la phyag 'tshal lo //
lhun grub phyag rgya che dang tshe la dbang //
so so'i rig 'dzin rigs kyi phyag rgya bsnams //
rigs kyi rig 'dzin rnams la phyag 'tshal lo //
rig 'dzin sa la gnyis med lhun gyis grub //
rdo rje 'dzin pa yon tan 'byung ba'i gtso //
rig 'dzin slob dpon rnams la phyag 'tshal lo //
nyon mongs sgrib dang shes bya'i sgrib pa dag
/phrin las mthar phyin dngos grub rnam gnyis brnyes //
rig 'dzin bcu drug tshogs la phyag 'tshal lo //
hoH
dmigs med thabs kyis sna tshogs skur ston pa //
sku mdog phyag mtshan cir yang sprul zhing bsgyur //
'jig rten bstan srung rnams la phyag 'tshal lo //
ye shes las las grub pa'i dregs pa can //
dam tshig dbang gis bka' yi bstan pa srung //
sngags bdag dam can tshogs la phyag 'tshal lo //
hoH
chos nyid ngang las sku sprul khro bo'i rje /
khro gtum gdug pa 'dul bar sku bzhengs pa //
mchod bstod dregs pa 'dul la phyag 'tshal lo //
mthu chen bdud 'dul drag po'i phrin las mdzad //
'jig rten las las grub pa'i dregs pa 'joms //
sngags bdag stobs ldan tshogs la phyag 'tshal lo //
hoH
dus gsum rgyal ba kun gyis bsgrubs pa yi //
tshogs gnyis rdzogs pa'i yon tan mthar phyin pa //
sku dang ye shes tshogs la phyag 'tshal lo //
dpal gyi 'khor tshogs ma mo dbang phyug ma //
kun kyang dus las mi 'da' dam tshig can //
rnal 'byor nyi shu brgyad la phyag 'tshal lo //
legs nyes stangs 'dzin dam tshig rjes gcod cing //
bka' bzhin rjes su sgrub pa'i grogs mdzad ma //
dam can rgya mtsho'i tshogs la phyag 'tshal lo //
oM badzra satwa sa ma ya sogs /
zhes so //
hoH
dgongs su gsol lo rgyal ba rgya mtsho'i tshogs //
rgyal ba'i bka' dang bla ma'i lung //
ji bzhin ma spyad slob dpon smad //
gsang sngags dam tshig nyams pa'i skyon //
rtsa ba yan lag nyams chag kun //
mi 'chab mi sbed mthol lo bshags //
gsang sngags rdo rje'i dam blangs nas //
sku gsung thugs dang yan lag gi
/spyad par bya ba'i dam tshig lnga //
mi spang ba yi dam tshig lnga //
dang du blang ba'i dam tshig lnga //
shes par bya ba'i dam tshig lnga //
bsgrub par bya ba'i dam tshig lnga //
nyi shu rtsa lnga'i dam tshig nyams pa sogs //
mi 'chab mi sbed mthol lo bshags //
pha ma rdo rje lcam dral dang /
khams gsum sems can thams cad la //
mtshams med lnga yi las byas kun //
mi 'chab mi sbed mthol lo bshags //
nya stong tshes brgyad dus drug mchod pa chag
/bsnyen sgrub ting 'dzin ma gsal lta ba log
/phud dang gtsang sbra ma byas kha tshar shor //
le lo gsog 'jog bgyis pa mthol lo bshags //
de ltar mthol bshags gnong 'gyod kyis //
rtsa ba yan lag nyams chag dang //
nyams sgrib thams cad bskangs gyur cig
/de lta bu yi 'gyod tshangs kyis //
bdag dang khams gsum sems can gyi //
lus ngag yid gsum sgrib byang nas //
na rag gnas nas dong sprugs te //
'gro drug gnas nas thar gyur cig
/gsang sngags rdo rje theg pa 'di //
bka' btsan byin che dar gyur cig
/gsang sngags 'di sgrog rgyal khams kun //
mi nad phyugs nad zhi gyur cig
/mi dar lo phyugs legs gyur cig
/dge dngos kun gyis spyod gyur cig
/rdo rje pad+ma 'byung gnas kyis //
skyo ngal med pa'i mtsho rgyal la //
nyung bsdus man ngag zab mo 'di //
rgyun du yi
dam nar mar gyis //
zhes gsungs bshags pa'i rgyal po 'di //
rnal 'byor rnams kyi spyi khrus yin //
na rag gnas kyang dong sprugs pas //
gsang sngags 'chang bas nyams su longs //
slob dpon pad+ma 'byung gnas kyis //
chos byed rnams kyi nyams chag dang //
sgrib pa sbyong ba'i ched du mdzad //
'gyod tshangs bshags pa'i kha skong /
slob dpon pad+ma 'byung gnas kyis /
jo mo mkhar chen bza' la gdams pa rdzogs so //
oM/
ye shes sku mchog rang bzhin dkyil 'khor ni //
zla rgyas bzhin du spros pa mi mnga' yang //
thugs rje nyi gsal 'od bzhin snyoms mdzad pa //
'dir gshegs bdag la dgongs shing bzhugs su gsol //
brjod med shes rab mi g.yo chos kyi sku //
bde chen longs spyod rdzogs sku rigs lnga'i gtso //
thugs rje thabs mkhas rgya che rol pa yi //
zhi khro sprul pa'i lha la phyag 'tshal lo //
dngos su 'byor dang yid kyis rnam sprul pa'i //
kun tu bzang po bla med mchod sprin gyis //
mkha' dbyings rnam dag rgya chen yongs bkod de //
phyi nang gsang ba'i mchod sprin rgya mtshos mchod //
kun tu bzang mo gsang ba'i b+ha ga la //
rgyal ba'i dkyil 'khor rab 'byams ma lus kun //
'du 'bral med pa'i ngang du ro gcig pas //
gnyis med byang chub sems kyis mnyes gyur cig
/sems kyi rang bzhin chos dbyings nam mkha' che //
chos rnams rnam dag ye nas 'od gsal zhing //
rnal 'byor nyid dbyings smra bsam las 'das pa'i //
mnyam nyid byang chub sems la rtag tu 'dud //
kun bzang rdzogs chen ye nas gdal ba la //
phyi nang gsang ba bkod pa'i dkyil 'khor 'dir //
snang srid rnam dag lha dang lha mo'i dbyings //
'byung dang 'byung gyur yab yum lhun rdzogs rnams //
gsang chen rab dgyes gzugs can bdag nyid ma //
mkha' dbyings klong yangs pad+mor 'khyil ba la //
gnyis med thig le chen por 'od gsal zhing //
ma bcos spros med byang chub snying po'i sku
/cir yang snang ba bde chen g.yung drung lha //
'du 'bral med pa gsang ba'i dkyil 'khor 'dir //
bdag nyid chen po rigs lnga yab yum bcu //
byang chub lcam dral khro bo khro mo'i tshogs //
rdo rje lha mo tshogs rje tshogs kyi bdag
/rigs lnga dpal chen khro rgyal yab yum bcu //
gnas dang yul gyi phyag rgya sgo ma bzhi //
ye shes sprul pa'i lha tshogs mang po dag
/ma ltar byams shing sring ltar gdung la sogs //
legs nyes stangs 'dzin dam tshig rjes gcod ma //
phyi nang mkha' 'gro rnal 'byor ma yi tshogs //
dpang gyur rdo rje dam can dgongs su gsol //
thugs rje'i gdung tshob rnal 'byor bdag cag gis //
'gro ba'i don du byang chub sems bskyed nas //
bla med go 'phang thob par bya ba'i phyir //
bstan pa rgya mtsho'i so so'i 'dul khrims dang //
sku gsung thugs dang mnyam sbyor sdom pa'i mchog
/rdo rje 'da' ka dam tshig gtan gyi gnyer //
spyi dang khyad par lhag pa'i dam tshig rnams //
snga phyir nos shing gnyer du smras so 'tshal //
yun du mi gtong 'da' bar mi bgyid la //
don las gol zhing ldog sems ma mchis kyang //
gdod bya long yod snyam pa'i le lo yis //
klong du ma gyur rtsal shugs chung ba dang //
shes bzhin mi ldan bag med dbang gyur te //
sgom la mi brtson bsnyen sgrub g.yel la sogs //
rtsa ba sku gsung thugs kyi dam tshig las //
tshor dang ma tshor ma rig dbang gis ni //
ston pa'i bka' dang dam las 'gal gyur te //
rnal 'byor gang zhig dam tshig nyams pa dang //
skad cig tsam yang phrad par mi bya'o zhes //
bka' las byung zhing de ltar ma rtogs te //
gsang sgo 'chol bas dbye bsal dka' ba dang //
mngon shes chung bas skyon can ma rtogs te //
nyams dang tshogs 'dres nyams pa bskangs pa dang //
nyams dang snod min rnams la chos bshad dang //
nyams la mi 'dzem nyams pa'i skyon la sogs //
nyams dang 'grogs shing nyams pa de dag gi
/nyams grib skyon gyis gos par gyur to 'tshal //
tshe 'di'i rkyen dang yun gyi sgrib pa rnams //
rang gnong 'gyod pa'i sems kyis mthol lo bshags //
byams pa'i thugs rjes bdag la dgongs nas kyang //
gnyis med dbyings su mi 'gyur bdag bkod de //
mi dmigs btang snyoms ngang du bzhugs nas kyang //
gnyis med don gyi tshangs pa bstsal du gsol //
don dam dmigs med spros dang bral ba la //
rnam rtog gang yang dmigs par mi 'gyur te //
kun rdzob sgyu ma tsam gyi dbang gis ni //
nongs pa mchis na rab gnong bzod par gsol //
hU~M/
ye shes lha dang mkha' 'gro dam tshig can //
phyi nang 'khor 'das ma lus dgongs su gsol //
yun ring dus nas bsnyen cing bsgrubs pa'i lha //
srung ma dam can rgya mtsho dgongs su gsol //
rdo rje slob dpon mched dang lcam dral dang //
rig 'dzin sgrub pa po rnams dgongs su gsol //
rnal 'byor dam tshig bsrung bar zhal bzhes pa'i //
rdo rje'i gdung 'tshob rnams kyang dgongs su gsol //
bkod pa'i rgyal po dam tshig 'bum sde las //
yo ga rnam pa bzhi yi don ched du //
mkhyen rab mchog tu gyur pa'i mkhas pa yis //
nyi shu rtsa brgyad mdor bsdus grangs mang por //
rtogs nas bsrung zhing bsgrub par dam bcas pa'i //
tshul la gzhung bzhin bsnyen sgrub rngo ma thogs //
ma rig dbang gis lus dang ngag sems kyis //
bag med tshul gyis dam las 'gal gyur te //
ras chod rang gsang bsrung mtshams 'das pa dang //
ma rtogs ma bsrungs sgrub pa'i rtsal chung ste //
rtsa ba yan lag nyams pa'i dam tshig las //
'gal 'khrul nyams chag mchis pa mthol lo bshags //
rdo rje slob dpon mched dang lcam dral la //
log lta ngan sems rku 'phrog brdeg la sogs //
ngan du smras shing dngos su gnod pa bgyis //
sku yi dam tshig nyams pa mthol lo bshags //
gsang bcu la sogs man ngag gnyer gtad pa //
spyir gsang bzhi dang bar gsang bzhi la sogs //
dam tshig nyams dang dam 'dres dam med la //
tshig tu zags shing spyod lam rtsing pa yis //
gsung gi dam tshig nyams pa mthol lo bshags //
yi dam lha yi ting 'dzin g.yel gyur te //
phyag rgya rnam lnga gzhung bzhin ma gsal bas //
sngags kyi bzlas brjod snying po bar chad pas //
thugs kyi dam tshig nyams pa mthol lo bshags //
spyad par bya ba'i dam tshig rnam lnga la //
sbyor sgrol ma byin len dang rdzun du smra //
tshig brlang la sogs dam tshig rnam lnga ni //
gnyis su med pa'i ngang du mnyam sbyar nas //
'gro ba'i don du gzhung bzhin spyad rgyu la //
bka' dang gzhung bzhin spyad par ma gyur te //
ma rig log par rtog pa'i nyes byas kyis //
spyad bya'i dam tshig nyams pa mthol lo bshags //
mi spang ba yi dam tshig rnam lnga la //
'dod chags zhe sdang gti mug nga rgyal dang //
phrag dog la sogs nyon mongs rnam lnga ni //
ye nas rigs lnga'i sangs rgyas yin pa'i phyir //
gsang nas bsrung zhing bsgrub par dam bcas te //
gsang sngags bsgrub gzhi rig pa'i khyad par du //
rtogs nas spang du med par gnas rgyu la //
de bzhin ma rtogs nyon mongs rang gar spyad //
mi spang dam tshig nyams pa mthol lo bshags //
dang du blang ba'i dam tshig rnam lnga la //
dri chen dri chu dmar chen zil pa dang //
mAM sa la sogs dam rdzas rnam lnga ni //
grub pa bzhi dang yin pa gsum la sogs //
so so'i rnam par rtog pa kun sbyong zhing //
dngos grub thob par byed pa'i thabs chen po //
rtog med tshul gyis dang du blang rgyu la //
gnyis med lta ba nyams su ma lon te //
gtsang dmer bltas nas tshul bzhin ma spyad pa //
brten bya'i dam tshig nyams pa mthol lo bshags //
shes par bya ba'i dam tshig rnam lnga la //
phung po lnga dang 'byung ba chen po lnga /
kha dog lnga dang yul lnga dbang po lnga //
rnam shes lnga dang rigs lnga ye shes lnga //
lta ba dman pas de ltar ma rtogs te //
nyan thos la sogs theg pa 'og ma las //
rtogs pa khyad par 'phags par ma gyur pa //
shes bya'i dam tshig nyams pa mthol lo bshags //
bsgrub par bya ba'i dam tshig rnam lnga la //
rdo rje'i rigs dang de bzhin gshegs pa'i rigs //
rin chen rigs dang de bzhin pad+ma'i rigs //
las kyi rigs la sogs te sangs rgyas lnga //
'di ni bsgrub par bya ba'i 'bras bu ste //
sgom sgrub ting 'dzin le lo med pa yis //
rigs lnga'i 'bras bu thob par bgyid rgyu la //
'bad pa'i rtsal chung sgom sgrub yun thung bas //
sgrub pa'i 'bras bu da dung ma thob ste //
bsgrub bya'i dam tshig nyams pa mthol lo bshags //
de la sogs te dam tshig chen po yi //
gzhung dang 'gal bar gyur pa'i nyes byas kyis //
ye shes lha dang srung ma dam tshig can //
ma sring rgya mtsho'i thugs dang ci 'gal ba //
shin tu gnong zhing 'gyod do bzod par gsol //
rdo rje slob dpon mched dang lcam dral dang //
rnal 'byor dam can thugs dang ci 'gal ba //
dam las 'gal gyur 'gyod do bzod par gsol //
bdag gis rtse gcig zol zog med pa yi //
g.yo med sems kyis bshags pa 'di gsol bas //
bdag gi nyams chag sdig pa kun byang nas //
tshe 'di nyid la rig 'dzin sa thob ste //
byin rlabs gzi byin rtsal dbang nus mthur ldan //
sku gsung thugs kyi dngos grub bstsal du gsol //
ho dgongs su gsol lo //
bdag cag gsang sngags rdo rje theg pa'i sgor zhugs te /
rtsa ba dang yan lag gi dam tshig chen po mnos pa las /
dgongs spyod rgya mtsho gding du ma gyur pas sdig pa'i grogs po bsten pa dang /
las dang nyon mongs pa'i dbang gis rdo rje slob dpon la smad pa dang /
dkon mchog gsum la ma gus pa dang /
mched dang lcam dral la lta ba log pa dang /
pha dang ma la ma gus pa dang /
sems can la gnod pa bgyis pa dang /
sdig pa mi dge ba bcu bgyis pa dang /
mtshams med pa lnga bgyis pa dang /
nyon mongs pa lnga la rang gar spyad pa dang /
dkon mchog gsum gyi dkor la 'bags pa dang /
tshogs dang mchod pa'i yo byad la rang gar spyad pa dang /
mchod pa lo zla las 'gyangs pa dang /
bsnyen sgrub zab mo dus las yol pa dang /
lta sgom phyin ci log tu gyur pa dang /
gsang ba mngon du phyung ba dang /
snod ma yin pa la chos bshad pa dang /
skong bar mi 'os pa'i nyams pa bskangs pa dang /
dam tshig nyams pa dang tshogs 'dres pa dang /
tshogs byin gyis ma brlab par spyad pa dang /
tshogs kyi spyang ki bgyis pa dang /
bskyed rdzogs kyi don las g.yel pa la sogs pa /
'di dang phyi ma'i las kyi sgrib par gyur pa /
sku'i dam tshig nyams pa /
gsung gi dam tshig nyams pa /
thugs kyi dam tshig nyams pa /
rtsa ba dang yan lag gi dam tshig nyams pa thams cad mthol lo bshags so //
mi 'chab bo //
mi sbed do //
slan chad kyang gcod cing bsdam par bgyid lags so //
de nas don gyi rdo rje sems dpa' ma rtogs pa rnams la 'gyod pa skyes nas ston pa kun tu bzang po'i spyan sngar 'di skad ces gsol to //
chos kyi dbyings nyid spros dang bral ba la //
gzung 'dzin gnyis su lta ba thang re chad //
dngos po mtshan mar 'dzin pa nyon re mongs //
spros med bde chen klong du bshags par bgyi //
kun tu bzang po bzang ngan med pa la //
gtsang dang dme bar lta ba thang re chad //
bzang dang ngan par 'dzin pa nyon re mongs //
kun bzang bde chen klong du bshags par bgyi //
mnyam pa nyid la che chung med pa la //
bdag dang gzhan du lta ba thang re chad //
che chung gnyis su 'dzin pa nyon re mongs //
mnyam nyid bde chen klong du bshags par bgyi //
byang chub sems ni skye 'chi med pa la //
'di dang phyi mar lta ba thang re chad //
skye shi gnyis su 'dzin pa nyon re mongs //
skye shi med pa'i g.yung drung klong du bshags //
thig le chen po grwa zur med pa la //
gzugs dang rdzas su lta ba thang re chad //
grwa zur dbyibs su 'dzin pa nyon re mongs //
kun nas zlum pa'i thig le'i klong du bshags //
dus gsum 'gyur ba med pa'i ngang nyid las //
thog ma tha mar lta ba thang re chad //
snga phyi gnyis su 'dzin pa nyon re mongs //
dus gsum 'pho 'gyur med pa'i klong du bshags //
rang byung ye shes btsal du med pa la //
rgyu dang 'bras bur lta ba thang re chad //
rtsol sgrub gnyis su 'dzin pa nyon re mongs //
btsal ba med pa'i rang byung klong du bshags //
rgyu rkyen med pa'i rang rig ye shes la //
ye shes yod med lta ba thang re chad //
rtag chad gnyis su 'dzin pa nyon re mongs //
skye 'gag med pa'i rang rig klong du bshags //
chos dbyings rnam dag mtha' dbus med pa la //
phyogs dang ris su lta ba thang re chad //
mtha' dang dbus su 'dzin pa nyon re mongs //
rnam dag mtha' dbus med pa'i klong du bshags //
gzhal yas khang nyid yangs dog med pa la //
phyi dang nang du lta ba thang re chad //
yangs dog gnyis su 'dzin pa nyon re mongs //
phyi nang yangs dog med pa'i klong du bshags //
yum gyi mkha' nyid mtho dman med pa la //
steng dang 'og tu lta ba thang re chad //
mtho dman gnyis su 'dzin pa nyon re mongs //
b+ha ga mtho dman med pa'i klong du bshags //
chos kyi sku ni gnyis su med pa la //
yul dang sems su lta ba thang re chad //
snod dang bcud du 'dzin pa nyon re mongs //
gnyis su med pa'i ye shes klong du bshags //
ma rig rmongs pa'i blo 'di snying re rje //
dngos med chos la dngos po mtshan mar 'dzin //
gang zag 'khrul pa'i blo ni yongs re sdug
/skye med chos la nga dang bdag tu 'dzin //
snang srid sgyu ma yin par ma shes pas //
zang zing nor la chags pa'i sems ni skyes //
'khor ba rang bzhin med par ma shes pas //
gnyen bshes 'khrul pa'i grogs la rtag par 'dzin //
mi shes skye bo'i sems ni yongs re gol //
bden pa'i don bor 'khor ba'i las la brtson //
ston pa'i bka' bor 'jig rten g.yeng bas bslus //
rang rig don bor 'khor ba'i las la brtson //
'di 'dra'i don med sems can snying re rje //
dbye ba med pa'i klong du bshags par bgyi //
zhes yi ge brgya pa brjod pa'i rjes la /
langs nas /
dngos dang yid las byung ba yi //
phyi nang gsang ba'i mchod sprin ni //
dpag yas nam mkha'i dbyings khyab pas //
mchod 'os kun la mchod par bgyi //
rang bzhin mnyam pa'i mchod chen po //
mkha' mnyam dri ma med pa yis //
rgyal ba kun la rab mchod cing //
dgyes mnyam byang chub chos mchog mchod //
bdag gi lus dang longs spyod dang //
dge ba kun dang dngos kun gyis //
'gro kun yongs mchod sems can kun //
yongs grol ye shes mchod pas mchod //
phyogs bcu'i sangs rgyas zhing rnams su //
sangs rgyas sems can gnas kyi bar //
bdag gi yid bzhin mchod sprin gyis //
rgyun mi chad pa'i mchod sprin shog
/lus dang ngag yid sgrib pa kun //
mchod 'os kun gyi spyan sngar bshags //
slan chad rab tu 'gyod sems kyis //
srog gi slad du'ang mi bgyid do //
nyan thos byang chub sems dpa' dang //
gsang sngags rdo rje 'dzin pa yi //
sdom pa gsum dang 'gal gyur pa //
thams cad bdag gis so sor bshags //
lus dang ngag dang yid sgo nas //
sku dang gsung dang thugs rdo rje //
gsang ba gsum dang 'gal gyur pa //
thams cad ma lus bshags par bgyi //
shes dang mi spang dang du blang //
bsgrub dang spyad pa lnga lnga ste //
rtsa ba yan lag nyams chag kun //
gnong 'gyod chen pos so sor bshags //
bdag ni mi mkhas gti mug pas //
'khor ba ngan song rgyur gyur te //
thar pa'i sgrib par gyur to 'tshal //
thams cad bshags kyis dag gyur cig
/mkha' mnyam yangs pa chen po'i ngang //
chos rnams rang bzhin rnam dag pas //
spang blang med pa'i byang chub sems //
chos nyid dbyings su rdzogs gyur cig
/rgyal ba kun dang sems can gyi //
dge ba kun la yi rang ngo //
'gro ba kun gyi bsam pa bzhin //
chos kyi 'khor lo bskor du gsol //
rgyal dang rgyal sras byang chub sems //
'gro ba'i bla ma mchog kun la //
ma lus sems can gnas kyi bar //
rnam grol mdzad par gsol ba 'debs //
sku tshe lhun po ltar brtan zhing //
ri dbang rgyal po ltar bzhugs nas //
nam mkha' mnyam pa'i 'gro ba kun //
srid nas zhi bar drang du gsol //
las dang nyon mongs rgya mtsho 'dir //
dbang med bying ba'i 'gro ba kun /
khyod kyi thugs rje'i gru chen gyis //
yongs su sgrol bar mdzad du gsol //
ma rig mun pa'i tshogs chen po //
ye shes zer gyis sol mdzod la //
sdug bsngal kun 'byung me tshogs kyis //
yongs su gdung ba zhi bar mdzod //
mgon med srid pa'i sems can gyi //
'khor ba'i 'khrul 'khor kun gyi gzhi //
rten 'brel bcu gnyis shing rta yi //
'phang lo 'dra ba gzhig tu gsol //
tshul min yid byed kyis sprul pa'i //
spros pa'i 'khor lo gzhom pa dang //
don med 'jig rten bya ba las //
bdag gi yid ni zlog tu gsol //
nyin dang mtshan mo dus kun tu //
sdig sems yid la mi 'gyu zhing //
thar pa'i dge la rab brtson nas //
byang chub thob par mdzad du gsol //
bskal pa rgya mtsho'i rdul rnyed du //
rgyal ba kun la mchod pa dang //
dpal mgon bla ma mnyes byed cing //
zab mo'i dam chos 'dzin par shog
/rang gzhan don gnyis lhun grub phyir //
thos bsam sgrub pa lhur len cing //
nor bdun yon tan phun tshogs te //
rtag tu gzhan don spyod par shog
/bdag ni deng nas dus kun du //
'gro kun nyer 'tsho'i gzhir gyur te //
mthong thos dran reg gyur pa kun //
bla med byang chub thob par shog
/'ga' zhig khro'am smod gyur tam /
kha zer skur pa 'debs kyang rung //
de yang byang chub rgyur gyur nas //
bdag gi gdul bya'i thog mar shog
/gang zhig dad pas bstod gyur tam //
mos pas rjes su dran yang rung //
dngos grub rin chen mdzod brnyes nas //
mkha' 'gros byin gyis rlob par shog
/bdag la brten nas gzhan dag gi
/nyes kun zad pa'i gzhir gyur te //
thar pa'i lam sna zin gyur nas //
dge ba 'ba' zhig 'phel bar shog
/bdag gi ming tsam grags pas kyang //
sems can kun gyi skyabs byed cing //
gos dang skra sen tsam gyis kyang //
yongs su srung ba chen por shog
/gang gis rjes su dran tsam gyis //
chom rkun la sogs 'jigs med cing //
ji ltar 'dod pa'i don rnams kun //
skad cig nyid la 'grub par shog
/bdag ni deng nas phyi ma'i mthar //
sems can kun gyi mgon dang skyabs //
dpung gnyen byed pa nyid gyur te //
re ba thams cad skong bar shog
/bdag ni sems can thams cad kyi //
yid bzhin nor bu nyid gyur nas //
dbul phongs thams cad sel byed cing //
bsam dgu'i re ba bskang bar shog
/bdag gi lus dang longs spyod dang //
dge ba kun gyis thun mong du //
yongs su spyad pa'i gzhir gyur te //
gzhan don phan pa mtha' yas shog
/bdag gis brtsam pa thams cad kun //
sems can kun gyi don gyur te //
dpag med dka' ba bzod pa dang //
snod lan phan pa 'grub par shog
/sems can ji snyed gnas kyi bar //
bdag gi brtson pas don byed cing //
thams cad 'khor ba las bsgral nas //
bdag gis byang chub thob par shog
/'od gsal rdo rje snying po'i lam //
snang ba bzhi po mthar phyin nas //
'pho ba chen pos lus bzung ste //
gzhan don mtha' yas spyod par shog
/bdag la bsten pa'i 'gro ba kun //
tshe 'di nyid dam bar do 'am //
phyi mar sprul sku'i zhing bgrod de //
thams cad gdod mar grol bar shog
/bdag gis brtson pa thams cad kyis //
sems can gcig kyang ma lus par //
srid pa'i rgya mtsho rab brgal nas //
phyam gcig sangs rgyas 'grub par shog
/rgyal ba kun gyi gsang chen mdzod //
bla med mchog gi bstan pa ni //
ji ltar mkha' la nyi shar bzhin //
rgyal khams kun tu dar rgyas shog
/ces dag cing gdangs snyan pos bya'o //
chos spyod lam gyi rim pa las /
dgong thun gyi rnal 'byor bstan pa'o //
!
//de nas srod kyi rnal 'byor ni /
sngar bzhin bla ma'i rnal 'byor dang rdzogs pa chen po'i don la mnyam par bzhag pa la 'bad cing /
khyad par du bla ma'i rnal 'byor la 'bad par bya'o //
de'ang stong pa'i ngang las /
sngar bzhin bsgoms pa'i bla ma'i sku las /
raM 'phros pas steng 'og phyogs mtshams thams cad me'i 'khor lo rtsibs stong 'khor bas /
sde brgyad thams cad dum bur gtub cing bsregs /
phyi nang me dpung du 'bar ba'i klong na /
rang nyid rdo rje sems dpa' nam mkha'i mtha' dang mnyam par che ba'i spyi bo'i gtsug gi bla ma rang gi snying nang du spyan drangs par bsgom mo //
'dis ni bgegs dang bar du gcod pa thams cad srung ba'i mchog yin pas shin tu gal che'o //
chos spyod lam gyi rim pa las /
srod kyi rnal 'byor bstan pa'o //
!
//de nas nam gung gi rnal 'byor ni /
dang po ku su lu'i tshogs 'khor ni /
rang nyid tha mal pa'i snying nang nas /
rang rig rdo rje mkha' 'gro dkar mo gri gug dang thod pa thogs pa tshangs bug nas thon nas /
gri gug gis rang gi thod pa smin mtshams kyi mdzod spu nas bcad de /
thod pa'i sgyed pu ri rab tsam gsum gyi steng du bzhag pa'i nang du rang gi lus dum bur phral ba bcug la /
yaM las rlung byung bas /
raM gyi me sbar te thod pa'i rdzas khol /
phyogs bcu'i sangs rgyas dang snang srid kyi bdud rtsi bab pa thod par 'dres te 'dod yon lnga'i phung por gyur /
bla ma dang yi dam dkyil 'khor gyi lha tshogs mkha' 'gro dam can rgya mtsho'i tshogs dang bcas pa thams cad dang /
'khor 'das kyi mgron thams cad dpa' bo dang mkha' 'gror gyur te /
steng gi nam mkhar byon nas bzhugs par bsam la /
rang nyid rdo rje mkha' 'gro gcig las /
mkha' 'gro bye ba mang po 'phros te /
thod pa'i bdud rtsi nas thod pas bcus te /
mgron rnams la phul nas dgyes shing gsol bas /
mthar de rnams kyi thugs ka nas dngos grub kyi bdud rtsi byung bas thod pa gang ba la rang gis rol pas mchog dang thun mong gi dngos grub thob /
slar mchod /
mgron rnams mnyes pa'i ngang nas /
rdzas dang bdag dang mgron rnams bla ma'i thugs kar thim /
bla ma yang rang yal te stong pa'i ngang la dar gcig klod la bzhag go
/'dis ni nad gdon bar chad zhi ba
dang /
nyams chag skong ba dang /
'chi khar gnad gcod kyi sdug bsngal med pa dang /
'chi ba bslu bas tshe'i rim gror 'gyur ba la sogs pa phan yon dpag tu med do //
!
//mjug tu smon lam gdab pa ni /
oM AHhU~M/
phyogs dus rgyal ba ma lus dgongs su gsol //
bdag gis thog ma med nas da lta'i bar //
dus gsum bsags dang yod pa'i dge ba des //
bdag gzhan ma lus byang chub thob par shog
/de ma thob kyi tshe rabs kun tu yang //
lam zab rdzogs chen snying po'i don rtogs nas //
chos nyid mngon sum gong 'phel tshad phebs nas //
zag bcas phung po 'od skur grol bar shog
/gnad gcod drag po'i sdug bsngal mi 'byung zhing //
bla ma yi dam dpa' bo mkha' 'gro'i tshogs //
mig gi dbang por mngon sum byon nas ni //
dbang bskur lung bstan mkha' spyod khrid par shog
/'dus byas mi rtag 'chi ba byung tsa na //
'gyu ba'i rlung chad bem rig bral ba'i tshe //
zhen chags 'khrul pa'i snang ba mi 'char bar //
gnas lugs chos sku'i ngang la gnas par shog
/sgyu lus gdos bcas 'jog pa'i dus bab na //
snang phung phra rags rtog pa 'gag pa'i tshe //
'khrul med gdal khyab gdod ma'i dbyings chen la //
bem rig bral ma thag tu grol bar shog
/ma dag 'byung bzhi'i dngos po dengs pa'i tshe //
dag pa'i 'od lnga ma 'dres 'od gsal ngang //
rtog med 'od lnga'i rdo rje lu gu rgyud //
dbyer med gcig 'dres chos zad mthar phyin shog
/hU~M chen khros pa srin po'i gzugs la sogs //
hU~M sgras stong gsum ma lus gang tsa na //
rig stong hU~M sgra'i gnad du ngo shes nas //
grags stong brag ca lta bur rtogs par shog
/gshin rje'i dmag mi'i tshogs kyis bskor tsa na //
rgyob sod 'bros ded 'khrul pa dbyings dag nas //
bred sngangs 'khrul pa'i snang ba mi 'char bar //
yi dam zhi khro'i sku ru mthong bar shog
/dung khang 'bar ba'i bde chen gzhal yas nas /
khro bo'i tshogs rnams gnas nas gyes pa'i tshe //
'jigs gzugs srin po'i sku ru mi 'char bar //
man ngag snying thig dgongs pa'i don rtogs shog
/tsit+ta rin chen gur khang gzhal yas nas //
zhi ba'i tshogs rnams dbyings su yal ba'i tshe //
snang ba ru log 'od skur shar ba'i dus //
rig pa 'od kyi klong du thim par shog
/mgrin mgul rtsa yi 'khor lo dral ba'i tshe //
'jigs pa'i gad rgyangs 'brug stong ldir tsa na //
AHhU~M zhi khro'i gdangs su ngo shes nas //
rig stong skye med dbyings su grol bar shog
/gsang gnas bde skyong 'khor lo'i gzhal yas nas //
thabs shes dkar dmar snying gar 'phrad tsa na //
bde stong zag pa med pa'i gnas lugs des //
rlung rig dbu ma'i nang du tshud par shog
/chos nyid bar do'i ngang du gnas pa'i tshe //
bem rig lung ma bstan du ma lus par //
rang grol ka dag chen po'i don rtogs te //
gzhan stong chos zad ngang la gnas par shog
/chos nyid mngon sum bden pa mthong ba'i tshe //
gnyen po'i dran 'dzin bsgom pa'i blo bral nas //
ka dag zad sar skyol ba'i don rtogs te //
rtog med spros bral ngang la gnas par shog
/'ja' tshon sna lnga 'dres pa'i gzhal yas nas //
ye shes lnga yi gur khang sgo phyes nas //
sku dang thig les zhing khams gang ba'i tshe //
sku lnga ye shes lnga dang mjal bar shog
/thig le stong sgron 'od gsal gzhal yas su //
sku lnga ye shes lnga dang mjal tsa na //
snyems byed gnyis snang the tshom med pa ru //
kun bzang gdod ma'i ngang du thim par shog
/sems nyid sgron ma bzhi dang dngos mjal nas //
thig le stong sgron 'od gsal gzhal yas su //
lhun grub sbubs la brtan pa mthar phyin nas //
dbyings rig nam mkha'i ngang du 'pho bar shog
/stong nyid rig pa'i chos sku thob par shog
/'gag med gnyis snang longs sku thob par shog
/rang rig mthar phyin sprul sku thob par shog
/sku gsum thob nas gzhan don byed par shog
/ces sogs smon lam rgya cher gdab bo //
de nas bde ba'i mal du glo g.yas phab nas nyal ba'i snying nang du /
bla ma 'od kyi gong bu'i dbus na shin tu cha phra bar bzhugs pa la /
lus stod smad 'dus nas skra rtse tsam gyi bla ma 'od dang bcas pa la sems bzung nas nyal bas /
gnyid 'od gsal du grol nas /
rmi lam gyi bag chags sbyong ba'i mchog yin no //
chos spyod lam gyi rim pa las /
nam gung gi rnal 'byor bstan pa'o //
!
//de ltar nyin mtshan chos kyis 'da' ba'i tshul //
klong chen rab 'byams bzang pos legs par bkod //
dge bas 'gro kun thar pa'i lam zhugs nas //
nyin dang mtshan du chos la spyod par shog
/chos spyod lam gyi rim pa zhes bya ba /
rang bzhin rdzogs pa chen po'i rnal 'byor pa dri med 'od zer gyis grogs ri rin chen 'byung ba'i gnas su sbyar ba legs par rdzogs so //
!
//rab 'bring tha ma'i gang zag rnams la ni //
lam gyi 'jug tshul shin tu zab pa ni /
khrigs kha 'di la shin tu brtson par bya //
de ltar 'bad pas kun bzang dgongs par phyin //
yid du 'ong zhing dad dang spro ba yis //
gdangs snyan skad la gus pas len bcug na //
ma dang mkha' 'gro dpag med 'du ba dang //
gzhon nu'i tshogs rnams dga' bas brtse ba dang //
dpal dang 'byor pas shin tu brgyan par 'gyur //
dge'o //
dge'o //
dge'o ///
/
