@#//
rten la gzungs 'bul ba'i lag len mdor bsdus pa bzhugs so //
oM swasti /
bsod nams ye shes chu gter las bltams shing //
rnam dag sku bzhi'i bdag nyid bang rim can //
gdul bya gling bzhi'i dbus na lham me ba //
mtshungs med bla ma dam pa'i zhabs la 'dud //
'dir ji skad du he ru ka galpo las /
thang sku'i rgyab tu sku gsum gyi //
byin rlabs sngags kyang bri bar bya //
zhes dang /
dpung bzang las kyang /
bde gshegs mchod rten rten 'brel snying po can //
sdig pa byang ba'i phyir ni rtag tu gdab //
ring bsrel can gyi gzugs sam mchod rten la //
bstod cing phreng ba dri dang mar me 'bul //
zhes pas /
rten la nang gzungs ring bsrel gzhug dgos par gsungs shing /
ring bsrel ni bzhi ste /
chos sku'i ring bsrel dang /
sku gdung gi ring bsrel dang /
sku bal gyi ring bsrel dang /
yungs 'bru lta bu'i ring bsrel rnams ji ltar gzhug pa'i lag len gnad mdor bsdus nas brjod pa ni 'di lta ste /
de la thog mar chos sku'i ring bsrel gzungs sngags rnams bri gzhi dar ram shog bu gtsang ma la gser dngul lam /
mtshal dang /
snag tsha lta bus gzungs sngags rnams phreng re la rdzogs par bris la dri bzang po sbyar ba'i chus byugs shing zhal nang bstan du dbu nas mar dril la dar ras kyi srad bus bsdam /
gzungs so so'i kha byang dang mgo mjug mi nor ba'i mtshan ma btab /
gzhan yang sangs rgyas byang sems kyi gdung rus sogs sku gdung gi ring bsrel dang /
dbu lo sen mo sogs sku bal gyi ring bsrel /
sha rI raM sogs yungs 'bru lta bu'i ring bsrel sogs byin rten rnams kyang gos dar la sogs pas so sor sgril /
rin po che dang /
dar sna dang /
ras sna dang /
dug rigs min pa'i sman sna dang /
la phug sha chang sgog tsong sogs min pa'i zas sna /
bra yungs sogs min pa'i 'bru sna /
shing thog gi rigs sogs 'byor na dar ras ser pos ma 'dres par thum bur bya zhing /
dri bzang gi phur ma'i thum bu chung ngu'ang mang du bcos /
gnod sbyin 'khor lo yang rab gnas byas pa mar dang ka ra sbrang rtsi'i chus mtha' rnams su cung zad byugs pas kha sbyar nas srad bu ser pos bcings te bzhag
/srog shing ni tsan dan nam /
shug pa /
star kha sogs rgyu bzang po la rtsa rtse ma log cing cung zad gru bzhi pa /
ring thung sku tshad dang mnyam par byas pa'i mdun ngos kyi gtsug gtor gyi thad du haM/
dpral ba'i thad du oM/
mgrin pa'i thad du AH
thugs ka'i thad du hU~M/
lte ba'i thad du swA/
gsang ba'i thad du hA rnams bris pa'i oM gyi 'og tu /
oM sarba bid+yA swA hA/
AHyi 'og tu dbyangs gsal /
hU~M gi 'og tu oM badzra A yu She swA hA dang /
lha rnams gang yin de'i snying po /
swA'i 'og gi phyogs so sor gtsug gtor dri med /
rnam rgyal /
gsang ba ring bsrel /
byang chub rgyan 'bum rnams kyi gzungs thung dang /
de dang gsham 'brel bar phyogs so sor ram mdun du rten 'brel snying po /
hA'i 'og tu oM su pra tiSh+Tha badzra ye swA hA/
zhes pa rnams bri zhing dri bzang pos byug
/spro na rtser mchod rten dang /
rtsa bar rdo rje phyed pa 'bri ba'ang phyag len la snang /
de ltar sta gon rnams grub pa dang /
gzungs rnams la sbyong ba dang /
khrus gsol sngon du 'gro bas rten 'brel snying po ci 'grub dang /
phun sum tshogs pa sogs shis pa brjod cing me tog 'thor /
rten gyi nang rnams kyang bkru gshal phyi brdar legs par byas la dri bzang pos byugs shing gu gul gyis bdug par bya'o //
!
//de nas gzungs ji ltar 'bul ba'i tshul ni /
'bul mi rnams sha chang sgog tsong sogs zas mi rung ba spangs shing khrus dang gtsang sbra la gnas pa dang /
lha'i nga rgyal dang ldan pas gzhan dang smra ba bcad /
bdag skyed sgom zhing gzungs sgrub bsdus pa re bya /
oM badzra A yu She swA hA/
sems can thams cad shes pa bcu dang ldan par gyur cig
/bde bar gshegs pa'i bstan pa dam pa'i chos mi nub cing yun ring du gnas par gyur cig
/sems can thams cad lhag pa'i bsam pa rnam par dag pa kun tu bzang po'i smon lam la 'jug par gyur cig
/ces brjod nas srog shing 'bul /
grub na srog shing brtan pa'i tsakra'ang gzhug
/oM man+t+ra d+hA tu gar+b+hA ya swA hA/
zhes dang /
rten 'brel snying po dang /
sdig pa ci yang mi bya ste //
zhes sogs gso sbyong gi tshigs gcad dang /
bkra shis kyi tshigs gcad /
rig pa phug ron gyi gzungs /
na maHsa mAn+ta bud+d+hA nAM/
a tsin+t+ya ta b+hU ta ru pi ni /
oM tA re swA hA/
zhes pa rnams bzla bzhin smon lam dang bkra shis sogs brjod bzhin las byed /
srog shing gi rtse mo gtsug tor dang dbu'i thad du sangs rgyas byang sems sogs gang zag mchog rnams kyi ring bsrel dang /
dbu lo rnams bsdams pa'i mthar rtsa brgyud kyi bla ma rnams dang lo paN grub thob rnams kyi mtshan sngags dang /
gtsug tor rnam rgyal dang /
gtsug tor dri med rnams kyi gzungs dang /
bla ma rnams kyi sku gzugs bris 'bur rnams 'bul /
de nas mgrin pa'i thad du dbyangs gsal mang po dang byin rten dmangs 'bul /
de nas thugs ka'i thad du srog shing brtan pa dang /
sku'i stod zom la rnal 'byor bla med kyi gzungs rnams dang de dag gi sku brnyan bris 'bur /
de'i 'og tu yo ga'i gzungs dang bris 'bur /
de'i 'og tu spyod rgyud kyi gzungs dang bris 'bur /
de'i 'og tu bya rgyud kyi gzungs dang bris 'bur /
de'i 'og tu mdo'i gzungs dang bris 'bur /
de yang gzungs sgril rnams dang sku rnams dbu zhabs ma log par bsdams shing /
gzungs sgril zheng chen po'i rigs rten chung ngu la ma shong na gzungs kyi dbu g.yas phyogs su bstan nas phred la bsdams kyang 'gal ba med gsungs /
rten chen po'i rigs la ma khengs na mdo rgyud kyi glegs bam yang stod smad bar gsum gyi cha rnams su sngar gyi go rim ltar so sor bzhugs su gsol /
de rnams kyi bar thams cad dri bzang phur ma'i thum bu sogs kyis tshags dam par gcer zhing /
gzungs sde tshan so so'i mtshams su dar ser pos gcad /
de yan chad sku ngo bo'i cha la rdzogs par gzhug
/de nas pad gdan gyi dbus su shis brjod /
de'i mthar chos skyong gtso 'khor dang nor lha la sogs pa'i gzungs sngags rnams dang /
'byor na so so'i srog 'khor bla rdo dang /
khyad par du'ang gnod sbyin 'khor lo na bza' ser pos dril la mo 'khor steng dang pho 'khor 'og tu byas pa'i gtso bo'i dbu mdun phyogs su yong bar byas la /
rin po che 'bru sman dar zab sogs dkor cha ji snyed pa dang bcas te gzhug
/gzhan yang gzungs 'khrugs pa sogs kyi nyes pa sel phyir rigs pa phug ron gyi gzungs dang rten 'brel snying po gnyis ni stod smad kyi cha thams cad du gzhug tu rung gsung /
bya rgyud bum rdzas khrol bu phye ma ril bu gang 'os stod smad thams cad du gzhug cing /
gnas chen gyi shing sna stod /
sa sna chu rgyun sogs smad du gzhug
/de nas mtshams dar btang ste /
oM d+hA tu gar+b+hA+e swA hA/
zhes zhabs sdom bsgrigs pa'i phyir rdo rje rgya gram gyi ri mo bri bar bya /
de ltar gzungs 'bul grub pa dang /
gu gul gyis bdug la rab gnas ma grub bar dar dmar ser gang rigs kyi zhal khebs g.yogs shing 'khris su bzo bo'i lag cha ci rigs pa'ang 'jog ste gegs mi 'jug pa'i dgos pa yod do //
!
//yang mchod rten la ni /
sngar gyi sku'i gtsug tor dang dbu gzungs rnams chos 'khor dang bre'i nang du 'bul /
bum pa man chad nas rmang dge yan chad kyi bar bla med dang /
yo ga
/spyod rgyud /
bya rgyud /
mdo gzungs rnams sngar ltar rim par phul /
pad gzungs rnams khrir gzhug go
/mchod rten chen po bzhengs pa'i tshe lag len rgyas par spro na /
bang rim man chad du smad kyi gzungs skabs thob ji ltar rigs pa phul /
bang rim rdzogs nas bum stan gyi nang du gtsug tor dri med kyi dkyil 'khor cho ga bzhin du bzhugs su gsol /
de la dar ram ras gtsang ma'i zhal khebs bkab la /
srog shing gi lcid theg pa'i rdo leb lta bus bkab /
de'i khar 'od zer dri med kyi dkyil 'khor bzhengs nas srog shing brtan pa'i cho gas srog shing 'dzugs /
srog shing ni sngar ltar 'du byas la /
bya spyod kyi gzungs dkri sa'i thad ka'i phyogs bzhir gzungs khung brus la /
srog shing gi sngags dang sgrib sel gyi gzungs gnyis re re'ang dgu cu rtsa dgu re bris la gzhug
/rtse mor 'od zer dri med dang rnam rgyal gyi gzungs /
rtsa bar 'od zer dri med kyi snying po dang rten 'brel snying po gzhug pa rnams bya ba khyad par te /
yang mchod rten chung bas bum par dkyil 'khor mi shong ba'i rigs la /
de'i nye logs su dri med kyi dkyil 'khor bzhengs nas srog shing brtan pa'i cho ga mdzad de /
de dag gi tshul ni kho bos sngar byas pa'i yi ge bklags pas grub pa las shes par bya'o //
!
//yang bris sku lta bu la rgyab tu sku gzugs kyi gnas gsum sogs so so'i thad du 'bru gsum dang skye mched byin rlabs /
lha de dang de'i mtshan sngags dang gzungs sngags /
oM sarba bid+yA swA hA/
rten 'brel snying po /
oM badzra A yu She swA hA/
thub pa'i gso sbyong dang shis brjod sogs ji ltar rigs pa bri /
bsdu na spyir oM gyi sham du galpo las gsungs pa'i chos skur byin gyis rlob pa'i sngags /   oM ye d+harmA he tu pra b+ha bAH
he tun+te ShAn+ta thA ga te h+ya ba data?/
te ShAny+tsa yo ni ro d+ha /
e waM bA dI ma hA shra ma NaHswA hA/
mgrin par AHyi 'og tu longs skur byin rlob sngags /   oM badzra ku sha mri ti u ta sa saMmyaka a ri ti i tra pa yA bo da ang ga ra t+ya a t+ya ba ti urna ma ru phye ti ku ru swA hA/
thugs kar hU~M gi 'og tu sprul skur byin gyis rlob pa'i sngags /   oM badzra dz+nyA na pany+tsa kA ya gu Na gar+b+ha bu mi tra sha kra ni ka ru swA b+hA ba dz+nyA na wA ga sa man+ta a mo g+ha ya swA hA/tsam bris pas kyang chog go /
!
//gsung rten glegs bam la ni /
de nyid kyi tha mar bri ba ni phyag len no //
!
//yang rang gi dam tshig sku rten lta bu yi dam gyi lha'i sku brnyan la /
rgyud sde gang yin dang mthun pa'i skye mched byin rlabs /
dbur rang gi dbang bshad man ngag gi bka'i brgyud pa'i bla ma'i mtshan sngags dang byin rten /
thugs kar yi dam rang gi bsnyen sgrub kyi sngags sogs gtso bor byas te 'bul lo //
!
//yang chos skyong gi rigs la dbur rang dang 'brel ba'i bla brgyud mtshan sngags dang /
gnyen po'i lha gang yin gyi yi dam gyi gzungs sogs /
thugs kar rang gi sngags dang srog 'khor bla rdo sogs so so'i man ngag yig chung las ji ltar 'byung ba ltar gnad ma 'chugs par dbul bar bya'o //
!
//yang skye bo tha mal pa'i rus pa gzungs su 'jug na ni /
rus chog tshul bzhin byas la sAts+tsha cho ga bzhin du btab cing rab gnas byas te gzungs su 'bul ba phyag len te /
chos sku'i rten mang po btab pas tshogs rgya chen por 'gyur ba sogs kyi phan yon mtha' yas so //
de la 'dir bla ma phal cher sAts+tsha ma btab pa'i rus pa bcug na dur khrod lta bur 'gyur bar jo bo'i gsung rgyun gyi yi ger grags pa las bshad cing /
mchod 'os su mi 'gyur bar ma zad gang zag de nyid la'ang gnod pas spang bar bya'o //
zhes gsungs mod /
zhib pa de rigs la ni da dung dogs pa 'di skye ste /
byin gyis ma brlab pa'i rus pa bcug na de ltar 'byung ba srid cing /
de la ni sAts+tsha yang gdab tu mi rung bar mtshungs la /
gzhan du na cho ga bzhin du brlabs pa'i rus par sAts+tsha btab chog na /
de rten gzhan gyi gzungs su'ang ci'i phyir gzhug tu mi rung ste /
de gnyis gnad gcig pa'i phyir snyam mo //
de yang sbyong rgyud las /
de nas rnal 'byor can gyis ni //
sngags dang phyag rgyas de dbang bskur //
lha yi gzugs su brtags nas kyang //
mchod rten dbus su gzhag par bya //
zhes byin gyis brlabs nas mchod rten du gzhug par bshad cing /
de nyid mdor so skye'i mchod rten las de bzhin gshegs pa'i mchod rten du mi 'gyur ba lta bu gsungs pa mang yang /
'dir sbyong rgyud ltar rten gyi gang zag de la dbang bskur zhing lha'i rang bzhin du gnas spar nas rus pa'ang dkyil 'khor gyi lhar bskyed cing byin gyis brlabs nas bcug pas na /
don la gzungs sngags kyi ring bsrel dang yi dam gyi lha bcug par song bas /
sngags rang lugs kyi mchod rten du 'gyur ram snyam ste /
dper na rten gyi rgyu sa la sogs pa mchod pa'i 'os su gyur pa ma yin na'ang /
de las sangs rgyas kyi sku brnyan bzhengs te byin gyis brlabs na mchod 'os su 'gyur ba bzhin no //
de lta na'ang byin gyis rlobs pa'i gang zag tshad ldan med par cho ga'i gzugs brnyan tsam la brten pa dang /
zhen phyogs kyis gang zag phal pa'i rus pa gzungs su gzhug pa la ni snying po med do //
de ltar gzungs 'bul gyi gnad mdor bsdus pa 'di yang d+harma shrIs gsar bu'i don du go bder sbyar pa'i ye ge pa ni A nan+ta ma ti'o //
dge legs 'phel bar gyur cig //
/
