@#//
lho brag yang dben ri khrod seng+ge'i zab gter phar phyin rgyal ba'i bka' mthus srung zlog gsad pa zab mo gzhung lag len dang bcas pa bzhugs so //
shes rab snying po'i srung 'khor bzhugs so :
shes rab yum la phyag 'tshal lo :
phar phyin rgyal ba'i bka' mthu 'di la :
srung ba rgyal ba'i dkyil 'khor bsgom pa ni :
dang po nangs par snga bar stan bde ba la 'dug ste :
skyabs 'gro sems bskyed sngon du song nas :
byams snying rje byang chub kyi sems dpag tu med pa bskyed la :
de nas seng ge brgyad bsnol ba'i steng du rin po che'i khri yangs shing rgya che ba gcig bsgom :
de'i steng du pad+ma nyi zla brtsegs pa'i steng du :
rang nyid shAkya thub pa sku mdog gser btso ma lta bu :
g.yas sa gnon g.yon mnyam gzhag can :
zhabs skyil krung mtshan dang dpe byad kyis brgyan pa :
sku tshad dpag tu med pa zhig bskyed :
de la sha rI'i bu la sogs pa nyan thos mchog brgyad :
rang sangs rgyas byang chub sems dpa' phyogs bcu'i sangs rgyas thams cad kyis bskor bar bsgom :
rang gi g.yas g.yon du bsrung bya thams cad thub pa'i skur gsal bar bskyed :
de nas nyi ma rgyang song ba dang :
mun ma rub kyi bar du shes rab snying po ci thon bzlas la :
de nas bla gos phrag pa gcig tu gzar nas :
phyag g.yas nyi ma g.yon zla ba'i dkyil 'khor du bsam la :
thal mo brdabs pas 'khor dgra bcom pa lnga brgya'i tshogs dang bcas pa thams cad kyis chos gos ngur smrig phyogs gcig tu brdabs pas bar chad dgra bgegs thams cad zhi bar bsam la :
bden stobs gang yang rigs pa brjod :
shes rab snying po'i srung 'khor zab :
i thi :
kun la med pa'i gdams pa'o :

@#:
shes rab snying po'i yang zlog nag po dug gi spu gri bzhugs so :
de nas yang zlog byad ma bam log tu gsad pa ni :
shes rab snying po mkhan nang thug na 'di ltar byed :
de nas rang nyid nyi ma grib so tshur la rgyang gi babs byung ba dang nyi ma la rgyab bstan la dmigs pa 'di bzhin du bsgom :
rang nyid thub pa chen po sku mdog nag po rgya sol gyi mdog lta bu nag lham me ba sku la dar nag gi chos gos gsol pa :
phyag g.yas sa gnon gyi phyag rgya mdzad pas byad ma lha srung dang bcas pa 'gul yang mi nus par bsam mo :
g.yon par bu nag po'i nang du dgra bo de'i lha srung dang bcas pa bcug nas gnam lcags kyi rgya gram gnyis kyis kha bcad nas thar pa'i dus med par bsam mo :
de'i mdun du nr-i las byad ma mdog sngo ba :
lus rengs pa :
lce brang dkyil du sleb pa :
lce'i steng du 'khor lo rtsibs drug pa :
rtsibs la yi ge baM drug gis mtshan pa :
'khor lo'i lte bar gser gyi rdo rje rgya gram gyis mnan pas lus 'gul skyod dang bral ba gcig bsam la :
baM stong phrag gsum bzlas nas yungs nag gi thun gyis brab bo :
nyi ma dmar thag 'das pa dang ling ga bra bo nag po'i sog ma'i me la bsregs la las sbyor byed :
thal ba de g.yag rog nag po'i lci ba dang bsres nas nya bo gcig byas la gtsug lag khang gi them pa'i 'og tu mnan no :
zab :
i thi :
kun la med pa'i gdams pa :
byad ma srog gi spu gri :
bstan pa srung ba'i mtshon cha :
ban dgra sngags zlog mkhan gyi gshed ma :
myur mgyogs rlung gi spu gri 'di :
shes rab blo ldan snying rje can dang 'phrad par shog :
!
shes rab yum la phyag 'tshal lo :
phar phyin rgyal ba'i bka' mthu 'dis :
lus sems bla tshe srog dang 'bral :
shes rab snying po'i yig sna las :
sgom pa dang ni bshad mi dgos :
gyer dang gtor ma gtang mi dgos :
dgra bos zlog pa byas gyur kyang :
rang la mi zlog kho rang 'chi :
bag zan las ni dgra gzugs bcos :
brub khung zur gsum nang du ni :
de dkyil dgra ni gang yod kyi :
ling ga ming rus dang bcas nas :
gan rkyal dag tu bsnyal la bzhag :
snying gar zangs kyi khab gcig btsug :
spyi bo'i gtsug nas mas shar 'don :
gsod par 'dod na yar la 'don :
babs 'dod mar la gdon par bya :
thun la :
mi mang bsad sa 'phung ba'i shul :
ri rul rdo nag gcig tu dga':
mi bsad sa nas rdo blangs pa :
'phral la bsad shul rdo nag dga':
ma rnyed ro bsregs rdo nag dga':
sngags bzlas thun la legs btab nas :
dgra gzugs la brab myur du 'chi :
gong gi bca' gzhi la sogs ni :
'brub khung nang du 'di bzhin gyi :
ling ga ming rus dang bcas pa :
bris la bcug ste de la ni :
rdo yi thun gyis brab pa yin :
rdo nag lham me byung gyur na :
thun gyis brab pas 'chi 'o gsungs :
'brub khung de yi zur gsum du :
ling ga ming rus can re bcug :
gong 'og rigs ni gnyis ka la :
ling ga 'jug lugs de ltar bya :
drag po'i sngags rgod 'di skad do :
oM na mo bud+d+ha ya :
d+harmA ya :
saM g+hA ya :
bo d+hi satwA ya :
tad+ya thA:
oM ga te ga te pA ra ga te pA ra saM ga te bo d+hi+i swA hA:
hang khra tad khra :
kha raM kre :
tsa ri kre :
ku ru du ru :
tsit+ta baM:
mA ra mA ra :
che ge mo'i tsit+ta ya :
ha ra ha ra :
rtags ni rang gi sngas kha ru :
dgra bo'i srog chags bsad rmis na :
des ni nges par 'grub pa'i rtags :
zhag ni gnyis sam gsum du bsgrub :
des ma 'grub na lan gcig bskyar :
des kyang 'grub par ma gyur na :
lan gsum bskyar ba man ngag go :
de yis the tshom med par 'grub :
'di la mtshams kyang gcad mi dgos :
skabs su bdag la lha sgrub dga':
bka' gter gnyis ka 'di la tshang :
rdzas sla mthu myur sgrub thag nye :
nang du 'jam la phyi la rtsub :
'khu ldog chung la nus pa che :
mthu tshan che la tshur mi zlog :
bkra shis tshe ring bar chad med :
phyi ma'i don kyang 'di yis 'grub :
nyams pa'i dgra bo mtho ris drangs :
rnam smin mi 'byung tshogs su 'gro :
bstan pa srung ba'i sgrub yig lags :
'di las lhag pa yod re kan :
thub pa'i dbang po nyid kyis gsungs :
thub pas spyan ras gzigs la gnang :
spyan ras gzigs kyis klu sgrub la :
klu yis pad+ma nyid la gnang :
pad+mas gsang ba'i gter nyid la :
rgya ni rim pa dgu btab sbas :
'dzin skyong srung gsum byed pa yi :
bstan srung gcig dang 'phrad par shog :
ces smon lam btab nas gsang ba'i gter du sbas so :
gu h+ya sa ma ya :
rgya rgya rgya :
kha thaM:
lho brag yang dben nas ri khrod saing+gas bton pa'o ///
/

@#//
bka' gter dgongs don zab mo'i bcud phyung ba'i bdag nyid srung ba'i rnal 'byor bzhugs so //
skyabs sems don du sangs rgyas chos tshogs dang //
stong nyid zab mo'i gsang sngags brjod pa'i mthar //
snang srid snod bcud dngos 'dzin bdag med ngang //
stong pa'i ngang las b+h+rU~M yig gser gyi mdog
/yongs gyur srung ba'i 'khor lo rgya che ba //
phyi rtsub rno ngar dbal shugs reg mi bzod //
nang 'jam srubs med sra mkhregs 'od 'phro ba'i //
lte bar zla steng rang gi rnam shes kyi //
ngo bo baM yig gser mdog rang sgra sgrog
/de las 'od 'phros phyi rol yum chen mo //
brgyad stong pa yi pusti glegs bam gyi //
steng 'og phyogs bcur 'od zer khri rkang gi
/gur dang bcas pa stong gsum khyab par gyur //
de las 'od 'phros phyi rol gnam lcags kyi //
rang bzhin las grub ral gri'i gur bla re //
mngon par bres pas go mtshams mi phyed pa //
de las 'od 'phros badzra hI ra las //
yongs grub rdo rje rtse gsum pa yi gur //
bla rer bcas pas rab tu gtams pa 'o //
de las 'od 'phros phyi rol ye shes me /
kha dog lnga ldan 'bar ba'i 'ur sgra dang //
bcas pas tshangs pa'i 'jig rten man chad du /
khyab par gyur pa'i phyi rol gser las grub //
byang chub mchod rten stong gsum dang mnyam pa //
'og gzhi rdo rje rgya gram gyis bsdams shing //
rtse mo 'og min gnas su g+hany+dzi ra //
mngon par lhag ger gsal ba'i steng gi mkhar //
yid 'ong rab mdzes lha bu stong khrag khrig
/mang po yid bzhin nor dang rin chen bum //
'dzin pas khrus gsol shis brjod mgrin gcig tu //
bu khyod kyis ni 'dod pa'i don ma lus //
'grub par gyur cig a b+hi She ka ta //
srung dbus baM yig yongs su gyur pa las //
seng ge brgyad bsnol sna tshogs rin chen khri //
yangs shing rgya che pad+ma nyi zla'i steng //
rang nyid ston pa sangs rgyas shAkya thub //
mtshan dpe yongs rdzogs rdo rje'i skyil mo krung //
g.yas g.yon mchog sbyin mnyam gzhag phyag rgya can //
gtsug tor yid bzhin nor bu dbang gi rgyal //
pha rol phyin ma'i ngo bo btso ma'i mdangs //
snang la rang bzhin 'dzin med gsal ba'i g.yas //
byang chub sems dpa' 'phags pa spyan ras gzigs //
g.yon du shes rab mchog gyur sha rI'i bu //
gnyis ka pus gtsugs thal sbyar mngon par 'dud //
ba spu'i bu ga rtsibs stong 'khor lo'i nang //
thams cad kun tu zla ba'i dkyil 'khor gyi //
gdan la rang 'dra'i ston pa gzi mdangs can //
mang pos gtams shing gang gyur thams cad kyi //
sku gsung thugs gnas oM AHhU~M gis mtshan //
'bru gsum rnams las 'od 'phros chos kyi dbyings //
rang bzhin rnam par dag pa'i zhing khams dang //
rdo rje gdan nas dus gsum 'gro ba'i mgon //
phyogs dus rgyal ba ma lus 'dir gshegs shig

/oM/
'og min rnam par snang mdzad gangs chen mtsho //
phra rab rdul snyed brtsegs pa'i zhing gis brgyan //
zhing dang rnam par rab 'phros gang 'dul sku //
bskal bzang 'dren pa mchog rnams spyan 'dren gshegs //
'phags pa'i yul dbus rdo rje gdan gyi spor //
bdud kyi dpung 'joms byang chub shing chen la //
stobs bcu'i dbang phyug chen pos byin gyis brlabs //
ye shes rgyal ba ma lus bdag la thim //
rang nyid thub pa'i sku la rdo rje'i go
/bzhu blugs ltar bsgom bar mtshams med par gtams //
snying khar gser gyi rdo rje rtse lnga pa //
gyen du langs pa'i lte bar kun nas rtsibs //
bzhi pa'i dbus su rang gi rig pa baM//
gser mdog rtsibs g.yas pha sogs bsrung bya pho //
de bzhin g.yon du ma sogs mo rigs te //
bla ma steng dang bu spun chung ma mdun //
rgyab tu 'khor g.yog 'og tu nor phyugs sogs //
bsrung bya thams cad rnam par gsal bar gyur //
dbus kyi baM las rang sgra zhig byung bas //
mdun gyi nam mkhar bskal bzang sangs rgyas stong //
glang chen thal dkar mche ba drug ldan 'chib //
phyag gis rin chen sna lnga'i me tog 'thor //
thams cad bdag la bkra shis brjod tshig tu //
rigs kyi bu khyod sra ba dang brtan pa'i //
'dod don thams cad da lta 'grub gyur cig
/bden pas byin brlabs skad cig de nyid la //
bsrung bya thams cad baM gyi rang bzhin te //
gser mdog 'od kyi rnam par gsal ba la //
ngo bo mi dmigs chos kyi dbyings gsal stong //
mtha' bral don dam chos nyid rol pa che //
mnyam pa nyid du rtsol ba med par gzhag
/sher snying mdo dngos lnga 'am bdun brjod rjes //
spyi las khyad par srung ba'i sham bu can //
brgya dzapa? bgrang bya 'di steng ngag bcad du //
byang chub tshig mthar ma ma sa pa ri //
wA ra rak+ShaM ku ru swA hA zhes /
snying po bzlas pa'i 'od zer sdang byed dgra //
rbod gtong byad ma ban sngags mu stegs bon //
gnod byed rbad 'dre thams cad la phog pas //
zhi ba byang chub sems kyi bdud rtsir zhu //
tshur 'dus rang nyid thub pa'i dbu'i gtsug tor //
nyid la thim pas lus stobs rgyas par gyur //
thun mthar /
smra bsam brjod med sogs kyis bstod rjes /
phyag 'tshal ba nas /
byang chub chen por bsngo //
bud+d+ha bo d+hi satwa sa pa ri wA ra ar+g+haM pra tIts+tsha ye swA hA/
de bzhin du shab+da'i bar dang /
mchod yon me tog bdug spos mar me dri //
zhal zas rol mos rgyal ba sras bcas mchod /

/sangs rgyas la phyag 'tshal lo //
chos la phyag 'tshal lo //
dge 'dun la phyag 'tshal lo //
yum chen mo shes rab kyi pha rol tu phyin pa la phyag 'tshal lo //
de rnams la phyag 'tshal ba la brten nas bdag gi bden pa'i tshig 'grub par gyur cig
/shes rab kyi pha rol tu phyin pa'i don zab mo yid la bzung nas tshig kha ton du brjod pas bdud sdig can la sogs pa'i gnod byed ngan pa mi mthun pa'i phyogs thams cad phyir la zlog par gyur cig
/zhi bar gyur cig
/phyags par gyur cig
/stong par gyur cig swA hA/
slar yang mdo lan gsum 'don bsngo ba dang /
smon lam bkra shis dag gis mtha' rten no //
srung ba'i 'khor lo'i man ngag zhal shes kyis //
mngon par brgyan byas shin tu zab gnad 'di //
bka' gter zung 'jug dgongs don ngag 'don khrigs //
rig sngags 'chang ba dbang po'i sde yis bkod ///
/
@#//
bka' gter zung 'jug chos sku 'od 'bar ma'i khrigs chags bdud las rnam rgyal bzhugs so //
na maHshAkya mu na ye /
stobs bcu'i bdag nyid ston pa rdzogs sangs rgyas //
pha rol phyin gsung bstan pa dam pa'i chos //
rig grol gnyis ldan 'phags mchog dge 'dun te //
bslu med skyabs mchog gsum la phyag bgyi 'o //
thub bstan rin chen bsrung ba'i phyir //
yum chen pha rol phyin ma la //
bsten nas srung zlog gsad pa'i las //
bka' gter zung 'jug dgongs don 'bri //
de la 'dir bka' gter zung 'jug gi gdams pa chos sku 'od 'bar ma zhes bya ba thub bstan srung ba'i lcags ri 'di la don gsum ste /
'khor lo la brten nas srung ba dang /
sngags kyi bzlas brjod la brten nas rbod gtong zlog pa dang /
ling ga'i sbyor ba la brten nas byad ma gsad pa dang gsum mo //
dang po 'khor lo la brten nas srung ba ni /
gnas khang phyag bdar bya /
thub dbang 'khor bcas dang yum chen mo sogs kyi bris 'bur rab gnas can gyi mdun du nyer spyod lnga sogs mchod pa rgya cher bsham /
sgrub pa po dge slong yin na chos gos gsum dang ldan pas stan la 'dug ste skyabs sems kyi don du sangs rgyas chos tshogs ma lan gsum dang /
swa b+hA wa'i sngags tshar gcig brjod la /
snang srid snod bcud dngos 'dzin bdag med ngang //
zhes pa nas /
mnyam pa nyid du rtsol ba med par gzhag
/ces pa'i bar chos rgyal dbang po'i sdes mdzad pa'i bdag nyid srung ba'i rnal 'byor ltar byas la /
shes rab snying po'i mdo rab tshar bdun /
'bring lnga /
tha ma'ang gsum 'don /
tad+ya thA/
oM ga te ga te pA ra ga te pA ra saM ga te bo d+hi ma ma sa pa ri wA ra rak+ShaM ku ru swA hA/
brgya rtsa ngag bcad la bzla ba'i tshe dmigs pa ni /
snying po bzlas pa'i 'od zer sdang byed dgra //
zhes pa nas /
nyid la thim pas lus stobs rgyas par gyur //
ces pa'i bar brjod cing bsgom /
smra bsam brjod med shes rab pha rol phyin //
zhes pa'i sho lo ka gcig gis bstod /
ji snyed su dag sogs yan lag bdun pa rgyas pa'am bsdu na /
phyag 'tshal ba dang mchod cing bshags pa dang //
zhes sogs sho lo ka gcig dang /
mchod yon me tog bdug spos mar me dri //
zhal zas rol mos rgyal ba sras bcas mchod /

/sangs rgyas la phyag 'tshal lo //
zhes pa nas /
stong par gyur cig swA hA'i bar brjod /
slar yang shes rab snying po tshar gsum bton pa'i mthar /
rdzogs rim ni /
gur khang thams cad rang la thim /
rang spyi bo'i gtsug tor gyi nor bu la thim /
de thig ler gyur nas stong sang gis song bar bsam la /
dmigs med spros bral gyi ngang la blo bzhag cing bsngo smon bkra shis bya'o //
de ltar thun bzhir gcad cing khyad par dgong thun gyi skabs su nyi ma rgyang gis song ba nas mun ma rub kyi bar du shes rab snying po ci thon byas la /
mthar bdag nyid bla gos phrag par gzar te phyag g.yas nyi ma dang g.yon zla ba'i dkyil 'khor bsam la bden brjod kyi mthar thal mo brdabs pas /
'khor dgra bcom pa lnga brgya'i tshogs dang bcas pa thams cad kyis chos gos ngur smrig phyogs gcig tu brdabs pas bar gcod dgra bgegs thams cad zhi bar bsam mo //
srung zlog thun mong du 'gro ba'i gnad do //
srung 'khor dpe ris ltar gur gum dang gi waM gis bris la /
sangs rgyas stong rtsa gnyis bskyed bstim dang rab gnas spyi ltar byas la gang bsrung ba la gdags so //
srung ba'i rtags su rab gsung rab klog pa /
me tog 'thu ba /
lus nam mkha' la yal ba rnams dang /
mkhar du zhugs pa 'bring /
go cha gyon pa tha ma rnams su bshad do //
!
//gnyis pa sngags kyi bzlas brjod la brten nas rbod gtong zlog pa'i yang zlog nag po dug gi spu gri zhes bya ba'i zlog gsad thun mong la /
byad ma'i ling+ga lces brang khebs pa 'khor lo rtsibs drug baM gyis mtshan pa sogs dpe ris ltar bris pa brub khung nang du bcug pa dang yungs nag gi thun sogs sta gon bya /
dmigs pa ngag 'don tshigs bcad du bsdebs pa ni /
skyabs sems srung 'khor gong ltar mdor bsdus sngon du 'gro bas /
stong pa'i ngang las rang nyid thub pa'i dbang //
sku mdog rgya sol lta bu cher gnag pa //
dar nag chos gos rnam gsum sku la gsol //
phyag g.yas bdud 'dul sa gnon phyag rgya mdzad //
g.yon pas mnyam gzhag steng na lhung bzed nang //
dgra bo lha srung bcas pa bcug pa'i kha //
gnam lcags rdo rje rgya gram gyis bcad de //
nam yang thar ba'i dus skabs med par gyur //
mdun du chos 'byung zur gsum 'bar ba'i nang //
nr-i las byad ma mdog sngo lus rid pa //
lce yis brang khebs steng du gnam lcags kyi //
'khor lo rtsibs drug baM gyis mtshan pa'i dbus //
gser gyi rdo rje rgya gram gyis mnan pas //
'gul zhing bskyod par mi nus gyur pa la //
rnam shes bkug bcings bsdams shing myos par byas //
lus ngag yid gsum nus stobs med par gyur //
'og na yod pa ltar dgug gzhug yid ches pa kha yar byas /
baM stong phrag gsum bzlas pa yungs nag la sngags shing ling+ga la brab /
sher snying tshar lnga la sogs pa bton pa'i mthar /
'khor lo rtsibs drug rab 'bar spu gri ltar //
'khor bas lus po rdul phran ltar gtubs shing //
lhag ma 'bar ba'i me lce rlung gis gtor //
lus sems bem rig rten dang phral bar gyur //
rtsibs steng baM yig las byung chu bsil gyis //
sdig sgrib kun byang rnam shes a dkar po'i //
rnam par gyur te rang gi mdzod spur thim //
bde chen chos kyi dbyings su dbyer med gyur //
oM ga te ga te pA ra ga te pA ra saM ga te bo d+hi+i gnod byed byad ma la b+h+yoHdzaH
kA ya wA ka tsit+ta satwaM b+ha ya nan zlog
/oM zlog
/AHzlog
/hU~M zlog swA hA/
zhes pa'i sngags mang du bzla zhing dmigs pa bya /
thun bsdu ba'i tshe /
rang gi lag g.yas nyi dkyil me 'bar ba //
lag g.yon zla dkyil chu bsil rgyun 'bab pa'i //
thal mo brdabs pa'i bar du byad ma rnams //
tshwa grang 'thab pas rdul bzhin brlag par gyur /

/sangs rgyas la phyag 'tshal lo //
zhes pa nas tshig kha ton du brjod pas bar srung ba ltar la /
bdud sdig can dang gnod byed dgra bgegs rbod gtong mkhan byad ma'i sha rus khrag rtsa la nur nur zlogs /
zhes thal mo lan gsum rdeb cing bden stobs brjod par bya'o //
mthar sher snying nyer gcig gam ci rigs bton la mi dmigs par bzhag
/khyad par dgong thun gyi mjug nyi ma'i grib so rgyang byung ba na nyi ma la rgyab bstan nas bya dgos par bshad /
de ltar thun bzhir gcad de sgom bzlas byas pas rtags su g.yul las rgyal ba /
nam mkhar sngags kyi sgra sgrog pa /
shags rgyal ba /
gzhan gyis rang la phyag 'tshal ba /
ser ba bsgyur pa la sogs pa 'byung bar bshad /
rtags rdzogs nas gong gi ling+ga bra bo nag po'i sog ma'i me la bsregs pa'i thal ba de g.yag rog po'i lci ba dang bsres pa la ling+ga bcas te gtsug lag khang gi them 'og tu mnan no //
!
//gsum pa ling+ga'i sbyor ba la brten nas byad ma gsad pa ni /
thub bstan ser chags kyis 'dzin pas dam log rang gshed kyi rdzas ras ser po la ling+ga lce phyungs pa sogs dpe bris ltar bris nas gnas yig spyi ltar bris pa zan dril gyis phyis shing 'byung ba lngas sbyong ba spyi 'gro'i lag len ltar bya /
dmigs gsal yod na dri ma drug gam zag rdzas gang 'byor dang /
rang gshed kyi rdzas ban+de khrims nyams dang sngags pa dam bral gyi brun //
l+h+wam 'bog
/gu gul /
ro skra /
gri tshil dug khrag gis byugs pa /
bag zan la zag rdzas bsres te nya bo skye mched dod pa'i khong du bcug
/brub khung du gan rkyal du bzhag pa la snying gar zangs khab btsugs te bzhag
/brub khung gi zur gsum du ling+ga ming rus can re yang bcug
/skyer tsher gyi sdong po yal 'dab 'bras bu dang bcas pa la ga te'i sngags bris pa btags pa dang /
gzhan yang snod gcig tu mi mang po bsad pa'i phung shul gyi rdo nag gam /
ri rul gyi rdo nag gam /
'phral du bsad shul gyi rdo nag gam /
ma 'byor na ro bsregs shul gyi rdo nag gi phye ma dang /
'khar gsil /
gding ba sogs kyang bsham /
ngag 'don ni /
spyi ltar gser skyems gzu dpang sogs kyang bya /
srung zlog bsdus pa sngon du 'gro bas 'di skad do //
skad cig bdag nyid bcom ldan shAkya thub //
sku mdog cher gnag rab khros zhal gdangs shing //
mche ba rab gtsigs phyag g.yas dar nag gi
/gding ba g.yab cing phyag g.yon 'khar gsil bsnams //
stong gsum dug gi bcud rnams gding bar bsdus //
'khar gsil lcags ngar rnon pos ling+ga'i snying //
rab bsnun ba spu'i bu ga thams cad kyang //
rang 'dra'i thub nag chung ngus rab gang ba //
de dag rnams las lcags kyu zhags pa dang //
lcags sgrog dril bu'i tshogs spros byad ma rnams //
mdun gyi chos 'byung gru gsum 'bar ba'i nang //
'gugs 'ching sdom myos phrin las mdzad par gyur /
dgug gzhug ni /
na mo /
rtsa brgyud bla ma sangs rgyas dam pa'i chos //
'phags pa'i dge 'dun zhi khro yi dam lha //
chos srung dam can rgya mtsho'i bden pa dang //
ting 'dzin sngags dang phyag rgya'i nus mthu yis //
sangs rgyas bstan dgra bla ma'i sku dgra dang /
khyad par mthu byed byad ma ban sngags bon //
mdo sgrub mthu byad gtong ba ma lus pa //
skyob byed srung mar bcas pa thams cad kun //
steng 'og phyogs mtshams srid gsum gar gnas kyang //
dmigs rten gzugs ling bkod pa 'di nyid la /
khug cig phob cig chings shig rab tu sdoms //
myos par gyis la dbyer med gcig tu gyur /
badzra aM gu sha dzaH
badzra pA sha hU~M/
badzra s+pho Ta baM/
badzra g+haN+De hoH
pra be sha ya phaT/
A be sha ya a AH
zhes dgug bstim lan mang du bya /
khug rtags byung na lha dbye bya ba ni /
rang gi rgyab tu sher phyin sogs kyi glegs bam khur /
am phrag tu thub dbang dang rigs lnga sogs kyi sku bcug ste /
phyag bya zhing 'di skad do //
phyogs bcu dus gsum bde bar gshegs pa dang //
bdag gis bsgral zhing rnams la phyag byas pas /
kha rje dbang thang tshe dang bsod nams kun //
gtan nyams skyob byed kun kyang snying gas te //
la la brgyal zhing la la pha mthar bros //
skyabs bral gyur pa'i lce steng baM yig drug
/gnam lcags mchod rten drug gyur des mnan pas //
ljid kyis rab non mig sngo hrig ger gyur //
zhes brjod cing phyag gsum bya /
gong gi rang gshed kyi rdzas rnams kyi dud pas bdug go
/oM na mo bud+d+ha ya /
d+harmA ya /
saM g+hA ya /
bo d+hi satwA ya /
tad+ya thA/
oM ga te ga te pA ra ga te pA ra saM ga te bo d+hi swA hA/
hang khra tad khra /
kha raM kre /
tsa ri kre /
ku ru du ru /
tsit+ta baM/
mA ra mA ra /
che ge mo'i tsit+ta ya /
ha ra ha ra /
zhes mang du bzla zhing /
skyer tsher /
rdo thun /
gding ba /
'khar gsil rnams la sngags /
zhag gsum tsam nas srog chags kyi bsad rtags byung nas thun rdeg pa ni /
rang nyid thub nag gsal ba'i thugs ka nas //
sprul pa lha yi thub pa dud kha'i mdog
/glang chen sa srung la 'chibs g.yas spu gri //
g.yon pa thod khrag thogs pa rab 'phros te //
bsgral bya'i bshang lam nas zhugs sha rnams zos /
khrag 'thung 'byung ba bzhi yi lus rten phral //
rnam shes a dkar rnam pas spyi bor thon //
mdun mkhar sangs rgyas stong rtsa'i thugs kar thim //
zhes brjod la sngags drag tu bzlas te skyer tsher dang rdo thun gyis brab /
mkhar gsil bsnun /
gding ba brdab bo //
gong gi zangs khab de gsod par 'dod na mas nas yar spyi bor 'don /
slar bshags pa len pa sogs babs len par 'dod na yas nas mar 'don par bshad pa skabs dang sbyar dgos /
de nas rang gi gos mgo mjug ldog ste gyon /
shes rab snying po tshar gsum 'don cing slar yang thun rdzas de dag gis bsnun /
de'i rjes su shes rab snying po brgya rtsa lta bus mtshon gang lcogs 'don /
gsad pa zhag bdun tsam thun bzhir bcad de bzlas sgom byas pas rtags /
shing bcad pa /
mkhar bsgyel ba /
ri bsnyil ba /
sems can bsad pa /
sha zos /
khrag 'thung /
btson bkyig pa sogs byung ba dang /
gong gi ling+ga dang nya bo glang khyu ba'i rwa'am thod par bcug
/ban+de khrims nyams kyi chos gos kyi dum bus bsgril /
sngags pa dam nyams kyi skra skud kyis bcings nas lha khang them 'og tu mnan no //
zhag grangs ni srung zlog gsad gsum la bdun phrag re re ste bdun gsum nyer gcig gis 'grub par gsungs /
'di ni spyir nang 'gras dang khyad par mu stegs dang bon po'i rigs la shin tu bsngags par gsungs shing /
gter ma lho brag yang dben nas ri khrod seng ges gter nas gdan drangs shing /
bka' ma sa skya pa rje btsun grags pa rgyal mtshan gyis mdzad pa dang /
bka' gter gnyis ka'i rgyun yod cing khungs btsun par snang bas zab cing yid ches pa'i gnas su rigs par bya'o //
de ltar yum chen chos sku 'od 'bar ma'i //
srung zlog gsad pa'i lag len khrigs chags su //
bris 'di dge slong pad+ma phrin las kyis //
dge slong phyag rdor gsung gis bskul don bkod //
dge des spyi dang bye brag bstan pa la //
ma rungs log par 'dren pa'i tshogs bcom nas //
thub bstan dar rgyas brtan cing yun du gnas //
'gro kun bde skyid 'byung ba'i bkra shis shog //
/
