@#//
gshin rje dregs pa 'joms byed kyi nyams len rgyun khyer snying por bsdus pa zhes bya ba bzhugs so //
ya mA ri na mo /
bla ma mchog dang 'jam dpal lhar //
phyag byas dpa' bo dus kyi dgra'i //
nyams len rgyun khyer 'jug bde ba //
dang po'i las can don du bri //
dbang thob cing dam tshig la gnas pa'i rnal 'byor pas /
nye bar mkho ba'i yo byad rnams tshogs par byas nas /
skyabs yul gsal btab la /
na mo :
bdag dang mtha' yas sems can kun :
deng nas byang chub snying po'i bar :
bslu med skyabs gnas thams cad la :
sgo gsum dang bas skyabs su mchi :
rang rig rang ngo ma shes pa'i :
ma rig 'khrul pa'i sems can kun :
bde chen sa la 'god bya'i phyir :
byang chub mchog tu sems bskyed do :
zhes skyabs sems sngon du 'gro bas /
rang nyid skad cig gis 'jam dpal khro bo'i skur gyur /
mchod gtor rnams raM yaM khaM gis bsregs gtor bkrus /
stong pa'i ngang las a las byung ba'i thod pa'i nang du hU~M las phyi nang gsang ba'i mchod rdzas sman raka 'dod dgu'i gtor chen bsam gyis mi khyab pas nam mkha' gang bar gyur /
oM AHhU~M gsum gyis byin gyis brlabs la /
hU~M:
chos kun gdod nas spros bral kyang :
'gag med rang mdangs snying rjer shar :
de las rang rig yi ge hU~M:
hU~M las rim brtsegs 'byung lnga'i steng :
dur khrod rab 'jigs gzhal yas khang :
mtshan nyid kun tshang lte ba ru :
dregs pa chu glang pad nyi'i steng :
rang rig hU~M las gshin rje'i gshed :
mthing nag dug chen ha la'i mdog :
zhal gsum phyag drug zhabs bzhi pa :
g.yas dkar g.yon dmar dbus mthing zhal :
zhal gdangs mche gtsigs spyan dmar 'khrugs :
'khor lo ral gri gri gug g.yas :
thod khrag be con sdigs mdzub g.yon :
dpal dang dur khrod chas kyis brgyan :
gnyis med yum mchog bai tA lI:
gri thod 'dzin cing yab dang 'khril :
spyi bor sprul pa'i bya khyung mthing :
spu gri'i sgro gshog klu gdon 'dul :
bdag gi sku yi cha kun nas :
sprul pa'i khro tshogs grangs med 'gyed :
ye shes me dpung klong du gsal :
zla gam gsum la ro yi steng :
sku gsung thugs sprul rnam pa gsum //
rtsibs bzhir gshed chen rnam pa bzhi //
sgo skyong pho nya rnam bzhir bcas //
gzhan yang 'jigs byed gshin rje'i 'khor :
sprul dang yang sprul nying sprul bcas :
grangs med sprin gtibs ltar gsal ba'i :
gtso 'khor kun gyi gnas gsum du :
'bru gsum 'od zer 'bar ba las :
'od 'phros ye shes spyan drangs gyur //
hU~M:
chos kyi dbyings kyi pho brang mchog :
drag po e yi gzhal yas nas :
bcom ldan 'jam dpal gshin rje'i gshed :
yab yum sprul 'khor bcas pa rnams :
dam tshig dbang gis spyan 'dren na //
dngos grub stsol phyir gshegs su gsol :
dzaHhU~M baM ho :
sa ma ya tiSh+Tha lhan :
dam tshig pa dang gnyis su med par gyur /
oM hU~M swA AM hAHa b+hi Shiny+tsa mi :
zhes dbang bskur /
lha yi lha mchog bcom ldan 'das :
gshin rje'i gshed po khro bo'i rgyal :
gtso 'khor sprul par bcas rnams la :
rab gus gdung bas phyag 'tshal lo :
a ti pU ho :
pra tIts+tsha ho :
zhes phyag 'tshal /
hU~M:
dngos bshams yid las rnam sprul pa'i :
me tog bdug spos mar me dri :
zhal zas rol mo 'dod yon lnga :
sman raka sha khrag gtor ma'i tshogs //
kun bzang mchod pa'i sprin lta bus :
dpag yas nam mkha'i khyon bkang ste :
'jam dpal gshin rje'i tshogs la 'bul :
oM badzra puSh+pe nas shab+da bar a mr-ita rak+ta ba liM ta khA hi /
zhes pas mchod /
hU~M:
gdod nas spros bral mi dmigs chos kyi sku :
rang rtsal 'gag med sna tshogs longs spyod rdzogs :
thugs rjes rab khros khro rgyal sprul pa'i sku :
gtso 'khor sprul par bcas la phyag 'tshal bstod //
ces pas bstod /
bzlas pa bya ba ni /
bdag gi thugs kar 'khor lo'i dbus :
'jam dpal dmar ser pod ral 'dzin :
rin chen rgyan mdzes thugs ka'i dbus :
nyi steng rdo rje rtse lnga pa :
lte bar hU~M mthing mtshan pa'i mthar :
sngags phreng g.yas su 'khor ba las :
'od 'phros 'phags mchod mthu dbang bsdus :
sems can sgrib sbyangs dgra bgegs bsgral :
snod bcud yon tan dwangs ma kun :
'od zer rnam par bdag la thim :
oM many+dzu shrI ya mAn+ta ka hU~M phaT:
snying po'o //
oM hrIHSh+Ti wi kr-i tA na na hU~M hU~M phaT:
nye snying ngo //
oM a kro te ka ya mAn+ta ka kA la rU pa hrIHSh+Ti a pa ye ma ma kro d+hI shwa ri sarba sa ma ye hU~M phaT:
ces sgrub pa'i rtsa sngags te rim pa bzhin bzla'o //
gzhan yang srung zlog bsad mnan gyi sngags dmigs rnams man ngag bzhin shes par bya'o //
slar yang gong ltar mchod cing bstod /
gshin rje'i gshed kyi yig brgyas nongs pa bzod par gsol /
thun mthar /
snod bcud thams cad 'od du zhu nas gzhal yas khang lha dang bcas par thim /
de yang rim bzhin thugs srog hU~M yig gi nA da'i bar bsdu zhing mi dmigs pa'i ngang la mnyam par bzhag
/slar yang gshin rje'i gshed zhal gcig phyag gnyis pa'i skur gyur pa'i gnas gsum du 'bru gsum gyis mtshan par bsam la /
dge ba rdzogs byang du bsngo zhing thun mong gi spyod lam bskyang bar bya'o //
de ltar 'jam dpal gshin rje'i gshed po dregs pa 'joms byed kyi nyams len rgyun khyer snying por bsdus pa 'di ni dge slong rdo rje 'dzin pa dge legs rab brtan gyi gsung gis bskul ba ltar rig 'dzin gter bdag gling pas zin ris su bris pa dza yan+tu ///
/
