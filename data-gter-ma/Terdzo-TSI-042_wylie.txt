@#//
gtsug tor gdugs dkar mo snga 'gyur bi ma'i lugs kyi rig pa gtad pa'i cho ga yon tan bcud skyed ces bya ba bzhugs so //
na mo gu ru si tA ta pa tre b+h+yaH
mtshan mchog mthar thug gtsug tor las //
'jigs kun 'joms phyir rang shar ba //
rig pa'i rgyal mor gus btud nas //
rig pa gtod pa'i lag len dgod //
gtsug tor rgyal mo'i rig pa gtad pas slob ma rjes su 'dzin pa la /
rgyas par dkyil 'khor gyi bya ba gzhung bzhin 'grub na mchog yin yang mi 'grub pa'i dkyus 'gre tsam bya ba la gsum /
sngon 'gro /
dngos gzhi /
rjes kyi rim pa'o //
dang po ni stegs gtsang ma'i steng du ras bris kyi dkyil 'khor gzhung mthun bris pa bkram pa'i dbus su many+dzi'i khar bum pa dri bzang gi chab dang bya rgyud bum rdzas bco lngas bkang ba /
mgul chings dkar po /
'bras bu can gyi shing gis kha brgyan pa bzhag
/gtsug tor dang phur pa rnams ni skabs 'dir ras bris la bris pas 'thus par byed /
las bum bcud ldan mgul chings ljang gu can byang shar dang /
'khor lo yod na dbus su bkod /
chu bzhi mdun /
nyer spyod rnams g.yas skor /
mdun du dkyil 'khor pa'i mchod gtor dkar zlum /
g.yas g.yon du legs ldan mched gsum la dkar gtor sum sgrig
/g.yon du 'byung po dang yi dwags rnams la zlum gtor changs bu bcas bkod do //
gnyis pa dngos gzhi'i thog mar sngon 'gro dkar gtor spyi 'tsham bzhin btang /
sangs rgyas chos dang tshogs sogs lan gsum gyis skyabs 'gro sems bskyed bya /
sems can thams cad bde ba dang sogs brjod la tshad med bzhi bsgom /
skad cig gis bdag nyid bcom ldan 'das thub pa chen po'i skur gyur /
ces gsal gdab la nga rgyal gzung /
bgegs gtor 'khyil pa'i sngags kyis bsang /
swa b+hA bas sbyang /
stong pa'i ngang las rin po che'i snod du gtor ma kha dog dri ro nus pa phun sum tshogs par gyur /
oM AHhU~M/
gsum /
sarba b+hU ta A kar+ShA ya dzaH
zhes mgron 'gugs /
sarba big+nAn na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga Na khaM gr-ih+Ne daM ba liM ta kha kha khA hi khA hi /
zhes lan gsum gyis bsngo /
bdag cag dpon slob yon mchod 'khor dang bcas pa rnams la sdig pa dang sdig pa'i sems dang ldan pa rnams dang /
sdang ba dang sdang ba'i sems dang ldan pa rnams dang /
drag shul dang drag shul gyi sems dang ldan pa rnams dang /
gzhan gyi srog 'phrog pa rnams dang /
gzi brjid 'phrog pa'i gdon thams cad la spos dang me tog dang bdug pa dang gtor ma yang sbyin no //
gtor ma dang mchod pa 'dis mgu bar gyis la sa 'dir ma gnas par gzhan du dengs shig
/oM badzra pA Ni b+han+d+ha b+han+d+ha badzra pA sha ma ma sarba duSh+TAM b+hig+h+nAn bi na ya ka hU~M hU~M phaT phaT swA hA/
zhes dang 'khyil pa'i sngags brjod la bskrad /
oM kha TA~M b+han+d+ha b+han+d+ha badzra ma ma rak+Sha rak+Sha badzra pA Ni hU~M phaT swA hA/
zhes pas mtshams bcad la bsrung /
de nas chog gzhung ltar /
rang gi snying gar yi ge a gnas pa sogs nas phyag 'tshal rnams brjod /
ji snyed su dag sogs kyis yan lag bdun pa 'bul /
phyogs bcu'i bde gshegs thams cad kyi //
byin rlabs bdag la bsdus pa las //
sogs kyis rtsa ba'i dkyil 'khor bdag mdun dbyer med du bskyed /
gnas gsum byin rlabs /
dbang bskur rgyas gdab /
sgo srung /
khor yug bskyed pa'i bar song nas /
rang nyid dkyil 'khor gyi shar phyogs su gtso bo'i rnam par zur du+u bye nas 'khod pas las kyi rim pa rnams byed par mos la /
ye shes pa spyan drangs shing bzhugs gsol phyag 'tshal rnams bya /
bsang chu snying po'i sngags lan bdun gyis brlabs pa mchod rdzas la 'thor /
sangs rgyas dang byang chub sems dpa' rnams kyis byin gyis brlabs pa'i stobs dang bdag gi bsod nams dang smon lam gyi stobs dang rig sngags kyi stobs kyis /
sangs rgyas dang byang chub sems dpa'i 'khor gyi dkyil 'khor rnams la mchog tu rgya chen po byang chub sems dpa' kun du bzang po'i spyod pa las mngon par mtho ba'i mchod pa'i sprin chen po rab tu 'phro bar gyur cig
/ces dang /
na maHsarba bud+d+hA bo d+hi satwa nAM/
sarba thA khaM ut+ga te s+pha ra Na maM ga ga Na khaM sa man+ta swA hAH
zhes pa'i sngags lan brgyad bzlas pas mchod rdzas rnams byin gyis brlabs nas /
chu bzhi'i sngags dang /
'jig rten khams ni sogs kyis nyer spyod 'bul /
'dod yon /
rgyal srid /
rdzas brgyad rnams mdor bsdus pa ni /
mdzes sdug yid 'ong gzugs dang snyan pa'i sgra //
bsil byed tsan+dan dri dang ro brgya'i zas //
mnyen 'khril pany+tsa li ka reg na bde //
'dod yon rnam lnga rgyal ba sras bcas la //
'bul gyis bzhes nas dngos grub bstsal du gsol //
oM sarba ta thA ga ta pany+tsa ka ma gu Na pU dzi te AHhU~M/
mi dbang rin chen sna bdun 'di dag ni //
rgyal ba sras dang bcas pa ma lus pa //
bsam zhing yid kyis sprul te 'bul lags na //
'gro ba mi bzad gter la longs spyod shog
/oM sarba ta thA ga ta sap+ta rat+na badzra pU dzi te AHhU~M/
lha yi dbang po lha min g.yul rgyal nas //
bkra shis lha mo brgyad kyis mchod pa ltar //
rgyal ba rnams dang gdugs dkar lha tshogs la //
bkra shis rdzas brgyad dag gis mchod par bgyi //
oM sarba ta thA ga ta aSh+Ta mang+ga laM dra be badzra pU dzi te AHhU~M/
zhes pa rnams kyis mchod /
dpal ldan thub pa'i dbang po che //
sogs kyis bstod /
gtso bo'i thugs kar zla ba la b+h+rU~M yig gi mthar sngags phreng gis bskor ba'i 'od zer spro bsdus don gnyis bsgrub par bsam la /
tad+ya thA/
oM a na le sogs /
bsnyen sngags ci nus dang /
'khor gyi srung sngags rnams kyang tshar ci rigs bzlas pa'i mthar /
bcom ldan 'das ma sogs nas /
bdag la bsrung bar mdzad du gsol //
bar brjod /
de nas bum pa sgrub pa ni /
a mr-itas bsang /
swa b+hA was sbyang /
stong pa'i ngang las pad zla'i steng //
bum pa b+h+rU~M las gzhal yas khang //
mtshan nyid yongs su rdzogs pa yi //
dbus su pad+ma nyi zla'i steng //
b+h+rU~M las gtsug gtor gdugs dkar mo //
zhal gcig phyag bzhi zhi ba'i tshul //
rin chen sna tshogs rgyan gyis brgyan //
dang po phreng ba rgyal mtshan dang //
'og mas skyabs sbyin mnyam gzhag can //
'od zer sna tshogs 'phro bar gyur //
shar lho nub byang phyogs bzhi ru //
sogs gzhung gi rig gtad skabs ltar la /
dkyil 'khor 'khor lo gsal bar gyur //
rgyal ba de rnams thams cad kyi //
sogs dkyil 'khor skabs ltar /
gsang bar hA ljang pad+mar gnas //
thugs las 'od 'phros ye shes pa //
rang bzhin gnas nas spyan drangs gyur //
oM/
phyogs bcu rab 'byams sogs spyan 'dren dang bzhugs gsol bya /
gong gi
/rgyal ba'i sku las 'od 'phros te //
zhes sogs nas /
karma a b+hi Shiny+tsa AH
zhes pa'i bar gyi dbang bskur rgyas gdab /
srid gsum ston pa sogs phyag dang mchod pa tshang ba phul /
bstod pa ni /
oM/
rgyal ba'i thugs las rab 'phrul zhing //
cod pan rab mdzes zhi ba'i tshul //
ku mud zla bzang lta bur mdzes //
gdugs dkar khyod la phyag 'tshal bstod //
rin chen chu skyes bum 'khrungs pas //
rgyan ldan tshad med rnam bzhi'i phyag
/phreng ba rgyal mtshan skyabs sbyin dang //
mnyam gzhag phyag mnga' khyod la bstod //
oM/
dus gsum bde gshegs sprul pa'i sku //
sogs nas /
mchod cing gus pas phyag 'tshal bstod //
bar brjod /
rang gi thugs ka nas sngags kyi 'od zer gzungs thag la 'khril te song /
bum pa'i lha rnams kyi thugs rgyud bskul bas sku'i cha thams cad nas bdud rtsi'i rgyun babs bum pa gang bar gyur /
ces dmigs la bsnyen sngags brgya rtsa dang /
tad+ya thA/
oM a na le a na le /
kha sa me kha sa me sogs kyang tshar ci rigs bzla /
las bum gyi nang du pad zla'i steng du hU~M dang sna tshogs rdo rje las bdud rtsi 'khyil pa ljang sngon zhi ma khro'i rnam pa can phyag g.yas sna tshogs rdo rje thugs kar 'dzin cing g.yon des yu ba byas pa'i dril bu dkur bsten pa /
rin po che'i rgyan dang dar gyi na bza' can /
zhabs sems skyil gyis bzhugs pa'i gnas gsum 'bru gsum las 'od 'phros ye shes pa badzra sa mA dzaH
dzaHhU~M baM hoH
slar yang dbang lha spyan drangs pa rnams kyis dbang bskur sku gang dri ma dag
/don yod grub pas dbu brgyan par gyur //
nyer spyod sngags tsam gyis mchod /
hU~M/
'jigs pa'i hU~M sgra sogs kyis bstod /
thugs ka nas bdud rtsi'i rgyun bab pas bum pa gang bar mos la /
oM badzra a mr-ita kuN+Da lI ha na ha na hU~M phaTaH
ces brgya rtsa bzla /
mthar /
oM badzra puSh+pe AHhU~M/
nas /
nai bid+ya'i bar gyis mchod /
oM badzra u da ka hU~M/
zhes dung chus mchod yon phul /
oM badzra muH
ye shes pa gshegs /
dam tshig pa zhu ba las rdo rje bdud rtsi'i chu rgyun du gyur /
de nas dkyil 'khor pa la gtor ma 'bul ba ni /
gtor 'bul thams cad sngags rgya drug gis lhan cig tu byin gyis brlab /
de tsam mi nus na /
gtor ma'i steng du a las zla dkyil dbus //
hU~M las 'od zer dkar po'i tshogs 'phros pas //
gtor mar thim pas gtor ma ye shes kyi //
bdud rtsi'i rgya mtsho zad mi shes par gyur //
ces bsam la /
oM AHhU~M/
lan gsum brjod pas byin gyis brlabs nas /
bsnyen sngags mthar /
i dam ba liM ta kha kha khA hi khA hi /
btags pa lan gsum gyis 'bul /
bcom ldan rgyal ba shAkya thub pa yi //
sogs kyis bstod /
thugs ka'i sa bon las 'od zer 'phros pas legs ldan mched gsum spyan drangs badzra sa mA dzaH
oM ma hA kA la sha ri b+h+yoH
ma hA kA la duSh+TIM b+h+yoH
ma hA kA la duSh+TAM b+h+yoH
i daM ba liM ta sogs btags pa lan gsum gyis phul /
bstod par 'os pa sogs dang /
mchod sbyin gtor ma 'di bzhes la //
sogs kyis phrin las bcol /
'byung po dang bgegs kyi gtor ma nus na cha gsum so sor gtang /
mi lcogs na gong gsal sngon 'gro'i skabs su bshad pa des lhan cig tu sbyin la bskrad cing mtshams bcad do /
!
/de nas rig pa gtad pa'i cho ga ni /
slob ma rnams la las bum gyis chus khrus byas nas gral du 'khod pa la /
sems bskyed dang chos bshad mdor bsdus kyis mtshams sbyar nas /
'dir rdo rje theg pa'i bya ba'i rgyud 'jig rten las 'das pa rigs gsum gyi nang tshan de bzhin gshegs pa'i rigs la /
nang gses dbye ba brgyad du bzhugs pa las gshegs rigs kyi gtsug tor gdugs dkar mo can zhes bya ba /
bcom ldan 'das kyi dbu'i gtsug tor gyi 'od zer las srid pa gsum gyi ma mgon 'byung po dregs pa can thams cad 'dul ba'i gnyen por ched du sprul pa /
gzhan gyis mi thub pa rig sngags kyi rgyal mo chen mo zhes bsngags pa don dang ldan pa 'di la gsol ba btab na /
gnas skabs nad gdon bar chad byad phur rbod gtong gang gis kyang mi tshugs shing ji ltar bsam pa'i don mtha' dag 'grub pa dang /
tshe 'phos nas bde ba can du skye bar 'gyur ba sogs phan yon mtha' yas pa dang ldan pa 'di nyid 'phags pa'i yul du bka' srol 'ga' zhig byon pa las /
'di ni bstan pa snga dar gyi skabs su 'ja' lus 'pho ba chen po'i sku brnyes pa'i slob dpon bi ma la mi tras spel ba'i bka' srol te /
brgyud pa'i rim pa'ang /
rdo rje sems dpa'/
dga' rab rdo rje /
'jam dpal bshes gnyen /
paN chen bi ma la /
gnyags chen dz+nyA na dang rma rin chen mchog sogs nas brgyud pa bar ma chad par byon cing /
phyis su rgyal dbang thams cad mkhyen pa rang byung rdo rjes brgyud pa'i gsung rgyun las 'byung ba nyid gsal byed kyi yig cha mdzad pa la brten nas da lta'i bar du rgyun srol bzhugs pa /
gtsug tor gdugs dkar mo can gyi rig pa gtad pa bgyi ba la sogs kyis mtshams sbyar nas maN+Dal 'bul du gzhug
/thog mar mdun gyi nam mkhar bla ma rgyal ba sras dang bka' sdod bcas pa mngon sum bzhin du bzhugs pa'i spyan sngar sgo gsum gus pa chen pos phyag 'tshal bar mos la 'di'i rjes zlos mdzod /
sangs rgyas dang byang chub sems dpa' thams cad la phyag 'tshal lo //
sogs cho ga'i dbu nas 'byung ba ltar tshar gcig rjes zlos byar gzhug
/zhing mchog de dag rnams kyi spyan sngar tshogs gsag cing sdig sgrib sbyong ba dang /
dge rtsa byang chub chen po'i rgyur spel ba'i 'dun dmigs rtse gcig pas yan lag bdun pa'i rjes zlos mdzod /
ji snyed su dag sogs tshar gcig dang /
phyag 'tshal ba dang sogs lan gsum brjod du gzhug
/de nas thal mo me tog dang bcas te gsol ba 'debs pa 'di'i rjes zlos /
bcom ldan 'das de bzhin gshegs pa'i gtsug gtor nas byung ba'i gdugs dkar mo can gzhan gyis mi thub ma phyir zlog ma chen mos /
dus thams cad du dbang bskur zhing byin gyis brlab tu gsol /
lan gsum /
de ltar gsol ba btab pas dkyil 'khor gyi gtso mos rin po che'i bum pas dbang bskur bas /
bum pa'i nang du dkyil 'khor gyi lha tshogs rnams dngos su gsal ba'i sku las ye shes kyi chu rgyun babs /
khyed rang rnams kyi lus gang bas sdig sgrib thams cad dag
/lus kyi nang sangs rgyas kyi ye shes bdud rtsi'i rgyun gyis gang bar gyur par mos shig
/bum pa thogs la /
oM/
dus gsum bde gshegs sprul pa'i sku
/gzhan gyis mi thub drag shul che //
gtum mo chen mo stobs chen mo //
'bar ma chen mo gzi brjid che //
dkar mo chen mo stobs chen mo //
'bar ba'i phreng ba gos dkar mo //
'phags ma sgrol ma khro gnyer can //
rgyal ba'i rdo rje'i phreng zhes grags //
pad+ma'i mngon mtshan rdo rje'i mtshan //
gzhan gyis mi thub phreng ba can //
rdo rje mkhar bsnams 'joms pa mo //
zhi ba'i lha rnams kyis mchod pa //
gzugs zhi gzi brjid chen mo can //
'phags ma sgrol ma stobs chen mo //
rdo rje lu gu rgyud gzhan dang //
rdo rje gzhon nu rig 'dzin ma //
lag na rdo rje rig gser phreng //
le brgan rtsi dang rin chen mo //
snang mdzad rdo rje gtsug tor grags //
rnam par bsgyings ma rdo rje dang //
gser 'od lta bu'i spyan mnga' ma //
rdo rje'i 'gros dang dkar mo dang //
pad+ma'i spyan dang zla 'od dang //
phyag rgya'i tshogs de thams cad kyis //
'dir ni dbang bskur mdzad du gsol //
bsnyen sngags /
tad+ya thA/
oM a na le sogs gong 'og gnyis kyi /
hU~M ma ma hU~M ni swA hA'i mthar /
a b+hi Shiny+tsa tu mAM/
b+hud+d+ha a b+hi Shiny+tsa oM/
badzra a b+hi Shiny+tsa hU~M/
rat+na a b+hi Shiny+tsa trAM/
pad+ma a b+hi Shiny+tsa hrIH
karma a b+hi Shiny+tsa AH
zhes btags pa brjod la gtso mo dang /
tad+ya thA/
oM sarba ta thA ga ta nas /
si tA ta pa tre hU~M phaT swA hA/
bar brjod la 'khor rnams kyis dbang bskur /
bum pa mgor bzhag bum chu 'thor /
de nas sngags bzlas pa'i rjes gnang gi ched du slob dpon la mos gus byas pas slob dpon dang mdun bskyed kyi gtso bo dbyer ma mchis pa'i thugs ka nas sngags phreng 'phros /
zhal nas byung /
khyed rang rnams kyi mgrin par zhugs pa'i mos pas rjes zlos /
bsnyen sngags gong 'og dang /
'khor rigs lnga'i sngags rnams kyis rjes zlos lan gsum byar gzhug
/mthar phreng ba'am me tog mgor bzhag la /
rdo rje'i slob ma 'di rnams kyi rgyud la bcom ldan 'das ma gtsug tor gdugs dkar mo'i gsung rig sngags kyi nus mthu ma lus pa 'jug cing brtan par gyur cig
/de nas 'khor lo yod na mgor bzhag la 'dogs pa dang /
med na bum chu dang me tog 'thor cing /
oM r-i Shi ga Na sogs srung sngags kyi mthar /
bcom ldan 'das ma de bzhin gshegs pa'i gtsug tor nas byung ba'i gdugs dkar po can rdo rje gtsug gtor phyir zlog pa chen mo sogs nas /
bdag ces pa 'di zhes kha bsgyur la /
phyag rgya'i tshogs de thams cad kyis //
'di rnams bsrung bar mdzad du gsol lo //
bar brjod /
spro na mtha' rten bya rgyud kyi lugs ltar bkra shis rtags brgyad sbyin /
gang ltar /
phun sum tshogs pa mnga' ba sogs shis brjod bya /
de ltar chu'i dbang mtha' rten dang bcas bskur bas lus ngag yid gsum gyi sdig sgrib dag
/mtshan bcas dang mtshan med kyi rnal 'byor bsgom pa la dbang /
'bras bu sku gnyis mngon du 'grub pa'i skal pa can du byas pa yin no //
des bcom ldan 'das gdugs dkar mo'i rig pa gtad pa legs par grub pa yin pas sogs kyis mtshams sbyar la dam tshig khas len /
gtang rag maN+Dal /
lus 'bul /
dge bsngo rnams spyi ltar byas pas grub bo //
gsum pa rjes kyi bya ba la mchod pa kha gsos la byin brlab /
sngags tsam gyis mchod /
bstod pa mdor bsdus dang 'dod don zhu ba spyi ltar bya /
ma 'byor pa dang sogs dang yi ge brgya pas nyams chag bshags /
oM/
khyed kyis sems can don kun mdzad //
sogs kyis ye shes pa gshegs /
oM AHhU~M/
dam tshig pa rang la thim par gyur /
rang nyid phyag gnyis pa'i nga rgyal dang gnas gsum 'bru gsum gyis bsrung /
dge bsngo shis brjod byas pas grub bo //
'di'i 'bras dge bas gnyis su mi gsungs pas //
gsungs pa'i phan yon bdud rtsi'i bcud mchog gis //
bdag rgyud gser gyi bum bzang yongs gtams nas //
'gro kun thar pa'i srog zungs 'dzin par shog
/ces 'di nyid kyi chog gzhung gi cha lag med ka med du gyur pas blo gros mtha' yas pa'i sdes tsa 'dra rin chen brag gi sgrub gnas su bgyis pa dge legs 'phel ///
/
