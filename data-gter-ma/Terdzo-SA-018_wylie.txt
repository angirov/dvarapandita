@#//
gsang bdag dregs pa kun 'dul gyi thugs sgrub las byang gnam lcags 'od kyi drwa ba zhes bya ba bzhugs so //
bla ma dang dpal gsang ba'i bdag po la phyag 'tshal lo //
mtha' gnyis las rgyal bden gnyis thugs su chud //
dregs byed gdug can 'joms pa'i rdo rje'i thog
/sangs rgyas kun gyi thugs gsang mdzod 'dzin pa //
de yis gsang ba gsum gyi byin rlabs stsol //
nA ga klu 'dul rgyud kyi don //
bod yul sa gzhi 'dul ba'i slad //
gces par btus pa'i gdams zab las //
thugs sgrub phrin las bsdeb par bya //
gdams skor 'di la phyi nang gsang ba gsum dang /
sku gsung thugs kyi sgrub thabs sogs so sor yod pa las /
thams cad la gcig dpe kun 'gebs mi dgos kyang /
phyis kyi bla ma rnams kyi phyag bzhes yul lugs dang bstun nas /
bsnyen sgrub skabs sogs lha bskyed bstod pa kha bsgyur ba tsam las phal cher las byang 'di nyid kyis gzhung bsrang bar mdzad pa dang /
dbang dang sgrub mchod sogs la 'di nyid med du mi rung bas /
thugs kyi sgrub pa'i phrin las ma bu gung bsdebs te nyams su len pa la /
sbyor ba yo byad kyi bsham ni /
so so'i skabs su babs pa'i dkyil 'khor sgrub rdzas rnams dang 'brel dgos kyang /
tshogs mchod kyi phrin las lta bu spyi tsam du 'di nyid kyi sku rten ras bris sogs bkram pa'i mdun du sman raka gtor ma chu gnyis nyer spyod legs par bshams pa dang /
sngon gtor tshogs kyi yo byad /
gter srung gtor 'bul chad brtan sogs 'du bya'o //
phrin las dngos la gsum sngon 'gro
/dngos gzhi /
rjes so //
dang po la sa bcad bcu yod pa'i thog mar tshogs gsag pa ni /
rang gi snying ga'i hU~M las 'od zer 'phros pas bla ma rig 'dzin rdo rje khro bo'i dkyil 'khor gyi lha tshogs thams cad badzra sa mA dzaH
hU~M/
phyogs bcu'i sangs rgyas byang chub sems dpa' dang //
bla ma yi dam gsang bdag la //
sgo gsum gus pas phyag 'tshal lo //
sangs rgyas chos dang dge 'dun la //
mchod pa bla na med pas mchod //
'khor ba thog ma med pa nas //
mtshams med lnga dang nye ba lnga //
mi dge bcu dang log pa brgyad /
kha na ma tho la sogs pa //
'phags pa'i tshogs la so sor bshags //
'jig rten dge bcu ci yod pa //
nyan thos rang rgyal dge tshogs bcas //
sangs rgyas sras bcas 'gro don mdzad //
dge ba la ni rjes yi rang //
phyogs bcu'i zhing rnams mtha' yas par //
mngon par rdzogs par sangs rgyas nas //
ring por ma lon thams cad nas //
chos kyi 'khor lo bskor bar bskul //
ci srid 'khor ba ma stongs bar //
mya ngan mi 'da' gsol ba 'debs //
dge bcu ji snyed spyod pa dang //
bsdu ba'i dngos po ci snyed dang //
pha rol phyin pa bcu la sogs //
byang chub chen por bsngo bar bgyi //
bdag gi lus 'di ci srid du //
bla ma rdo rje 'dzin pa dang //
'khor lo chen po'i lha tshogs la //
sgo gsum dad pas 'bul bar bgyi //
gnyis pa skyabs 'gro sems bskyed ni /
rkang gnyis gtso bo sangs rgyas dang //
'dod chags bral ba'i chos rnams dang //
tshogs kyi zhing gyur dge 'dun la //
dad pa'i sems kyis skyabs su mchi //
byang chub mchog gi rang bzhin can //
sems can kun la khyab par gnas //
ma rtogs 'khor bar 'khyams pa yi //
de dag don du sems bskyed do //
lan gsum /
dzaHhU~M baM hoH
tshogs zhing rnams rang la thim par gyur /
gsum pa bgegs bskrad pa ni /
rang skad cig gis gsang ba'i bdag po mthing nag g.yas rdo rje dang g.yon sdigs mdzub mdzad pa dur khrod kyi chas can zhabs dor stabs kyis ye shes kyi me 'bar ba'i klong na bzhugs pa'i gnas gsum du oM AHhU~M gis mtshan par gyur /
zhes nga rgyal bzung /
bgegs gtor chab bran la /
raM yaM khaM gis bsreg gtor sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M/
gsum gyis byin brlab /
na maHsarba ta thA ga te sogs nam mkha' mdzod kyi sngags rgya lan gsum gyis bsngos la /
hU~M:
nyon cig bgegs dang log 'dren tshogs :
nga yi bka' la 'da' ma byed :
gal te bka' las 'das gyur na :
rdo rje 'dzin rgyal thugs khros nas :
brlag par 'gyur ba gdon mi za :
suM b+ha sogs drag sngags tsham rngam dang bcas pas bgegs bskrad do //
bzhi pa mtshams gcad pa ni /
e ma nga ni rang byung ba'i :
phyogs bcu skyong ba'i khro bo bcu :
hU~M mdzad rnam rgyal dbyug sngon can :
gshin rje mi g.yo rta mgrin dang :
'dod rgyal 'khyil pa khams gsum rgyal :
stobs po che ste rngam brjid tshul :
'bar ba chen po'i 'od zer gyis :
phyogs skyong gdon tshogs mtshams chod cig :
oM badzra kro d+ha hU~M kA ra hU~M gardza gardza hU~M phaT:
oM badzra kro ta bi dza ya hU~M ha na ha na hU~M phaT:
oM badzra kro ta nI la daN+Da hU~M da ha da ha hU~M phaT:
oM badzra kro ta ya mAn+ta ka hU~M pa tsa pa tsa hU~M phaT:
oM badzra kro ta Ar+Ya a tsa la hU~M b+han+d+ha b+han+d+ha hU~M phaT:
oM badzra kro ta ha ya grI ba hU~M hu lu hu lu hU~M phaT:
oM badzra kro d+ha a pa rA dzi ta hU~M tiSh+Tha tiSh+Tha hU~M phaT:
oM badzra kro ta a mr-ita kuN+Da li hU~M ts+tshin+da ts+tshin+da hU~M phaT:
oM badzra kro ta trai lokya bi dza ya hU~M b+hin+d+ha b+hin+d+ha hU~M phaT:
oM badzra kro ta ma hA ba la hU~M s+pho Ta s+pho Ta hU~M phaT:
ces khro bcu'i sngags tshang bar brjod de mtshams bcad /
lnga pa sgo dbye ba ni /
hU~M:
phyogs bzhi'i tshad med bzhi yi sgo phye nas :
'phags pa'i dkyil 'khor gzhal yas bstan du gsol :
b+h+rU~M pra be sha ya phaT:
drug pa phyag 'tshal ba ni /
hU~M:
dkyil 'khor gcig tu 'dus pa rdo rje'i spun :
ma bu'i tshul du brda yi phyag 'tshal lo :
a ti pU ho :
pa tIts+tsha ho :
bdun pa bshags pa bya ba ni /
hU~M:
dregs pa kun 'dul gsang bdag rdo rje chos :
sprul pa'i khro rgyal yab yum sprul par bcas :
thugs rje chen pos bdag la dgongs su gsol :
mi dge sdig pa'i las rnams ci bgyis pa :
'phags mchog khyod kyi spyan sngar mthol bshags so :
zhes dang yig brgya bzla /
brgyad pa dam bca' ba ni /
hU~M:
gdug pa 'dul mdzad khro rgyal yab yum bcu :
dam las mi 'da' sdug bsngal med par mdzod :
gsang sngags rig 'dzin rnal 'byor bdag cag gis :
dam tshig gzhung las nam yang 'da' mi bgyid :
bo d+hi tsit+ta sa ma ya satwaM:
dgu pa byin dbab pa ni /
nam mkha' gang ba'i lha tshogs thams cad bdag gnas yo byad rnams la thim pas gnyis med du byin brlabs par bsam /
hU~M:
pho brang dbus kyi gzhal yas chen po nas :
dus gsum sangs rgyas khro bo khro mo'i tshogs :
dregs pa kun 'dul yab yum 'khor bcas kyis :
gnas dang dkyil 'khor mchod rdzas tshogs rnams dang :
rnal 'byor sgrub mchog bdag la byin phob cig :
sprul pa sgo ba rnams kyis byin phob cig :
nyi ma 'bum las lhag pa'i dbang mchog dang :
gzi byin byin rlabs myur du skyed du gsol :
a la la ho :
sid+d+hi A be sha ya hU~M:
zhes byin dbab /
bcu pa mchod rdzas byin rlabs ni /
bi shud+d+he a mr-ita ba liM ta bi shud+d+he hU~M/
oM badzra yak+Sha kro d+ha hU~M phaT/
ces brjod pas mchod rdzas dngos 'dzin nyes skyon thams cad bsregs gtor sbyangs te stong par gyur /
stong pa'i ngang las /
b+h+rU~M las rin chen snod nang du :
oM las phyi nang mchod pa'i tshogs :
so so'i lha mo'i rol par bcas :
rab 'byams nam mkha' gang bar gyur :
oM badzra d+hU pe puSh+pe nas /
shab+da AHhU~M:
zhes brjod /
bdud rtsi la /
raM yaM khaM/
gis bsang sbyang /
stong pa'i ngang las a las byung ba'i thod pa'i snod du sha lnga bdud rtsi lnga la oM hU~M trAM hrIHAH
mUM lAM mAM pAM tAM rnams kyis mtshan pa las /
ye shes kyi bdud rtsi mu tig dkar po lta bu dri ma med pas yongs su gang bar gyur /
oM AHhU~M sarba pany+tsa a mr-ita hU~M hrIHTha :
bdun nam gsum brjod /
rak+ta bsang sbyang /
stong pa'i ngang las a las byung ba'i thod pa'i nang du raM las nyi ma'i steng du ra yig dmar po zhu ba las rak+ta'i rgya mtsho rba klong 'khrugs par gyur /
oM AHhU~M ma hA rak+ta dz+wa la maN+Dal hU~M hrIHTha :
bdun nam gsum /
gtor ma bsang sbyang /
stong pa'i ngang las gtor gzhong b+h+rU~M las rin po che'i snod du gtor ma 'dod yon gyi phung po zad mi shes pa longs spyod kyi gter du gyur /
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHTha :
bdun nam gsum bzlas pas byin brlab bo //
gnyis pa dngos gzhi'i las rim la'ang bcu yod pa'i dang po ting 'dzin rnam gsum ni /
oM:
ye nas rnam dag nam mkha' che :
chos rnams stong pa nyid du bsgom :
A:
dmigs med mtha' bral dbyings chen brdal :
hU~M:
stong pa ma 'gags thig ler gsal :
sems nyid yi ge hU~M du bsgom :
stong nyid snying rje zung 'jug pa'i :
rang mdangs hU~M yig mthing nag mdog :
nam mkhar gnas las raM yaM khaM:
'phros pas snod bcud zhen rtog sbyangs :
zhes bsgom /
gnyis pa rten gzhal yas khang bskyed pa ni /
slar yang rgyu yi yi ge e yaM raM:
ra suM keM b+h+rU~M badzra pA sha hU~M:
'phros pas nam mkha' rlung me rak+ta'i mtsho :
suM las zhing chen sa gzhi keng rus kyi :
ri rab bang rim bzhi steng b+h+rU~M yig las :
sna tshogs rin chen las grub gzhal yas khang :
b+han+d+ha gsar rnying brtsegs shing gcal du bkram :
thod pa lcang lo can gyi kha bad can :
rak+ta'i spyin la gnam lcags gzer gyis btab :
klu brgyad ka ba lha chen brgyad kyi gdung :
lha bran dral phyam zhing gi yol bas gtams :
nyi zla'i mthongs khung tsit+ta'i tog gis mdzes :
sbrul chen sgo rgyan rin chen du ma'i sgo :
phyi dang nang med dur khrod rab tu 'jigs :
tshil chen dri dang rak+ta'i rgya mtsho 'khrugs :
keng rus gsar rnying b+han+d+ha bam chen khrol :
rkang gling thod rnga mkha' 'gro'i bshugs glu len :
dur khrod sems can gtum po sna tshogs rgyu :
thabs shes gnyis med bde chen chos kyi sku :
phyi nang stong gsal zang thal gzhal yas khang :
khor yug pad+ma me ri rab tu 'bar :
rdo rje'i klong chen nyid du gsal ba'i dbus :
paM las pad+ma a las zla ba'i dkyil :
ma las nyi ma lha brgyad pho mo'i steng :
gsum pa lha bskyed pa ni /
nam mkha'i hU~M de gdan steng babs :
de las 'od 'phros yongs gyur las :
oM badzra tsaN+Da ma hA ro Sha Na hU~M phaT:
hU~M:
bdag nyid dregs pa kun 'dul yab :
zhal gsum phyag drug zhabs bzhi bgrad :
g.yas dkar g.yon dmar dbus mthing zhal :
pad+ma rdo rje gri gug g.yas :
thod khrag dril bu zhags pa g.yon :
ral pa gyen brdzes rigs lngas brgyan :
spyan gsum mche gtsigs khro zhal rngam :
rak+ta thal chen zhag zo ris :
sbrul rigs rnam lngas phyag zhabs brgyan :
ko rlon zhing lpags stag sham dang :
thod phreng me dpung klong na bzhugs :
tsit+ta'i gur nang ye shes sems :
tshon gang thugs kar rdo rje ni :
nas tsam dkyil du yi ge hU~M:
spus bris tsam la rtsa ba'i sngags :
mu tig bskor ba lta bur bsgom :
sgo srung rdo rje gzhon nu bskyed :
de ltar gsal ba'i mdun du ni :
hU~M las gsang ba'i dbyings phyug yum :
ljang dmar zhal gcig phyag gnyis pa :
g.yas pas b+han+d+ha yab mgul 'khyud :
g.yon pa dril bu dku la brten :
sku yi rgyan chas yab dang mtshungs :
de nyid gsal yang gdab pa'i phyir :
snying rje chen pos kun bsgral phyir :
gnyis med rdo rje chen por bsgom :
sa ma ya ho :
sa ma ya satwaM:
badzra pA sha hU~M:
bdag nyid khro rgyal gnas bcu ru :
yak+sha rak+sha ti ra baM:
phyogs skyong bcu po bsnol ba'i steng :
nyi zla pad+ma'i gdan dbus su :
hU~M hU~M 
hU~M hU~M 
hU~M hU~M 
hU~M hU~M 
hU~M hU~M 
hU~M hU~M 
hU~M hU~M 
hU~M hU~M 
hU~M hU~M 
hU~M hU~M:
oM badzra kro ta hU~M kA ra hU~M gardza gardza hU~M phaT:
spyi gtsug khro chen hU~M kAr rgyal :
zhal gsum phyag drug zhabs bzhi bgrad :
g.yas sngo g.yon ljang dbus mthing zhal :
rdo rje tho ba rdo rje g.yas :
dung chen zhags pa dril bu g.yon :
yum chen sgra 'byin ma dang sbyor :
oM badzra kro ta bi dza ya hU~M ha na ha na hU~M phaT:
mgrin par khro bo rnam par rgyal :
zhal gsum phyag drug zhabs bzhi bgrad :
g.yas ljang g.yon sngo dbus dkar zhal :
'khor lo ral gri rdo rje g.yas :
be con gtun shing dril bu g.yon :
yum chen mda' snyems ma dang sbyor :
oM badzra kro ta nI la daN+Da hU~M da ha da ha hU~M phaT:
thugs kar khro chen dbyug sngon rgyal :
zhal gsum phyag drug zhabs bzhi bgrad :
g.yas dkar g.yon sngo dbus skya'i zhal :
me dbal dbyug pa rdo rje g.yas :
dbyug to tho ba dril bu g.yon :
yum chen sder mo nyid dang sbyor :
oM badzra kro ta ya mAn+ta ka hU~M pa tsa pa tsa hU~M phaT:
lte bar khro chen gshin rje'i gshed :
zhal gsum phyag drug zhabs bzhi bgrad :
g.yas dkar g.yon dmar dbus sngo zhal :
rdo rje be con rdo rje g.yas :
sdigs mdzub dgra satwa dril bu g.yon :
yum chen dur khrod bdag mor sbyor :
oM badzra kro ta Ar+Ya a tsa la hU~M b+han+d+ha b+han+d+ha hU~M phaT:
gsang gnas khro chen mi g.yo mgon :
zhal gsum phyag drug zhabs bzhi bgrad :
g.yas sngo g.yon dmar dbus ljang zhal :
ral gri kha T+wAM rdo rje g.yas :
zhags pa tsit+ta dril bu g.yon :
yum chen gtun khung ma dang sbyor :
oM badzra kro ta ha ya grI ba hU~M hu lu hu lu hU~M phaT:
gsang gnas khro chen rta mgrin rgyal :
zhal gsum phyag drug zhabs bzhi bgrad :
g.yas sngo g.yon ljang dbus dmar zhal :
sbrul zhags mda' dang rdo rje g.yas :
spu gri gzhu dang dril bu g.yon :
yum chen gtum mo nyid dang sbyor :
oM badzra kro d+ha a pa rA dzi ta hU~M tiSh+Tha tiSh+Tha hU~M phaT:
phrag g.yas khro rgyal gzhan mi thub :
zhal gsum phyag drug zhabs bzhi bgrad :
g.yas dkar g.yon ser dbus ljang zhal :
b+han+d+ha me dang rdo rje g.yas :
rnga yab thod dbyug dril bu g.yon :
yum chen mda' snyems ma dang sbyor :
oM badzra kro ta a mr-ita kuN+Da li hU~M ts+tshin+da ts+tshin+da hU~M phaT:
phrag g.yon khro chen bdud rtsi 'khyil :
zhal gsum phyag drug zhabs bzhi bgrad :
g.yas dmar g.yon dkar dbus ljang zhal :
me dpung dbyug to rdo rje g.yas :
zhags pa rgya gram dril bu g.yon :
yum chen rlung 'byin ma dang sbyor :
oM badzra kro ta trai lokya bi dza ya hU~M b+hin+d+ha b+hin+d+ha hU~M phaT:
zhabs g.yas khro chen khams gsum rgyal :
zhal gsum phyag drug zhabs bzhi bgrad :
g.yas sngo g.yon ljang dbus dud ka :
gri gug tri shul rdo rje g.yas :
mdung dang mda' gzhu dril bu g.yon :
yum chen gsod byed ma dang sbyor :
oM badzra kro ta ma hA ba la hU~M s+pho Ta s+pho Ta hU~M phaT:
zhabs g.yon khro chen stobs po che :
zhal gsum phyag drug zhabs bzhi bgrad :
g.yas sngo g.yon ljang dbus dud ka :
lcags kyu tsit+ta rdo rje g.yas :
dung dmar zhags pa dril bu g.yon :
yum chen skyod byed ma dang sbyor :
yum rnams sku mdog yab dang mtshungs :
g.yas pa dung dmar gtso la stob :
g.yon pa dril bu dku la bsten :
dur khrod chas kun yongs rdzogs pa :
de ltar gsal ba'i gnas gsum du :
oM AHhU~M gis mtshan par gyur :
hU~M la rang sngags snying pos bskor :
dam tshig ye shes dbyer med bskyed :
zhes gsal gdab par bya'o //
bzhi pa dbang bskur ba ni /
hU~M:
phyag na rdo rje'i rig 'dzin rnams :
srid pa rdo rjer 'grub mdzod cig :
srid pa phyag na rdo rje'i lha :
ye shes khro bo 'grub par mdzod :
hU~M:
thabs kyis spyod pas 'gro don du :
byams dang snying rjes gang 'dul ba :
sangs rgyas phrin las rdzogs mdzad pa :
dbang dang byin rlabs 'dir stsol cig :
A+oM hU~M swA AM hA a b+hi Shiny+tsa hU~M:
zhes brjod pas yab yum gyi sbyor mtshams nas 'od zer dpag tu med pa 'phros pas 'phags pa mchod de 'od du 'dus nas khro bo so so'i sku la thim pas gnyis su med pa'i ye shes kyi dbang bskur /
dbang rtags su rigs lngas dbu brgyan par bsam mo //
lnga pa spyan drang ba ni /
rang gi thugs ka'i hU~M las 'od zer 'phros pas dpal chen dregs 'dul khro bo'i lha tshogs 'khor dang bcas pa thams cad badzra sa mA dzaH
hU~M:
srid pa rdo rjer bsgrub pa dang :
dbang dang dngos grub blang ba'i phyir :
ye shes khro bo gshegs su gsol :
khro bo chen po gshegs nas kyang :
rtags dang mtshan ma bstan pa dang :
badzra drag po'i dngos grub stsol :
oM badzra pA Ni e h+ye hi b+ha ga wAn sa ma ya dza :
zhes spyan drangs /
drug pa bzhugs su gsol ba ni /
hU~M:
dregs pa phyogs skyong nyi zla'i gdan steng du :
bcom ldan rdo rje gtum po yab yum dang :
sprul pa khro bcu yab yum bcas pa rnams :
gnyis med dgyes shing brtan par bzhugs su gsol :
hU~M sa ma ya tiSh+Tha lhan :
zhes ye shes pa rnams dam tshig pa la gnyis med du bzhugs par gyur /
bdun pa phyag 'tshal ba ni /
hU~M:
srid gsum gdug pa 'dul ba dang :
nga rgyal mthu chen gzhom pa'i phyir :
phyag na rdo rje'i lha tshogs la :
gus pa'i yid kyis phyag 'tshal lo :
a ti pU ho :
pra tIts+tsha ho :
zhes phyag bya /
brgyad pa mchod pa la phyi mchod ni /
hU~M:
gdug pa ma lus 'dul mdzad lha :
gsang bdag khro bcu 'khor bcas la :
yon chab me tog bdug spos dang :
snang gsal dri chab zhal zas dang :
rol mo sil snyan sna tshogs dang :
thabs dang shes rab las byung ba'i :
phyi nang gsang ba'i mchod pa dpag med rnams :
rab tu dang bas 'bul bar bgyi :
thugs rjes brtser dgongs dbang dang dngos grub stsol :
oM AHhU~M badzra puSh+pe hU~M:
badzra d+hU pe hU~M:
badzra A lo ke hU~M:
badzra gan+d+he hU~M:
badzra nai bid+yA hU~M:
badzra shab+da hU~M:
sman mchod ni /
nang mchod las mtheb srin gyis thigs gtor 'bul zhing /
hU~M:
rang byung gdod nas dag pa yi :
rtsa brgyad stong la sbyar ba'i sman :
rtsa ba 'bum phrag yangs pa'i bcud :
rigs lnga dam tshig lnga yi dngos :
ye shes lnga rdzogs sgrub pa'i rdzas :
rgyud drug kun grol dug sel sman :
bzhes shig khro rgyal yab yum tshogs :
dbang dang byin rlabs 'dir stsol cig :
sarba pany+tsa a mr-ita kha raM khA hi :
dam tshig dbang dang shes rgyud lung ston pa'i :
nges pa'i don ston rdo rje slob dpon la :
rnam dag bdud rtsi'i dam rdzas mnyes mchod 'bul :
thugs rjes brtser dgongs dbang dang dngos grub stsol :
sarba pany+tsa a mr-ita kha raM khA hi :
mthing nag gru gsum 'bar ba'i klong dkyil nas :
dpal chen dregs pa kun 'dul yab yum la :
rnam dag bdud rtsi'i dam rdzas mnyes mchod 'bul :
thugs rjes brtser dgongs dbang dang dngos grub stsol :
sarba pany+tsa a mr-ita kha raM khA hi :
phyogs skyong dregs pa bsnol ba'i gdan steng nas :
'jigs byed khro rgyal yab yum bcu rnams la :
rnam dag bdud rtsi'i dam rdzas mnyes mchod 'bul :
thugs rjes brtser dgongs dbang dang dngos grub stsol :
sarba pany+tsa a mr-ita kha raM khA hi :
dur khrod la sogs so so'i gnas mchog nas :
dpa' bo mkha' 'gro chos skyong srung ma la :
rnam dag bdud rtsi'i dam rdzas mnyes mchod 'bul :
thugs rjes brtser dgongs dbang dang dngos grub stsol :
sarba pany+tsa a mr-ita kha raM khA hi :
dngos grub blang ba ni /
hU~M:
bde gshegs kun mchod thugs dam bskul ba dang :
rnam par rtog 'joms don dang ldan pa yi :
yongs su gang ba'i bcud chen dam pa 'di :
dngos grub thob phyir bdag gis blang bar bgyi :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
gu Na sid+d+hi trAM:
karma sid+d+hi hA:
zhes bdud rtsi gnas lngar reg cing lcer myang /
rak+ta dang gtor ma ni /
nyon mongs ma lus dbyings su dag bya'i phyir /
khams gsum bsgral pa'i sha khrag mchod pa dang :
tsit+ta rin chen ba liM mchod pa rnams :
gdug pa 'dul mdzad khro rgyal khyed la 'bul :
nyon mongs gnas su dag phyir bzhes su gsol :
oM AHhU~M ma hA ba liM ta khA hi :
ma hA mAM sa khA hi :
ma hA keM ni ri ti khA hi :
ma hA tsit+ta khA hi :
ma hA rak+ta khA hi :
ma hA go ro tsa na khA hi :
ma hA tsak+Shu khA hi :
ma hA ba su ta khA hi :
zhes mchod par bya'o //
dgu pa bstod pa ni /
hU~M:
dus gsum sangs rgyas ma lus 'dus pa'i dpal :
phrin las rnam bzhi'i 'gro don lhun gyis grub :
thabs shes dbyer med 'gro don rdzogs mdzad pa :
rdo rje gtum po'i sku la phyag 'tshal bstod :
phyi sgrub spyi tsam la 'di 'phros 'og gi
/skye med rnam dag sogs la sbrel bas 'thus shing /
gsang sgrub lha bskyed dkyus su bstan pa ltar gyi skabs su gong gi 'phror /
hU~M las skur bskyed gsang bdag rdo rje 'dzin :
chos nyid mi 'gyur sku mdog mthing nag gsal :
sku gsum ldan phyir zhal gsum shin tu khros :
theg pa dgu rdzogs spyan dgu sdang mig bgrad :
klu rnams zhal gsol mche ba zur gsum gtsigs :
ral pa gyen 'bar srid gsum dbyings su 'dren :
thams cad zil gnon sku ni rab tu khros :
klu rnams dbang sdud phyag zhabs sbrul gyis brgyan :
sde brgyad bran khol dur khrod chas brgyad gsol :
zhabs bzhi bgrad pas sa bdag gdan du bting :
thams cad dbang sdud g.yas na pad+ma dang :
ye shes lnga ldan bar pa rdo rje phyar :
tha ma gri gug gdug pa thams cad 'joms :
snying khrag 'thung phyir g.yon na thod khrag dang :
chos kyi sgra sgrog bar pas dril bu bsnams :
ma rig 'ching mdzad tha ma zhags pa 'dzin :
ye shes me dpung gdug pa'i tshogs rnams bsreg :
gdug pa klu 'dul bya khyung rigs lngas brgyan :
dregs pa kun 'dul sku la phyag 'tshal bstod :
skye med rnam dag chos skur dag pa las :
gsang ba'i dbyings phyug yum la phyag 'tshal bstod :
mi dge bcu dag sa bcu'i don la spyod :
khro rgyal yab yum bcu la phyag 'tshal bstod :
snang ba thams cad lha yi dkyil 'khor mchog :
rnam dag lha yi tshogs la phyag 'tshal bstod :
ces dang /
ye nas mkha' dbyings rnam dag lhun grub la :
ma rig dbang gis log par ci brtags pa :
khro rgyal yab yum tshogs la mthol lo bshags :
zhes bstod cing bshags /
bcu pa dzapa? bzla ba la gnyis las /
bsnyen pa ni /
rang gi thugs kar pad nyi zla ba'i dkyil 'khor la rang 'dra ba'i ye shes sems dpa' tshon gang ba /
de'i thugs kar rdo rje sngon po rtse lnga pa'i lte bar nyi ma la gnas pa'i ting nge 'dzin sems dpa' hU~M yig mthing ga
/de'i mthar sngags kyi phreng ba rnams shin tu phra ba'i gzugs kyis gnas pa las 'od zer 'phros /
'phags pa mchod /
sems can gyi don byas /
byin rlabs dngos grub thams cad tshur 'dus nas bdag la thim /
snod bcud dag pa lha dang gzhal yas khang /
sngags kyi sgra gdangs grags stong rdo rje'i sgras zhing khams thams cad khyab par mos la bzla bya'i sngags ni /
oM badzra tsaN+Da ma hA ro Sha Na hU~M phaT:
ces gtso bo dang /
oM badzra kro ta hU~M kA ra hU~M gardza gardza hU~M phaT:
sogs khro bo bcu'i sngags rnams lha bskyed kyi skabs bzhin bzla /
grangs ni gtso bo la 'bum /
khro bcu la khri re'o //
bzlas pa'i mthar stong tshigs kyi mchod pa'ang bya /
nye ba'i bsnyen pa ni /
lha thams cad skad cig dran rdzogs su bskyed /
rang gi srog gi snying po yi ge 'bru gcig po sgrog par bsams la /
bde gshegs thugs kyi snying po hU~M yig kho na bzla'o //
de yang rab zhag bdun /
'bring zla ba gcig
/tha ma yang zla ba gsum bzlas pas /
khro bo thams cad kyi thugs dang gnyis su med pa'i ye shes su gyur te tshe gcig la sangs rgya ba sogs yon tan dpag tu med par 'byung bar gsungs so //
skabs 'dir gter srung ldang lha mchod pa ni /
bshos bu dkar zlum mtheb kyu bdun gyis bskor ba dkar gsum sogs gtsang phud kyis bran /
bsang sbyang /
ye shes kyi bdud rtsi 'dod yon gyi phung por bsam la /
oM AHhU~M lan gsum gyis byin gyis brlab /
snying ga'i 'od kyis gter srung ldang lha 'khor bcas mdun du spyan drangs par bsam la /
oM ba ri ba ri ging+ka ra dzaHdza :
zhes pas spyan drang /
ar+g+haM sogs kyis mchod /
'bod sngags la /
a kA ro btags pa gsum gyis gtor ma phul /
hU~M/
lha yi dge bsnyen drag rtsal can /
sku la dar dkar ral ka gsol //
chibs su ngang dkar sgab sngon 'chib //
g.yas pa dar dkar ru mtshon phyar //
g.yon pa dgra snying zhal du gsol //
btsan rgod bya ra stong gis bskor /
khyod kyi thugs dam dus la bab //
bcol pa'i phrin las grub par mdzod //
ces bstod cing phrin las gsol nas /
gats+tshas rang gnas su gshegs pa rnams bya'o //
ldang lha'i gter gzhung du dmar gyi mchod pa bshams par bshad pa ni drag las la mngags pa'i dbang du byas shing /
rgyun gyi phrin las la gtsang gtor du byas na skabs su babs par yang thig gi mthong snang 'od drwa las shes so //
zhes gter chen chos kyi rgyal pos gsungs so //
gsum pa rjes kyi rim pa bcu las /
dang po tshogs mchod ni /
zhing ngam gcan gzan gyi pags pa'i khar tshogs kyi yo byad rnams bshams la /
byin gyis brlab pa ni /
bdud rtsis bsang gtor byas la /
oM AHhU~M:
a mr-ita kuN+Da lI ha ha ha hU~M phaT:
ts+tshin+d+ha ts+tshin+d+ha hU~M:
b+hin+d+ha b+hin+d+ha hU~M:
ma hA kro d+hI shwa rI hU~M hrIHTha :
sarba bi sho d+ha ya hU~M phaT:
hU~M:
bdag nyid lha yi thugs ka nas :
tshogs 'khor sbyang phyir yi ge spro :
raM las me byung dngos 'dzin bsregs :
yaM las rlung byung bag chags gtor :
khaM las chu byung gnyis 'dzin bkrus :
yang cig lha yi thugs ka nas :
byin gyis rlobs pa'i yi ge spro :
hU~M gis rnam par rtog pa sbyang :
AHyis ye shes bdud rtsir brlab :
oM gyis 'dod yon snang srid spel :
hrIHyis mthong snang lha tshogs dgyes :
oM AHhU~M ha ho hrI:
zhes byin gyis brlab bo //
tshogs zhing spyan 'dren pa ni /
hU~M:
chos dbyings rnam dag gru gsum dkyil 'khor nas :
bcom ldan dpal chen dregs 'dul yab yum dang :
khro rgyal yab yum bcu dang sprul par bcas :
longs spyod tshogs la spyan 'dren gshegs su gsol :
'dod pa'i yon tan lnga yi tshogs mchod 'bul :
tshogs kyi mchod pa dam pa yar bzhes la :
tshe dang dbang gi dngos grub bstsal du gsol :
badzra sa mA dza :
dzaHhU~M baM ho :
zhes nam mkha' gang bar spyan drangs /
de nas tshogs phud cha gsum du spros la /
dang po mchod pa ni /
hU~M:
dus gsum sangs rgyas thams cad 'dus pa'i dpal :
rdo rje gtum po yab yum khro bcur bcas :
yi dam mkha' 'gro chos skyong srung ma dang :
sprul pa yang sprul ma lus 'khor bcas la :
longs spyod tshogs kyi mchod pa 'bul lo bzhes :
oM AHhU~M:
ma hA ga Na tsakra i daM duSh+TAn ba liM ta khA hi :
pra tIts+tsha ho :
shrI pany+tsa khA hi :
ma hA rak+ta go ro tsa na ba su ta kiM ni ri ti ma hA pany+tsa a mr-ita khA hi :
zhes 'bul /
bar pa skong ba dang bshags pa gnyis las skong ba ni /
hU~M:
bskang ngo bskal pas thugs dam bskang :
tshogs kyi mchod pas thugs dam bskang :
dpal chen phyag na rdo rje yab yum dang :
'jigs byed khro bo pha bcu ma bcu dang :
yang sprul DA ki srung ma 'khor bcas la :
longs spyod tshogs kyi mchod pas thugs dam bskang :
zhes dang /
bshags pa ni /
bdag cag ma rig lus dang ngag sems kyis :
bag med tshul gyis dam las 'gal gyur te :
khro rgyal yab yum thugs dang ci 'gal ba :
tshogs kyi mchod pas thams cad so sor bshags :
zhes dang yig brgya bzla /
tha ma bsgral ba ni /
gter gzhung gi thugs sgrub las tshogs phur gcig ma bzhin bya ba'am /
yang na tshogs zan nam /
dmigs bya'i rU pa bcas la /
bden stobs brjod nas dgug bstim bya /
gsal ba gsum dang ldan pas /
hU~M:
bcom ldan gsang bdag khro bo'i rgyal :
bdud 'dul khro rgyal yab yum bcas :
sprul pa yang sprul bsam mi khyab :
'khor dang bcas pa'i dus la babs :
gdug can dgra dang bgegs kyi tshogs :
khug cig A kar+Sha ya dza :
phur bu 'bar bas srog rtsa chod :
sna tshogs mtshon chas dum bur gtubs :
rdo rje'i tho bas rdul du choms :
rnam shes skye med dbyings su drongs :
gtum po dang khro bcu'i sngags kyi mthar :
nr-i tri sha trUM mA ra ya rbad :
ces bsgral snyigs ma'i sha khrag bdud rtsir spel nas /
hU~M:
dregs 'dul lha tshogs gnam sa tsam :
gdangs pa'i zhal du dgra bgegs kyi :
sha khrag rus pa tshogs su 'bul :
dgyes par rol cig kha raM khA hi :
dgra bgegs mA ra ya badzra yak+Sha kro d+ha bi dza ya khA hi :
zhes 'bul /
tshogs rdzas rnams brda dang brda'i 'bul len gyis dam tshig bsre ba sngon du 'gro bas 'dod pa lnga ldan du rol /
lhag ma rnams bsdus te smon lam gdab cing kha phrus bdud rtsir spel te /
hU~M:
phyag na rdo rje'i bka' 'khor na :
dpal gyi bka' nyan lhag sdud tshogs :
ma tshogs dbang phyug mkha' 'gro ging :
lang+ka ma mo gnod sbyin dang :
'bar ma pho nya sa bdag dang :
'bum phrag yangs pa'i mkha' 'gro dang :
bod khams skyong ba brtan ma'i tshogs :
lhag ma'i gtor ma 'di bzhes la :
'khor srungs rkyen zlog bar chad sol :
tshe srog longs spyod rgyas par spel :
zhi rgyas dbang drag phrin las mdzod :
oM uts+tshiSh+Ta gr-ih+Na ba liM ta khA hi :
oM badzra bud+d+ha rat+na pad+ma karma DA ki nI pra tIts+tsha ba liM ta khA hi :
zhes gtor ma phyi rol du dor /
gnyis pa thugs dam bskul ba ni /
hU~M:
skye med rnam dag chos dbyings dag pa las :
'gag med rol pa'i khro rgyal 'dus pa'i sku :
dregs 'dul khro bcu yab yum 'khor dang bcas :
mi mngon dbyings nas 'dir gshegs thugs dam bskul :
drag po'i phrin las mdzad pa'i dus la bab :
thugs dam thugs rjes dgra bgegs myur du sgrol :
ces bskul /
gsum pa chad mdo bsgrag pa gzhung du ma gsungs pas ma byas kyang chog la /
spyi dang mthun par spro na /
chos skyong gi gtor ma sogs gral nas blangs te stegs /
sman rag gis bran nas 'bru gsum gyis bdud rtsir spel la /
hU~M:
sngon tshe 'das dus bskal pa dang po la :
'og min dga' ldan chos kyi pho brang du :
rdo rje 'chang dang gsang bdag phyag rdor gyis :
snang srid dregs pa'i tshogs rnams ma lus btul :
rang rang srog gi snying po phul ba'i tshe :
bka' yi gtor ma len par ma chad dam :
rnal 'byor tshe srog bsring bar ma chad dam :
bcol ba'i phrin las bsgrub par ma chad dam :
dam rdzas bka' yi gtor ma 'di bzhes la :
rnal 'byor bcol pa'i phrin las 'grub par mdzod :
hU~M:
de 'og dus kyi bskal pa bar ma la :
dga' rab rdo rje pad+ma thod phreng gis :
yang gsang bla med dkyil 'khor zhal phyes tshe :
snang srid lha 'dre ma lus dam btags nas :
rang rang srog gi snying po phul ba'i tshe :
bka' yi gtor ma len par ma chad dam :
rnal 'byor tshe srog bsring bar ma chad dam :
bcol ba'i phrin las bsgrub par ma chad dam :
dam rdzas bka' yi gtor ma 'di bzhes la :
rnal 'byor bcol pa'i phrin las 'grub par mdzod :
hU~M:
de 'og dus kyi bskal pa tha ma la :
brag dmar dpal gyi phug ring chen po ru :
o rgyan chen po pad+ma 'byung gnas dang :
grub pa'i rgyal mo mkhar chen mtsho rgyal gyis :
gsang bdag dregs pa'i dkyil 'khor zhal phyes tshe :
bod kyi lha srin ma rungs dam btags nas :
rang rang srog gi snying po phul nas kyang :
bka' yi gtor ma len par ma chad dam :
rnal 'byor tshe srog bsring bar ma chad dam :
bcol ba'i phrin las sgrub par ma chad dam :
dam rdzas bka' yi gtor ma 'di bzhes la :
rnal 'byor bcol pa'i phrin las grub par mdzod :
ces gtor ma rnams phyir 'bul /
bzhi pa brtan ma bskyang ba ni /
gtor gzhong sman rag gis bshal bas brtan gtor bran /
'bru gsum gyis bdud rtsir spel la /
hU~M:
dam la gnas pa brtan ma'i tshogs :
gnam gyi rgyal mo dpal grags ma :
g.ya' sman rgyal mo yang dag shes :
kha rag khyung btsun dpal gyi yum :
kong btsun de mo bod khams skyong :
gangs kyi yum chen g.yu bun ma :
'brog dang byang rgyal zla 'od ma :
'brog gnas ma mo me tog ma :
byang sman ma mo gser thang ma :
sha med gangs dkar kun tu bzang :
sa bdag chen po shAn ting dpal :
klu yi ma mo gzi 'bar ma :
mi srun rgyan ldan khros pa'i brgyud :
bran g.yog 'khor bcas gtor ma longs :
bsam pa 'grub pa'i phrin las mdzod :
ces brtan ma bskyang /
lnga pa bro brdung ba ni /
gtor phyir 'brang ba'i dam sri rnams gtor gzhong sbubs pa ri rab tu gsal ba'i 'og tu mnan par bsam la rdo rje'i rgya dang bcas pas /
hU~M:
nga ni dpal chen gsang ba'i bdag :
nga ni 'jig rten 'dul ba'i gtso :
sprul pa'i 'khor tshogs bsam mi khyab :
las kyi pho nyas stong gsum gang :
thams cad ma lus skar ltar 'khrugs :
dgra bgegs 'byung po rdul du rlog :
mnan no gzir ro sa ma ya :
rgyal ba'i bstan pa ma nub bar :
khyod la thon pa'i skal pa med :
phyi ma thar pa thob gyur cig :
oM laM nr-i tri sha trUM mA ra ya nan sa ma ya nan :
ces khro bo'i stangs stabs dang bcas te bro brdung /
drug pa dngos grub blang ba ni /
sgrub gtor sogs gnas gsum du gtugs shing dam rdzas rol la /
hU~M:
bcom ldan phyag na rdo rje'i byin brlabs kyis :
klu rnams dbang 'dus dam la thogs pa dang :
zil gnon dngos grub rnam gnyis bstsal du gsol :
ye shes khro bcu sprul par bcas rnams kyis :
zhi rgyas dbang drag dngos grub bstsal du gsol :
oM badzra pA Ni kA ya wA ka tsit+ta gu Na karma sid+d+hi sid+d+hi pha la ho :
zhes brjod /
bdun pa mchod bstod nongs bshags ni /
gong gsal phyi mchod kyi tshigs bcad tsam mam /
bsdu na /
oM badzra pA Ni sa pa ri bA ra ar+g+haM nas shab+da pra tIts+tsha swA hA:
ma hA pany+tsa a mr-ita rak+ta ba liM ta khA hi :
zhes mchod /
hU~M:
srid gsum 'jigs byed drag po rdo rje'i sku :
bdag dang gzhan gyi dpal gyur rdo rje can :
bdud las rnam rgyal ye shes lnga dang ldan :
phyag na rdo rje 'khor dang bcas la bstod :
ces bstod /
hU~M:
gsang bdag dkyil 'khor lha tshogs dgongs :
cho ga lhag chad byung ba dang :
ma 'byor pa dang nyams pa dang :
ma rig dbang gis ngo ma rtogs :
dbye+er med chos sku'i klong nyid du :
bzod par gsol lo bshags par bgyi :
oM badzra sa ma ya shud+d+he a :
zhes dang yig brgya bzla /
brgyad pa gshegs bsdu ni /
mdun bskyed rten med na /
hU~M:
gsang bdag dkyil 'khor lha tshogs rnams :
thugs rje'i dbang gis 'dir byon cing :
sems can don kun bsgrubs nas kyang :
slar yang skye med klong du bsdu :
badzra mu :
ces ye shes pa gshegs shing dam tshig rang la bsdu /
dag pa'i snod bcud thams cad 'od du zhu nas rang la thim /
rang yang thugs ka'i hU~M la thim /
hU~M gyen rdzogs mi dmigs spros bral gyi ngang la bzhag nas /
phaT phaT phaT/
ces dregs 'dul khro bo'i skur gsal btab nas spyod lam bskyang ngo //
dgu pa bsngo ba dang smon lam ni /
hU~M:
bla med gsang ba'i dkyil 'khor 'dir :
yang gsang cho ga 'di bsngos pas :
rdo rje mched lcam 'gro kun rnams :
skye med dbyings la spyod par shog :
ces dang /
gsang sngags dkyil 'khor bsgrubs pa'i mthus :
sgo gsum dri ma'i rgyun dag nas :
rdo rje slob dpon mched lcam rnams :
skad cig mi 'bral 'grogs nas kyang :
bsnyen sgrub las sbyor mthar phyin nas :
tshe 'dir sangs rgyas thob gyur cig :
bcu pa bkra shis brjod pa ni /
chos sku'i bkra shis ka dag yangs pa'i klong :
longs sku'i bkra shis mtshan dpe 'od 'bar ba :
sprul sku'i bkra shis gzhan don mtha' yas shing :
sku gsum 'gyur med bkra shis gang lags pa :
dam pa des kyang deng 'dir bde legs shog :
ces sogs brjod par bya'o //
gter kha gsum 'dus tshig dang don //
mthun par byon pa'i dregs 'dul gyi //
phrin las rtsa ba mkha' lding dbang //
rigs mthun mchu sder rnon pos spras //
nongs gyur dbyings su bzod bzhes la //
gdug pa'i mthu ldan dregs pa rnams //
mun la snang ba'i gzi brjid bzhin //
kun 'dul gsang ba'i bdag gyur cig
/ces pa'i tshul 'dir rgyal sras rin chen rnam rgyal gyi chog khrigs lung rgyun ma bzhugs pa dang /
bya sla brjod bde'i ched du smin lugs gter gsar gyi spar bkab mdzad ches pas /
rang gzhung rtsa bar bzung /
kha 'gengs 'os pa rnams gter kha gsum pa pad gling gzhung las blangs te /
pad+ma gar gyi dbang phyug rtsal gyis dpal spungs yang khrod badzra tsit+ta ko TIr sbyar ba dge legs 'phel //

//
