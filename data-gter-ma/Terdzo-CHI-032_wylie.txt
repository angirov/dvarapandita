@#//
rgyud sde bzhi dang rjes su 'brel ba'i rje btsun sgrol ma'i sgrub thabs rgyun khyer snying por dril ba bzhugs so //
na mo gu ru Ar+Ya tA ra yai /
'dir mchog dang thun mong gi dngos grub rnam gnyis myur du 'grub par 'dod pas bsdus pa'i tshul gyis rje btsun sgrol ma bsgom pa ni /
mdun gyi nam mkhar skyabs yul rnams mngon su du gsal ba'i spyan sngar /
na mo /
bdag sogs 'gro kun byang chub bar //
dkon mchog gsum la skyabs su mchi //
gzhan don sangs rgyas thob bya'i phyir //
'phags ma sgrol ma bsgom par bgyi //
lan gsum /
mdun gyi nam mkhar rje btsun ma //
'khor bcas mngon sum bzhugs pa'i mdun //
bdag dang mtha' yas sems can rnams //
gus pas bstod cing mchod par gyur //
oM rje btsun ma sogs nas /
nyi shu rtsa gcig
/ces pa'i bar tshar ci nus dang /
lha mo la gus sogs nas /
dpal du bdag gyur cig
/bar tshar gcig
/de nas mdun gyi rje btsun ma //
'od zhu rang thim gnyis med ngang //
rang nyid skad cig dran rdzogs su //
rje btsun sgrol ma sku mdog ljang //
phyag g.yas mchog sbyin g.yon pa ni //
dkon mchog gsum mtshon skyabs sbyin rgyas //
ut+pal gsar pa'i sdong bu bsnams //
dar dang rin chen rgyan gyis mdzes //
zhabs zung sems ma'i skyil krung gis //
pad dkar zla ba'i steng na bzhugs //
gnas gsum oM AHhU~M gsum dang //
thugs dbus zla steng tAM ljang gu
/de las 'phros pa'i 'od zer gyis //
rang 'dra'i ye shes sems dpa'i sku
/mdun gyi nam mkhar spyan drangs gyur //
bdag gi thugs kar tAM yig mthar //
sngags phreng 'khor las gnyis pa byung //
mdun gyi 'phags ma'i shangs bug zhugs //
thugs srog la thim thugs rgyud bskul //
slar yang sngags phreng lte ba nas //
thon te rang gi lte bar zhugs //
bar med 'khor ba'i snang ba yis //
dngos grub rnam gnyis thob par gyur //
oM tA re tut+tA re tu re swA hA/
brgya rtsa sogs ci nus bzlas mthar /
ye shes sems dpa' rang la thim /
dzaHhU~M baM hoHdbyer med ngang //
thugs nas 'jigs pa brgyad skyob pa'i //
sgrol ma nam mkha' gang bar spros //
'gro rnams gnas skabs mthar thug gi
/'jigs pa brgyad las dbyugs dbyung gyur //
oM tA re tAM swA hA/
ces pa'ang cung zad bzlas /
slar yang rang nyid gzod ma nas //
dam tshig ye shes dbyer med pa'i //
gnyug ma don gyi 'phags ma'i sku'i //
thugs srog las byung 'od zer gyis //
tha mal snang zhen rgyur bcas sbyangs //
snang grag rig gsum rje btsun ma'i //
gsang ba gsum gyi rol par sad //
zhes brjod cing bsam la dag pa rab 'byams kyi bskyed rim la bslab cing sems gzung //
de las ldang ba na /
dge ba 'di yis myur du dag
/rje btsun sgrol ma 'grub gyur nas //
'gro ba gcig kyang ma lus pa //
de yi sa la 'god par shog
/rje btsun bcom ldan 'das ma thugs rje can //
zhes sogs gsol 'debs shis brjod kyis mtshams sbyar te spyod lam la 'jug par bya'o //
zhes pa'ang mkhyen brtse'i dbang pos bris pa bi dza yan+tu //
!
//sgrol ma'i rtsa sngags sam gzungs ring ni /
na mo rat+na tra yA ya /
na mo Ar+Ya a ba lo ki te shwa ra ya /
bo d+hi satwa ya /
ma hA satwa ya /
ma hA ka ru Ni ka ya /
tad+ya thA/
oM tA re tut+tA re sarba duSh+TAn /
pra duSh+TAn /
ma ma kr-i te /
dzaM b+ha ya /
satwaM b+ha ya /
mo ha ya /
b+han+d+ha ya /
hU~M hU~M hU~M/
phaT phaT phaT/
sarba duSh+TAn /
satwaM b+ha ni tA re swA hA/
zhes dang /
yang snying ni /
oM tAM swA hA/
zhes so //
!
//rgyud sde bzhi dang 'brel ba'i sgrol ma'i don dbang snying po bsdus pa'i zin tho bzhugs /
tAM/
rgyud sde bzhi dang rjes su 'brel ba'i sgrol ma'i dbang la /
sngon gtor /
bgegs bskrad /
mchod brlab /
skyabs sems nas gzung bdag bskyed gzhung ltar /
mdun bskyed rnal 'byor rgyud ltar dang /
bum pa gzungs sgrub ltar bya /
las bum yang bsgrub /
bdag 'jug rgyas bsdus gang rigs bya /
slob ma'i bya ba la /
khrus bgegs bskrad /
srung 'khor maN+Dal /
pad+ma sems gtso sogs kyis gsol ba gdab /
bu tshur sogs rkang pa gsum gyi mthar /
gus shing dwangs pa'i yid kyis zungs //
zhes pas gnang ba byin /
dkon mchog gsum la sogs rgyun bshags /
bde bar gshegs pa sogs sdom gzung /
de nas bum pa'i dbang /
dbang lha sgrol ma spyan drangs /
ji ltar bltams pa sogs kyis spang bya spong ba'i sa bon dang /
pad+ma'i rigs kyi dam tshig mchog
/phyag rgya'i dbang bskur bla na med //
skal ldan khyod la sbyin pa yis //
rtogs pa mchog dang ldan par shog
/oM pad+mo a+Nub+ha bA a b+hi Shiny+tsa mis rtogs bya rtogs pa'i sa bon rgyud la bzhag par mos la bstod pa'i rig pa gtad /
de la brten nas sgrol ma'i skur gsal ba la /
'di ni sangs rgyas thams cad kyi //
ye shes thugs dang gnyis su med //
rdo rje thugs kyi dbang bskur bas //
mkhyen pa gnyis ldan dbang thob shog
/tsit+ta badzra a b+hi Shiny+tsa mi /
'di ni sangs rgyas thams cad kyi //
ye shes gsung dang gnyis su med //
dril bu gsung gi dbang bskur bas //
chos kyi sgra dbyangs sgrog par shog
/wA ka gaN+De a b+hi Shiny+tsa mi /
'di ni sangs rgyas thams cad kyi //
ye shes sku dang gnyis su med //
rdo rje ming gi dbang bskur bas //
mtshan gyis sa gsum khyab par shog
/kA ya nAm a b+hi Shiny+tsa mi /
nam mkhar bzhugs pa'i dbang lha ye shes pa phyag rgya bzhis bstims pas dam ye dbyer med du gyur pa la /
dbang bskur rdo rje sogs nas /
oM sarba ta thA ga ta kA ya wA ka tsit+ta a b+hi She ka te sa ma ya shrI hU~M/
zhes dbang bskur /
'od dpag med gtsor gyur rigs lngas dbur brgyan /
mchod cing shis pa brjod /
nang nus pa 'jug pa'i slad /
sku spyi bor bzhag
/oM/
rje btsun sgrol ma'i sku yi dbang //
deng 'dir khyod la sbyin pa yis //
snod bcud phung khams skye mched kun //
ye shes sku ru dag par shog
/kA ya dz+nyA na a b+hi Shiny+tsa oM/
sngags rnams kyis bzlas lung bya /
sngags phreng mgrin par bzhag la /
AH
rje btsun sgrol ma'i gsung gi dbang //
deng 'dir khyod la sbyin pa yis //
phyi nang brtan g.yo'i sgra skad kun //
rdo rje'i sngags su rdzogs par shog
/wA ka dz+nyA na a b+hi Shiny+tsa AH
dgongs pa ngo sprad cing me long snying gar bzhag la /
hU~M/
rje btsun sgrol ma'i thugs kyi dbang //
deng 'dir khyod la sbyin pa yis //
gzung 'dzin rtog tshogs ji snyed kun //
'od gsal dbyings su smin par shog
/tsit+ta dz+nyA na a b+hi Shiny+tsa hU~M/
de rnams yan gyi phyi bum pa'i dbang /
zab mo gsang ba'i dbang ni /
AH
yab yum snyoms par zhugs pa yi //
dkar dmar lhag pa'i byang chub sems /
khyod kyi lce la bzhag pa yis //
gsal stong ye shes nyams myong shog
/bo d+hi tsit+ta gu h+ya a b+hi Shiny+tsa AH
sher dbang ni /
hU~M/
dga' ba'i sgyu rtsal yid du 'ong //
sna tshogs gzugs can 'di khyer la //
'du shes gsum gyi sbyor ba yis //
dpe yi ye shes mtshon par gyis //
pra dz+nyA dz+nyA na mu drA a b+hi Shiny+tsa hU~M/
bzhi pa ni /
hoH
rtag tu snying la gnas pa yi //
mi shigs thig le bde ba che //
rnam kun stong pa zung 'jug pa'i //
don gyi lhan skyes mngon gyur shog
/d+harma d+hA tu dz+nyA na a b+hi Shiny+tsa a a /
mtha' rten bkra shis rdzas rtags sna bdun sbyin zhing mnga' gsol /
dam tshig khas blang sogs rjes rim spyi ltar bya'o //
rje bla ma 'od gsal sprul pa'i rdo rje'i zab mo dgongs pa'i gter las byung ba mang+ga laM///
/
!
na mo Ar+ya tA ra ye /
lha mo la gus sogs tshig rkang bzhis /
lha rje dpon dang bdag bran gyi tshul du byas nas de la gus pa chen pos bsnyen par bya ba ni bya ba'i rgyud kyi nyams len /
bdag kyang tha mal pa ma yin par yang dag pa'i lhar lta zhing mdun bskyed dang spun grogs kyi tshul gyis dngos grub len pa spyod rgyud kyi lam rim /
blo ldan ni chos thams cad kyi gnas lugs stong par rtogs pa ste /
de'i ngang las rab tu dang ba zhes lha dang bdag dbyer med par rtogs pa'i tshul gyis bzlas brjod dang 'od zer spro bsdu sogs kyis sangs rgyas kyi mdzad pa da lta nas sgrub pa yo ga'i rnal 'byor /
srod ni nyi ma nub pas mtshon pa tha mal gyi rnam rtog dbyings su nub ste snod bcud dag pa rab 'byams chen por bsgyur ba'i bskyed rim dang /
tho rangs ni nyi ma 'char ba'i sngon du 'gro bas mtshon te ye shes skye ba'i nyer bsdogs rdzogs rim ste /
tha mal gyi rnam rtog dang gya nom lhar zhen pa'i rtog pa de dang de ka rim gnyis su langs par bya ba ni rnal 'byor bla med kyi snying po /
de lta bu'i rgyud sde chen po bzhi dang 'brel ba'i lam nyams su len pa la dran pa nye bar bzhag pas gnas skabs dang mthar thug gi 'jigs pa thams cad 'phrogs te thar pa thams cad mkhyen pa'i go 'phang la 'jog pa ste /
'di lta bus ni lam 'bras dngos gzhi zhar la bstan pas rgyud thams cad kyi brjod bya tshang la ma nor ba rdzogs pa yin no //
'di yang myur ma dpa' mo dang //
dbyer med dz+nyA na sA ga ras //
byin rlabs nyin mas blo gros kyi //
ut+pal cung zad 'dzum las byung //
sid+d+hi rastu /
gzhan yang bstod rgyud kyi don zab cing rgya che bar rtogs so //
ces pa'ang many+dzu g+ho Shas bris so ///
/
