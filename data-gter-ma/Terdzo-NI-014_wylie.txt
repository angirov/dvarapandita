@#//
rnam par 'dren pa mchog rnams kyi sku gdung la mchod pa bya ba'i cho ga tshogs gnyis rin chen chu 'dzin zhes bya ba bzhugs so //
na mo gu ra be /
gang la bsten na sras bcas rgyal kun gyi //
yon tan mtha' dag bde blag rdzogs mdzad pa //
dpal ldan bla ma'i zhabs la phyag 'tshal nas //
de mnyes byed pa'i las khrigs mdor bsdus spel //
de'ang ji skad du /
skye bo phal pa stong phrag brgya //
bram ze gtsang ma gcig dang sbyar //
bram ze gtsang ma stong phrag brgya //
'khor los sgyur ba gcig dang sbyar //
'khor los sgyur ba stong phrag brgya //
ye shes thob pa gcig dang sbyar //
ye shes thob pa stong phrag brgya //
dgra bcom pa ni gcig dang sbyar //
dgra bcom pa ni stong phrag brgya //
bla ma gcig dang sbyar gsungs pas //
dngos su bzhugs na bla ma mchog
/gang dang gang gis mnyes pas mchod //
'das sam gzhan na bzhugs kyang rung //
dngos su bzhugs
dang khyad med par //
gus pa'i yid kyis bsam byas te //
maN+Dal sngon du 'gro ba yis //
ci 'byor rdzas dang brtan g.yo'i tshogs //
thams cad blo yis blangs nas 'bul //
zhes 'byung ste /
'dus byas kyi dge ba'i nang nas bla ma dge ba'i bshes gnyen la 'das mchod byas pa las phan yon che ba med cing /
de'ang theg pa thun mong ba'i lugs kyi phan yon mdor bsdu na drug ste /
spyir sdig pa dang sgrib pa thams cad kyi gnyen por 'gyur ba dang /
khyad par du dge ba'i bshes gnyen la bsten nas bsags pa'i ma gus pa byas pa thams cad 'dzad par 'gyur ba dang /
tshogs myur du rdzogs par 'gyur ba dang /
tshe rabs thams cad du gdul byar 'gyur ba dang /
khyad par du skye ba 'di'i 'og rol du mjal bar 'gyur ba dang /
'khor ba las myur du thar bar 'gyur ba'o //
sngags gsar rnying rnams su ni sangs rgyas thams cad mchod pa las ni bla ma'i ba spu'i khung bu gcig la til mar gyi thigs pas byugs pa bsod nams che ba sogs phan yon bsam gyis mi khyab pa gsungs so //
de ltar bshad pa'i mchod tshul la gsum /
mdo lugs bka' gdams gong ma rnams kyi phyag bzhes dang /
sngags lugs dkyil 'khor gyi mchod pa bdag 'jug dbang bskur bya ba dang /
bla ma mchod pa dkyus mthun la skabs su babs pa'i man ngag gis kha bskang ba'o //
dang po ni /
byang chub kyi sems dang gnas yo byin rlabs sngon du 'gro bas dge ba'i bshes gnyen de nyid kyi sku'i rnam pa /
yon tan /
rnam thar /
phrin las /
byin rlabs /
bka' drin rjes su dran pa drug gi sgo nas gsal btab la rgyal ba sras dang bcas par dmigs la phyag 'tshal /
sku la blta ba /
bstod pa /
mchod pa maN+Dal nyer spyod sogs dngos su 'byor pa /
ting nge 'dzin bdag pos yongs su ma gzung ba /
lus 'bul ba /
sgrub pa'i mchod pa byang chub tu sems bskyed pa ste mchod pa rnam pa bdun gyis mchod /
sdig pa bshags pa sogs yan lag lhag ma rnams kyis gsag sbyang gi dngos gzhi bya la myur du 'tshang rgya ba'i mchog blang /
gsol ba 'debs shing thugs rgyud bskul ba'i 'dod gsol zhu /
smon lam btab la /
slar yan lag bdun pa mdor bsdus 'bul /
nongs pa bshags /
tshogs rten rang la bsdus te stong nyid thun gcig bsgom /
bzang spyod la sogs pa'i smon lam btab nas yig brgya lan kha yar bzla ba yin no //
gnyis pa sngags lugs dkyil 'khor gyi mchod pa bdag 'jug dbang bskur bya ba ni gzhan du bshad pa ltar bya /
gsum pa bla mchod spyi mthun la skabs bab man ngag gis kha bskang ba ni /
dkyil 'khor sgrub mchod dang 'brel na de'i dngos gzhi grub mtshams 'dir 'jug
/ma 'brel na rtsa gsum gang yang rung ba'i bdag bskyed bzlas pa dang bcas pa'am /
skad cig gis lhar gsal yang chog la khrus chas rnams tshogs par byas te khrus bum spyi ltar bsgrub /
rten gyi mdun du phyi nang gsang ba'i mchod rdzas ji ltar 'byor pa thams cad bkod legs su bshams /
cho ga'i khog bla ma spyi la rdor sems nyid rigs brgya'i khyab bdag yin pas legs par 'gyur la /
yang gu ru'i thugs sgrub dang /
bla ma de nyid kyis rnal 'byor gang byed pa sbyor yang khyad par med pas /
'dir smin lugs rdor sems dang /
dkon mchog spyi 'dus nyid khyer bde bas de dag la mtshon na /
sbyor ba /
dngos gzhi /
rjes gsum /
dang po la bdun yod pa'i thog mar skyabs sems tshogs gsag ni /
bla ma dpal ldan rdo rje sems :
sogs sam /
oM AHhU~M:
skyabs gnas dam pa sogs dang /
chos rnams thams cad sku gsum rang bzhin la :sogs lan gsum brjod /
gnyis pa mchod pa byin rlabs ni /
rdor sems ltar na /
oM ma hA kro d+hI shwa rI sarba dra byaM saM sho d+hA ya hU~M phaT kyis bsang /
swa b+hA bas sbyang /
phrin chog byin brlab /
dkon spyi la /
raM yaM khaM:
rang gi gnas gsum sogs brjod /
gsum pa rten bskyed cing dgug pa ni /
oM swa b+hA ba sogs /
stong pa'i ngang las dpal ldan bla ma dam pa zhi bar gshegs pa /
che ge
/zhes bya ba de nyid sku yi rnam pa gsal zhing yongs su rdzogs par gyur /
lcags kyu'i phyag rgya byas la /
oM badzra sa mA dzaH
dpal ldan bla ma dam pa dgongs pa zhi ba chos dbyings su gshegs pa /
che ge
/zhes bya ba'i thugs rnam par mi rtog pa'i ye shes de nyid stong gsum gyi 'jig rten gyi khams dang /
'jig rten las 'das pa sangs rgyas kyi zhing khams rnam par dag pa gang na bzhugs kyang /
bdag sogs 'gro ba sems can thams cad la thugs rjes gzigs te skad cig gis 'dir byon par mdzad du gsol /
hU~M/
ma lus 'gro ba'i mgon gyur thugs rje'i bdag
/theg chen byang chub thugs bskyed dam tshig dang //
bdag sogs dad mos gdung bas spyan drang ngor //
'gro la brtse bas deng 'dir gshegs su gsol //
rtag par 'dzin rnams sgyu ma'i dpes bskul phyir //
gzugs sku btang nas mya ngan 'da' bzhed gang //
'jig rten mgon rnams dga' ldan lhar babs nas //
sgyu 'phrul lhums zhugs ji bzhin 'dir 'jug gsol //
'gro ba kun la snying rjes sgrib sbyong phyir //
zag med rdo rje'i ting 'dzin la bzhugs nas //
srid pa bar ma'i gnas kun rab sbyangs te //
sprul pas gdul bya skyong phyir gshegs su gsol //
oM gu ru badzra sa ma ya dzaHdzaHdzaH
zhes lan gsum brjod /
bzhi pa sa lam la bar du gcod pa dang /
rjes 'brang gi bgegs sbyong ba ni /
zhi drag gi sbyang chas bshams la /
oM badzra yak+Sha hU~M/
oM badzra dz+wa la a na la ha na da ha pa tsa ma tha b+hany+dza ra Na hU~M phaT/
oM swa b+hA wa sogs /
stong pa'i ngang las trAM las rin po che'i snod yangs shing rgya che ba'i nang du lan chags bgegs kyi gtor ma kha dog dri ro nus pa phun sum tshogs pa 'dod pa'i yon tan lnga dang ldan par gyur /
oM a kA ro sogs gsum gyis byin brlabs /
gtor ma g.yas su bskor la /
sarba big+h+nAn na maHsarba ta thA ga te b+h+yo sogs nas /
gr-ih+Na daM ba l+yA di swA hA/
lan gsum /
bde bar gshegs pa'i sa dang lam la bar du gcod par byed pa'i bgegs /
zhi bas sbyong bar 'os pa thams cad gtor ma 'dis tshims par gyis la 'dir ma gnas par gzhan du song zhig
/ting lo changs bu g.yon du bskor la /
oM sum+b+ha ni sogs lan gsum /
bde bar gshegs pa'i sa dang lam la bar du gcod par byed pa'i bgegs /
zhi drag phyed mas sbyong bar 'os pa thams cad changs bu lam rgyags ting lo lam sgron gyi tshul du khyer la 'dir ma gnas par gzhan du song zhig
/gal te mi 'gro na rdo rje'i khro bo rab tu 'bar bas bsreg cing brlag par gdon mi za'o //
lnga pa bka' bsgo ba ni /
hU~M/
rnal 'byor chen po'i dkyil 'khor 'dir //
sogs sam /
hU~M/
bla ma rnams kyi byin rlabs dang //
sogs dang /
bden stobs brjod la /
bden pa chen po'i byin rlabs kyis /
dpal ldan bla ma de nyid sku 'tsho zhing gzhes pa'i tshe na sku tshe thugs dam mdzad phrin la bar du gcod cing /
gnas skabs zhi ba chos kyi dbyings su gshegs pa'i dus 'dir /
slob 'bangs shul pa rnams kyis tshogs gnyis kyis bsdus pa'i chos spyod bcu bsags pas zab dgongs chos sku ka dag gi klong du rdzogs par byed pa dang /
mthar thug bstan 'gro'i bya ba rlabs po che mdzad pa'i sa lam gyi 'gal rkyen bar chad du gyur pa'i /
gdon bgegs log 'dren ye shes pa'i phyir 'brang gi bgegs dang bcas pa thams cad phyir dengs shig
/drag sngags rol mo yungs thun sogs kyis bskrad /
drug pa mtshams gcad pa ni /
srung 'khor brtan por bsgom la /
hU~M/
nga ni ye nas ngang gis khro //
sogs sam /
hrI:
bdag nyid 'gyur med ye nas rdo rje'i sku :
sogs brjod /
bdun pa gnyis med bsre ba ni /
dzaHhU~M baM hoH
rang gi thugs ka'i hU~M yig sngon po'i 'od zer lcags kyu'i rnam pa can gyis /
dpal ldan bla ma dam pa zhi bar gshegs pa /
che ge
/zhes bya ba'i thugs rnam par mi rtog pa'i ye shes de nyid mar me lta bur bkug nas /
rten gyi spyi bo nas zhugs thugs kar thim pas /
bla ma'i sku dang ye shes dbyer med par gyur /
gnyis pa dngos gzhi la bcu yod pa las /
dang po dam tshig pa'i lhar gsal ba ni /
rdor sems la phrin chog gi mdun bskyed sbyor yang chog mod /
blo dman la 'char bde ba ltar na /
mdun rten bla ma'i sku mchog skad cig gis //
rigs kun khyab bdag dpal ldan rdo rje sems //
sku mdog dkar gsal gangs kyi ri bo la //
nyi gzhon stong gis 'khyud pa'i gzi brjid 'bar //
sgeg cing 'dzum la rab tu rgyas pa'i zhal //
mtshan dpes rab mdzes zhal gcig phyag gnyis pa //
phyag g.yas rdo rje rtse lnga thugs kar gsor //
g.yon pas dril bu dkur brten yum la 'khyud //
zhabs gnyis rdo rje'i skyil mo krung gis bzhugs //
yum mchog rdo rje snyems ma zla ba'i mdog
/gri gug thod 'dzin mgul nas 'khyud pa dang //
mnyam par sbyor zhing yab yum gnyis ka yang //
mnyen lcug 'khril ldem yid 'phrog gzhon nu'i tshul //
gsal 'tsher lhun sdug gzi byin 'bar ba ste //
zhi tshul dgu ldan dar dkar stod g.yogs dang //
dbang po'i gzhu ltar bkra ba'i smad dkris can //
cod pan zi ldir gar gyi phu dung ste //
lha rdzas las grub dar gyi chas lngas bklubs //
rin chen dbu rgyan snyan cha mgul pa'i rgyan //
phyag zhabs gdu bu ska rags do shal dang //
se mo do ste rgyan cha brgyad kyis spras //
mtha' yas 'od zer 'bar zhing 'khrugs pa'i dbus //
bde stong gnyis su med pa'i ngo bor bzhugs //
phung po rigs lnga khams rnams dbyings phyug yum //
tshogs brgyad dbang yul sems dpa' sems ma dang //
yan lag mthar byed yab yum brgyad la sogs //
rab 'byams zhi khro'i dkyil 'khor 'khor lo'i sprin //
gang 'dul mos ngor cir yang 'char ba'i tshul //
gsang gsum mi zad rgyan gyi 'khor lor rdzogs //
de mthar brgyud gsum rig 'dzin bla ma dang //
yi dam zhi khro sangs rgyas byang sems tshogs //
mkha' 'gro dam can rgya mtsho'i sprin phung 'khrigs //
gang 'dul mos ngor rab 'byams zhi khro yi //
dkyil 'khor rnam rol cir yang 'char bar gyur /

/de ltar gsal ba'i spyi bor oM dkar po //
mgrin par AHdmar thugs kar hU~M sngon po //
rgyal kun rdo rje gsum gyi ngo bor gyur //
thugs ka'i hU~M las 'phros pa'i 'od zer gyis //
phyogs bcu dus bzhi'i de bzhin gshegs pa kun //
chos sku 'gyur med ngang las gzugs sku'i sprin //
rtsa gsum lha tshogs rnam par spyan drangs gyur //
ces dang dkon spyi la /
mdun rten bla ma'i sku nyid skad cig gis //
dkon mchog spyi 'dus pad+ma 'od 'bar sku :
sogs nas /
dpag tu med pa spyan drangs :
zhes pas gsal gdab /
gnyis pa ye shes pa spyan drang ba ni /
rdor sems la /
oM/
chos kyi dbyings kyi pho brang nas //
skye med bla ma gshegs su gsol //
longs spyod rdzogs sku'i pho brang nas //
gsal dag bla ma gshegs su gsol //
sprul pa sku yi pho brang nas //
thugs rje can rnams gshegs su gsol //
'ja' dang 'od du kyi li li //
sku dang thig ler shigs se shig
/'khor du yi dam lha tshogs dang //
dpa' bo mkha' 'gro'i tshogs kyis bskor /
khyed kyi rjes su bdag sgrub kyis //
byin gyis rlobs phyir gshegs su gsol //
gnas mchog 'di ru byin phob la //
sgrub mchog bdag la dbang bzhi skur //
bgegs dang log 'dren bar chad sol //
mchog dang thun mong dngos grub stsol //
oM badzra sa mA dzaH
zhes dang /
spyi 'dus la /
hU~M:
sngon gyi bskal pa'i sogs tshig bdun spyan 'dren brjod /
gsum pa dam ye bsre ba ni /
dzaHhU~M baM hoH
dam tshig gi 'khor lo dang gnyis su med par brtan par bzhugs par gyur /
ces pas gnyis med bsre /
bzhi pa khrus gsol rjes 'brel dang bcas pa ni /
nam mkha' gang ba'i rgyal ba sras dang bcas pa rnams kyis bkra shis pa'i rnam pa du ma dang bcas te sku khrus gsol ba'i phrin las mdzad par gyur /
me long ngos su sku gzugs 'char ba la las bum gyi chus khrus gsol te /
ji ltar bltam pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis khrus bgyi 'o //
zhes dang /
oM gu ru sarba ta thA ga ta a b+hi She ka te sa ma ya shrI ye hU~M/
'di ni khrus mchog dpal dang ldan //
thugs rje'i chu ni bla na med //
byin rlabs ye shes chu yis ni //
ci 'dod dngos grub stsol bar mdzod //
sngags brjod /
rgyal ba'i sku gsung thugs mchog la //
nyon mongs dri ma mi mnga' yang //
sems can sgo gsum sgrib sbyang phyir //
gtsang ma'i chab kyis sku khrus gsol //
oM gu ru sarba ta thA ga ta kA ya wA ka tsit+ta a b+hi She ka te sa ma ya shrI ye hU~M/
zhes sngags brjod /
'di ni sbyin pa'i rang bzhin chu //
ser sna'i dri ma sbyong mdzad cing //
gtong ba dri yis legs bgos chus /
khrus legs mdzad la sku khrus gsol //
zhes sngags brjod /
'di ni tshul khrims rang bzhin chu /
khrims 'chal dri ma sbyong mdzad cing //
tshul khrims dri yis legs bgos chus /
khrus legs mdzad la sku khrus gsol //
sngags /
'di ni bzod pa'i rang bzhin chu /
khong khro'i dri ma sbyong mdzad cing //
bzod pa dri yis legs bgos chus /
khrus legs mdzad la sku khrus gsol //
sngags /
'di ni brtson 'grus rang bzhin chu //
le lo'i dri ma sbyong mdzad cing //
brtson 'grus dri yis legs bgos chus /
khrus legs mdzad la sku khrus gsol //
sngags /
'di ni bsam gtan rang bzhin chu //
rnam g.yeng dri ma sbyong mdzad cing //
bsam gtan dri yis legs bgos chus /
khrus legs mdzad la sku khrus gsol //
sngags /
'di ni shes rab rang bzhin chu //
shel 'chal dri ma sbyong mdzad cing //
shes rab dri yis legs bgos chus /
khrus legs mdzad la sku khrus gsol //
sngags brjod /
ces dang /
chu bo drug gis khrus byas pas //
bag chags rnam drug sbyangs nas ni //
gang la nyes pa mi mnga' ba'i /
khrus legs mdzad la phyag 'tshal 'dud //
oM sarba ta thA ga ta a b+hi She ka te sa ma ya shrI ye hU~M/
dri chu drug gis khrus byas pas //
dri ma rnam drug sbyong mdzad cing //
rgya che'i yon tan drug ldan pa'i /
khrus legs mdzad la nyes mi mnga'//
oM sarba ta thA ga ta a b+hi She ka te sa ma ya shrI ye hU~M/
dri ma rnam drug dag pa yis //
yon tan thams cad dang ldan pas //
sangs rgyas thams cad mchod don du //
dad pas bdag gis khrus bgyi 'o //
oM sarba ta thA ga ta a b+hi She ka te sa ma ya shrI ye hU~M/
zhes tshang ba sngags bcas kyis khrus gsol /
dpal ldan bla ma dam pa zhi bar gshegs pa /
che ge
/zhes bya ba de nyid sangs rgyas kyi zhing sogs gang du gshegs bzhud mdzad pa'i phar phyin drug la mi mthun pa'i phyogs thams cad dag nas /
sems can gyi don du myur du sprul pa rgyun mi chad par mngon par rdzogs par sangs rgyas pa ston par gyur cig
/ces brjod /
de dag sku la mtshungs pa med pa'i gos //
gtsang la dris rab bgos pas sku phyi 'o //
oM hU~M trAM hrIHAHkA ya bi sho d+ha na swA hA/
zhes sku phyi /
de nas de la kha dog legs bsgyur ba'i //
na bza' shin tu dri zhim dam pa 'bul //
gos bzang srab la 'jam pa sna tshogs dang //
rgyan mchog brgya phrag dag kyang dbul bar bgyi //
srab 'jam yang pa lha yi gos //
mi shigs rdo rje'i sku brnyes la //
mi phyed dad pas bdag 'bul gyis //
bdag kyang rdo rje'i sku thob shog
/sna tshogs dbang po'i gzhu ltar rab bkra zhing //
gang la reg na bde ba'i rgyur 'gyur ba'i //
gos bzang rin chen bdag blo sbyong phyir 'bul //
bzod pa dam pa'i gos kyis brgyan par shog
/dri med mtshan la sgrib bsal mi mnga' yang //
dad pas ngur smrig rgyal mtshan phul ba yis //
nam mkha'i mtha' klas gyur pa'i sems can rnams //
sangs rgyas brtul zhugs mchog la spyod par shog
/ces dang /
oM badzra wasatraM AHhU~M zhes sngags dang bcas pas gos zung 'bul /
'dir shis pa brjod pa'ang bshad pas rgyas par spro na /
gang ser ma'am /
bsdu na /
che ba'i che mchog sogs brjod /
dpal ldan bla ma dam pa zhi bar gshegs pa de nyid sa dang lam gyi spang bya mi mthun pa'i phyogs thams cad las rgyal nas shin tu bkra shis par gyur cig
/lnga pa phyag 'tshal ba ni /
rgyas pa'i rigs grub na legs mod /
bsdu na rdor sems la /
gang gi drin gyis bde chen nyid //
sogs cho ga'i dkyus su bstan pa bzhin bya /
spyi 'dus la /
bla ma mnyam med sangs rgyas rin po che //
dus gsum bde gshegs sras bcas thams cad kyis //
sku gsung thugs kyi rang bzhin byin brlabs pa //
bka' drin chen po'i zhabs la phyag 'tshal lo //
sangs rgyas thams cad 'dus pa'i sku
/rdo rje 'dzin pa'i ngo bo nyid //
dkon mchog gsum gyi rtsa ba ste //
bla ma rnams la phyag 'tshal lo //
gang gis 'khor ba'i nyes pa ni //
dran pa tsam gyis sel mdzad cing //
bla med byang chub thob mdzad pa'i //
bla ma'i zhabs kyi pad+mor 'dud //
gang gi drin gyis bde chen nyid //
skad cig nyid la 'char ba gang //
bla ma rin chen lta bu'i sku
/rdo rje can zhabs pad la 'dud //
bla ma sangs rgyas bla ma chos //
de bzhin bla ma dge 'dun te //
kun gyi byed po bla ma yin //
bla ma'i zhabs la phyag 'tshal lo //
phyag byar 'os pa thams cad la //
sogs brjod /
drug pa mchod pa 'bul ba ni /
bskyed tshul lugs gnyis gang byed kyang 'don bya gcig gis 'thus pa'i spyi mchod ni /
bde bar gshegs so bcom ldan 'das //
rgyal ba rgya mtsho'i ye shes kyis //
srid pa'i rgya mtsho mtha' yas kun //
kun bzang mchod sprin mchog tu rol //
oM pa na pe nu su ra ta ti pu sarba ta thA ga ta sa ma yo gi sid+d+hi hU~M/
ma hA pU dza pra tIts+tsha hoH
zhes mchod pa sprul /
oM/
dpag med nam mkha'i khams nyid las //
mchod yon bsam yas lhun grub pa //
rab 'byams nam mkha'i khams bkang ste //
gus pa'i blo yis 'bul bar bgyi //
oM gu ru sarba ta thA ga ta ar+g+haM pra tIts+tsha hU~M swA hA/
de bzhin du /
mchod yon gyi gnas su /
zhabs bsil /
me tog
/bdug spos /
mar me /
dri chab /
zhal zas /
rol mo rnams dang /
ar+g+haM gyi gnas su /
pA d+yaM/
puSh+pe /
d+hU pe /
A lo ke
/gan+d+he /
nai bid+yA/
shab+da rnams sbyar bas 'bul /
maN+Dal so bdun ma spyi ltar 'bul la /
oM badzra b+hU mi AHhU~M/
gzhi yongs su dag pa dbang chen gser gyi sa gzhi /
oM badzra re khe AH hU~M/
phyi lcags ri khor yug gis bskor ba'i dbus su hU~M/
ri'i rgyal po ri rab /
shar lus 'phags po /
lho dzam bu gling /
nub ba lang spyod /
byang sgra mi snyan /
lus dang lus 'phags /
rnga yab dang rnga yab gzhan /
g.yo ldan dang lam mchog 'gro
/sgra mi snyan dang sgra mi snyan gyi zla /
rin po che'i ri bo /
dpag bsam gyi shing /
'dod 'jo'i ba /
ma rmos pa'i lo tog
/'khor lo rin po che /
nor bu rin po che /
btsun mo rin po che /
blon po rin po che /
glang po rin po che /
rta mchog rin po che /
dmag dpon rin po che /
gter chen po'i bum pa /
sgeg pa ma /
phreng ba ma /
glu ma /
gar ma /
me tog ma /
bdug spos ma /
snang gsal ma /
dri chab ma /
nyi ma /
zla ba /
rin po che'i gdugs /
phyogs las rnam par rgyal ba'i rgyal mtshan /
lha dang mi'i dpal 'byor phun sum tshogs pa ma tshang ba med pa tshang zhing yid du 'ong ba 'di nyid /
dpal ldan bla ma zhi ba'i dbyings na bzhugs pa dkon mchog rtsa gsum rgya mtsho'i tshogs dang bcas pa rnams la gus pas 'bul bar bgyi'o //
thugs rjes 'gro ba'i don du bzhes su gsol /
bzhes nas thugs bskyed brtse ba chen po'i mthus rnam mang mos pa ji bzhin sgyu 'phrul rdo rje'i rol gar ji snyed gdul bya'i skal par 'tsham pa'i gzugs sku'i rnam 'phrul ngo mtshar ye shes kyi snang brnyan srid zhi'i dpal du gsal bar byin gyis brlab tu gsol /
gu ru i dam rat+na maN+Dal kaM nir+YA ta yA mi /
zhes pas mtshon 'dod don gsol ba kha bsgyur /
rgyal srid ni /
zhing 'dir 'khor lo rin chen gyis //
mkhas pa dag gis yongs bkang nas //
dngos grub 'dod pa sbyin pa'i phyir //
nyin rer shes rab can gyis dbul //
oM gu ru sarba ta thA ga ta tsakra rat+na pU dzi te AHhU~M/
zhing 'dir nor bu rin chen gyis //
mkhas pa dag gis yongs bkang nas //
dngos grub 'dod pa sbyin pa'i phyir //
nyin rer shes rab can gyis dbul //
oM gu ru sarba ta thA ga ta ma Ni rat+na pU dzi te AHhU~M/
zhing 'dir btsun mo rin chen gyis //
mkhas pa dag gis yongs bkang nas //
dngos grub 'dod pa sbyin pa'i phyir //
nyin rer shes rab can gyis dbul //
oM gu ru sarba ta thA ga ta satrI rat+na pU dzi te AHhU~M/
zhing 'dir blon po rin chen gyis //
mkhas pa dag gis yongs bkang nas //
dngos grub 'dod pa sbyin pa'i phyir //
nyin rer shes rab can gyis dbul //
oM gu ru sarba ta thA ga ta pu ru Sha rat+na pU dzi te AHhU~M/
zhing 'dir glang po rin chen gyis //
mkhas pa dag gis yongs bkang nas //
dngos grub 'dod pa sbyin pa'i phyir //
nyin rer shes rab can gyis dbul //
oM gu ru sarba ta thA ga ta hasti rat+na pU dzi te AHhU~M/
zhing 'dir rta mchog rin chen gyis //
mkhas pa dag gis yongs bkang nas //
dngos grub 'dod pa sbyin pa'i phyir //
nyin rer shes rab can gyis dbul //
oM gu ru sarba ta thA ga ta a shwa rat+na pU dzi te AHhU~M/
zhing 'dir dmag dpon rin chen gyis //
mkhas pa dag gis yongs bkang nas //
dngos grub 'dod pa sbyin pa'i phyir //
nyin rer shes rab can gyis dbul //
oM gu ru sarba ta thA ga ta khang+ga rat+na pU dzi te AHhU~M/
zhes bya /
bsdu na /
mi dbang rin chen sna bdun 'di dag ni //
sangs rgyas sras dang bcas pa ma lus la //
bshams shing yid kyis sprul te phul ba yis //
'gro ba mi zad gter la spyod par shog
/oM sap+ta ma hA rat+na badzra pU dzi te AHhU~M/
zhes dbul /
rtags brgyad ni /
rin chen gdugs mdzes gser gyi yu ba can //
dri med gser nya g.yu yi gshog pa can //
'dab bzang dang ldan sna tshogs pad+ma'i tshal //
rin chen g.yas 'khyil dkar zlum sgra dbyangs can //
bdud rtsi'i bum pa dpag bsam kha rgyan spras //
yid bzhin gter 'byung khong seng dpal be 'u //
mi nub chos kyi rgyal mtshan rab tu brtan //
srid pa'i drwa ba 'joms byed 'khor lo ste //
rten 'brel rtags kyi bkra shis rnam brgyad 'di //
bla ma rgyal ba sras dang bcas la 'bul //
thugs rjes 'gro ba'i don du bzhes nas kyang //
'gro rnams bkra shis dpal la spyod par shog
/ces sam /
bsdu na /
lha yi dbang po lha min g.yul rgyal nas //
bkra shis lha mo brgyad kyis mchod pa ltar //
rgyal dbang kun dngos dpal ldan bla ma la //
bkra shis rdzas brgyad dag gis mchod par bgyi //
oM aSh+Ta mang+ga la badzra pU dzi te AHhU~M/
zhes bsgyur bas mchod /
nang mchod ni /
kha dog dbyibs legs yid 'ong rgyan phreng ldan //
phyogs dus kun na gzugs mchog ci mchis pa //
mos blos dpal ldan bla ma la 'bul na //
bzhes nas bla med grub mchog bstsal du gsol //
oM sarba ta thA ga ta sa pa ri wA ra rU pa kA ma gu Na badzra pU dzi te AHhU~M/
phyogs dus kun na zin dang ma zin pa'i //
yon tan tshig brjod sgra snyan ci mchis pa //
mos blos dpal ldan bla ma la 'bul na //
bzhes nas bla med grub mchog bstsal du gsol //
shab+da\u0f8e
phyogs dus kun na tsan+dan sbrul snying dang //
a gar la sogs dri mchog ci mchis pa //
mos blos dpal ldan bla ma la 'bul na //
bzhes nas bla med grub mchog bstsal du gsol //
gan+d+he\u0f8e
phyogs dus kun na ro dang bcud ldan pa'i //
ro mchog khyad par 'phags pa ci mchis pa //
mos blos dpal ldan bla ma la 'bul na //
bzhes nas bla med grub mchog bstsal du gsol //
ra sa\u0f8e
phyogs dus kun na 'jam mnyen 'khril chags pa'i //
reg bya khyad par 'phags pa ci mchis pa //
mos blos dpal ldan bla ma la 'bul na //
bzhes nas bla med grub mchog bstsal du gsol //
spar+she\u0f8e
zhes sam /
bsdu na /
phyogs dus kun na gzugs sgra dri dang ro //
reg bya'i khyad par phun sum tshogs pa rnams //
mos blos bla ma sras bcas la 'bul na //
bzhes shig bla med grub mchog bstsal du gsol //
oM pany+tsa kA ma gu Na badzra pU dzi te AHhU~M/
zhes 'bul /
yid las byung ba ni /
oM/
mchod pa'i phyag rgya chen po ni //
sems kyi yid bzhin sprin tshogs kyis //
phyogs bcu thams cad sangs rgyas zhing //
mnyen 'jam reg na bde ba dang //
sna tshogs rin po che yi gzhi //
mdzes par bres shing spras pa dang //
kun 'byung rin chen phung por 'bar //
dbyibs legs rdzing bu bro mchog bsil //
rin chen khang pa sna tshogs dang //
rgyan dang dpag bsam ljon pa'i tshal //
glu dbyangs tshigs su bcad pa'i sgra
/bla re rgyal mtshan na bza' gdugs //
do shal dpung rgyan se mo do //
bza' dang btung ba'i mchog rnams dang //
rang la mdzes par brgyan pa yi //
lha dang lha mo rdul snyed kyis //
bro gar la sogs bsam yas kyis //
phyogs bcu nam mkha'i khams bkang nas //
dkyil 'khor kun la rgyas par 'bul //
thugs rjes brtser dgongs bzhes su gsol //
zhes 'bul /
sman raka mchod pa ni /
gtsang dme'i dri rtog kun bral ba'i :
ra sA ya na sman chen po :
nyon mongs chags pa'i rak+tar bcas :
mnyam pa chen por bzhes su gsol :
sarba pany+tsa a mr-ita a la la ho :
gtor ma 'bul ba ni /
sha lnga bdud rtsi'i snying po can :
bza' bca' btung ba'i tshogs ldan pa'i :
dam rdzas mchog gi gtor ma 'di :
gnyis su med par bzhes su gsol :
ma hA ba liM ta kha kha khA hi :
gsang mchod ni /
phyag rgya dang snyoms 'jug gi bde bas dgyes dgur rol par mos la /
mtshan ldan bde ba'i rgyan ldan pa'i //
mi mo rnams kyi reg bya'i mchog
/byin gyis rlobs shig rnal 'byor tshogs
/gsang mchog bde ba'i gnas la rol //
ma hA su kha bo d+hi tsit+ta a la la hoH
de kho na nyid kyi mchod pa ni /
gdod nas rang rig lha ru dag
/mchod bya mchod byed mchod yul kun //
mi dmigs spros bral phyag rgya che //
'di ni mchog tu bde chen nyid //
ces mchod /
bdun pa bstod pa ni /
spro na /
mnyam med mi g.yo sogs rdo rje 'dzin pa'i dbyangs kyi bsngags pas bstod /
bsdu na /
e ma ho ngo mtshar rmad kyi chos //
dus gsum sangs rgyas thams cad kyi //
sku gsung thugs kyi ngo bo nyid //
'khor 'das yon tan dpal dang ldan //
bla ma'i zhabs la phyag 'tshal bstod //
bla ma'i sku ni rdo rje'i sku
/mdzes shing blta bas chog mi shes //
bsam gyis mi khyab yon tan ldan //
bla ma'i sku la phyag 'tshal bstod //
bla ma'i gsung ni tshangs pa'i dbyangs //
bdag med seng ge'i sgra dang ldan //
mu stegs ri dwags skrag mdzad pa //
bla ma'i gsung la phyag 'tshal bstod //
bla ma'i thugs ni nam mkha' 'dra //
bde gsal mi rtog stong pa'i ngang //
rnam thar gsum la legs gnas pa //
bla ma'i thugs la phyag 'tshal bstod //
sku la tshad med bgrang du med //
nam mkha' dang ni mnyam gyur cing //
sna tshogs dbang phyug mi shigs pa'i //
rdo rje'i sku la phyag 'tshal bstod //
brjod du med pa'i ngang nyid las //
tshangs pa la sogs snyan pa'i dbyangs //
phyogs bcu kun tu sgrog mdzad pa'i //
rnam dag gsung la phyag 'tshal bstod //
phung po khams dang skye mched dang //
gzung dang 'dzin pa la sogs pa'i //
rtog pa kun las rnam grol ba'i //
ye shes thugs la phyag 'tshal bstod //
brgyad pa yan lag lhag ma rnams las bshags pa bya ba ni /
bla ma rdo rje 'dzin pa chen po la sogs pa /
phyogs bcu na bzhugs pa'i sangs rgyas dang byang chub sems dpa' thams cad bdag la dgongs su gsol /
bdag ming 'di zhes bgyi bas tshe 'khor ba thog ma ma mchis pa nas da lta la thug gi bar du /
nyon mongs pa 'dod chags dang zhe sdang dang gti mug gi dbang gis /
lus ngag yid gsum gyi sgo nas sdig pa mi dge ba bcu bgyis pa dang /
mtshams med pa lnga bgyis pa dang /
de dang nye ba lnga bgyis pa dang /
so so thar pa'i sdom pa dang 'gal ba dang /
byang chub sems dpa'i bslab pa dang 'gal ba dang /
gsang sngags kyi dam tshig dang 'gal ba dang /
pha dang ma la ma gus pa dang /
mkhan po dang slob dpon la ma gus pa dang /
grogs tshangs pa mtshungs par spyod pa rnams la ma gus pa dang /
dkon mchog gsum la gnod pa'i las bgyis pa dang /
dam pa'i chos spangs pa dang /
'phags pa'i dge 'dun la skur pa btab pa dang /
sems can la gnod pa'i las bgyis pa la sogs pa sdig pa mi dge ba'i tshogs bdag gis bgyis pa dang /
bgyid du bstsal pa dang /
gzhan gyis bgyis pa la rjes su yi rang ba la sogs pa /
mdor na mtho ris dang thar pa'i gegs su gyur cing /
'khor ba dang ngan song gi rgyur gyur pa'i nyes ltung gi tshogs ci mchis pa thams cad /
bla ma rdo rje 'dzin pa chen po la sogs pa phyogs bcu na bzhugs pa'i sangs rgyas dang byang chub sems dpa' thams cad kyi spyan sngar mthol lo bshags so //
mi 'chab bo //
mi sbed do //
phyin chad sdom par bgyid lags so //
mthol zhing bshags na bdag bde ba la reg par gnas par 'gyur gyi /
ma mthol ma bshags na ni mi 'gyur ro //
zhes lan gsum brjod /
bsdu na bzhag chog
/gang zhig thog med srid pa'i chu klung du //
ma lus kun rtog gis bsags bsnyogs pa rnams //
thugs rje che ldan spyan sngar de dag ni //
cho ga bzhin du thams cad bshags par bgyi //
rdzogs sangs rgyas dang byang chub sems dpa' dang //
'phags pa gzhan gyis dge ba gang mdzad pa //
ma lus 'gro ba'i bsod nams rgya mtsho'i tshogs //
de dag kun la rjes su yi rang ngo //
mos dang bsam pa ji bzhin zab pa dang //
rgya che'i chos 'khor chad pa med par bskul //
sprul pa 'gro la sman slad rtag bzhugs gsol //
bsod nams bla med byang chub phyir bsngo 'o //
zhes dang /
thun mong du /
ji snyed su dag sogs bzang spyod kyi yan lag bdun pa'ang bya'o //
dgu pa gsol ba 'debs pa ni /
bla ma sku gsum ma'i gsol 'debs dang brgyud pa'i gsol 'debs gsog
/khyad par bla ma de nyid kyi gsol 'debs rnams 'don /
rang gi rtsa ba'i bla ma yin na rgyang 'bod kyi gsol 'debs drag tu byas la mthar /
bla ma rdo rje 'dzin pa chen po la sogs pa phyogs bcu na bzhugs pa'i sangs rgyas dang byang chub sems dpa' thams cad kyis bdag la byin gyis brlab tu gsol /
bdag gi nyon mongs pa mtha' dag zhi bar byin gyis brlab tu gsol /
chos thos bsam sgom gsum nyon mongs pa'i gnyen por 'gro bar byin gyis brlab tu gsol /
tshul khrims rnam par dag pa spyan gyi 'bras bu bzhin du bsrung nus par byin gyis brlab tu gsol /
theg pa chen po'i dge ba'i bshes gnyen la dad gus bsam gyis mi khyab pa bdag gi rgyud la skye bar byin gyis brlab tu gsol /
dad gus bsam mi khyab pa thob par byin gyis brlab tu gsol /
byang chub kyi sems nyams pa med pa bdag gi rgyud la skye ba gnas pa gong nas gong du 'phel bar byin gyis brlab tu gsol /
bstan pa'i chos mtha' dag bdag gi rgyud la skye ba gnas pa gong nas gong du 'phel bar byin gyis brlab tu gsol /
bde gsal mi rtog pa'i mtshan nyid gsum dang ldan pa bdag gi rgyud la skye bar byin gyis brlab tu gsol /
mtshan nyid rig pa'i shes rab phun sum tshogs pa bdag gi rgyud la skye bar byin gyis brlab tu gsol /
theg pa chen po gsang sngags mtha' dag gi snod du rung bar byin gyis brlab tu gsol /
mngon par shes pa rgya chen po thob par byin gyis brlab tu gsol /
sems can thams cad kyi don du phyag rgya chen po'i dngos grub thob par byin gyis brlab tu gsol /
thob nas kyang sems can nam mkha' dang mnyam pa smin par byed nus par byin gyis brlab tu gsol /
zhes 'dod don gsol /
bcu pa dbang bzhi len pa ni /
sku bzhi'i dbang phyug rgyal ba rdo rje 'chang //
bdag sogs 'gro la thugs rjes nyer dgongs te //
bum gsang shes rab ye shes de kho na'i //
ye shes mchog gis bdag rgyud gtams par mdzod //
ces gsol ba gdab /
dmigs pa'i 'phro 'du dang /
dbang po so so'i rang skal gyi dri ma sbyong tshul /
lam nyams len la dbang tshul /
dbang gi gnas skabs dang mthar thug gi ye shes thob tshul sogs tshig rjes su don dran bzhin pas /
gu ru'i spyi bo'i oM las 'od zer dkar po 'phros /
rang gi spyi bor thim pas bum pa'i dbang thob /
lus kyi dri ma sbyangs /
lam bskyed rim bsgom pa la dbang /
'bras bu sprul sku thob pa'i skal pa can du byas /
mgrin pa'i AHlas 'od zer dmar po 'phros /
rang gi mgrin par thim pas gsang ba'i dbang thob /
ngag gi dri ma sbyangs /
lam rtsa rlung bsgom pa la dbang /
'bras bu longs sku thob pa'i skal pa can du byas /
thugs ka'i hU~M las 'od zer sngon po 'phros /
rang gi snying gar thim pas shes rab ye shes kyi dbang thob /
yid kyi dri ma sbyangs /
lam thig le bsgom pa la dbang /
'bras bu chos sku thob pa'i skal pa can du byas /
slar yang gnas gsum las 'od zer dkar dmar mthing gsum 'phros /
rang gi gnas gsum du thim pas dbang bzhi pa thob /
ye shes kyi dri ma sbyangs /
lam rdzogs pa chen po bsgom pa la dbang /
'bras bu ngo bo nyid sku thob pa'i skal pa can du gyur /
ces dbang blang /
gsum pa rjes kyi rim pa la gsum las /
dang po sri zhu 'bul zhing smon lam gsol ba ni /
dus gsum sangs rgyas thams cad kyi ngo bor gyur cing dmigs pa med pa'i thugs rje dang ldan pa dpal ldan bla ma brgyud pa dang bcas pa rnams dang /
sangs rgyas dang byang chub sems dpa' thams cad bdag la dgongs su gsol /
bdag cag rnams kyis dkon mchog la mchod pa phul pa dang /
dge 'dun la bsnyen bkur bgyis pa dang /
'byung po la gtor ma btang ba dang /
bsrung sdom dang /
bzlas brjod dang /
thos bsam dang /
sgom sgrub la sogs pa bsod nams dang ye shes kyi tshogs ci bsags pa'i dge ba'i rtsa ba 'di dag thams cad gcig tu bsdus shing bzlums te bsdoms nas /
rigs kun khyab bdag 'dren mchog mtshungs med dpal ldan bla ma dam pa yab sras brgyud pa dang bcas pa rnams la 'bul bar bgyi'o //
phul pas bla ma dge ba'i bshes gnyen rnams kyi thugs dgongs khyad par can rnams gong nas gong du yongs su rdzogs par gyur cig
/sa dang lam gyi rim pa'i spang bya dang gegs dang sgrib par gyur pa ci mchis pa thams cad byang zhing dag par gyur cig
/lam lnga sa bcu rim gyis bgrod nas bdag cag la sogs pa sems can thams cad kyi don du myur du mngon par rdzogs par 'tshang rgya bar gyur cig
/sems can thams cad kyi don gang la gang 'dul gyi sprul pa'i sku'i mdzad pa rgyun mi 'chad par gyur cig
/der yang sku tshe'i 'du byed bskal pa rgya mtshor g.yo med du brtan cing ngo mtshar ba'i rnam par thar pa mtha' yas pas bstan pa dang sems can gyi don rlabs po che mdzad par gyur cig
/bdag cag rnams la'ang bla ma la bsten pa'i sgo nas bsags pa'i nyes pa sku la brdos pa /
rin la bsnyags pa /
gsung ngag bcag pa /
nyes pa gtam du brjod pa /
thugs tshod bzung pa /
thugs sun phyung pa la sogs pa nyes pa'i tshogs ci mchis pa thams cad byang zhing dag par gyur cig
/tshe rabs thams cad du yang dag pa'i dge ba'i bshes gnyen dang mjal bar gyur cig
/mjal nas kyang mnyes par byed par gyur cig
/mi mnyes pa skad cig kyang byed par ma gyur cig
/skye ba tshe rabs thams cad du dge ba'i bshes gnyen gyis rjes su 'dzin par gyur cig
/gzung du gtub par gyur cig
/gdams ngag dang rjes su bstan pas skyong bar gyur cig
/bskyang du gtub par gyur cig
/tshe rabs thams cad du dge ba'i bshes gnyen mi brjed pa'i ting nge 'dzin thob par gyur cig
/dge ba'i bshes gnyen gyi rnam par thar pa la longs spyod par gyur cig
/mthar sems can thams cad kyi don du myur du mngon par rdzogs par 'tshang rgya bar gyur cig
/ces lan gsum brjod /
myur 'byon yod na skabs 'dir 'don no //
gnyis pa nongs pa bshags shing gshegs su gsol ba ni /
bdag blo gti mug rmongs pa'i dbang gyur te //
legs spyad 'di la nyes par gyur pa gang //
skyes mchog rin chen rnams dang de yi sras //
bdag nyid chen po rnams la bzod par gsol //
zhes yi ge brgya pa lan gsum brjod la /
'o /
mchog gi dpal ldan bla ma dam pa zhi bar gshegs pa don gyi slad du mtshan smros pa 'di /
zhes bya ba de nyid deng 'dir gzhi'i 'od gsal ka dag lhun grub chen po'i dbyings su /
lam gyi 'od gsal skye med blo 'das zung du 'jug ste /
'bras bu'i 'od gsal gnyis med khyab bdal chos sku'i klong yangs 'gro 'ong g.yo 'gul bral bar mnyam par bzhag pa 'di las /
da nas bzhengs te sangs rgyas kyi zhing khams rnam par dag pa'am /
mkha' spyod dag pa'i gnas su gshegs te byang chub kyi spyod pa rgya mtsho skad cig gis rdzogs nas mi gnas pa'i zung 'jug mthar phyin par mdzad du gsol /
sangs rgyas kyi zhing du gshegs pas rgyal ba rgya mtsho mnyes pa'i mchod pa dang /
phrin las bla na med pa bsgrubs nas der yang zhi ba'i dbyings su mi gzhol bar mdzad du gsol /
spyir du ma gyur sems can gyi khams rnams gang la gang 'dul de la der ston mi zad rgyan 'khor rnam lnga'i sprul pa 'byams su klas pa nam mkha' ji srid bar 'gag pa med par ston pa dang /
khyad par zhing 'di'i gdul bya ris su ma chad pa rnams dang /
yang sgos rjes su slob cing dad mos gus par ldan pa'i sems can rnams yal bar mi 'dor bar mdzad du gsol /
gnas skabs der yang phyi nang gi rkyen nag po bdud kyi 'tshe bas mi gnod cing /
thos bsam sgom gsum phar phyin drug sdom pa gsum bskyed rdzogs stong nyid snying rje sogs mthar phyin cing /
mdzad pa phrin las dar zhing rgyas pas sangs rgyas kyi bstan pa rin po che spyi dang /
bye brag snying po don gyi bstan pa sgrub brgyud kyi bstan pa 'di nyid kyi nyams pa gso ba dang /
gnas pa phyogs dus kun tu rgya cher spel ba dang /
gdul bya rnam mang mtha' yas pa rnams kyang byang chub chen po'i lam du 'dren par 'gyur ba'i thugs bskyed rgya chen po dang smon lam mtha' gang btsan g.yel ba med par gsol ba 'debs pa lags /
zhes pas dam ye dbyer med dag pa'i zhing du gshegs nas der bzhugs pa'i sangs rgyas kyi thugs dang gnyis su med par gyur par mos la thugs yid bsres te mnyam par bzhag
/gsum pa bsngo smon bya ba ni /
bzang spyod sogs theg chen thun mong dang /
bla ma yi dam sogs rdo rje theg pa thun mong ma yin pa'i smon lam gdab /
dkyil 'khor dang 'brel na tshogs mchod sogs rjes kyi cho ga mthar dbyung /
gang ltar bkra shis rgyas par brjod la dge legs su bya'o //
'di ni rang la bka' drin che ba'i dpal ldan bla ma dang skyes chen gzhan don yang srid 'byon pa gtsor byas nas bkod pa ste /
bla ma dge ba'i bshes gnyen gzhan la sham bu 'dod gsol smon tshig rnams gnas skabs dang bstun pa'i 'dor len shes dgos pa yin no //
skye kun bla ma mnyes pa'i bya ba sgrub //
de las sangs rgyas chos rnams 'bad med rdzogs //
des kyang yid can mtha' dag bde myur gyi //
lam mchog bgrod nas mngon par byang chub shog
/ces gdung mchod du grags pa 'di nyid sngon gyi dam pa 'ga' zhig gis mdzad pa mthong yang rgyas bsdus gnyis kyi mthar lhung ba dang rang lugs phyogs re bar mthong nas /
'dir de dag nyid khungs su bcol ba la snga 'gyur lugs gang rung la sbyor chog pa dang /
gsar ma'i lugs la'ang mngon rtogs mchod phreng sogs kha spo chog pa'i dbang du byas te gang la'ang mi gnas pa'i rnal 'byor pa blo gros mtha' yas pa'i sdes rdzong shod bde gshegs 'dus pa'i pho brang chen por bgyis pa dge legs 'phel /
mang+ga laM///
/
