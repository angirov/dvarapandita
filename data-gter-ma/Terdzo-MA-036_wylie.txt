@#//
dam chos snying po skor lnga las /
yi dam bka' 'dus snying po'i dbang gi cho ga dngos grub yang snying zhes bya ba bzhugs so //
na mo gu ru gar+b+ha maN+Da lA ya /
rgyal ba zhi khro'i tshogs chen po //
gcig bsdus gsang ba'i 'khor lor 'dud //
gang de'i dbang bskur snying po yang //
ji ltar nod bzhin rab gsal bya //
'di la mdun bskyed sgrub chen gyi lugs su sbrel ba'i dbang bskur na sngon 'gro 'jug pa'i chos sogs rdo rje bkod pa dang bstun dgos la /
'jug bde'i dbang bskur snying po ni bka' 'dus rtsa sgrub las kha skong ba phyag bzhes yin pas de ltar bya ba la gsum /
sbyor dngos rjes so //
dang po ni /
dben pa'i gnas su dkyil 'khor ras bris yod na zhi khro steng 'og brtsegs mar 'god dgos la /
dkyus mthun tsam du /
tshom bu dgu pa'i maN+Dal gyi steng du rnam bum bcud ldan kha rgyan mgul chings dang bcas pa /
g.yas su rigs lnga'i dbu rgyan dar dpyang dang bcas pa /
g.yon du rdor dril /
rgyab tu thod chang dang rig tsaka
/tshe bum sman thod phyogs bsdus /
mdun du bkra shis rdzas rtags gcig bsdus kyi tsaka li rnams bkod /
sman rag gtor gsum /
phyi mchod bskor bsham /
mchod tshogs gtor ma'i bye brag sogs 'tshogs par byas nas /
las byang gi sems bskyed nas brtsam 'dod gsol gyi bar du gtang zhing bdag mdun dbyer med du bsgom /
dzapa? kyi dgongs pa gsal btab nas bzlas pa ci nus bya /
rtogs pas ma chun na bum bzlas spyi ltar zur du byas la mchod bstod nongs bshags smon lam gsol /
las bum dbyings phyug ma'i sngags kyis byin brlabs /
rig pa'i me tog dor la slob ma gzhug par gnang ba nod do //
gnyis pa dngos gzhi la dang po 'jug pa ni /
slob bu rnams khrus nas dbyung /
bgegs bskrad /
mtshams bcad la /
mtshams sbyor dmigs gsal /
de la 'dir khyab bdag dang po'i mgon po nyid rdo rje slob dpon gsang ba kun gyi bdag po'i tshul du bstan pa gu ru pad+ma rtsal de nyid kyis gangs can gyi ljongs su snod ldan thun mong ma yin pa mnga' bdag rje 'bangs rnams la gsang ba zab mo ji snyed cig bstsal pa thams cad kyi snying po gcig tu dril ba /
dam chos snying po skor lnga lha sras dam 'dzin chos kyi blo gros kyi skal bar gnang nas mdo khams rong rme dkar mo stag tshang du mi 'jig pa'i gter rgyas btab pa /
deng sang 'dul ba'i dus su son pa na lha sras rnam 'phrul sprul pa'i gter chen o rgyan mchog gyur bde chen gling pas gnas mchog de nyid kyi gu ru'i gsang phug gong ma'i g.yas gdong nas spyan drangs te gtan la phab pa'i nang tshan /
rtsa ba gsum gyi snying po rnams rgyud lung man ngag gi rim pa dang mthun par bzhugs pa las /
'dir lung a nu dang mthun par bkral pa'i yi dam bka' 'dus snying po'i dbang bskur bsgrub pa ste /
de'ang ji skad du /
lung gi sgrub sde bka' 'dus kyang :
rgyas par theg pa rim pa dgu :
bsdu na sum cu rtsa gnyis pa :
de yang bsdu na dbang bzhi 'o :
zhes gsungs pa ltar snying por bsdus pa'i dbang bzhi bsgrub pa la sogs kyis mtshams sbyar nas maN+Dal 'bul du gzhug
/mtshams sbyor spyi mthun bcas /
oM tsak+Shu rban+d+ha bA ra ma NA ya hU~M:gis mig dar dang /
A khaM bI ra hU~M:gis me tog sprad /
bla ma dang dkyil 'khor gyi gtso bo tha mi dad pa'i spyan sngar gus pa chen pos gsol ba 'debs pa 'di'i rjes zlos mdzod /
ho :
bla ma dpal chen he ru ka :
bdag la thugs rjes nyer dgongs nas :
bde gshegs kun 'dus dkyil 'khor du :
bcug cing dbang rnams bskur du gsol :
lan gsum /
thog mar kun rdzob byang chub snying por sems bskyed pa 'di'i rjes zlos /
bdag dang mtha' yas sogs las byang ltar lan gsum /
don dam skye 'gag gnas dmigs 'gro 'ong dang bral bar sems bskyed pa 'di'i rjes zlos /
e ma'o ngo mtshar rmad kyi sogs gsum /
slar yang thal mo me tog dang bcas te gsol ba 'debs pa 'di'i rjes zlos /
ho :
ye shes 'bar ba'i dkyil 'khor du :
bdag nyid bcug par mdzad nas kyang :
thugs rjes lha zhal bstan pa dang :
thar pa'i lam la 'god du gsol :
gsum /
de ltar gsol ba btab pa la gnang ba byin par mos shig
hU~M:
gsang ba bla med dkyil 'khor du :
skal pa ldan pa khyod gzhug pas :
bde ba bla na med pa thob :
dam tshig thams cad thub par gyis :
zhes pa'i lan gsol ba 'di'i rjes zlos /
hU~M:
rdo rje slob dpon dgongs su gsol :
dkyil 'khor lha tshogs dpang por bzhugs :
sku gsung thugs kyi dam tshig rnams :
srog gi phyir yang mi gtang ngo :
dam tshig gi chu nan yi ge hU~M gi rnam par khyed rang rnams kyi snying gar yal gam bcas pa'i tha tshig gi dpang por bzhugs par mos shig
/bdud rtsi'i dam chu sbyin la /
hU~M:
'di ni dam tshig rdo rje'i chu :
bu khyod la ni sbyin par bya :
dam tshig bsrungs na dngos grub thob :
nyams na dmyal ba chen por ltung :
rdo rje bdud rtsi'i chu 'thungs shig :
dam tshig thams cad thub par gyis :
rdo rje'i bro bor ba 'di'i rjes zlos /
sa ma ya i dan na ra kan :
de nas rgyud byin gyis rlob pa'i phyir lha dbab pa la /
khyed rang rnams sgo gsum gyi gnad bcings te dmigs pa 'di ltar du mdzod /
skad cig gis rdo rje sems dpa' he ru ka mthing ga rdor dril 'dzin cing rang 'od kyi yum dang sbyor ba dar dang rus pa rin po ches brgyan cing zhabs g.yas brkyang gis bzhugs pa'i snying gar chu nan dang gnyis su med pa'i mi shigs pa'i thig le hU~M yig 'bar ba'i 'od zer gyis mkha' khyab kyi dkyil 'khor ba bskul /
sangs rgyas thams cad kyi bde ba chen po'i ye shes hU~M yig gi rnam par char ltar babs nas snying ga'i hU~M la thim pa'i 'od zer gyis lus kyi nang thams cad gang bas bde chen bzod med du 'bar ba'i mos pa mdzod /
snying po'i mthar /
A be sha ya a A:zhes rol mo sbyar spos dang bcas pas dbab /
tiSh+Tha badzras brtan par byas /
sngar byin pa'i me tog de nyid sngon nas las 'brel yod pa'i rigs kyi lha la 'bab par shog cig snyam pas 'di'i rjes zlos /
hU~M:
bskal pa gong nas 'brel pa yi :
bdag gi lha mchog gang yin la :
me tog bzang po 'di 'bul gyis :
thugs rje'i brtse bas bzhes su gsol :
puSh+pe pra tIts+tsha ho :
zhes 'dor du gzhug
/me tog 'khor lo'i bdag po'i dbu la babs pas lhag pa'i lhar gtad par mos shig
/puSh+pe gr-ih+na i maM satwa ma hA bA la tiSh+Tha :
zhes me tog slar mgor bkod /
ye shes kyi thur mas ma rig pa'i ling tog bsal bar mos shig
/ho :
ltos shig skal ldan rigs kyi bu :
da ni dad pa rab tu skyed :
ye shes dkyil 'khor lha tshogs mthong :
bskal par bsags pa'i sdig sgrib 'dag :
dngos grub bzang po thob nas kyang :
myur du rgyal ba'i sras su 'gyur :
tsak+ShuHpra be sha ya phaT:
ces mig dar bsal /
dag pa ye shes kyi spyan rnam par dag pa thob pas dkyil 'khor pa rnams mngon sum mjal bar mos shig
/de dag gis 'jug pa'i chos rnams grub /
dbang dngos gzhi phyi nang sgrub gsang bzhir bzhugs pa'i dang po phyi dbang rgyud kyi chu bo bskur ba yin pas 'dun pa 'di bzhin du mdzod /
bum pa gzhal yas khang gi nang du dkyil 'khor lha tshogs thams cad dam ye dbyer med du gsal /
nam mkha' gang ba'i dbang gi lha rnams kyis bum pa thogs /
bkra shis pa'i sgyu 'phrul du mas dbang bskur ba tsam gyis /
bum nang gi lha tshogs thams cad snyoms par zhugs pa'i byang sems ye shes lnga'i chu rgyun khyed rang rnams kyi sgo gsum la zhugs pas rtog tshogs thams cad sku dang ye shes su dag
/bkra shis pa'i rdzas kyis mnga' gsol bas gsang ba'i bstan pa rtag ci+ing khyab pa'i bkra shis kyi rten 'brel bsgrigs par mos shig
/rnam bum spyi bor bzhag la /
hU~M:
rin chen bum pa gzhal yas khang :
rgyal ba sras bcas zhu ba'i chus :
skal ldan rnams la khrus bgyis shing :
bkra shis rdzas kyis mnga' gsol bas :
sgrib gnyis ma lus byang gyur cig :
ka lA sha a b+hi Shiny+tsa hU~M:
rdzas brgyad lag tu gtad /
mang+ga la dra bya a b+hi Shiny+tsa hU~M:
dbu rgyan rigs lnga'i rang bzhin spyi bor bcings shing thabs shes zung du 'brel ba'i rtags kyi rgya rdor dril lag tu gtad de zhing khams kun tu grags pa'i rdo rje'i ming btags pas dmigs pa 'bras bu skye ba'i sa bdun pa man chad la dbang bsgyur bar mos shig
/dbang rdzas so so sbyin la /
hU~M:
snying po lnga dang phyag mtshan lnga :
de las rigs lngas dbu brgyan pa :
rdo rje dril bu rig pa 'dzin :
rdo rje'i ming ni phyogs bcur grags :
ye shes lnga ldan dbang thob shog :
dz+nyA na a b+hi Shiny+tsa hU~M:
de ltar na phyi thar pa chen po'i dkyil 'khor du phyi phan pa'i dbang thob /
gtso bor las sgrib dang lus kyi dri ma rags pa 'khrud /
rnal 'byor phyi pa man chod kyi theg pa mtha' dag bshad cing sgrub pa la dbang /
sgom lam lung chen thob pa'i rnal 'byor mngon du byed pa'i skal pa can du byas so //
gnyis pa nang dbang 'byung ba'i chu bo bskur ba la 'dun pa 'di bzhin mdzod /
bla ma dkyil 'khor gyi gtso bo yab yum mnyam par sbyor ba'i nyi zla byang chub kyi sems rgyun khyed rang rnams kyi mgrin par zhugs pas sgrib pa'i dri ma bsal nas ye shes kyi rtsa sgo phyes /
dbang po dang yan lag gi gnas bcu'i thig le la thim pas gsang rgyud zab mo rnams 'chad nyan sgom pa'i phrin las thogs med du spyod cing rdo rje slob dpon gyi las rab 'byams bsgrub pa la dbang /
sa brgyad pa gnas pa mi 'gyur ba'i sa non par mos shig
/thod pa'i bdud rtsi sbyin cing gnas rnams thig le byas la /
hU~M:
bla ma lha tshogs snyoms par zhugs :
byang chub sems kyis dbang bskur bas :
bu yi rtsa sgo thams cad bye :
gnas bcu'i thig le la thim pas :
'chad nyan sgom dang las byed pa :
rdo rje slob dpon dbang thob shog :
gu h+ya a b+hi Shiny+tsa hU~M:
de ltar na nang ye shes lha'i dkyil 'khor du nang dbang 'byung ba'i chu bo thob /
gtso bor las sgrib dang lus kyi dri ma 'bring po 'khrud /
ma hA yo ga man chad kyi theg pa mtha' dag bshad cing sgrub pa la dbang /
mthar lam dang po rtsal chen rdzogs pa'i rnal 'byor mngon du byed pa'i skal pa can du byas so //
gsum pa sgrub dbang grags pa'i chu bo bskur ba la 'dun pa 'di ltar mdzod /
byin gyis rlabs pa'i rig ma gtad pa dang 'du shes sum ldan thabs chen gyis rol pas sems nyid 'od gsal du dwangs pa'i rtsal snang bde chen gyi rol mo yongs su 'phel /
'chi med rdo rje'i tshe dang dngos grub bdud rtsi'i sman mchog sogs thun mong dang khyad par gyi sgrub rdzas rnams kyi dbang bskur yongs su rdzogs te brdal ba chos nyid kyi sa dgu pa non pa'i mos pa mdzod /
rig tsaka tshe 'brang sman thod rnams gtad la /
hU~M:
sgrub pa'i rdzas mchog rig ma la :
thabs kyis rol pas bde chen 'phel :
rdo rje'i tshe dang bdud rtsi sman :
sgrub rdzas rnams kyi dbang thob shog :
ma hA su kha sid+d+hi a b+hi Shiny+tsa hU~M:
de ltar na sgrub pa khyad par can gyi dkyil 'khor du sgrub dbang grags pa'i chu bo thob /
gtso bor las sgrib dang lus kyi dri ma phra ba 'khrud /
a nu rang lugs kyi zab mo'i bskyed rim dang thun mong gi rdzogs rim rnams nyan bshad sgrub pa la dbang /
mthar lam gnyis pa bde ba chen po'i rnal 'byor dang /
mi slob lam sku rdo rje mngon du byed pa'i skal pa can du byas so //
bzhi pa yang gsang rdzogs pa'i chu bo'i dbang bskur ba yin te /
de'ang shes rab ma'i rkyen las byung ba'i bde stong sgyu ma lta bu'i dpes mtshon te rang ngo la bltas pas dkyil 'khor rnam gsum dbyer med pa'i rang bzhin brjod bral lhan cig skyes pa'i de kho na nyid /
sku dang ye shes zung du 'jug pa nyid dbang gi ngo bo yin pas de ka'i ngang la mnyam par bzhag pas sa bcu pa rdzogs pa spyir chibs nas yi ge 'khor lo tshogs chen gyi sa man chad non par sgoms shig
/hU~M:
sems nyid ye nas stong pa nyid :
gdod nas ye shes 'od gsal ba :
dbyer med bde chen byang chub sems :
chos la sems kyi dbang thob nas :
rdzas dang tshig la ma brten kyang :
rgyal bas de la dbang mchog bskur :
bo d+hi tsit+ta a b+hi Shiny+tsa hU~M:
de ltar na kun rdzob dang don dam byang sems kyi dkyil 'khor du gsang dbang rdzogs pa'i chu bo gsum thob /
nyon shes bag chags kyi sgrib pa dang /
ngag yid 'pho ba'i thig le'i dri ma 'khrud /
a nu rang lugs kyi zab mo'i sgrub pa rnams nyan bshad sgrub pa la dbang /
mthar lam gsum lhun gyis grub pa'i rnal 'byor dang /
mi slob lam gsung thugs ye shes rdo rje mngon du byed pa'i skal pa can du byas so //
shis brjod ci rigs bya /
de dag rnams kyis dam chos snying po skor lnga las yi dam dgongs 'dus snying po'i dbang bskur legs par grub pa yin pas sogs kyis mtshams sbyar la dam tshig bsgrag bzung /
gtang rag phyin spyi mthun bya /
las byang gi tshogs mchod nas bkra shis kyi bar yang chad lhag med par bsgrub bo //
chu bo bzhi 'dus dbang bzhi'i klung //
sgrib bzhi'i gnyen por rtag tu 'babs //
dbyings ye zung 'jug bde chen klong //
phyam gcig mngon par byang chub shog
/ces pa'ang sprul pa'i gter chen nyid kyi bkas rjes su gnang zhing /
gang de'i sras yum lhan rgyas kyi bzhed pa skong ba'i slad du 'chi med bstan gnyis gling pas shrI de bI ko Ti'i dben khrod du bgyis pa dge legs 'phel ///
/
