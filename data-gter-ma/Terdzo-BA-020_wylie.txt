dpal bka' 'dus kyi skong bsdus rin chen sil ma bzhugs so :
\u0f88\u0f88\u0f88\u0f88\u0f88
dpal chen bka' 'dus lha la phyag 'tshal lo :
dpal bka' 'dus kyi lha tshogs thugs dam skong ba'i gtor ma ri rab zla gam lha grangs kyi dpal gtor dang spyan gzigs sna tshogs pas brgyan pa sman raka gi phud sbreng ba dang bcas pa bshams la sngags dang phyag rgyas byin gyis brlabs nas 'bul ba ni :
hU~M:
chos kyi dbyings la gshegs bzhugs mi mnga' yang :
'gro ba sems can tshogs rdzogs sgrib sbyang phyir :
dpal chen bka' 'dus zhi khro'i lha tshogs rnams :
thugs dam bskang phyir gnas 'dir gshegs su gsol :
badzra sa ma ya dza dza :
hU~M hrI:
phung khams skye mched rang bzhin gnas dag pa :
rigs lnga bzhi bcu rtsa gnyis zhi ba'i lha :
yab yum thabs dang shes rab sprul pa'i 'khor :
sum brgya sum cu 'dus pa'i thugs dam bskang :
hU~M hrI:
ye shes gzhal yas rtsa ba'i dkyil 'khor nas :
rigs kun bdag po spyi dpal he ru ka :
yab yum thabs dang shes rab sprul pa'i 'khor :
drug brgya drug cu rtsa bzhi'i thugs dam bskang :
hU~M hrI:
shar stod byams pa chen po'i dkyil 'khor nas :
thugs kyi bdag nyid yang dag he ru ka :
yab yum thabs dang shes rab sprul pa'i 'khor :
drug cu rtsa brgyad lha tshogs thugs dam bskang :
hU~M hrI:
shar srib snying rje chen po'i dkyil 'khor nas :
mi 'gyur bdag nyid bcom ldan rdo rje phreng :
yab yum thabs dang shes rab sprul pa'i 'khor :
brgya dang rtsa brgyad lha tshogs thugs dam bskang :
hU~M hrI:
shar dbus dga' ba chen po'i dkyil 'khor nas :
ye shes bdag nyid dpal chen gsang ba'i bdag :
yab yum thabs dang shes rab sprul pa'i 'khor :
lha tshogs brgyad cur bzhengs pa'i thugs dam bskang :
hU~M hrI:
shar smad btang snyoms chen po'i dkyil 'khor nas :
drag shul bdag nyid rdo rje rtsal chen rdzogs :
yab yum thabs dang shes rab sprul pa'i 'khor :
sum cu rtsa drug lha tshogs thugs dam bskang :
hU~M hrI:
lho stod sbyin pa chen po'i dkyil 'khor nas :
byin rlabs bdag nyid rdo rje thod phreng rtsal :
yab yum thabs dang shes rab sprul pa'i 'khor :
rig 'dzin mkha' 'gro brgyad cu'i thugs dam bskang :
hU~M hrI:
lho srib ngag snyan smra ba'i dkyil 'khor nas :
bde chen bdag nyid 'khor lo bde ba'i mchog :
yab yum thabs dang shes rab sprul pa'i 'khor :
drug cu rtsa gnyis lha tshogs thugs dam bskang :
hU~M hrI:
lho dkyil don mthun rol pa'i dkyil 'khor nas :
sku yi bdag nyid 'jam dpal gshin rje gshed :
yab yum thabs dang shes rab sprul pa'i 'khor :
drug cu rtsa lnga'i lha tshogs thugs dam bskang :
hU~M hrI:
lho smad don spyod rol pa'i dkyil 'khor nas :
stobs kyi bdag nyid rat+na rtsal chen rdzogs :
yab yum thabs dang shes rab sprul pa'i 'khor :
lnga bcu rtsa lnga'i lha tshogs thugs dam bskang :
hU~M hrI:
nub stod 'dod pa zag med dkyil 'khor nas :
gsung gi bdag nyid dbang chen rta mchog dpal :
yab yum thabs dang shes rab sprul pa'i 'khor :
lnga bcu rtsa lnga'i lha tshogs thugs dam bskang :
hU~M hrI:
nub srib ma rig zag med dkyil 'khor nas :
snying rje'i bdag nyid bcom ldan kye rdo rje :
yab yum thabs dang shes rab sprul pa'i 'khor :
drug cu rtsa lnga'i lha tshogs thugs dam bskang :
hU~M hrI:
nub dkyil sred pa zag med dkyil 'khor nas :
gsang ba'i bdag nyid bcom ldan gsang ba 'dus :
yab yum thabs dang shes rab sprul pa'i 'khor :
brgya dang sum cu'i lha tshogs thugs dam bskang :
hU~M hrI:
nub smad lta ba zag med dkyil 'khor nas :
'chi med bdag nyid pad+ma rtsal chen rdzogs :
yab yum thabs dang shes rab sprul pa'i 'khor :
dgu bcu rtsa brgyad lha tshogs thugs dam bskang :
hU~M hrI:
byang stod chos kun stong nyid dkyil 'khor nas :
yon tan bdag nyid che mchog he ru ka :
yab yum thabs dang shes rab sprul pa'i 'khor :
bdun cu rtsa gnyis lha tshogs thugs dam bskang :
hU~M hrI:
byang srib mtshan ma med pa'i dkyil 'khor nas :
'pho med bdag nyid dpal ldan dus 'khor lo :
yab yum thabs dang shes rab sprul pa'i 'khor :
brgya dang drug cu rtsa bzhi'i thugs dam bskang :
hU~M hrI:
byang dkyil smon pa med pa'i dkyil 'khor nas :
'dod 'byung bdag nyid dpal chen mkha' klong 'khyil :
yab yum thabs dang shes rab sprul pa'i 'khor :
brgya dang bcu bdun lha tshogs thugs dam bskang :
hU~M hrI:
byang smad 'du mi byed pa'i dkyil 'khor nas :
thogs med bdag nyid karma rtsal chen rdzogs :
yab yum thabs dang shes rab sprul pa'i 'khor :
brgya dang lnga bcu'i lha tshogs thugs dam bskang :
hU~M hrI:
shar lho lus dran nyer bzhag dkyil 'khor nas :
cho 'phrul bdag nyid mngon rdzogs he ru ka :
yab yum thabs dang shes rab sprul pa'i 'khor :
bdun cu rtsa bzhi'i lha tshogs thugs dam bskang :
hU~M hrI:
lho nub tshor dran nyer bzhag dkyil 'khor nas :
phrin las bdag nyid badzra kI la ya :
yab yum thabs dang shes rab sprul pa'i 'khor :
brgyad cu rtsa bzhi'i lha tshogs thugs dam bskang :
hU~M hrI:
nub byang sems dran nyer bzhag dkyil 'khor nas :
mchod bstod bdag nyid dregs pa kun 'dul che :
yab yum thabs dang shes rab sprul pa'i 'khor :
dregs pa bzhi bcu'i tshogs kyi thugs dam bskang :
hU~M hrI:
byang shar chos dran nyer bzhag dkyil 'khor nas :
mngon spyod bdag nyid dpal chen stobs ldan nag :
yab yum thabs dang shes rab sprul pa'i 'khor :
nyi shu rtsa brgyad lha tshogs thugs dam bskang :
hU~M hrI:
gzhan yang dkyil 'khor phyi nang bar khyams nas :
'gro 'dul thub drug bde gshegs stong rtsa gnyis :
sgo ba yab yum ging lang dbang phyug tshogs :
dpal chen bka' 'dus yongs rdzogs thugs dam bskang :
hU~M hrI:
thugs dam gnyan po skong ba'i rdzas mchog ni :
rin chen dur khrod gzhal yas thugs dam bskang :
zhi khro'i cha byad rgyan gyis thugs dam bskang :
phyag rgya bcu drug gar gyis thugs dam bskang :
sngags dang brda tshig glu yis thugs dam bskang :
nyer spyod 'dod yon rgya mtshos thugs dam bskang :
kun bzang ting 'dzin rol mos thugs dam bskang :
rtsa brgyad stong sbyar sman gyis thugs dam bskang :
rgyu drug bsgral pa'i rak+tas thugs dam bskang :
rmad du byung ba'i gtor mas thugs dam bskang :
'dod yon kun 'byung tshogs kyis thugs dam bskang :
ma nyams dza gad phud kyis thugs dam bskang :
rdo rje pad+ma bde sbyor thugs dam bskang :
zhing bcu rtsad gcod sgrol bas thugs dam bskang :
lta dgongs gdeng ldan rtogs pas thugs dam bskang :
mchog chen mchog phran mdangs kyis thugs dam bskang :
longs spyod spyan gzigs dkor chas thugs dam bskang :
dngos 'byor rnam par dag pas thugs dam bskang :
yid sprul nam mkha' mdzod kyis thugs dam bskang :
thugs dam bskangs gyur nyams chag sor chud nas :
zhi rgyas dbang drag phrin las 'grub pa dang :
'khor srungs rkyen zlog mi mthun bar chad sol :
mchog dang thun mong dngos grub bstsal du gsol :
hU~M hrI:
mchod du med de gnyis med rol pas mchod :
bskang du med de skye med ngang du bskang :
sbyor du med de zung 'jug chen por sbyor :
sgrol du med de mnyam nyid klong du bsgral :
ye sbyor ye sgrol chen pos thugs dam bskang :
zhes bskang ngo :
bshags pa ni gdung ba'i yid rtse gcig pas :
ho :
dus gsum bde gshegs rgyal ba 'khor dang bcas :
rdo rje dam can ma lus dgongs su gsol :
dang por byang chub mchog tu sems bskyed de :
sgrub pa'i rig 'dzin byang chub go 'phang du :
sku gsung thugs kyi rdo rje bsgrub pa'i phyir :
yi dam lha dang rdo rje slob dpon dang :
gsang ba'i dam tshig grangs su mnos pa las :
dam bcas bka' las 'da' bar mi bgyi ste :
las dang skal bas dmyal bar skye bar 'gyur :
'dod chags zhe sdang gti mug nga rgyal dang :
phrag dog la sogs shor nas nongs bgyis pa :
rdo rje slob dpon ston pa sgron me la :
snying nas smad cing dam tshig nyams pa dang :
dam tshig gcig pa'i rdo rje spun rnams la :
ngan sems log par lta ba la sogs pa :
sku yi dam tshig nyams pa mthol lo bshags :
yi dam lha yi phyag rgya ma gsal zhing :
sngags kyi bsnyen pa grangs las chad pa dang :
dus drug las kyi mchod pa khyad par du :
bsnyen sgrub skong ba'i cho ga ma bgyis te :
bka' ltar ma lcogs gzhung bzhin rngo ma thogs :
gsung gi dam tshig nyams pa mthol lo bshags :
rdo rje slob dpon byams pa'i bka' drin gyis :
snyan khungs brgyud nas sems kyi dkyil du bzhag :
thugs kyi man ngag byin pas dam tshig 'dres :
gsang mtshams 'das nas 'chol bar smras la sogs :
thugs kyi dam tshig nyams pa mthol lo bshags :
chos rnams mnyam pa nyid du ma rtogs te :
yan lag dam tshig nyams pa mthol lo bshags :
le lo snyom las gnyid kyi dbang gyur te :
bsnyen sgrub dam tshig nyams pa mthol lo bshags :
lus ngag yid gsum bsrung bya 'das pa yis :
sku gsung thugs kyi dam tshig nyams pa bshags :
rje btsun bla ma rnams kyi spyan lam du :
yo byad 'byor tshogs chung ba mthol lo bshags :
yi dam lha tshogs rnams kyi spyan lam du :
mngon rtogs spang len bgyis pa mthol lo bshags :
mkha' 'gro sde bzhi rnams kyi spyan lam du :
khas blangs dam bca' nyams pa mthol lo bshags :
chos skyong srung ma rnams kyi spyan lam du :
gtor ma lo zlar 'gyangs pa mthol lo bshags :
dus gsum pha ma rnams kyi spyan lam du :
drin la lan gyis ma lon mthol lo bshags :
mched dang lcam dral rnams kyi spyan lam du :
dam tshig brtse gdung chung ba mthol lo bshags :
'gro drug sems can rnams kyi spyan lam du :
snying rje phan sems chung ba mthol lo bshags :
so so thar pa rnams kyi sdom pa dang :
byang chub sems dpa' rnams kyi bslab pa dang :
rig pa 'dzin pa sngags kyi dam tshig sogs :
nyams pa thams cad mthol bshags mi 'chab bo :
mi sbed slan chad gcod cing bsdam par bgyi :
dus gsum byas bsags sdig sgrib mthol bshags na :
tshangs par mdzad nas sku gsung thugs la sogs :
mchog dang thun mong dngos grub bstsal du gsol :
yi ge brgya pa brgya stong sogs mang du brjod par bya'o :
de ltar rab kyis dus drug :
'bring dus bzhi'am gsum :
tha ma'ang lo zlar ma chag par byas pas rnal 'byor pa'i tshogs rdzogs :
nyams chag byang :
rkyen bzlog :
dngos grub thams cad thob par 'gyur ro :
slob dpon chen po'i gsung bzhin mkhar chen mtsho rgyal gyis yi ger bris te rgyal sras mchog grub rgyal po la gtad pa'o :
sa ma ya :
rgya rgya rgya :
