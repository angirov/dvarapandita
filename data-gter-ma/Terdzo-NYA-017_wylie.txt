@#//
yang zab dkon mchog spyi 'dus kyi bsnyen yig mdor bsdus su bkod pa nyer mkho'i don gsal zhes bya ba bzhugs so //
na mo gu ru pad+ma b+hA sa dz+wa la ya /
mtshan dang chos 'khor gang 'dul phrin las kyis //
'gro drug dbyings su sgrol mdzad rigs brgya'i bdag
/bla med bla ma mchog la gus btud de //
bsnyen thabs nyung gsal nyer mkho'i dpyid du spel //
bla ma'i sgrub thabs rgya mtsho las phrin las mkha' ltar khyab pa yang zab dkon mchog spyi 'dus nyid rtsa ba'i yi dam du bzung ba lta bur sngon 'gro dngos gzhi rjes tshang gi bskyed rdzogs cha tshang nyams su len dgos la /
de'i tshe bskyed rim lha khrid dang 'brel ba'i bsnyen sgrub rgyas par bya ba'i tshul rnams sngar bkod pa'i bsnyen yig pad+ma'i zhal lung las rtogs par bya ba gal che /
'dir las byang kho na la brten te grangs bsnyen mdor bsdus las rung tsam bya ba'i tshul bshad pa la gsum /
nyer bsdog sta gon dang /
sgrub pa dngos /
rjes kyi bya ba'o //
dang po ni /
'di nyid kyi dbang lung khrid rnams legs par nos te sgrub pa la 'jug khar /
sAts+tsha /
chu gtor /
bsang brngan /
rdor sems sgom bzlas /
bshags rgyud sogs bar chad sel zhing dngos grub nye ba'i rgyab skyor rigs nus pas gang lcogs gal chung med par bsgrub /
gu rus byin gyis brlabs pa'i gnas sam bkra shis shing yid dang mthun pa'i sgrub khang gi gung du gu ru'i sku brnyan dang rtsa gsum gyi zhal thang sogs rten bkram pa'i mdun du stegs gtsang ma'i dbus dang g.yas g.yon du 'bru'i tshom bu lnga re bkod pa'i dbus su /
pad snod du bla mar gtor ma zlum po 'khor rang 'dra ba bzhi dang mtheb kyus bskor ba /
g.yas su gur drag la dpal bshos zur gsum dmar po 'khor ranga'adra lnga dang mtheb kyus bskor ba /
g.yon du seng gdong ma la gru gsum dmar po rang 'dra bzhi dang mtheb kyus bskor ba'i mdun g.yas klu bdud dmar gtor sbrul dkris /
mdun g.yon mtsho sman dkar zlum bu khur /
de dag gi g.yas su chos sman btab pa'i bdud rtsi dang /
g.yon du rak+ta so lnga'am ma rnyed na sin+d+hu ra btab pa'i rak+ta'i snod /
mdun du chu gnyis nyer spyod phreng tshar du bsham /
bgegs gtor /
gtor 'bul dkar dmar /
tshogs zhal zas /
chad brtan sogs mthong brgyud ltar 'du bya /
rang gi gdan 'og 'bras sam sa dkar gyi g.yung drung g.yas skor bri /
mal bde bar bcas te gzhi dang zhal sprod du 'khod la /
rnam 'joms bzlas pa'i khrus chu 'thor 'thung bya ba dang /
bdud rtsi 'khyil pas bsngags pa'i gu gul dkar nag gi dud pas bdug pa sogs bya /
sgo drung du tho dkar po brtsigs pa rgyal chen bzhir mos nas gtor 'bul phrin bcol brtan bzhugs shis brjod gsang ba spyi chog ltar bya'o //
gnyis pa sgrub pa dngos la lnga /
phyi /
nang /
gsang ba /
yang gsang /
las mtha' rgyas rnams so //
dang po ni /
dgong thun nas dbu btsugs te /
tshig bdun dang /
'ja' tshon gsol 'debs sngon du 'gro bas /
rang nyid rta mchog he ru ka'i skur gsal bas bgegs gtor btang /
drag sngags yungs thun rdzas dud rol mo bcas pas bgegs bskrad cing srung 'khor gsal zhing brtan par bsgoms la /
mtshams grol rgyu'i thun tha ma'i bar mi bsdu bar thun 'go thams cad du gsal 'debs yang bskyar byed /
de nas skyabs sems /
yig brgya maN+Dal /
bla ma'i rnal 'byor rnams grangs mang nyung gang 'grub re btang la /
mchod pa byin rlabs /
lha bskyed 'di ma hA'i a ti dang mthun par skad cig dran rdzogs la ting 'dzin rnam gsum yang gsal bar tshang bas de ltar dam tshig pa bskyed /
ye shes pa bstim /
phyag mchod bstod pa'i bsnyen bkur gyi yan lag tshang bar byas nas bzlas pa'i thog mar /
rang nyid pad+ma 'od 'bar du gsal ba'i gnas gsum du sangs rgyas thams cad kyi sku gsung thugs rdo rje'i rang bzhin oM dkar AHdmar hU~M mthing gsal 'tsher 'od 'phro ba la yun ring sems bzung /
bgrang phreng tshad ldan bsang sbyang /
stong pa'i ngang las hrIHyig las byung ba'i bgrang phreng lha'i ngo bor mos pa'am /
lag gnyis nyi zla'i thal mo'i bar du phreng ba dbyangs gsal gyi yig 'brur bsam pas kyang rung /
oM ru tsi ra ma Ni pra bar+d+ha na ye swA hA/
zhes lan bdun bzlas la phus 'debs shing dbyangs gsal lan gsum brjod /
de nas thod phreng rtsal gyi 'dzab sngags thog mar bdun gsum nyer gcig tsam DA dril dbyangs dang stangs stabs bcas pas bzla /
de nas shub bur bzla ba'i tshe na'ang blo klod du ma song bar dad mos spro ba chen pos lus ngag yid gsum chun gcig bsgril la bag dro byin thibs byung byung gi bar du bzla /
de'i tshe dmigs pa ni /
'bru gsum dang khyad par thugs ka'i hU~M las 'od zer nam mkha'i khams khyab par 'phros /
phyogs dus kyi mchog gsum rtsa gsum thams cad la phog pas thugs rgyud bskul /
thams cad kyang gu ru pad+ma'i sku gsung thugs kyi rnam par gyur te de'ang sku'i byin rlabs thams cad pad+ma 'byung gnas kyi sku che ba ri rab tsam /
chung ba yungs 'bru dang til 'bru tsam /
gsung gi byin rlabs thams cad yig 'bru A li kA li badzra gu ru rgya yig bod yig kha dog sna tshogs pa'i tshul can /
thugs kyi byin rlabs thams cad rdo rje rin chen pad+ma dril bu bum thod kha T+wAM la sogs pa'i phyag mtshan gyi tshogs su gyur pa dang /
khyad par rang nyid gang la dad pa'i bla ma dkon mchog thams cad gu ru'i rnam par byon te nyi zer gyi rdul ltar 'khrigs shing kha ba bu yug 'tshubs pa ltar rang gi lus ngag yid gsum la sib sib thim pas gnyis med du gyur par bsam /
thun mthar dbyangs gsal yig brgya rten snying rnams lan gsum gsum bzlas la mchod bstod sh+lo ka re re /
bsngo smon bkra shis bsdu rim yan bya /
skabs 'dir sngags phreng sogs bsdu rgyu med kyang lhar snang thugs ka'i hU~M la bsdu zhing hU~M nA da'i bar du bsdu /
nA da 'od gsal du gzhug
/badzra gu ru lan gcig brjod pa'i rkyen gyis pad+ma 'od 'bar gnas gsum 'bru gsum dang bcas par mos la thun mtshams gnyug ma'i lhar ldangs shing /
gzugs snang thams cad sogs brjod la khyer so gsum dang ma bral bar bya'o //
de nas srod thun la srung 'khor /
skyabs sems /
yan lag bdun pa /
mchod pa byin rlabs nas bstod pa'i bar gter gzhung zhi rkyang lugs su btang la dzapa? bzlas nas thun mtshams bar sngar ltar la srung ma'i gtor 'bul yang skabs gang 'os shig tu byas te nyal ba'i rnal 'byor la 'jug
/tho rangs ldang ba'i rnal 'byor gyis langs la rlung ro bsal /
ngag byin rlabs dang bdud rtsi myang /
bgegs gtor nub dang po las mi dgos /
sngon 'gro rgyas pa nas brtsam gzhan thams cad khar sang dgong thun ltar bya /
snga thun sogs khar sang srod thun ltar bya /
dgong srod gang rung gi thun mtha'i mchod bstod grub pa dang /
rtsa gsum srung ma'i gtor 'bul rgyas bsdus gang lcogs dang /
'grub na tshogs mchod re yang gal che zhing /
mi 'grub na mtshams dang po tshugs pa'i dgong srod gang rung gi thun mthar dang /
sgrub pa snga ma rnams grub cing phyi ma rnams tshugs pa'i thog mtha'/
tshes bcu gang byung la tshogs mchod re nges par gal che'o //
de ltar thun bzhir bcad pa'i zhag bdun phrag gcig
/grangs 'bum phrag gcig ma mtha' byas pa bzla zhing mang na ji tsam 'grub kyang dgos pa phan yon tshad med de /
'di nyid kyi gter gzhung las /
'dis ni snang srid g.yo bar 'gyur :
dus gsum rgyal ba gcig tu sdud :
bla ma kun dang 'du 'bral med :
'byung po dregs pa brgyal zhing 'dar :
mkha' 'gro chos skyong sprin bzhin 'du :
dpa' bo pho tshogs mo tshogs kun :
rang dbang med par mngon sum 'ong :
mchog dang thun mong dngos grub ster :
'di nyid 'grub rtags med pa na :
pad+ma bdag gis sems can bslus :
zhes sogs dang /
bla ma gsang 'dus las kyang rgyal ba kun gyi dril sgrub tu bsngags so //
'grub pa'i rtags kyang ma hA yo ga'i bskyed rim las /
khyad par du snying po 'di 'dren pa dang spyan 'dren thun drug tu ma chag par bsgrub na pad+ma 'byung gnas rang bzhin gyis bab cing nges med du 'od 'khyug pa dang /
gzungs sngags rang byung gi sgra sgrog pa dang /
rang bzhin ka dag gi nyams bzang po rtsol med du 'byung ngo //
zhes so //
gnyis pa nang sgrub ni 'di nyid kyi bsnyen sgrub dngos gzhi yin pas de la gnyis /
dngos dang /
tshad bshad pa'o //
dang po ni /
phyi sgrub rjes de nyid du mchod bsham kha gso /
brgyud 'debs dang bgegs gtor gtang /
srung 'khor nas bstod pa'i bar cho ga dang thun bzhi'i 'gros snga ma ji lta ba bzhin la /
spyan 'dren skabs dmigs pa dang bcas thod phreng brgya rtsa'am nyer gcig sogs bzla /
dngos gzhi 'dzab bzlas skabs thog mar gzhi dgod pa ni /
rang dam tshig sems dpa'i thugs kar pad dkar 'dab brgyad kyi gdan la zla ba'i dkyil 'khor /
de'i dbus su ye shes sems dpa'i ngo bo gser gyi rdo rje rtse lnga pa 'greng thabs su gnas pa /
rdo rje'i lte bar 'od lnga'i thig le'i dbus su ting 'dzin sems dpa' hU~M dkar po 'od zer lnga ldan mtha' yas pa 'phro ba /
rdo rje'i lte ba'i rgyab ngos kyi mtha' skor du badzra gu ru'i sngags phreng dkar po g.yas skor du 'khod par bsgoms la gsal ma thebs kyi bar du nan tan bya /
de la gsal ci rigs thebs nas de nyid la ha cang 'jur drag pa dang klod drag pa ma yin pa ma yengs tsam gyi sems 'dzin gyi rten du byas nas badzra gu ru'i bzlas pa bya ba ni bsnyen pa'i yan lag go
/de la cung zad brtan nas yig 'bru rnams rang sgra di ri ri sgrog par bsam pa ni khog chen rang bzhin sgra 'khor dang /
hU~M yig las zla ba'i 'od dang sngags phreng las skar ma'i 'od lta bu dkar hram hram 'phro ba ni zla ba skar phreng ngam mu tig phreng ba lta bu dang /
thog mar 'od zer 'khor /
de nas sngags phreng dang po dal bu /
rim par je brel gyi tshul du 'khor ba ni 'gal me klad la bskor ba lta bu ste nye bar bsnyen pa'i yan lag go
/de la brtan pa thob nas spro bsdu'i bzlas pa bya ba ni /
bzlas pa'i rkyen gyis sngags phreng gi 'od zer hU~M yig la phog
/de las 'od zer sna lnga rdo rje'i yas kyi rwa nas brgyud /
mdzod spu nas 'thon /
mkha' khyab kyi bla ma rgyal ba sras dang bcas pa spyi dang khyad par bla ma sku gsum rtsa gsum gyi zhing sku'i bkod pa 'byams klas pa rnams la bla na med pa'i mchod sprin du gyur pas mnyes shing thugs rgyud bskul /
gsang ba gsum gyi byin rlabs dang dngos grub thams cad sku phyag rgya gsung yig 'bru thugs phyag mtshan gyi rnam par char bab pa ltar byon nas rang dang sa bon sngags 'khor la thim pas gzi mdangs 'od du 'bar bar bsam pa ni spro bsdu dang po'o //
yang sngags phreng sa bon las dmar po shas che ba'i 'od zer lcags kyu'i rdul ldan phrom phrom mas kyi rwa rtse brgyud /
lte ba nas 'phros pas srid pa gsum gyi sde brgyad 'byung po mthu bo che rnams la phog pas gnod sems gdug rtsub skad cig la zhi /
rang srog dwangs ma 'ub kyis bsdus te hU~M gi zhabs kyu la thim pas dregs byed rnams kyi srog gta' ru tshud de ci bcol ba'i phrin las thogs med du bsgrub par bsam pa ni gnyis pa'o //
yang sngags phreng sa bon las 'od zer kha dog drug pa rdo rje'i rwa yas mar dang sku'i gnas thams cad nas thon /
'gro ba rigs drug gi gnas ma lus par khyab /
sdig sgrib ma lus pa sbyangs nas gu ru'i sku 'ba' zhig tu gyur /
'od zer tshur 'dus 'khor 'das mnyam nyid 'gyur med bde chen gyi phyag rgyas theb par bsam pa ni gsum pa'o //
'di la dmigs skor rgyas par phye ba'i bcu gnyis kyi tshul sogs spro na bsnyen yig rgyas pa las rtogs par bya ste 'di rnams sgrub pa'i yan lag go
/de rnams legs par goms nas /
phyi'i 'byung bzhi'i rdul phra rab re re nas dang /
nang bcud skye 'gro thams cad gu ru pad+ma'i skur gyur pa'i zhal dang ba spu'i bu ga tshun chad nas sngags sgra dir dir sgrog pas mkha' khyab kyi rtsa gsum 'khor lo rnams kyi thugs rgyud bskul /
de rnams kyis kyang 'dzab sgra 'ur dir bsgrags /
byin rlabs nus mthu ji snyed yod pa thams cad rang srog sa bon la thim pas sems can thams cad da lta nyid du rgyal ba pad+ma'i go 'phang la 'god pa'i nus pa thob snyam du mos pa ni mkha' khyab bzlas pa'i rnal 'byor te sgrub pa chen po'i yan lag go
/yang skabs su spro bsdus skyo na /
rdo rje sa bon la sems rtse gcig tu gtad pa dang /
des khams 'dus sogs byung na sngags phreng klog pa'i tshul gyis bzla ba dang /
des kyang ngal na sku'i dkyil 'khor cha med kun 'gro la sems gtad cing gsal snang 'don pa dang /
rgyal ba thams cad kyi gsung rdo rje yig 'bru sngags kyi rnam par shar ba la nges pa'i shes pa brtan pos yig 'bru re re bzhin dbyibs dang gdangs la sems yun ring du gtad pas stong srog gcig char du 'phrog pa thob pa'i dgos pa yod cing /
skabs rer 'dzab sgra che chung ran par bzlas pa'i gdangs rna bar son pa la sems gtod pa dang /
dbyibs mi gsal ba dang sgra gdangs kyis sun nyams byung na dad pa rtse gcig pa dang mos pa brtan pos bzlas kyang mchog tu 'gyur la /
mdor na yengs 'khrul rgya 'byams su ma song ba'i gnad du gang 'gro bya /
dmigs pa de rnams kyang snga ma la brtan pa thob nas phyi mar rim gyis 'jug pas don 'bras 'grub pa yin no //
des na thog mar bskyed rdzogs zung 'jug gi lha'i gsal snang dang spro bsdu'i gzhi 'dzin pa la nan tan bya /
de nas spro bsdu dang po la byin rlabs thob pa'i rtags mthong nas /
bar pa cung zad dang tha ma dang mkha' khyab bzlas pa gtso bo /
gzhan rnams kyang skabs su gang bab bya yi thams cad khrigs chags ma mi dgos shing /
bor mchog sgrub pa'i nyams len gyi snying po rang rig gnyug ma gsal stong rgya yan chen po'i rang mdangs lha sku snang la rang bzhin med pa rang shar de nyid dran tsam dang /
rang sems ma bcos yengs med 'dzin med kyi ngang nas bzlas pa chu bo'i rgyun ltar bya ba tshig don gyi snying po'o //
thun gyi rjes bsdu sogs phyi sgrub dang mtshungs shing /
lha sku bsdu ldang gzhung tshig gi dngos bstan ltar byas la /
thun mtshams rnams su'ang snang grags rig gsum gnyug ma'i lha sngags ye shes las mi 'da' ba bya'o //
gnyis pa bzlas pa'i tshad dus grangs rtags gsum las /
dus ni /
mchog sgrub pa la tshad med cing /
nges pa bzung na /
'di nyid kyi gzhung las /
yid ches brtson 'grus dang ldan pas bsgrubs na zla ba drug gis zag med 'od phung du grol bar nges so zhes gsungs pa ltar da lta dus bsnyen zla drug tu grags pa 'grub na grangs bsnyen rgyas pa dang yang 'grigs par 'gyur la de tsam mi nus na /
zla ba gsum mam /
zla gcig gam zhag bdun gyis mtha' rten par mos gus dang bcas te bsgrubs pas kyang phan yon chen po thob par 'gyur bas 'bad par bya ba kho na'o //
grangs tshad ni /
'bru re rer 'bum phrag re bzlas pas 'bum phrag bcu gnyis /
rtsod dus kyi dbang du byas te de bzhi 'gyur byas pas 'bum phrag bzhi bcu zhe brgyad kyi grangs bsnyen rgyas par bshad pas de ltar 'grub na mchog yin cing 'bru 'bum ni grangs tshad dngos dang /
ma mthar yang /
gu ru nyid kyi zhal nas /
sid+d+hi bye bas rig 'dzin gnas su skye :
zhes gsungs pa'i bye ba ni 'bum phrag bcu la brtsi ba'i lugs te zla ba gcig gis 'grub pas de tsam ni cis kyang brtson par 'os te /
rang gzhung las kyang /
mi tshig gis bar ma chod par bzlas pas rig 'dzin gyi lha tshogs rnams kyis rang dbang med par byin gyis brlab par 'gyur ro :
ci'i phyir na bdag nyid pad+ma'i thugs rgyud kyi byin rlabs thams cad yig 'bru 'di rnams la bstims yod pa'i phyir ro :
zhes sogs phan yon tshad med par gsungs so //
rtags tshad bla sgrub spyi dang mthun zhing /
'di nyid las kyang /
brtson 'grus shes rab snying rjer ldan :
las can rnams kyis nyams blangs na :
thugs sgrub gzhan las khyad par 'phags :
lo ru mi 'gyang zla zhag la :
yid ches dad pa dbang med yong :
zhal mjal chos gsung lung bstan thob :
gang du bsgrub pa'i sa phyogs der :
'ja' tshon sprin bkra rgyun ldan 'byung :
spos dri ngad ldan tho le ba :
zhes sogs gsungs so //
de nas nang sgrub thems pa'i thun tha mar gtor 'bul tshogs mchod dngos grub blang ba sogs rgyas par bya zhing gsang sgrub la 'jug go
/gsum pa gsang sgrub ni /
mchod pa gsar du brje ba'am kha gso /
slar yang brgyud 'debs bgegs gtor nas brtsam cho ga tshang bar btang ste gu ru zhi ba'i bzlas pa cung zad byas rjes zhi ba nyid gnas 'gyur te skad cig la ye shes kyi me rab tu 'bar ba'i klong pad+ma nyi zla'i gdan la gu ru drag po gtum drag dmar nag     me'i phreng ba can dpal gyi chas rdzogs shing rngam brjid tshad med pa ba spu thams cad khro chung gi go chas gtams pa /
g.yas na khro bo g.yon na khro mo rgyab tu mkha' 'gro'i tshogs kyis drag sngags hU~M phaT kyi nga ro sgrog pa /
lha srin sde brgyad bran bzhin du khrid cing yang sprul lcags sdig rlung ltar 'tshubs pa /
srid pa gsum na che btsan 'gran zla dang bral ba'i skur gyur pa'i gnas gsum yig 'bru gsum las 'od 'phros /
chos dbyings dur khrod me ri 'bar ba dang /
lang+ka dpal gyi pho brang la sogs pa nas bla ma drag po'i dkyil 'khor 'khor lo spyan drangs mdun gyi nam mkhar bzhugs par mos la spyan 'dren dang /
rang gi thugs ka nas sprul pa'i lha mo rnams kyis mchod bstod byed par bsgoms la brda don rtags gsum gyis mchod bstod byas nas ye shes pa rang la thim /
dbu gtsug tu gu ru zhi ba rigs bdag gi tshul du bzhugs par bsam /
'dzab bzla ba'i skabs /
thog mar gzhi dgod pa ni /
rang gi thugs kar ye shes sems dpa' nyi ma'i dkyil 'khor gyi steng du ting 'dzin sems dpa' hU~M yig dmar po 'od zer 'phro ba mtha' skor du yig 'bru bcu drug pa lcags bsregs kyi kha dog lta bu gyen langs g.yas skor 'od zer hram mer 'khod par bsam la gsal snang thon par bya /
de nas drag sgrub nyid rkang tshugs byed pa'i skabs su dzapa? khang phyes te do li'i bzlas pa gtsor bya dgos kyang /
'dir zhi sgrub kyi cha lag lta bur bya ba'i tshe spro bsdu'i bzlas pa kho nas chog pas /
sngar gu ru zhi ba'i skabs kyi rtsa ba'i dmigs pa gsum po de la bsgyur kha rigs pas 'phrul te dngos gzhir bya /
mthar khro bzlas sam las sbyor gyi tshul du /
sngags phreng las khro chung me phung mtshon cha la sogs pa dpag tu med pa 'phros /
byang chub sgrub pa'i bar chad log 'dren dgra bgegs byad ma'i tshogs lcags kyus bkug
/zhags pas bcings /
mtshon cha dang 'khor los gtubs /
khro bo khro mo lcags sdig rnams kyis hab thob tu rol /
lhag ma me rlung gis bsregs shing gtor bas rdul phran tsam yang ma lus par bsam /
gzhan yang snang srid thams cad gu ru drag po'i skus gtams pa'i zhal nas drag sngags 'brug ltar sgrog par bsam pa mkha' khyab kyi bzlas pa sogs zhi ba'i skabs su bshad pa thams cad dmigs gnad cung zad 'phrul te skabs ci rigs par 'dir yang sbyar /thun gyi rjes sdud dang thun mtshams kyi bya ba sogs sngar dang 'dra ba las /
'dir ni bskyed chog dang mthun pa'i bsdu rim yin pas dmigs med ka dag gi ngang du bzhag pas kyang chog go
/thun rjes ma rnams la srung 'khor skyabs sems tshogs gsag mchod pa byin rlabs mtshams /
skad cig gis drag po'i skur gsal gdab nas drag po'i las byang la 'jug pas chog cing gtor 'bul dang tshogs grol kha'i bya ba sogs sngar dang 'dra /
snga thun thams cad la sngon 'gro rnams dang gu ru zhi ba rgyas par gtang /
grangs bsnyen tsam rdzogs nas sde brgyad sham 'dogs ci rigs pa'ang sbyar zhing dmigs gnad khro bo'i bzlas pa ltar la /
grangs tshad ni /
zhi bsnyen ji tsam bzlas pa'i bcu gnyis cha gcig bzla bar bzhed pas /
dper na zhi bsnyen 'bum phrag bcu gnyis la drag po 'bum phrag gcig go
/bzhi pa yang gsang de kho na nyid du bsgrub pa ni /
drag po 'grub pa'i rjes thog de nyid du mchod gtor gsar du bsham /
thun dang po la bgegs gtor nas brtsam mthar chags su gtang ste gu ru zhi drag gi sgom bzlas khyug tsam re grub nas /
gu ru drag po 'od du zhu ba las rang nyid ye shes mkha' 'gro seng ge'i gdong can yi dam che mchog drag po'i ngo bo kha T+wAM ga dang bcas shing bskal pa'i me dpung rdo rje mtshon cha'i gur khang gi nang du rang 'dra'i ye shes DA ki sprin gtibs pa lta bu'i dbus su bzhugs pa'i gnas gsum 'bru gsum las 'od 'phros /
u rgyan mkha' spyod kyi grong khyer la sogs pa nas ye shes pa 'khor bcas spyan drangs mdun mkhar bzhugs par mos la /
spyan 'dren mchod bstod byas mthar rang dang gnyis med du thim pa'i dbu ral gyi gseb tu rigs bdag bla ma pad 'byung gis brgyan par bsam /
bzlas dmigs la /
spro bsdu'i gzhi dgod pa ni /
thugs kar nyi ma'i dkyil 'khor 'bar 'tsher gsal ba'i dbus su hU~M yig mthing kha 'od 'phro ba /
mtha' skor du yi ge bcu bzhi pa'i sngags phreng sngon po 'od zer tsha tsha hrom hrom g.yon skor du 'khod pa sbrul dkyus pa lta bu lta bas mi bzod pa la sems gtad /
gsal snang thon pa na sngags bzlas pas hU~M yig gi 'od zer tsha la rtsub pa rno la ngar bas sngags phreng bskul /
de las 'od zer glog gi zhags pa dang mgar gyi tshwa tshwa lta bu 'phros te rgyal ba rnams mchod cing byin rlabs bsdu ba sogs spro bsdu dang po dang /
'od zer gyis bdag cag dpon slob byang chub bsgrub pa la 'tshe zhing bar du gcod pa'i gnod byed mi dang mi min byad kha rbod gtong bdud dang dam sri thams cad rtsa sbur me la btab pa bzhin rmeg med du brlag
/dwangs bcud tshur 'dus /
sngar las kyang mthu stobs gzi brjid rab tu 'bar bar bsam pa spro bsdu bar pa'i khyad par dang /
'od zer gyis 'gro ba rigs drug gi sdig sgrib sbyangs /
seng gdong ma'i skur gyur par bsams pa spro bsdu phyi ma dang /
sku gsung thugs bzlas sogs zhi ba nyid dmigs gnad bsgyur ba ni dngos gzhi yin la /
grangs thems nas las sbyor gyi dmigs bzlas ched du spro na /
phyi rol pha lam las grub pa'i rdo rje dang mtshon cha'i gur khang bskal pa'i rlung gis kyang gzhig par mi nus shing /
me ri dang khro chung gi tshwa tshwa 'phro bas gnod byed kyis nyer yang mi nus pa'i nang du bsrung bya rnams kyang khro mo'i skur gyur /
thugs ka'i 'od zer gyis rgyal ba'i byin rlabs bsdus /
rang dang bsrung bya phyi rol gyi gur khang la thim pas byin gyis brlabs /
ba spu thams cad khro chung dang lus rdo rje'i go khrab kyis gtams par dmigs la bzla /
zlog pa ni /
rang gi spyi bor aHkaHmgrin par saHmaHsnying gar raHtsaH
lte bar shaHdaH
gsang gnas su raHsaH
brla g.yas su maHraH
brla g.yon du yaHphaTaHces pa'i sngags 'bru gsal gdab /
sngags bzlas pas de rnams las me 'od mtshon cha 'khrugs shing mched pas dam chos bsgrub pa'i bar chad dang /
gnas skabs mi mthun pa'i phyogs nad gdon bar chad byad phur sri ngan lo zla zhag kag mo rmis ltas ngan bdud bgegs dam sri sogs thal ba rdul bzhin brlag par bsam /
thun mtshams su bden stobs brjod cing lag g.yas gnam zla ba'i dkyil 'khor /
g.yon sa gzhi nyi dkyil du bsam pa'i steng du dgra bgegs rnams bkug thal mo brdabs pas sgo nga brag la bcar ba bzhin phye mar 'thag
/lhag ma'ang ye shes me rlung gis sbyang bar bsam /
bsad pa ni /
rang nyid gu ru drag po rigs bdag bcas gsal ba'i mdun du /
sngon mo gtso mor gyur pa'i seng gdong rigs lnga sprul pa yang sprul gyi tshogs bcas bzhugs par bsam /
bskul dang drag sngags bzlas pas de dag las rang 'dra'i sprul pa nyi zer gyi rdul ltar 'phros /
dgra bgegs byad ma thams cad skad cig la bkug bcings bsdoms myos /
lha dang phyes /
gzugs la dbab /
byad du bcug
/smyor gzhug
/rnam shes spar /
mtshon chas gtubs /
gtun tu brdungs /
sha khrag lhag med du rol bar bsam pa'o //
thun mjug mchod bstod sogs zhi drag gi rigs 'gre zhing /
rjes sdud kyang drag po ltar ro //
thun rjes ma rnams su srung 'khor nas mchod rlabs bar dang /
de nas seng gdong las byang la 'jug
/de'ang thog mar rtsa ba'i dmigs bzlas kho na la dril /
spro bsdu bar pa gtsor 'don /
bsnyen grangs thems nas las sbyor gsum bya ba yin yang /
srung ba ni spyir las sbyor yin yang bsnyen pa ma song bar dmigs bzlas mi rung ba min zhing dgos pa che bas thog ma nas thun gsham rnams su ci rigs par sbyar /
bsnyen sgrub grub nas srung dmigs ched du bsgoms pas srung ba mchog tu 'gyur zhing /
zlog dmigs ni bsnyen sgrub ma song bar du mi bya /
grub nas bzlog pa'i dmigs bzlas kyang ched du bya ba'am /
srod thun la nges par bya'o //
bsad pa ni 'dir cha lag tshang ba'i ched du smos par zad kyi drag las dmigs bsal ba'i skabs las bsnyen sgrub skabs su mi dgos so //
grangs tshad ni drag po'i phyed cha bzla bar bzhed pas drag po 'bum phrag gcig byed na 'di khri tsho lnga bzla'o //
lnga pa phrin las mtha' rgyas kyi rim pa la gnyis /
las bzhi spyir sgrub pa /
bye brag tshe'i sgrub pa dmigs su bya ba'o //
dang po la bzhi /
zhi rgyas dbang drag ste de re re la'ang dus kha dog phyogs gnas sngags smon lam gyi khyad par ro //
de'ang bsnyen sgrub grangs rtags thems nas las la sbyar dgos pa yin pas /
dang po zhi ba'i phrin las khyad par bdun ldan ni /
rtsa ba gsum gyi bsnyen sgrub grub ma thag par 'don 'grigs sogs dkyus bzhin la /
thun dang por zhi drag seng gsum ka bsnyen pa thung tsam re bcas btang nas /
slar rang nyid pad+ma 'od 'bar du gsal /
thun phyi ma rnams la zhi ba'i las byang kho nas 'thus te las bzhi rtsa ba gsum ka la sbyor ba yin mod kyi skabs 'dir zhi bsnyen la btags pa kho nas chog ste yi dam dang mkha' 'gro gnyis ka gu ru nyid kyi ye shes rol pa kho na las gzhan du ma dmigs pa'i phyir ro //
de'ang zhi ba dus tho rangs /
kha shar phyogs su bltas la /
thog mar las byang skabs su bskyed pa de nyid skad cig gis gnas 'gyur te sku mdog cha lugs thams cad dkar po zla ba'i dkyil 'khor lta bu /
phyag g.yas shel gyi rdo rje /
g.yon thod zhal /
zhabs rdo rje'i skyil krung du bzhugs pa'i thugs kar pad zlar rdo rje hU~M dkar bsgom /
sngags phreng mi dgos /
spyi bo dung khang du pad dkar 'dab ma so gnyis pa'i lte bar zla dkyil oM dkar gyis mtshan pa'i mtha' skor du badzra gu ru zhi ba'i sngags sham dang bcas pas g.yas su bskor ba /
sngags de nyid bzlas pas thugs ka'i sa bon las 'od zer dkar po 'phros spyi bor phog sngags phreng g.yas su 'khor /
de las kyang 'od zer dkar pos rgyal ba sras bcas mchod /
thugs rgyud bskul /
de rnams kyi dpral ba nas 'od zer dkar po byung /
dpral bar thim /
nus pa bskyed /
de las slar yang 'od dkar zla ba lta bu 'phros /
bdag gzhan kun gyi las nyon sdig sgrib 'jigs pa brgyad dang bcu drug la sogs pa mi mthun pa'i phyogs thams cad mun pa la nyi ma shar ba lta bu sangs kyis dag par bsam /
thun mthar smon lam yang brgya rtsa'am bdun gsum la sogs pa brjod /
snod kyi 'jig rten rdo rje'i zhing dang bcud kyi sems can rdo rje sems dpar gsal /
rjes sdud sogs dkyus ltar la spyi bo'i 'dzab dkyil snying khar bsdu ba sogs bya'o //
grangs ni gong bsnyen ji tsam song ba'i bcu cha gcig spyir btang la /
dmigs bsal nad gdon zhi ba'i dgos ched sogs yod tshe rtags ma mthong gi bar du bzla rung ba nyid do //
'di dag la dus dang kha lta phyogs sogs thog mar dbu 'dzug skabs las rgyun du ma 'grub kyang skyon med ces chags med rin po ches gsungs /
'on kyang tho rangs zhi ba /
nyi dros rgyas pa sogs nyin zhag gcig la las bzhi cha bsgos kyang rung ba nyid do //
gnyis pa rgyas pa ni /
zhi ba dang spyi 'gros mtshungs la /
khyad par dus nyi dros /
kha lho phyogs /
sku mdog cha lugs ser po gser ri la nyi ma shar ba lta bu /
g.yas rin chen zur brgyad zhabs rgyal po rol stabs /
thugs kar pad rdor hU~M ser /
lte bar pad ser 'dab ma re bzhi pa'i dbus su rin po che cha dgu pa b+h+rU~M ser pos mtshan pa'i mthar rtsa sngags las sngags dang bcas pas bskor ba /
sngags bzlas shing 'od zer ser po'i spro bsdu sngar bzhin la byin rlabs 'od ser lte ba nas byung lte bar thim slar yang 'od ser gyis bdag gzhan tshogs gnyis dang 'byor drug rgyas /
mthar smon lam dang snod rin po che'i zhing bcud rin chen sems dpar gyur pa sogs so //
gsum pa dbang ni /
dus dgongs ka
/kha nub phyogs /
sku mdog cha lugs dmar po bye ru lta bu /
phyag g.yas pad+ma lcags kyus mtshan pa /
zhabs pad+ma'i skyil krung /
thugs kar pad rdor hU~M dmar /
mgrin par pad dmar 'dab ma bcu drug pa'i lte bar nyi dkyil hU~M dmar gyi mthar rtsa sngags las sngags dang sbrel bas bskor ba /
sngags bzlas 'od dmar spro bsdu dang byin rlabs 'od dmar mgrin pa nas byung mgrin par zhugs /
slar yang 'od dmar 'phro bas mthong thos dran reg dbang du 'dus /
mthar smon lam dang snod pad+ma'i zhing bcud pad+ma sems dpar gyur par mos pa sogs so //
bzhi pa drag po ni /
dus srod chen /
kha byang phyogs /
sku mdog cha lugs nag po stang zil bcag pa lta bu /
phyag g.yas ral gri g.yon thod khrag
/zhabs phyed skyil pus mo g.yas bslang ba /
thugs kar pad rdor hU~M mthing /
gsang gnas su pad ljang 'dab ma nyer brgyad pa'i lte bar ral gri rdo rje phyed pa'i yu ba can gyi lte bar hU~M nag po /
mthar rtsa sngags las sngags sbrel mas bskor ba /
'od zer mthing nag spro bsdu dang byin rlabs gsang ba nas gsang bar bstim /
slar yang 'od zer mthing nag me mtshon khro chung spros pas dgra bgegs thams cad tshar bcad par bsgom /
mthar smon lam dang snod las rab zhing bcud las kyi sems dpar bsgyur ba sogs gong bzhin no //
skabs 'di dag tu kha skong ba dang 'dod pa'i dngos grub myur du 'byung ba'i phyir bsnyen sgrub ji tsam song ba'i bcu cha gcig gi sbyin sreg nges par bya dgos pas /
zhi ba la zhi ba'i sbyin sreg sogs las so so'i skabs sbyin sreg so sor 'grub na mchog tu 'gyur zhing /
de'i tshe rdzas so so rnams kyang so so'i sngags sham dang spel tshig gis grangs gsog tu 'bul /
de ltar ma 'grub na spyi ltar zhi ba kho na'am las bzhi lhun grub kyi sbyin sreg kun gyi mthar blug
/de'i yig cha rnam gsal gud du bkod yod pa las shes par bya /
shin tu spros pa la mi dga' ba'am ting nge 'dzin brtan pa dang /
'byor pa chung ba'i rigs can sbyin sreg mi 'grub pa rnams kyis rdzas gcig sbyin sreg byas pas kyang kha skong du rung ba nyid do //
gnyis pa las bye brag tshe sgrub pa'i rim pa la'ang gnyis /
spros med bsnyen pa /
spros bcas sgrub pa'o //
dang po ni /
spyir 'di nyid sger du bsgrub kyang chog mod kyi zhi ba'i las kha tshar gyi bye brag yin pas zhi bsnyen rgyas bsdus gang rung nges par sngon du 'gro dgos la /
rtsa gsum bsgrub pa'i mu mthud yin na bgegs gtor srung 'khor tsam gyis 'thus la /
dus gzhan du byed na sngar bshad sgrub pa la 'jug pa'i sngon 'gro rnams ci rigs sbyar /
bsnyen pa'i bar zhi ba'i skabs ltar la zhi bsnyen cung zad bzlas nas /
bsnyen bzlas dngos la thog mar thugs dam bskul ba'i phyir gsol ba lan gsum gdab /
de nas rtsa ba'i spro bsdu'i dmigs pa'i gzhi dgod pa ni /
rang nyid pad+ma 'od 'bar du gsal ba'i thugs kar pad dkar ze'u 'bru'i dbus su pha lam las grub pa'i rdo rje rtse lnga pa mas kyi rwa rnams ze'u 'brur nub pa /
de'i lte bar nyi zla'i ga'u kha sbyor gyi dbus su dwangs ma lnga 'dus kyi rang bzhin hrIHyig dkar po 'od 'phro ba'i khog par nr-i ljang gu
/de'i nang du a dkar po /
mtha' skor du sngags phreng dkar po 'od lnga'i mu khyud can g.yas su bskor ba'am /
dmigs pa de tsam gsal mi thebs na thugs kar pad dkar 'dab ma brgyad pa'i lte bar hrIHdkar po /
de'i mthar sngags phreng 'od lnga'i mdangs dang ldan pa bsgoms kyang gter gzhung gi dngos bstan yin pas rung zhing /
gang ltar gsal snang ma thon bar bskyar nas bsgom /
de brtan pa na spro bsdu ni /
bzlas pa byas pas sngags phreng g.yas su 'khor ba'i 'od kyis hrIHyig bskul /
de las 'od zer lnga ldan bsam gyis mi khyab pa 'phros /
phyi snod nang bcud kyi dri ma sbyangs shing rgud pa bsal nas snod dag pa'i zhing dang bcud lha'i rang bzhin du byas te tshe'i bcud kyis me re re gang bar bsgom ste yul sbyang ba'o //
slar yang 'od 'phros phyi 'byung ba sa chu me rlung nam mkha'i dwangs bcud thams cad bdud rtsi'i thig le kha dog lnga dang 'od zer ser dkar dmar ljang mthing kha zab chen gyi skud pa lta bu dpag med bsdus nas rang la thim pas /
sha khrag drod dbugs sems kyi tshe nyams pa sor chud /
'byung lnga'i dwangs ma stobs su gyur nas yum lnga'i tshe thob par bsam /
yang 'od 'phros /
nang bcud kyi skye 'gro
/drang srong rig 'dzin tshe la dbang ba lha klu mthu chen 'khor los sgyur bas gtsor byas tshe ring ba /
bsod nams dang dbang thang che ba /
'khor dang longs spyod mang ba /
shes rab dang snyan grags ldan pa /
stobs rtsal gzi brjid yon tan can rnams kyi tshe bsod dwangs ma thams cad yi ge hrIHnr-i a gsum dang bdud rtsi 'od lnga'i rnam par bsdus te rang lus dang tshe rten la thim pas tshe bsod zla ba yar ngo ltar rgyas par bsam /
yang 'od 'phros gzugs snang lha /
sgra grags sngags /
dran rtog chos nyid bde ba chen por gyur pa'i gzi byin gyis phyogs bcu'i zhing rab 'byams nas bla ma yi dam sangs rgyas byang sems nyan rang mkha' 'gro chos skyong thams cad kyi sku gsung thugs kyi tshe dang ye shes byin rlabs kyi dwangs ma thams cad rdo rje rin chen pad+ma rgya gram 'khor lo bum pa mda' dar g.yung drung 'khyil ba yig 'bru sku gzugs 'ja' zer la sogs pa'i rnam par spyan drangs /
thugs srog la sib sib thim pas 'chi med rdo rje'i sku thob /
tshe la dbang ba'i rig 'dzin dngos su gyur par bsam pa ste tshe sgrub dngos gzhi rtsa ba'i spro bsdu 'di gsum la nan tan tu bya'o //
tshe 'gugs pa ni /
skabs 'dir thun 'jog khar cung zad bya ba ste /
rang gi spyi bor 'khor lo dkar po'i lte bar oM dkar po /
mgrin par pad+ma dmar po'i lte bar AHdmar po /
snying khar rdo rje sngon po hU~M sngon po /
lte bar rin chen ser po swA ser po /
gsang gnas su rgya gram ljang gu hA ljang gus mtshan pa rnams gsal gdab /
bzlas pa byas pas de rnams las 'od zer dkar dmar mthing ser ljang gu nam mkha'i khams khengs pa dang /
sprul pa'i lha mo lcags kyu ma dkar mo /
zhags pa ma ser mo /
lcags sgrog ma dmar mo /
dril bu ma ljang mo /
thams cad phyag g.yas pas mda' dar rang mdog dang rang rtags phyag mtshan /
g.yon tshe bum 'dzin pa nyi zer gyi rdul lta bu 'phros /
phyi snod nang bcud rgyal ba sras dang bcas pa'i tshe dpal byin rlabs mtha' dag dang /
khyad par rang gi bla tshe sde brgyad 'byung po mthu chen rnams kyis 'phrog pa /
bskus pa /
yar ba /
stor ba /
bros pa /
'khyams pa la sogs pa lcags kyu ma'i tshogs kyis shar phyogs dri za'i lag nas bkug
/de bzhin du /
zhags pa mas lho gshin rje /
lcags sgrog mas nub klu dbang /
dril bu mas byang gnod sbyin /
thams cad kyis steng 'og lha klu sa bdag la sogs pa'i lag nas bkug
/'od kyi thig le dkar la 'tsher ba snum la 'dril ba hrIHnr-i a yig la sogs pa'i rnam pa dpag tu med pa rang 'od kyis rdo khab len gyis lcags blangs pa ltar bsdus shing /
lha mo rnams kyis phyag gi bum par bskyil te rang gi spyi bo nas bdud rtsi'i rgyun lhub lhub bab pas rang lus 'chi med kyi bdud rtsis shel bum 'o mas gang ba ltar khengs /
lus rdo rje pha lam gyi rang bzhin du gyur /
tshe srog nyams pa sor chud /
ba spu thams cad rdo rje phyed pa res gtams par bsams la bzlas pa dang /
tshe 'gugs kyang spro na brjod cing dbang skur smon lam gdab /
thun mthar dbyangs gsal yig brgya rten snying mchod bstod sogs zhi sgrub dkyus ltar la /
thun mtshams lha skur ldang ba'i tshab tu rang lus pha lam gyi rdo rje rtse lnga par bsams la ka dag gi ngang du ci gnas su bzhag pa nyid yang yang bya ba ni khyad par ro //
bsnyen tshad ni /
tshe sgrub ched du byed na rtags ma mthong bar 'bad dgos la /
zhi sgrub kyi yan lag tshang ba tsam byed na zhag bdun dang grangs 'bum phrag yan chad gang lcogs bya /
rtags ni gzhung las /
chu bo brgal ba /
gyen la 'gro ba /
lus gos gyon pa /
nyi zla shar ba /
'bras bu la longs spyod pa /
lcags kyi rdo rje mthong ba la sogs pa byung na 'grub pa'i rtags yin pas dngos grub blang bar bya zhes gsungs pa ltar ro //
gnyis pa sgrub pa ni /
ting nge 'dzin brtan pa'i rnal 'byor pas ni gzhung las /
de ltar bdag mdun bum pa gtor ma dang :
tshe ril tshe chang nyi zla gza' skar dang :
rdo rje'i brag gam ri bo lhun chags dang :
gangs ri 'gyur med g.yu mtsho gtan 'khyil dang :
de sogs gang la brten nas bsgrub kyang rung :
re re'i phan yon brjod par mi nus te :
kun dril rang lus lcags kyi pho brang che :
zhes gsungs pa ltar nyi zla brag ri sogs la mdun bskyed kyi rten byas nas spro bsdu bzlas pas bdag nyid kyis tshe'i dngos grub thob par bsam zhing mthar rang la bstims pa ni byin rlabs nus mthu lhag par che'o //
'on kyang da lta las dang po pa rtogs pa dang shes rab kyi kheb chung ba rnams dang bstun nas yongs grags phyag len ltar /
stegs la tshom bu bkod pa'i dbus su bum pa nyer lnga'i bcud ldan kha rgyan mgul chings gzungs thag dang ldan pa /
mdun du phye gtsang dkar mngar gyis sbrus pa'i tshe'i 'brang rgyas bum gzugs /
g.yas su tshe ril /
g.yon du tshe chang /
kun la gong mas bsgrubs pa'i tshe ril sogs dam rdzas kyi phab rgyun btab pa /
rgyab tu tshe mda' tshad ldan du bcas pa /
thams cad kyang gas chag sogs skyon med pa /
mdun du bla gtor gyi g.yas g.yon sman raka
/nyer spyod bskor bsham dang kha gso rgyu breng tshar bcas 'dzom na cha gnyis bsham /
mchod gtor sogs kyang 'du bya'o //
cho ga'i 'don 'grigs snga ma ltar la tshar gcig gis bdag dang mdun bskyed bum chu'i steng dang gtor ma bcas so sor gsal ba'am /
yang na rnying ma spyi'i bka' srol ltar cho ga'i skabs su bdag mdun dbyer med du bsgrubs nas bzlas pa la 'jug pa'i tshe 'dzab khang dbye bar bya'o //
bzlas pa'i 'phro 'du ni gong du bstan pa nyid bdag mdun gnyis ka la sbyar /
khyad par mdun bskyed phyag g.yon thod pa'i tshe bum nang du bdud rtsi'i dbus nr-i yig 'od 'bar ba bsgom /
bzlas dmigs dngos gzhi gnas lngar phyag mtshan lnga dang yig 'bru lnga sogs tshe 'gugs pa'i dmigs pa de gtso bor bya zhing /
tshe bcud thams cad bdag mdun gtor ma tshe chang tshe ril tshe mda' nr-i yig rnams la thim /
tshe rdzas rnams kyang ye shes kyi bdud rtsi mthong tshor myong reg tsam gyis tshe'i dngos grub ster nus pa'i bcud len du gyur par mos /
dus bzhi kar mda' dar g.yab cing tshe 'gugs dbyangs dang bcas pa bya /
thun mtshams su nr-i yig rang gi thugs srog sa bon la bstim /
dus grangs rtags sogs gong mtshungs ji tsam nus par byas pas phan yon tshad med de /
gzhung las /
de ltar bsgrubs pa'i yon tan ni :
rkyen ngan bar chad thams cad zlog :
dus zad pa yi mi yin kyang :
tshangs pa'i tshe dang mnyam par 'gyur :
'chi ba rnam pa brgyad mi 'byung :
las 'phro can rnams nyi zla'i tshe :
rdo rje g.yung drung lta bu yi :
tshe yi rig 'dzin e ma ho :
zhes so //
sgrub pa zin nas sbyin sreg 'grub na legs pas dUrba'i rdzas gtso bor gyur pa'i sreg blugs bzlas pa'i bcu cha'am grangs mang du 'bul lo /
rtsa ba'i gsum pa rjes kyi bya ba ni /
tshe sgrub sbrel min gang ltar yang sbyin sreg 'grub pa'i rjes de nyid du dngos grub len chog bya ba yin te /
tshogs la skong bshags rgyas par bya /
rtsa gsum bsnyen sgrub ring sbrel skabs /
'dir gu ru zhi ba'i bdag 'jug dang sbrel nas tshe sgrub dbang len bya /
de lta na zhi drag seng gsum mchod gzhi sngar bsham steng du bdag 'jug gi dbang rdzas gsar du bshams nas las byang btang /
las bum bsgrub pa sogs zin nas gzod bdag nyid 'jug
/gal te tshe sgrub khol 'don yin na sbyin sreg grub rjes las byang tshogs skong bcas btang nas tshe'i dbang len bya /
slar yang tshe 'dzab bzlas la mchod bstod dang bum gtor lha 'od bzhu byas nas bum chu sogs phyi mi la mi sbyin par dngos grub tu rol /
nongs bshags dang /
bsngo smon bkra shis rgyas par brjod cing /
srung 'khor dang bcas pa'i lha sku bsdu ldang /
dga' ston gnas srung tho 'grol ba sogs spyi ltar bya'o //
de ltar bsnyen sgrub legs par thems pa'i lha de'i sgom bzlas de nas bzung ste ji srid bar gcog tu mi rung bas 'dir yang gter gzhung kha rkyang gi zhi drag seng gsum tsam chags med grub na legs /
mi 'grub na gzhung 'di nyid las bskyed rim gyi rjes 'brel du gsungs pa'i a nu dang a ti'i nyams len tsam 'dor du mi rung bas /
'di ltar phyi snod thams cad gzhal yas khang /
snang tshad kun gu ru pad+ma'i sku sgyu ma lta bu'i rang bzhin /
grags pa thams cad badzra gu ru'i gdangs gzhom du med pa'i rang sgra
/rtog tshogs thams cad rang shar rang grol chos nyid kyi rang mdangs su mos pa lam byed chu bo rgyun gyi rnal 'byor las mi 'da' ba khyer so gsum gyis lam du khyer ba dang /
rang nyid pad+ma 'od 'bar du gsal ba'i gnas gsum 'bru gsum gyi 'od zer 'ja' tshon lta bus sku'i nang dang zhing khams thams cad la khyab pas 'od dang zhing khams dbyer mi phyed pa /
zhing gi bkod pa rab 'byams rgya mtsho mtha' dag rang lus 'od gsal rdo rje'i sku dang dbyer med gdod nas zung 'jug
/sku'i rnam 'gyur che chung ma nges pa rnam pa thams cad pa'i bdag nyid du mnyam par bzhag la rlung 'byin 'jug gnas gsum dang sbyar ba'i rtsa bsnyen nam 'bru gsum la rdor bzlas bya ba'am /
bar rlung bzung ba'i yid bzlas dang /
rlung rang bab tu bzhag nas sems ma yengs par rang byung rdo rje'i sgra sngags rtsol bral lhun grub tu bzla ste sku dang zhing khams 'du 'bral med par la bzla /
mthar zhing khams 'od snang dang bcas pa lha sku la bsdu /
de 'bru gsum /
de'ang oM AHla /
de hU~M la /
hU~M nA da /
nA da stong nyid du yal ba la ci nus su bzhag
/stong pa'i ngang las lhar wal gyis ldangs te sku dang zhing khams ro mnyam la blo bzhag nas zung 'jug lam du byed pa rnams ni a nu'i dgongs pa dang /
sems nyid stong pa nyid kyi rang mdangs gu ru pad+ma'i skur wal gyis shar /
shar ba de'ang sems las gzhan du ma grub /
sems nyid ngo bo stong pa dang /
snang ba'i rang mdangs gu ru'i sku gnyis gdod nas dbyer med sku gsum lhun grub kyi gnas lugs rtogs pas rig stong lhun grub zang thal a ti khyab brdal chen po'i dgongs nyams skyong ba ste /
de dag ni bsnyen sgrub dngos gzhi'i skabs su'ang bskyed rim spyi'i rgyas 'debs kyi tshul du bsgom pa gal che zhing grangs bsnyen sogs thems nas rgyun du nyams su len bya'i snying po ni 'di nyid do //
las dang po pa gnyis 'dzin la a 'thas pa rnams kyis snang srid dag pa rab 'byams kyi 'khor lo go ba tsam yang gnad du mi 'byor bas tshogs mchod sogs kyi skabs /
mdun bskyed gtso bo pad+ma 'od 'bar la rtsa brgyud bla ma /
g.yas su gu ru drag po la yi dam rgyud sde bzhi drug
/g.yon du seng ge'i gdong can la dpa' bo mkha' 'gro
/mtha' skor du 'dod lha skabs sbyar dang dam can chos skyong gsal gdab pa'ang rig 'dzin chen po nyid kyi gsung las 'byung ngo //
sngags kyi rnal 'byor pas rdo rje theg pa'i dam tshig phra rags rnams dus rtag tu srog bzhin btsa' ba kho na gal che ba gzhir bzhag
/khyad par 'di nyid kyi dam tshig zab gnad yo ga gsum gyi sgrub thabs las /
sku'i dam tshig tu gu ru pad+ma'i sku che chung gang yin gcig dang mi 'bral :
gsung gi dam tshig tu dkon mchog spyi 'dus kyi yi ge dang mi 'bral :
thugs kyi dam tshig tu thun drug gam gsum mam tha na'ang nyi shar gyi dus su spyan 'dren bzlas pa dang mi 'bral bar bya'o :
zhes gsungs pa'ang dgos pa khyad par can dang 'brel bas lag len du gdab pa gal gnad che /
mtshams kyi spang blang sogs bsnyen sgrub spyi'i gnad rnams ni 'brir ma langs pas 'di nyid kyi bsnyen yig rgyas pa sogs las rtogs par bya dgos so //
tshe gcig spyi 'dus klog la brtson rnams kyang //
lta dgongs gnad kyi gzer bu lta ci zhig
/spro bsdu'i ting 'dzin ji bzhin mi gsal ba //
'dab chags ne tso'i bzlas pa'i rjes 'gror mthong //
des na mkhas pa'i spyan sngar mi brims kyang //
blo dman nyam chung rang 'dra'i gsal 'debs bkod //
'di ltar tshul bzhin sgrub rnams tshe gcig tu //
pad+ma'i gsang gsum phrin las kun 'grub shog
/ces blo dman nyams len 'dod pa la phan pa'i sems kyis rang nyid kyis sngar bkod pa'i bsnyen yig rgyas pa las nyer mkho'i lag len dang dmigs rim rnams khol du phyungs te /
o rgyan sangs rgyas gnyis pa'i rig pa 'dzin pa blo gros mtha' yas kyis rdzong shod bde gshegs 'dus pa'i sgrub gnas chen por bkod pa dge legs 'phel //

//
