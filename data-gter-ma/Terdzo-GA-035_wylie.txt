\u0f01\u0f83:
bka' 'dus snying po yid bzhin nor bu las :
phyi skor rdzogs pa chen po zhi khro'i las byang rgyud kun nying khu nges don snying po bzhugs so :
e ma ho :
bka' 'dus snying po yid bzhin nor bu'i phyi skor rdzogs pa chen po zhi khro'i las byang rgyud thams cad kyi nying khu nges don snying po zhes bya ba :
dpal kun tu bzang po zhi khro rab 'byams gyi tshogs la phyag 'tshal lo :
'di lta bu'i gdams pa zab mo ni skal ldan las 'phro can ma gtogs kun gyi spyod yul ma yin te :
ma 'ongs phyi ma'i dus su rnal 'byor pa gang zhig tshe 'di blos btang nas phyi ma don du gnyer bas tha snyad spros pa'i tshig tshogs spangs shing :
spros med don gyi chos theg pa'i yang rtse a ti snying thig gi don bsgom par 'dod pa rnams kyis rang gsal 'gag med snang stong chu zla lta bu'i bskyed rim gyis a 'thas mngon zhen zlog pa'i gdams pa zab mo 'di la spyi don rnam pa gsum gyis bstan te :
sngon 'gro dang dngos gzhi rjes gsum mo :
de la dang po rang yid dang mthun zhing dben pa'i gnas la dkyil 'khor sa stegs thig tshon la sogs pa khog dbub ltar bya zhing :
bum pa mchod gtor sku gsung thugs rten da la'i rgyan dang bcas pa bkram pa'am :
yang na 'byor tshogs longs skabs bstun la dkyil 'khor mchod pa rang gis ci 'byor tsam bshams pa dang :
dkyil 'khor gyi mtha' la zhi khro'i brgya mchod ni :
b+han+d+ha brgya rtsa brgyad :
de bzhin du rak+ta brgya rtsa brgyad :
gtor ma brgya rtsa brgyad :
lha bshos brgya rtsa brgyad :
tshogs gtor brgya rtsa brgyad :
mar me brgya rtsa brgyad kyis bskor zhing :
gzhan yang phyi nang gsang ba'i mchod pa rgyas par mdzes shing bag dro chil le ba bshams nas bsang sbyang byin rlabs dang ldan par bya'o :
de nas skyabs 'gro sems bskyed la sogs thun mong gi sngon 'gro spyi ltar song nas :
lta bas mtshams bcad pa ni :
hU~M:
ye nas zhi khro rgyal ba'i dkyil 'khor 'dir :
snod bcud snang grags gsal stong ye shes ngang :
ru dra dgra bgegs gnyis 'dzin ka nas dag :
lha dang 'dre gnyis ma grub rang gi sems :
oM ma hA shUn+ya tA dz+nyA na badzra swa b+hA ba At+ma ko\u0f85 haM:
stong pa'i ngang la yun ci rigs su bzhag :
hU~M:
chos dbyings stong nyid dag pa'i ye shes mkha':
rgya chad phyogs lhung bral ba'i gnas mchog 'dir :
chos sku gting gsal bkrag mdangs nyi 'od bzhin :
phyi nang med par khyab brdal gzhal yas khang :
rig pa rang byung ye shes 'od gsal gyi :
rang gdangs lhun grub pho brang 'od gur 'khyil :
sku gsum rim gyis brgyan pa'i dkyil 'khor mdzes :
kun kyang rang rig gzi brjid 'od 'bar klong :
snang srid dag snang zhi khro'i rol pa las :
ma rig gnyis 'dzin 'khrul rtog bgegs dang bral :
mtshams kyi dkyil 'khor ye nas ngang gis gsal :
ma rtogs bgegs kyang slar yang rang grol dengs :
hU~M hU~M hU~M:
dz+nyA na badzra tsakra rak+Sha hU~M b+h+rU~M:
de nas bshags pa ni :
hU~M:
bla ma kun bzang rigs lnga 'khor dang bcas :
yi dam zhi khro d+hA ki chos skyong dgongs :
bdag cag ma rig dbang gis bag med tshul :
sku gsung thugs dang yan lag dam tshig rnams :
nyams gyur mi 'chab mi sbed mthol lo bshags :
klong yangs chen po'i ngang du bzod par gsol :
sa ma ya :
a a a :
de nas byin dbab cing mchod pa byin rlabs ni :
spos rol dbyangs dang bcas te :
hU~M:
rang snang sgrib med chos dbyings zhing khams nas :
chos sku rnam dag dam tshig dkyil 'khor 'dir :
rig pa ye shes lha mchog gshegs su gsol :
dus kun dbyer med zang thal byin dbang skur :
yul dang lus sems 'khrul pa'i bar chad sol :
stong gsal 'dzin med gding thob dngos grub stsol :
badzra sa ma ya A be sha ya a A:
hU~M:
'jig rten dag pa'i gzhal yas pho brang 'dir :
'dod yon lnga rnams dngos 'byor yid sprul te :
phyi nang gsang sogs mchod pa'i bye brag kun :
lha tshogs dgyes skong mchod sprin byin gyis rlobs :
oM hU~M trA~M hrIHAH
sarba pU tsa AHhU~M:
zhes brlab bo :
spyi don gnyis pa dngos gzhi'i las rim ni :
bdag mdun bum gsum    rang don du bdag bskyed /  gzhan don du mdun bskyed /  gnyis ka'i don du bum bskyed /  de bzhin nyid zang thal du bskyed pa'o /mchan    gang yang rung la :
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM:
stong pa nyid du gyur :
stong pa'i ngang las :
chos dbyings rnam par dag pa'i ngang gdangs las :
rang byung lhun grub kyi gzhal yas khang thig le 'od gong khyab gdal chen po'i klong yangs las rang gsal rig pa'i ngo bo bdag nyid kun bzang yab yum chos sku mtshan ma med pa'i ngang nas zhal phyag gi rnam pa can gsal ba'ang bum sku'i tshul mkhyen pa ma 'gags pa sa ler bzhugs pa'i thugs ye shes chen po'i klong du zhi ba bzhi bcu rtsa gnyis :
mgrin par rig 'dzin yab yum :
spyi bor khrag 'thung lnga bcu rtsa brgyad :
lte bar mkha' 'gro sde lnga :
gsang gnas su rdo rje phur pa'i lha tshogs rnams ye shes kyi rang 'od 'khrigs pa'i klong du snang la rang bzhin med pa chu dang 'od kyi tshul du lam mer gsal bar gyur :
de yang rang snang rnam par dag pa'i dbyings su rang gsal rig pa'i lha sku dang ye shes dbyer med gdod nas ye bzhugs chen por yod pa la :
spyan 'dren mchod bstod la sogs mi 'tshal yang :
ltar snang sgyu ma tsam gyis lha tshogs de dag gsal gdab cing :
spyan 'dren bzhugs gsol :
brda sgo dbye ba phyag 'tshal :
mchod bstod 'dzab bzlas :
tshogs mchod bshags skong gi rim pa'i dang po ni :
rang bzhin rdzogs pa chen po ma bcos lhug pa'i ngang las bskyed cing bsgom pa ni :
hU~M:
'khor 'das gnyis med chos dbyings mkha' ltar gdal :
mchog gi 'od gsal rgya chad phyogs lhung bral :
rang byung ye shes lhun grub gzhal med khang :
mi 'gyur chos sku'i pho brang nyid du gsal :
rnam dag sgrib med zang thal rin po che :
ma skyes gsang ba'i dkyil 'khor rdzogs pa'i klong :
sangs rgyas kun mes rang rig chos kyi sku :
kun tu bzang po zhal ni phyogs bcur gzigs :
yum gyi b+ha ga bde klong gcig tu 'khyil :
sku mchog yid bzhin nor bu rin po che :
shes rab 'gag med rang bzhin 'od gsal ba :
dang po'i mtshan ma bral ba'i phyag rgya can :
stong gsal bkrag mdangs thig le'i gong bur smin :
rang byung 'od sku khyab gdal mkha' dbyings su :
rig rtsal ma 'gag lnga ldan dkyil 'khor shar :
hU~M:
bdag nyid kun bzang thugs klong chos kyi gnas :
tsit+ta rin chen 'od 'bar brdal stengs su :
dwangs ma lnga ldan 'od lnga'i thig le'i klong :
ye shes lnga ldan gsal 'tsher dkyil 'khor dbus :
mi 'jigs seng khri nyi zla pad+ma'i steng :
rig pa ye shes ngo bo chos kyi sku :
kun bzang yab yum mthing dkar mnyam gzhag skyil :
de yi mdun du bcom ldan rnam snang dkar :
'khor lo dril 'dzin dbyings phyug ma dang 'khril :
shar du glang chen nyi zla pad+ma'i steng :
rdor sems spyan ma rdo rje dril 'dzin mthing :
g.yas su sa snying g.yon du byams pa dang :
mdun du lA se rgyab tu puSh+pe dkar :
lho ru rta mchog nyi zla pad+ma'i steng :
rin 'byung mA ki rin chen dril 'dzin ser :
g.yas su kun bzang g.yon du nam snying dang :
mdun du mA le rgyab tu d+hU pe ser :
nub tu rma bya nyi zla pad+ma'i steng :
mtha' yas gos dkar pad+ma dril 'dzin dmar :
g.yas su spyan gzigs g.yon du 'jam dbyangs dang :
mdun du gIrti rgyab tu A lo dmar :
byang du shang shang nyi zla pad+ma'i steng :
don grub sgrol ma rgya gram dril 'dzin ljang :
g.yas su sgrib sel g.yon du phyag rdor dang :
mdun du gan+d+he rgyab tu nIrtI ljang :
kun kyang skyil krung mtshan dpe longs spyod rdzogs :
stod g.yogs smad dkris 'od kyi na bza' mdzes :
dbu rgyan cod pan snyan cha mgur chu dang :
do shal dpung rgyan dang ni se mo do :
phyag gdub zhabs gdub rin chen rgyan gyis bklubs :
gsal 'tsher lhun chags gzi brjid 'od zer 'phro :
mnyen lcugs 'khril ldem gzhon tshul sgeg bzhad ldan :
dkyil 'khor de yi phyi rim 'dab drug tu :
bcom ldan thub drug sku mdog sna tshogs 'bar :
sprul sku'i chas la rang rtags phyag mtshan 'dzin :
pad+ma'i gdan la bzhengs pa'i stabs su bzhugs :
phyogs bzhi'i sgo bzhir sgo ba yab yum brgyad :
lcags kyu zhags pa lcags sgrog rgya gram dril :
gar dgu'i nyams ldan 'dor stabs 'gying bag can :
rin chen sna tshogs rgyan dang ldan par bskyed :
zhi ba'i lha tshogs de dag thams cad kyang :
snang la rang bzhin ma grub chu zla bzhin :
stong gsal ma 'gag 'od lnga'i sku ru gsal :
oM AHhU~M bo d+hi tsit+ta ma hA su kha dz+nyA na d+hA tu A:
hU~M:
bdag nyid kun bzang mgrin pa longs spyod dal :
'ja' 'od sna lnga 'khrigs pa'i klong dkyil dbus :
rnam smin rig 'dzin pad+ma gar gyi dbang :
'od lnga'i mdangs ldan mkha' 'gro dmar gsal 'khril :
yab yum phyag gnyis gri gug thod khrag bsnams :
sku yi rig 'dzin rnams kyis bskor bar bskyed :
shar du sa la gnas pa'i rig 'dzin ni :
dkar gsal 'dzum ldan mkha' 'gro dkar mo 'khril :
yab yum phyag gnyis gri gug thod khrag bsnams :
thugs kyi rig 'dzin rnams kyis bskor bar bskyed :
lho ru tshe la dbang ba'i rig 'dzin ni :
ser gsal 'dzum ldan mkha' 'gro ser mo 'khril :
yab yum phyag gnyis gri gug thod khrag bsnams :
yon tan rig 'dzin rnams kyis bskor bar bskyed :
nub tu phyag rgya chen po'i rig 'dzin ni :
dmar gsal 'dzum ldan mkha' 'gro dmar mo 'khril :
yab yum phyag gnyis gri gug thod khrag bsnams :
gsung gi rig 'dzin rnams kyis bskor bar bskyed :
byang du lhun gyis grub pa'i rig 'dzin ni :
ljang gsal 'dzum ldan mkha' 'gro ljang mo 'khril :
yab yum phyag gnyis gri gug thod khrag bsnams :
phrin las rig 'dzin rnams kyis bskor bar bskyed :
rig 'dzin dpa' bo mkha' 'gro de dag kyang :
tshom bu 'od lnga'i dra ba rab 'khrigs shing :
rgyan dang cha lugs bsam gyis mi khyab sku :
snang stong 'ja' 'od thig le shig ger gsal :
oM AHhU~M badzra gu ru d+he ba d+hA ki nI:
hrIHma ha ri ni sa :
ra tsa hri ya :
tsit+ta hriM hriM dza :
hU~M:
bdag nyid kun bzang spyi bo dung khang nang :
'ja' 'od me dpung thig le'i 'od klong du :
snying ga'i zhi ba'i lha tshogs rang mdangs las :
nyi dang zer bzhin khrag 'thung khro bo ni :
dbus su kun bzang che mchog he ru ka :
yum chen khro mo gnam zhal gnyis med 'khril :
gtso mdun sku mchog bud+d+ha he ru ka :
yum chen kro tI shwa rI gnyis med 'khril :
shar du thugs mchog badzra he ru ka :
badzra kro tI yum dang gnyis med 'khril :
lho ru yon tan rat+na he ru ka :
rat+na kro tI yum dang gnyis med 'khril :
nub tu gsung mchog pad+ma he ru ka :
pad+ma kro tI yum dang gnyis med 'khril :
byang du phrin las karma he ru ka :
karma kro tI yum dang gnyis med 'khril :
kun kyang zhal gsum phyag drug zhabs bzhi bsgrad :
sku mdog sna tshogs rang rang phyag mtshan 'bar :
de yi phyi rim kau rI ma brgyad dang :
siM ha phra men brgyad dang sgo ma bzhi :
dbang phyug chen mo nyi shu rtsa brgyad rnams :
sku mdog phyag mtshan ma 'dres yongs rdzogs gsal :
lnga bcu rtsa brgyad lha tshogs de dag kyang :
sgra 'od zer gsum klong na khro bo'i sku :
sgeg pa dpa' ba 'jigs su rung ba dang :
gsung ni dgod gshe rngam pa'i nga ro sgrog :
thugs ni snying brtse khro gtum zhe sdang 'bar :
thal chen khrag thig zhag gi zo ris dang :
ko rlon g.yang gzhi stag gi sham thabs dang :
thod phreng sbrul chun brgyan cing me dpung 'bar :
ha ha hU~M phaT stong gsum zil gyis gnon :
snang la rang bzhin med par khra spung nge :
ma yengs yid yul ce rer gsal bar bsgom :
oM ru lu ru lu hU~M b+h+yo hU~M phaT:
hU~M:
bdag nyid kun bzang lte ba sprul pa'i gnas :
'ja' 'od me dpung rab 'khrigs gur khang dbus :
rgyal yum ye shes mkha' 'gro sku mdog dmar :
gcer bu rus rgyan phyag gnyis gri thod bsnams :
bam steng zhabs gnyis brkyang bskum kha T+wAM 'khyud :
bde drod me dpung 'bar ba'i dbus na 'gying :
mdun du rdo rje mkha' 'gro sngon mo dang :
g.yas su rin chen mkha' 'gro ser mo dang :
rgyab tu pad+ma mkha' 'gro dmar mo dang :
g.yon du las kyi mkha' 'gro ljang mo rnams :
rang rtags phyag mtshan yu ba gri thod bsnams :
gcer bu rus rgyan yab tshul kha T+wAM ga :
gzhon nu bcu drug nu 'bur b+ha ga rgyas :
zhabs rnams brkyang bskum gar stabs ling ling bzhugs :
d+hA ki grangs med 'khor bcas gsal bar bsgom :
oM badzra bai ro tsa nI yai :
ha ri ni sa hU~M phaT:
hU~M:
bdag nyid kun bzang gsang gnas bde spyod kyi :
'khor lo'i dbus su rang mdangs 'od lnga'i klong :
bcom ldan dpal chen rdo rje gzhon nu ni :
sku mdog mthing nag zhal gsum phyag drug pa :
g.yas dkar g.yon dmar dbus mthing spyan dgu bsgrad :
phyag g.yas dang pos rdo rje rtse dgu dang :
bar pas rtse lnga g.yon gnyis me dpung dang :
kha T+wAM ga bsnams mtha' gnyis phur pa 'dril :
zhabs bzhi ru dra pho mo'i steng du brdzis :
sku smad khro phur rang bzhin dpal chas brgyan :
dbu skra gyen brdzes khrag 'thung rigs lngas brgyan :
yum chen 'khor lo rgyas 'debs mthing nag rngam :
phyag gnyis rdo rje thod pa yab la 'khyud :
rgyan cha yab mthun yab yum me dbus bzhugs :
de yi phyi rim khrag 'thung bzhi bcu bzhi :
srung ma bcu gnyis pho bdud nyi shu gcig :
ging chen bco brgyad ging phran 'bum dang bcas :
mdor na rdo rje phur pa'i lha tshogs rnams :
'jigs rngam 'od zer 'bar ba'i skur gsal gyur :
oM badzra kI li kI la ya sarba big+h+nAn baM hU~M phaT:
gtso bo'i thugs kar rang 'dra'i ye shes sems :
de yi thugs kar zla ba'i dkyil 'khor steng :
thugs srog hU~M mthar sngags phreng bskor ba las :
'od 'phros ma rungs gdug pa tshar gcod bsgom :
gzhan yang sku yi ba spu rtsa 'khor kun :
dpa' bo dpa' mo dpag med gsal bar bsgom :
bdag nyid de ltar gsal ba'i phyi rim yang :
'dab brgyad steng du sprul sku rig 'dzin brgyad :
dga' rab 'jam dpal shrI siM pad+ma 'byung :
bi ma mi tra bai ro tsa na dang :
ye shes mtsho rgyal sprul pa'i gter ston rnams :
rang rang yab yum sras 'khor lha dang bcas :
na bza' rgyan dang cha lugs ma nges shing :
bag dro lhun chags gzi brjid 'od 'bar bskyed :
phyogs mtshams pad 'dab bum thod ye shes kyi :
bcud kyis yongs bkang bde stong mchod pas bskor :
bar khyams phyi nang mu khyud sgo rnams dang :
'khor yug kun tu dpa' bo mkha' 'gro'i tshogs :
bstan srung dam can gnas srung gzhi bdag sogs :
bka' nyan dkar phyogs mchod 'os sgrub 'os kun :
ma lus til gyi gang bu rgyas ltar khengs :
mchog thun dngos grub byin 'bebs tshul du bzhugs :
gzhan yang phyogs dus bde gshegs ma lus kun :
sprul pa yang sprul 'khor bcas sprin bzhin gtibs :
mdor na phyi nang gsang ba'i dkyil 'khor ni :
rab 'byams dpag med nam mkha'i mtha' klas pa'i :
zang thal chen por mkha' la 'ja' 'od bzhin :
snang la rang bzhin med par bkrag mdangs gsal :
bkra spungs 'ja' 'od thibs se gsal bar bsgom :
lha tshogs de dag thams cad kyi thugs kar rang rang gi srog yig dang :
gnas lnga'i sa bon lnga las 'od zer phyogs bcur 'phros pas :
dus gsum bde bar gshegs pa thams cad nyi zer la rdul 'khrigs pa lta bur zer thag bsgrengs pa'i sna la spungs spungs byon par gyur :
spos rol dbyangs dang bcas pas 'di skad bskul :
hU~M:
phyogs bcu dus gsum bde gshegs bcom ldan 'das :
skyabs gnas dkon mchog ma lus sku bzhengs shig :
rang bzhin chos kyi dbyings las ma g.yos kyang :
rang mdangs rol pa'i cho 'phrul zhi khro'i tshogs :
'gro ba'i don du so so'i skur sprul nas :
yab yum sras dang bcas te gshegs su gsol :
badzra sa ma ya dza :
bzhugs su gsol ba ni :
hU~M:
rang byung lhun grub ye shes gzhal yas khang :
ye nas ma bcos rang bab dkyil 'khor 'dir :
glang chen la sogs bam dang nyi zla'i steng :
sgyu 'phrul zhi khro'i lha tshogs 'khor dang bcas :
gnyis med rang bzhin brtan par bzhugs nas kyang :
sku gsung thugs kyis 'gro kun smin grol 'tshal :
sa ma ya A be sha ya tiSh+Tha lhan :
de nas brda sgo dbye ba ni :
hU~M:
lhun grub gzhal yas phyogs bzhi'i ye shes sgo :
rig pa rang gsal me long lta bu dang :
dgongs pa mnyam nyid ma 'dres so sor gsal :
las grub nan tan ye shes sgo phyes shig :
ye bzhugs rang rig 'od gsal dkyil 'khor dbyings :
ye shes sku mchog rang zhal mjal bar gyur :
b+h+rU~M dz+nyA na pra be sha ya phaT:
ces rang snang rgyal ba'i dkyil 'khor bkra lam gyis mjal bar bsam :
de nas phyag 'tshal ba ni :
hU~M:
sku gsung thugs dang yon tan phrin las kyi :
snang stong grags stong gsal stong rig stong dang :
bde stong dbyer med a 'thas sdug bsngal bral :
rgyal ba zhi khro'i tshogs la phyag 'tshal lo :
a ti pu ho :
pra ti dza ho :
ya mi na mo :
ho dgongs su gsol lo :
spros pa med pa'i chos kyi dbyings rnam par dag pa'i dgongs pa'i ngang lhun gyis grub pa'i dkyil 'khor du :
bdag rdo rje ming 'di zhes bgyi bas dam tshig gi phyag rgyas ye shes rtags nod :
rnal 'byor gyi gral du mchi ba'i bka' gnang du gsol :
a la la ho :
de nas mchod pa 'bul ba ni :
hU~M:
mchod yon brgyad dang rgyal srid rin chen bdun :
'dod yon lnga dang phyi mchod sna tshogs 'bul :
lha mo bcu drug sman raka bdud rtsi dang :
dug lnga ye shes sbyor sgrol nang mchod 'bul :
oM AHhU~M sarba pU tsa ho :
hU~M:
rnam shes tshogs brgyad dga' bzhi bde stong gsal :
phyi nang snod bcud 'dod yon phyi gtor dang :
dug lnga phung po sha lnga nang gtor dang :
ye shes lnga ldan ting 'dzin gsang gtor 'bul :
oM AHhU~M gu ru d+he wa d+hA ki nI i daM ba liM ta kha raM khA hi :
sngags kyis 'bul ba ni :
oM AHhU~M gu ru d+he wa d+hA ki nI badzra ar+g+haM pA d+yaM puSh+pe d+hU pe A lo ke gan+d+he nai bi d+yA shab+da pra tIts+tsha AHhU~M:
oM AHhU~M gu ru d+he wa d+hA ki nI rU pa shab+da gan+d+he ra sa spar+she pra tIts+tsha AHhU~M:
oM AHhU~M gu ru d+he wa d+hA ki nI:
sarba pany+tsa a mr-ita kha raM khA hi :
ma hA rak+ta kha raM khA hi :
ma hA ba liM ta kha raM khA hi :
de nas bstod pa ni :
hU~M:
kun bzang yab yum thugs rje'i sprul pa ni :
rdor sems spyan ma la sogs rigs lnga dang :
sems dpa' sems ma yab yum bcu drug bcas :
thub drug sgo ba yab yum brgyad la sogs :
zhi ba bzhi bcu gnyis la phyag 'tshal bstod :
hU~M:
che mchog la sogs khrag 'thung yab yum dang :
kau rI siM ha phra men brgyad rnams dang :
sgo ma bzhi dang dbang phyug nyi shu brgyad :
khrag 'thung lnga bcu brgyad la phyag 'tshal bstod :
hU~M:
zhi ba'i lha tshogs mtshan dpe'i gzi brjid 'bar :
khrag 'thung lha tshogs gar dgu'i chas kyis brgyan :
rig 'dzin dpa' bo mkha' 'gro 'ja' 'od 'thib :
bka' sdod srung mar bcas la phyag 'tshal bstod :
hU~M:
kun bzang sku dbyings lnga ldan dkyil 'khor mdzes :
dam pa rigs brgya rig 'dzin dpa' bo dang :
mkha' 'gro sde lnga phur pa'i lha tshogs rnams :
dkyil 'khor yongs rdzogs lha la phyag 'tshal bstod :
gzhan yang bstod byar 'os pa skyabs gnas tshogs :
ma lus phyogs dus kun na bzhugs pa yi :
rgyal ba rab 'byams sras dang bcas pa la :
lus ngag yid gsum gus pas phyag 'tshal bstod :
hU~M:
rgyal ba rgya mtsho'i lha tshogs dgongs su gsol :
thams cad chos nyid klong yangs yin pa la :
ma rig dbang gis phyogs ris so sor bzung :
de bas mnyam nyid ngang du bshags par bgyi :
badzra sa ma ya ho :
de nas 'dzab ni :
hU~M:
dus gsum sangs rgyas ma lus thams cad kyis :
bsgrub dang spyod yul sku dang ye shes ni :
btsal bas mi rnyed rang byung ye shes che :
chos nyid snang ba chen po sum brtsegs la :
lhun gyis grub pa sku dang ye shes rgyas :
ye shes rdo rje'i gsung gi brda skad kyis :
grags stong gsang sngags 'dzab snying dbyangs su 'bul :
sku gsung thugs kyi dngos grub da stsol cig :
bdag gi thugs ka nas 'od zer gzungs thag la 'khril nas song bas :
mdun bskyed kyi lha tshogs la phog :
de dag gi    bdag bskyed las mi byed na bdag gi thugs ka nas thugs ka nas    'od zer phyogs bcur 'phros :
dus gsum gyi bde bar gshegs pa rnams kyi thugs rgyud bskul :
thugs rje byin rlabs nus mthu thams cad 'od phung gi rnam par byung nas sngags phreng la thim :
'od zer 'bar :
slar yang thugs ka'i 'od zer bka' srung dam can rnams la phog :
sngon gyi dam bca' dran nas ci bsgo ba'i las thams cad thogs pa med par bsgrub par bsam zhing :
de ltar bdag mdun gyi 'od zer spro bsdu la rig pa 'dzin phur gdab ste :
gnas lnga'i dkyil 'khor rnams rim par bzla ba ni :
zhi khro'i snying po ni oM AHhU~M bo d+hi tsit+ta ma hA su kha dz+nyA na d+hA tu A:
oM ru lu ru lu hU~M b+h+yo hU~M:
rig 'dzin yab yum gyi snying po ni oM AHhU~M badzra gu ru d+he wa d+hA ki nI:
hrIHma ha ri ni sa :
ra tsa hri ya tsit+ta hriM hriM dza :
mkha' 'gro sde lnga'i snying po ni 
oM badzra bai ro tsa nI yai :
ha ri ni sa hU~M phaT:
phur pa'i snying po ni oM badzra kI li kI la ya sarba bi g+h+nAn baM hU~M phaT:
ces pa mang nyung skabs dang bstun te :
re re bzhin bzlas pa ci nus su bya zhing mthar A li kA li rten 'brel snying po dang bcas pa bzlas la :
mchod bstod tshogs bskang rgyas par bya'o :
rdzogs rim ni :
hU~M:
phyi nang snod bcud ye nas gzhal yas lha :
bdag gi lus ngag yid kyang lha tshogs kyi :
sku gsung thugs su ye nas gnas pa la :
sgrub dang bsgrub bya las 'das don gyi dbyings :
dbyer med ye shes dkyil 'khor rang gsal ngang :
hU~M hU~M hU~M:
de ltar phyi kun bzang yab yum la :
nang de'i gnas lnga ru dkyil 'khor rigs lnga tho brtsegs su bkod pa gcig dril gyi bsnyen sgrub yang zab dam pa kun gyi thun mong ma yin pa gsang rgya :
gsang ba so sor bye brag tu bsgrub par 'dod na :
bdag nyid kun bzang zhes pa yan chad spyi dril dang bye brag tu sgrub pa ji ltar byas kyang kun la 'dra :
bdag nyid kun bzang nas gong ltar sgrub pa kha bsgyur shes par bya ste :
hU~M:
bdag nyid kun bzang 'od du zhu ba las :
dbus su seng khri nyi zla pad+ma'i steng :
bcom ldan rnam par snang mdzad sku mdog dkar :
'khor lo dril 'dzin dbyings phyug ma dang 'khril :
shar du glang chen sogs nas 
d+hA tu AH
zhi ba dang :
de bzhin du :
rnam smin rig 'dzin pad+ma gar gyi dbang :
sogs nas /
hriM hriM dza :
bar du rig 'dzin dang :
dbus su sku mchog bud+d+ha he ru ka :
sogs nas :
hU~M b+h+yo hU~M:
bar du khro bo dang :
rgyal yum ye shes mkha' 'gro sku mdog dmar :
zhes pa nas :
hU~M phaT:
bar du mkha' 'gro dang :
bcom ldan dpal chen rdo rje gzhon nu ni :
sogs nas :
baM hU~M phaT:
bar du phur pa ste :
de rnams bdag mdun gang yang rung bar rang rang gi mngon rtogs khol 'don du byas pa'i lhu mtshams :
phyogs mtshams pad 'dab bum thod ye shes kyi :
bcud kyis yongs bkang sogs yongs rdzogs kun spyi mthun yin no :
spyan 'dren mchod bstod kyi skabs su bsgyur 'os pa rnams tshig 'phrad cung zad bsgyur shes par bya'o :
bzlas pa ni rang rang so so'i mngon rtogs skabs su 'byung ba ltar ro :
'dzab mchod dang sngags kyi 'phro 'du la sogs gong ltar ram :
gang 'dod 'phrul shes par bya'o :
ci nus su bzlas shing rjes la dbyangs gsal rten 'brel snying po dang :
mchod bstod rnams kyang gong bzhin no :
de ltar spyi dang bye brag bsnyen sgrub la 'bad pas rab dngos :
'bring nyams :
tha ma rmi lam du phyi nang gsang ba'i 'grub rtags rnams spyi gzhung dang mthun par 'byung ngo :
zab rgya :
de nas de ltar tshogs zhing gi dkyil 'khor la tshogs skong 'bul ba ni gsum ste :
tshogs mchod phul zhing bshags skong gi rim pa dang :
rnal 'byor pas tshogs la rol zhing glu len pa dang :
lhag ma'i cho ga dang gsum mo :
de nas dang po tshogs rdzas sha mar thud dang chang la sogs te :
rnal 'byor pas bza' btung longs spyod dpag tu med pa gtsang ma dngos po dag pa rnams bsham mo :
de nas lha'i nga rgyal gyis bgegs la bka' bsgo ba ni :
hU~M:
nga ni kun bzang che mchog rigs lnga'i gtso :
dus gsum rgyal ba ma lus kun mchod kyis :
mchod pa'i mdangs 'phrog nyon mongs bar chad bgegs :
gnas 'dir skad cig ma 'dug gzhan du dengs :
hU~M hU~M u tsa ta ya hU~M phaT:
ces bskrad do :
mtshams bcad pa ni :
hU~M:
nga ni khro rgyal thams cad 'dus pa'i sku :
dpal chen rab 'jigs bdud 'dul rdo rje 'chang :
sangs rgyas kun gyis byin brlabs dbang bskur cing :
gdug pa thams cad 'dul bar rab bsngags pa :
me ri mtshon cha rdo rje'i ra ba dang :
khro tshogs rab tu 'bar bas mtshams chod cig :
badzra rak+Sha rak+Sha hU~M:
de nas tshogs bsang sbyang ni :
a mr-itas chu 'thor la :
swa b+hA bas stong par sbyang :
hU~M:
bdag nyid kun bzang che mchog thugs ka nas :
hU~M las yi ge raM yaM khaM gsum 'phros :
me rlung chu yis tshogs kyi dngos 'dzin dri :
bsreg gtor bkrus nas gtsang la rnyog med gyur :
raM yaM khaM:
zhes lan gsum brjod pas tshogs kyi nyes skyon thams cad dag par bsam :
de nas byin rlabs ni :
hU~M:
slar yang dpa' bo 'bru lnga tshogs la 'phros :
sgra dang bcas par tshogs rnams 'od du zhu :
ye shes bdud rtsi 'od phung ldems se ldem :
'dod yon mchod sprin nam mkha'i khams gang gyur :
oM hU~M trA~M hrIHA:
zhes brjod pas tshogs rdzas bdud rtsi'i rang bzhin du bsam :
tshogs kyi yul spyan drang ba ni :
hU~M:
skye med chos sku kun bzang klong yangs nas :
ma 'gag gzugs kyi skur bzhengs zhi khro'i tshogs :
rig 'dzin brgyad bcas gzhan yang bskang 'os mgron :
ma lus tshogs la spyan 'dren gshegs su gsol :
'dod pa'i yon tan lhun grub tshogs khang 'dir :
tshogs mchod bdud rtsi bzhes slad bzhugs su gsol :
sa ma ya dzaHhU~M baM ho :
tiSh+Tha lhan :
de nas tshogs phud rim gsum du bcad la dang po phul la :
hU~M:
kun bzang zhi khro rig 'dzin mkha' 'gro phur :
gzhan yang bka' brgyad dpal mgon bcas rnams la :
phyi nang gsang mchod bdud rtsi sman raka gtor :
rnal 'byor longs spyod 'dod yon tshogs mchod 'bul :
thugs dam gnyan po bskang phyir bzhes nas kyang :
dbang dang byin rlabs dngos grub bstsal du gsol :
oM AHhU~M gu ru d+he wa d+hA ki nI ga Na tsakra pU dza khA hiH
bar pa tshogs bshags ni :
hU~M:
bdag cag ma rig lus dang ngag sems kyis :
bag med tshul gyis dam las 'gal gyur te :
rgyal ba zhi khro'i thugs dang ci 'gal ba :
longs spyod 'dod yon tshogs kyi mchod pas bshags :
oM ga Na tsakra satwa sa ma ya :
ma nu pA la ya :
ga Na tsakra satwa twe no pa tiSh+Tha :
dr-i D+ho me b+ha wa :
su to Sh+yo me b+ha wa :
su po Sh+yo me b+ha wa :
a nu rak+to me b+ha wa :
sarba sid+d+hi m+me pra yats+tsha :
sarba karma su tsa me tsit+taM shre yaHku ru hU~M:
ha ha ha ha ho :
b+ha ga wAn :
sarba ta thA ga ta hr-i da ya :
ga Na tsakra mA me muny+tsa ga Na tsakra b+ha wa :
ma hA sa ma ya ga Na tsakra satwa A:
zhes brjod :
tha ma bsgral bstab ni :
bdag nyid yi dam du gsal ba'i mdun du tshogs snod de nyid las kyi rnam smin las grub pa'i gru gsum lcags khang 'bar ba'i nang du :
tshogs rdzas dgra bgegs dngos su gsal ba la :
bdag cag gi sngon las 'phral rkyen gang yang rung ste :
lus ngag yid la gnod 'tshe bar chad dgra bgegs thams cad gcig tu dril nas gzugs ling la thim par gyur :
bden stobs kyis bkug la :
hU~M:
bdag cag rnal 'byor byang chub sgrub pa la :
bar du gcod pa'i dgra bgegs 'byung po kun :
bla ma dkon mchog rtsa gsum bden pa'i mthus :
skad cig tsam gyis gzugs phung 'di la khug :
dzaHhU~M baM ho :
bsgral ba ni :
hU~M:
dug lnga'i las kyis bsags pa'i bag chags rnams :
sku gsum sku lnga'i klong du da lta sgrol :
ma rig bdag 'dzin a 'thas ru dra 'di :
rang shes rig pa'i dbyings su mA ra ya phaT:
zhal du bstab pa ni :
hU~M:
nyon mongs dgra bgegs bsgral pa'i sha khrag rus :
phung khams skye mched bla tshe rnam shes bcas :
zhal du stobs shig zhi khro'i lha tshogs kyi :
chos dbyings bde chen mnyam pa'i thugs su stims :
oM AHhU~M gu ru d+he wa d+hA ki nI:
a mu ka nr-i tri sha trUM mA ra ya ma hA mAM sa khA hi :
ma hA rak+ta khA hi :
ma hA tsit+ta khA hi :
ma hA go ro tsa na khA hi :
ma hA ba su ta khA hi :
ma hA kiM ni ri ti khA hi :
skabs 'dir ru zung bzhi'i bshags pa rnams bya :
gnyis pa rnal 'byor pas lta ba'i ngang nas longs spyod tshogs la rol pa ni :
hU~M:
rang gi gzugs ni 'khor 'das gnyis kyi yul :
dang po rgyu drug 'khor ba sbyang bar bya :
lus la nyon mongs rigs drug sa bon yod :
tshogs kyi 'od zer gdangs 'od zer gsum gyis :
'bru drug bag chags bcas pa dag par gyur :
hU~M:
rgyu drug gnas sbyangs 'das pa'i sangs rgyas yin :
phung lnga yab lnga 'byung lnga yum lnga'i ngang :
'khor lo lnga la rigs kyi mkha' 'gro lnga :
rtsa phran dpa' bo mkha' 'gro til gong rgyas :
hU~M:
snying gar zhi ba mgrin par rig 'dzin dang :
spyi bor khrag 'thung lte bar mkha' 'gro ma :
gsang gnas rdo rje phur pa'i lha tshogs bzhugs :
bder gshegs rgyal ba'i pho brang dam pa 'dir :
zag med ye shes chen po'i mchod pa 'bul :
a la la hoHbzhes shing dgyes par rol :
de ltar dgongs pa gsal ba'i ngang nas :
sarba sid+d+hi hU~M:
zhes lag gnyis pad skor dang bcas pas zhal zas blangs te :
hU~M:
nga nyid ye nas sangs rgyas rigs lnga yin :
lag g.yas dpa' bo lag g.yon mkha' 'gro lnga :
yar rkan snang mtha' mar rkan gos dkar mo :
ljags ni me lha'i gun+de mid pa ni :
byang chub sems lam zhal zas 'byung lnga'i bcud :
kha dog dkar la dwangs pa ro nyid bda':
rgyu nyid bdud rtsi 'od mdangs si li li :
lta ba chos nyid klong du rab tu thim :
rtsa gsum nang nas gyen du me lha ye shes sbar :
ye shes lha rnams ye shes chen por rol :
zhes spyod do :
de nas rdo rje'i glu 'di su thug gis gar thod du blang mi rung ste :
gnas dur khrod chen po :
rgyal bas byin gyis brlabs pa'i gnas chen :
gter gnas sgrub gnas la sogs gnas khyad par can :
mdor na 'jig rten pa'i gnas las 'das pa'i ri khrod dben pa'i gnas su :
rang bzhin rdzogs pa chen po'i rnal 'byor pa 'khrul pa dag nas rang rig lta ba'i gdings dang ldan pas :
dgos pa drug tu bab pa'i dus su rdo rje'i glu drug mgur du blang ba ni :
dur khrod brtul zhugs spyod pa la 'gro na 'gro ba'i dus su yan lag mthil bzhi sa la btsugs la gcan spyang ri zur 'grim pa lta bur byas te blang ngo :
tshogs kyi dus su lus la rus pa'i rgyan btags rgyug pa dang mchong pa dang gyad kyi 'dor thabs su byas te blang ngo :
mi rtog pa rgyud la brten pa'i dus su lus drang srong lta bu thal mo 'gram pa la sbyar te blang ngo :
lta sgom spyod pa'i dus su lus drang por bsrangs te thal mo snying gar sbyar nas blang ngo :
e ma ki ri ki ri :
smas ta b+ha li b+ha li :
sa mi ta su ru su ru :
ku d+ha li ma su ma su :
i ka ri li su b+hasta ye :
tsa ka ra b+ha li ta lce ye sa mun ta :
tsa t+ya su g+ha ye :
b+hi ti sa na bya g+hu li :
ker ker :
du kha na ma ta le be ta ni :
pa ra li ha saM na saM b+hu ra ta :
me g+ha tsa ra ta pa sa t+ya b+h+ya ta ra :
e b+ha sha na sa :
ra na pa ti ba gu li ya :
g+hu ra g+hu ra :
sag ga ra da na laM:
na ra na ra i thar b+hu tha chi :
sha sa kye gaM pa ra ri ri ma le sad tra :
ma siM na b+he sa :
b+he sa ras pa laM:
i e ma ma ra ra a :
oM AHhU~M:
ma ma ki ri ki ri :
smas ta sa li sa mi ta su ru su ru :
ku d+ha li ma su :
i ka ri ba le tsa kha b+hu li ta lce ye sa mun ta :
tsa t+ya su g+ha b+hi ti sa na byaM g+hu ye :
ke ra d+hA kI d+hA ka ma hA ri se d+ha na pa ra li he :
sa naM kha ra ta khe la sa na b+hu da ra ta ka tsa ra taM ma hA ba su t+ya g+ha ha ra a :
sa na ma sa na sa ra b+hi hi tis :
g+hu ra la ma smin sa g+hu tis ta ya g+hu ra g+hu ra :
glang kha la ra na laM na ra pa laM:
i ta ra la ta laM:
sir rna be sa ra laM b+ha sa ge laM pa :
sa sa ri ri li li :
i i ma ma ra ra :
zhes tha mal gyi tshul ma yin pas skabs su bab pa'i dus su :
gnas khyad par can du rnal 'byor pas lta ba'i ngang nas :
sgra dag pa :
tshig gsal ba :
dbyangs snyan pos blang ngo :
gsum pa lhag ma'i cho ga ni :
yar gnas mar gnas gnyis las :
yar gnas gtsang lhag gtor mar bran la :
hU~M:
sku gsum lhun grub rgyal ba'i dkyil 'khor rnams :
tshogs phud dgyes pa chen pos yar bzhes la :
mchog dang thun mong dngos grub dus 'dir stsol :
zhi rgyas dbang drag thogs med sgrub par mdzod :
hU~M:
dang por rgyal ba zhi khro phud kyis mchod :
bar du rnal 'byor pho mos tshogs la rol :
tha mar lhag la dgyes pas lhag la rol :
so so'i thugs dam gnyan po bskang gyur cig :
de nas phud lhag bsres nas 'di skad do :
hU~M:
bar du gnyis med gcig tu mi bsre ru :
chos dbyings rnam dag ye nas rgyu 'bras gcig :
tshogs lhag la rdo rje slob dpon lhar gsal bas bdud rtsi'i zhal phrus btab nas :
hU~M:
tha ma tshogs lhag kha chus mi 'debs su :
khyod dang nga gnyis rdo rje'i tha tshig gcig :
sngon tshe dpal chen khrag 'thung spyan snga ru :
dbus na mi 'tshal dkyil 'khor mu ran skyong :
phud la mi 'tshal lhag ma'i zhal chab zhu :
ci bgyi'i bka' nyan bsgrub ces khas blangs bzhin :
lhag ma'i bshal chu gtor ma 'di bzhes la :
khas blangs dam bcas bzhin du phrin las mdzod :
de nas tshogs lhag mar gnas bskul ba ni :
hU~M b+h+yo :
dpal gyi bka' nyan rol pa'i lhag sdud ma :
dbang phyug ging dang lang ka mkha' 'gro ma :
'bar ma ma bdun sring bzhi pho nya'i tshogs :
gnas bzang dur khrod 'grim zhing tshogs khang nyul :
gos bzang g.yang gzhi gon nas b+han+d+ha thogs :
skom bzang rak+ta 'thung zhing ro la za :
dam tshig srung mar rgyu zhing mkha' la 'gro :
zas su nyams pa'i sha dang khrag la dgyes :
las su dgra bgegs gsod dang gcod la rngams :
lhag gtor bzhes la phrin las grub par mdzod :
uts+tshiSh+Ta ba liM ta kha raM khA hi :
zhes dor ro :
spyi don gsum pa rjes kyi las rim las :
bskul pa :
chad mdo brtan skyong :
gtor bro :
lhag chad kha skong :
dngos grub blang ba :
bkra shis brjod pa :
bsdu rim :
bsngo ba smon lam rnams las :
bskul pa ni :
hU~M:
ma bcos lhun grub dbyings rig dbyer med las :
rig rtsal cho 'phrul dam pa rigs brgya'i tshogs :
sprul pa dam can srung mar bcas pa rnams :
mi mngon dbyings nas thugs rje'i sku bzhengs shig :
hU~M:
rig 'dzin rnal 'byor bdag gi grogs la byon :
ma rungs gdug pa'i dgra bgegs tshar gcod la :
dus ngan sems can 'dul ba'i dus la babs :
phrin las rnam bzhi thogs med grub par mdzod :
shAn+tiM puSh+TiM wA shaM mA ra ya phaT:
chad mdo brtan skyong ni :
hU~M b+h+yo :
sngon tshe bar dang tha ma'i bskal pa dang :
snyigs ma rtsod ldan dus dang lha mi'i gnas :
sku gsum bka' brgyud rnams kyis rim bzhin du :
rgyud gsung gter du sbas bton zhal phyes tshe :
spyi dang bye brag srung ma thams cad kyis :
so so'i sku gsung thugs mchog bstan nas kyang :
ji ltar khas blangs dam bcas de bzhin du :
mchod gtor bzhes la phrin las grub par mdzod :
hU~M b+h+yo :
'das dang ma byon da lta'i mtshams shed na :
'jig rten 'das kyang 'khor ba'i cha lugs 'dzin :
ye shes grub kyang las kyi dbang mo mdzad :
gdos bcas gzugs spangs 'od lus 'phrul mo che :
'khor ba'i tshigs spangs rang rang brda skad 'don :
dran rtog sems spangs dkyil 'khor mu ran skyong :
kau rI siM ha phra men dbang phyug sogs :
brtan ma bcu gnyis ging dang lang ka dang :
ma bdun sring bzhi nyul le gzhi bdag rnams :
sngon tshe o rgyan chen po'i spyan snga ru :
khas blangs dam bcas khyed rnams 'khor bcas kyis :
sha khrag dmar gyi gtor ma 'di longs la :
thugs dam rgyud bskul bcol pa'i phrin las mdzod :
ma ma hriM hriM ba liM ta khA hi :
gtor gzhong sbubs pa'i 'og tu dgra bgegs bkug nas 'di skad do :
hU~M:
rang byung rang shar rang grol dkyil 'khor 'dir :
sku lnga lhun grub ye shes rol pa'i bro :
ma rig nyon mongs dug lnga'i mgo la brdungs :
rgyu drug 'khor ba'i sdug bsngal dbyings su dag :
oM ru lu ru lu hU~M b+h+yo hU~M:
bar chad dam sri satwam+b+ha ya nan :
srung 'khor bsgom :
lhag chad kha skong ni :
ho :
bdag rmongs legs spyad 'di la nyes gyur gang :
bskyed rim sngags dang phyag rgya ting 'dzin g.yel :
lhag chad nor 'khrul rgyu chung phud nyams rnams :
lha tshogs drung bshags bzod gsol tshangs par stsol :
ces yig brgya sogs kyis kha bskang ngo :
de nas dngos grub blang ba ni :
hU~M:
ye nas rnam dag rang byung rang shar dbang :
sku gsung thugs yon phrin las dngos grub ni :
sgrib gnyis dag cing sku gnyis lhun gyis grub :
rgyal ba zhi khro rab 'byams dbang thob shog :
kA ya sid+d+hi oM:
wA ka sid+d+hi AH
tsit+ta sid+d+hi hU~M ho :
bkra shis brjod pa ni :
hU~M:
ye shes lnga ldan 'od lnga'i pho brang na :
dus gsum mi 'gyur lhun grub bkod pa'i rgyan :
rgyal ba'i dkyil 'khor rab 'byams kun nas bkra :
sgyu 'phrul zhi khro'i lha tshogs bkra shis shog :
bsdu rim ni :
hU~M:
snang srid 'od zhu sgyu lus dkyil 'khor thim :
dkyil 'khor rim bzhin gnas lnga'i gtso bor thim :
gtso lnga rang rang thugs kar sa bon thim :
sa bon dmigs med chos dbyings klong du a :
zhes rang bzhin rdzogs pa chen po'i ngang la bcas bcos med par ci gnas su bzhag go :
de nas bsngo ba smon lam ni :
na mo :
rgyal ba rgya mtsho gsan cing dgongs su gsol :
'di ltar lha mchod bsnyen sgrub bgyis pa yi :
dge ba'i rtsa bar gyur pa ci mchis pa :
bdag gzhan bla med byang chub thob phyir bsngo :
ho :
bdag gzhan dge ba 'di dang dus gsum du :
bsags pa'i mthu yis 'khor ba dong sprugs te :
'gro kun phyam gcig rdzogs pa'i dkyil 'khor du :
ye grol khyab bdal klong du lhun grub shog :
gzhan yang smon lam ci rigs btab bo :
zhes rdzogs pa chen po zhi khro'i las byang gi rim pa rgyud kun gyi nying khu yang zab nges don snying po zhes bya ba dpal ye shes kyi mgon po ma ning srog bdud nag pos srungs shig :
ma mo e ka tsA tis gnyer cig :
skal med log lta can la sgribs shig :
skal ldan las 'phro can la sprod cig :
sa ma ya :
rgya rgya rgya :





hU~M nag bde gshegs snying po rtsal gyis btsan rgod ri bo bkra bzang nas phyung /

sarba mang+ga laM//

//
