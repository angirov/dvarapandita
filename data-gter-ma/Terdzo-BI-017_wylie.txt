@#//
ma hA gu ru pad+ma 'byung gnas kyis mdzad pa'i phyugs kyi gor srung zab khyad can bzhugs so //
bla ma dam pa rnams dang o rgyan pad+ma'i sku la phyag 'tshal lo //
phyugs kyi gor srung ba dang zhi ba'i thabs la spyi don bzhi ste /
yid ches pa'i byung khungs dang gcig
/rdzas bstan pa dang gnyis /
sngags bshad pa dang gsum /
bya thabs bstan pa dang bzhi'o //
dang po ni /
slob dpon chen po pad+ma 'byung gnas kyis rgyal po khri srong lde'u btsan gyi she ma'i don du gnang ba'o //
rgyal pos slob dpon chen po lags /
snyigs ma'i dus su srung bas nad cang thub bam zhus pas /
slob dpon gyi zhal nas 'di nyid srung ba tsam dang mi 'dra ste /
rdzas dang sngags su bcas shing /
sde brgyad spyir kha bcings pas thub pa yin gsungs /
der slob dpon la rgyal po 'khor bcas kyis zhwa phud phyag 'tshal gser bre dang dngul bre mang po phul /
'bras chang dwangs ma dang sing ma mang po phul nas zhus pa lags /
de nas rim gyis bdag la brgyud pa yin no //
gnyis pa rdzas gsag pa ni /
ra bsad pa'i pags pa /
sman la /
cu gang /
gur gum /
li shi
/dzA ti /
sug smel /
ka ko la /
gla rtsi /
shing kun /
gu gul /
g+hi waM/
shu dag nag po /
sgog skya sil gcig
/mu zi nag po /
rta bon pa /
phag dang spyang ki'i brun /
sdig pa'i sha
/btsan dug rnams khong par gtang ba dang byug pa'i rdzas yin /
yang /
gu gul dang mu zi nag po /
rta bon pa /
khyi nag po'i brun /
sle tres /
shing kun /
rta bon /
sgog skya /
mi rus btsa' can /
shi skra /
nyungs dkar /
mi dang phag gi tshil bu /
gla rtsi /
byi ba'i brun /
sdig pa'i sha
/skyer pa'i 'bru rnams bsregs nas bdug pa'i rdzas yin no //
gsum pa sngags la 'di lta ste /
oM nang nang stis stis phur phur nan stis stis phur phur nan /
lhang lhang tri stang shag
/shar shar dung dung rbad rbad nan sod swA hA/
zhes pa 'di lhag chad med pa gal che'o //
bzhi pa byed thabs ni /
ra lpags dum bu re sha phyogs brdar la gong gi sngags tshar re rgya snag gis phreng re la rdzogs par bris la /
tho rengs skar chu mang nyung phyugs dang sbyar la blangs nas /
der byugs pa'i rdzas rnams zhib tu snur la phye gdab /
de nas rang yi dam du gsal la sems bskyed sngon du 'gro bas smra ba bcad la gong gi sngags de zhag gcig gam gsum du bsnyen pa byas la chu la btab /
de'i rjes la phyugs thams cad bsags la /
sngags bsags pa'i rdzas kyi dud pa lcags kong du sol me byas te thams cad kyi lus dang kha gdong la nan cher bdug go
/slob dpon gyis sum b+ha nis bgegs bskrad thun gyis brab /
de'i nyin de'i rgyab chog tu gtor ma brgya rtsa gtong /
gtsug tor gzungs 'don /
bkra shis brjod /
bsngo ba bya'o //
des zhag bdun tshun chad la ma na bar gyur na /
lo gcig tu glo gor rgyu gor thams cad thub par the tshom med do //
zhag bdun tshun chod la nad langs na khongs su tshud pa'i rtags yin pas khag med do //
de steng rjes gson bag phye'i ril bu'am sngags chu yang yang gtang ngo //
de'i sngags ni /
oM man man stis nan /
lhang lhang stis ha shang /
shel shel dul rbad sod /
thabs des ni nad tshabs ji ltar che yang zhag bdun nas nges par 'tsho 'o //
yon phyed rin len pa 'thad gsungs /
sngon grwa pa mngon shes kyis yar 'brog sgang la gor srung 'di bstsal nas /
gra thang du gtsug lag khang bzhengs pa dang /
kho bo lha mi blon po che ngo bo rnams kyang zas nor phun sum tshogs pa byung ba /
yar 'brog tu gor chen byung ba la /
ma byung ba rnams srung /
byung ba rnams gsos nas bcu ga bsdus pas phyug por song ba yin gsungs /
!
'jig rten gyi ma mo rnams 'khrugs pa la brten nas phyugs nad gor yams rnams 'byung bas de srung ba'i man ngag ni /
bsam pa bzang pos bum pa dang maN+Dal spyi mthun du byas la /
rnam 'joms kyi bzlas pa zhag gcig bya /
de nas 'bru sna /
phye bre gang dang /
'bru sna la phyugs nad bdag po'i gzugs bya ste /
de yang bud med nag mo khrag gi ral pa can /
rkang pa gnyis bsgrad pa /
lag na nad kyi rkyal pa thogs shing kha mig sogs dod pa gcig byas /
de'i mdun du 'dam sa la phyugs gang yod kyi glud gzugs byas la spus brgyan /
btsag dang ram gyis kha dog bsgyur pa bzhag go
/gzhan yang rus pa sna tshogs thal zan thal chu dang /
chab gtor b+ha su ki dang /
lan chags gtor ma btang bden pa brdar /
rang yi dam du gsal bas bla ma dkon mchog la mchod pa 'bul zhing /
nad chad par gsol ba gdab /
chos skyong dang gzhi bdag la gtor ma rgya chen po 'bul /
gser skyems kyis mchod la phyugs nad mi 'byung ba'i bka' bsgo drag po bya'o //
yas rnams sngags drug phyag drug gis byin rlabs byas la /
rnga sgra dang bcas pas gyer ba 'di skad do //
hU~M/
sangs rgyas rkang gnyis gtso ste bden pa'i mchog
/chos nyid chags dang bral te bden pa'i mchog
/dge 'dun 'dus pa'i gtso ste bden pa'i mchog
/bden pa'i tshig la mi nyan gang yang med //
ri rab ngos la mi brten gang yang med //
rgya mtsho'i chu la mi 'thung gang yang med //
'byung ba rlung la mi brten gang yang med //
'tsho ba'i srog la mi 'dzem gang yang med //
rnon po'i mtshon la mi 'jigs gang yang med //
zas dang skom la mi chags gang yang med //
hU~M/
mchod sbyin glud kyi yo byad phun tshogs 'di //
spyir ni snang srid lha 'dre rnams la bsngo //
sgos su phyugs nad bdag mo khyod la bsngo //
phyugs nad sna dgu thams cad gcad du gsol //
chag che nyam nga thams cad zlog tu gsol //
deng 'dir ma gnas sa phyogs gzhan du bzhud /
khyod kyi khyo dang ming smros na //
pha snying rje med pa'i srin po dang //
ma dam tshig med pa'i re ma ti //
de gnyis gdung sems skyes pa las //
las kyis skyes pa'i ming sring bzhi //
zla ngo lnga na bu skyes pa //
dung sgong dkar po de dang gcig
/gser sgong ser po de dang gnyis /
khrag sgong dmar po de dang gsum //
dug sgong nag po de dang bzhi ru byung //
dung sgong nang nas mi dkar 'khrungs //
sum cu rtsa gsum lha yul bskyal //
lha nad dkar po gtong mkhan khyod yin pas /
khyod la yas dang glud 'bul lo //
phyugs nad sna dgu gcad du gsol //
chag che nyam nga zlog tu gsol //
gser sgong nang nas rgyal po byung //
gling bzhi mi yi yul na khyod 'dug ste //
mi nad sna tshogs gtong mkhan khyod yin pas /
khyod la yas dang glud 'bul lo //
phyugs nad sna dgu gcad du gsol //
chag che nyam nga zlog tu gsol /
khrag sgong nang nas nag mo ral can byung //
babs nas phyugs kyi gling la chags //
phyugs nad gtong mkhan khyod yin pas /
khyod la yas dang glud 'bul lo //
phyugs nad sna dgu gcad du gsol //
chag che nyam nga zlog tu gsol //
dug sgong nang nas mi lus glang mgo can //
byang kha sna brgyad de ru babs //
phyugs nad sna dgu'i bdag por gyur //
phyugs nad gtong mkhan khyod yin pas /
khyod la yas dang glud 'bul lo //
phyugs nad sna dgu gcad du gsol //
chag che nyam nga zlog tu gsol //
blon po nam mkha'i mdog can gyi /
khyod la yul dang zas sbyin pa //
byang kha sna brgyad na //
'brong g.yag dar ma'i khyu //
gangs dkar stod na nyal //
ri gnyan gyi ni rtswa la za //
lung gnyan gyi ni chu la 'thung //
'tsho ba'i rdzi bo de na med /
khyod kyi zas skal de rnams yin //
zas su de yi sha la zo //
skom na de yi khrag la thungs //
gos su de yi pags pa gyon //
song zhig rgyugs shig gor bdag mo //
gal te de ru mi 'gro na //
lho kha lung drug na //
stag gu ri bkra rgyu //
ri gnyan ri skyes za //
lung gnyan chu la 'thung //
'tsho ba'i rdzi bo med /
khyod kyi zas skal de rnams yin //
zas su de yi sha la zo //
skom na de yi khrag la thungs //
gos su de yi pags pa gyon //
song zhig rgyugs shig gor bdag mo //
gal te de ru mi 'gro na //
sdig pa 'brong tsam gcig
/rtsig pa'i rmangs na nyal //
song zhig rgyugs shig gor bdag mo /
khyod kyi zas skal de ru bzang //
zas su de yi sha la zo //
skom na de yi khrag la thungs //
gos su de yi pags pa gyon //
phas kyang de la skal //
mas kyang de la skal //
pha zas de la gyis //
ma zas de la mdzod //
thal zan thal skyo 'di yang zo //
sha zas rus pa dang //
mar zas skogs pa dang //
glud gzugs khra bo rnams //
de ring khyod kyi rdzongs su 'debs /
khyod kyi zas skal 'di na med //
byad kha sna brgyad yul du song //
zhes gyer ro //
gtor ma dang yas stags rnams byang phyogs sam nad phyogs su rol mo dang bcas pas 'phang /
zor mda' rgyag
/dul mo rdul /
drag sngags bzla /
de nas phyi mig mi blta bar log
/phyugs ra la khrus chu gtor /
rin po che'i glegs bam la dar sna btags la ru ba'i grong mtha' skor /
bsngo smon gdab /
bkra shis brjod /
lan gsum bskyar na chu bcad pa ltar 'gro gsungs /
phyugs nad bcos pa'i cho ga zab /[ \u0f80]atsha /
!
yang gor srung zab mo zhig bzhugs /
slob dpon mkha' 'gro'i tshogs dang bcas pa la phyag 'tshal lo //
gor srung 'di la rdzas dang sngags gnyis /
'khor lo dang gsum /
phur pa dang bzhi /
byang bu dang lnga yod do //
de la dang po rdzas ni /
gla rtsi /
kha che /
ru rta /
shu dag nag po /
shing kun /
gu gul /
mu zi /
sgog skya /
dri chen /
dri chu /
de rnams snyom la chur btab la sngags 'di stong tsho gsum bzla /
sngags chu sna bug g.yas par hub re blug
/phyugs ra la yang gtor /
ze ba la'ang byug
/'dogs sa'i bres la'ang 'thor /
sngags ni /
tad+ya thA:
dz+wa la dz+wa la :
pra dz+wa la pra dz+wa la :
pra sra sha pa ni :
pra sra sha pa ni :
pra sra ma ti pra sra ma ti swA hA:
'khor lo ni /
mu khyud rim pa lnga bskor la /
lte bar phyugs 'di la gor srungs shig rak+Sha rak+Sha :
mu khyud dang po la rtsibs bzhi dgod /
de'i dang po la /
nA ga du na zlog :
gnyis pa la /
ma ma e na zlog :
gsum pa la /
ma ma du na zlog :
bzhi pa la /
ha ra du na zlog :
de'i phyi rim mu khyud la gong gi sngags ring bris pa'i mjug tu rak+Sha :
de'i phyi rim la ye d+harmA rnams dbu can bri /
de'i phyi la rdo rje /
de'i phyi la me ri 'o //
yang lugs gcig la mu khyud rim pa gsum bskor /
de la rtsibs bzhi /
lte bar phyugs 'di rnams la srungs shig :bri /
rtsibs bzhi la rim pas /
oM A d+hA na :
g+han du pa :
a ma dza du :
rak+Sha swA hA:
rtsibs mchan la rdo rje phyed pa re bri /
de'i phyi la ye d+harmA/
de'i phyi la me ri 'o //
de nas seng ldeng gi phur pa sor bzhi pa gcig la /
rgya mdud gong ma la oM/
gcum gzhogs la hrIH
rgya mdud 'og ma la hU~M/
dbal la phaTaHbri /
byang bu ni /
glang ma'i byang bu la /
oM hrIHhU~M dzaHdzaHhring hring :
oM b+han+d+ha ma hA ro pa Ni :
che ge mo'i ngag satwam b+ha ya nan :
ka ru tshin d+ha ye swA hA:
bsgrub bya la byed na rang gi rkang pa la yang brdab par bya'o //
rang kha shar dang bsgrub bya nub tu bstan pa legs /
ngag mnan pa'i man ngag go
/dgra bo 'byung ba stobs su gang 'gyur ro //
yang /
nas dkar mo 'bru bdun dang pha wang long bu la 'di btab /
spyi bor btags na sho rgyan gang las kyang rgyal bar 'gyur ro //
zab /
yang slob dpon pad+ma 'byung gnas kyis gor srung 'di gsungs so //
gor 'di la rigs gsum ste /
rgyu gor /
glo gor /
klad gor ro //
de la rigs thams cad thub pa'i srung ba ni /
sman sngags gnyis las /
rdzas ni gla rtsi /
sman chen /
ru rta /
gu gul /
mu zi nag po //
shu dag
/sgog gcig pa /
shing kun /
dri chen /
dri chu rnams bsres la chu la rdzas btab /
sngags kyang bzlas la btab /
tad+ya thA:
dz+wa la dz+wa la :
pra dz+wa la pra dz+wa la :
pra ti la ni :
pra shu la ni swA hA:
brgya rtsa brgyad btab /
snod mchu can gcig gis phyugs du yod kyi sna bug g.yas par hub re blug
/bal dang bsres pa'i thum bu byas la ske la btags /
phyugs kyi rwa dang lus la byugs /
bres dang them pa la'ang gtor /
zla rer lan re grub na legs /
de min lo re la lan re bya'o //
gor srung 'di rlung gi sngags 'chang ma Ni in+d+ra rA dzas nyams su blangs pas nges shes 'drongs pa byung gsungs so //
mang+ga laM/
shi chad god kha gcod pa'i sngags ni /
oM dza dza dzaHte sarba sha wa ri swA hA:
ma hA sid+d+hi :
b+hu g+h+ra rak+Sha rak+Shu :
g+ha ha ne /
kha then dri kha me tsan :
d+hi tri sraM ye swA hA:
'di ni dud 'gro rta bong sogs la sngon nas god kha byung na them 'og tu sbas pas phyugs mang du 'phel lo /
khungs btsun du mdzad do //
ri khrod lo ma gyon ma'i 'o //
dge'o ///
/
gnyis ka me ri g.yon skor yin /



