\u0f01\u0f83:
'gro 'dul 'phags pa'i thugs tig las :
sems nyid ngal gso rtsa ba'i phrin las bzhugs so :
\u0f88\u0f88\u0f88\u0f88\u0f88\u0f88
'jig rten gsum mgon thugs rje'i gter :
gar gyi dbang phyug la btud nas :
'gro 'dul rtsa ba'i sgrub pa'i thabs :
pad+ma badzra bdag gis bstan :
sa ma ya :
bsgrub gzhi kun khyab chos kyi dbyings :
sgrub byed bde chen ye shes lam :
grub pa mthar phyin dbyer med 'bras :
snying po byang chub thob 'dod na :
dben par bsam gtan snod rung bas :
dbang dang dam tshig la gnas shing :
lha dang snying po phyag rgya las :
mi 'da' rdo rje'i brtul zhugs kyis :
srid las nges par 'byung ba dang :
gzhan phan snying rje chen po dang :
dbyings ye zung 'jug gnyug ma'i ngang :
yang dag snying po'i don la 'jug :
rang nyid skad cig gar gyi dbang :
'ja' tshon lta bu'i skur gsal ba'i :
thugs ka'i 'od kyis tshogs zhing rnams :
nam mkha' gang bar sad pa'i mdun :
rtse gcig gus shing gdung ba'i blos :
sngon 'gro'i dang po skyabs 'gro ni :
na mo :
bdag dang mkha' mnyam sems can kun :
dbyings las ye shes rang shar ba'i :
byang chub sems kyi rtsa gsum lhar :
mi phyed gus pas skyabs su mchi :
gnyis pa sems bskyed dam bca' bzung :
ho :
dbyings las gzhan min khams gsum 'gro :
ye shes phyag rgya'i skur bsgrub phyir :
zung 'jug pad+ma gar dbang gi :
ting 'dzin bsgom par dam bca' 'o :
gsum pa bsod nams tshogs gsog ni :
ho :
dbyings dang ye shes dbyer med pa'i :
nam mkha' gang ba'i rtsa gsum lhar :
sgo gsum gus pa'i phyag gis 'dud :
kun bzang mchod sprin rgya mtshos mchod :
sdig ltung nyams chag mthol zhing bshags :
tshogs gnyis bsgrubs la rjes yi rang :
theg gsum chos 'khor bskor bzhin du :
mya ngan mi 'da' bzhugs gsol 'debs :
dge tshogs byang chub snying por bsngo :
gzhan don sangs rgyas myur 'grub shog :
bzhi pa bgegs tshogs bskrad pa ni :
hU~M:
pad+ma dbang gi dkyil 'khor 'dir :
bar chad brtsam pa'i gdon bgegs kun :
rdo rje gsang ba'i bka' byung gis :
rang rang gnas su myur du dengs :
drag sngags mtshon dang thun gyis gzir :
lnga pa srung 'khor bsgom pa ni :
hrI:
dbyings kyi rang bzhin 'od lnga'i klong :
rig pa ye shes rdo rje'i gur :
dbyings rig dbyer med khro tshogs bcas :
mtshams kyi dkyil 'khor lhun gyis grub :
dz+nyA na d+hA tu badzra kro d+ha rak+Sha b+h+rU~M:
drug pa ye shes byin chen dbab :
hrI:
gdod nas dag pa chos kyi dbyings :
longs spyod yongs rdzogs ye shes sku :
dbyer med sgyu 'phrul drwa ba'i lha :
pad+ma gar dbang bcom ldan 'das :
gtso 'khor sprul par bcas pa rnams :
thugs rje thugs dam dus la babs :
sku gsung thugs kyi byin phobs la :
dbang skur mchog thun dngos grub stsol :
oM lo ke shwa ra gu ru d+he wa d+hA ki nI badzra sa ma ya A be sha ya a A:
hU~M hU~M hU~M:dzaHhU~M baM ho :
bdun pa mchod rdzas byin brlab ni :
raM yaM khaM:
dbyings kyi cho 'phrul rmad byung ba :
ye shes rnam lnga'i 'od zer sprin :
bde chen rdo rje'i dam tshig gi :
mchod pa'i phyag rgya chen por rdzogs :
oM badzra ar+g+haM nas shab+da AHhU~M:
oM pany+tsa a mr-ita rak+ta ba liM ta ma hA su kha sarba pU dza AHhU~M:
lan gsum brjod pas byin gyis brlab :
sa ma ya :
rgya rgya rgya :
dngos gzhi'i dang po lha bskyed ni :
a :
chos rnams kun gyi de bzhin nyid :
skye 'gag gnas med spros dang bral :
rnam par thar pa'i sgo gsum dang :
'du 'bral spangs pa dbyings kyi ngang :
ye shes sgyu ma'i cho 'phrul ni :
'gag pa med par kun tu snang :
'od gsal snying rje chen po'i gdangs :
cir yang 'char zhing 'byung ba las :
zung 'jug bde chen byang chub sems :
hrIHyig dmar po 'od 'bar ba'i :
rdo rje'i yi ge'i sprin du bzhengs :
rang byung sngags kyi sgra bsgrags pas :
sprul pa'i dkyil 'khor lhun gyis grub :
pany+tsa d+hA tu b+h+rU~M bi shwa bi shud+d+he oM ma Ni pad+me hU~M hrIHsarba maN+Da la b+h+rU~M:
klong lnga dag pa yum gyi mkha':
'byung ba rim brtsegs ri rab steng :
thar pa chen po'i gzhal med khang :
gru bzhi sgo bzhi mtshan nyid rdzogs :
ye shes yon tan rgyan gyis spras :
bsam gyis mi khyab bkod pa che :
pad+ma drwa ba chen po'i zhing :
snang stong 'od lngar 'khrugs pa'i dbus :
chu skyes nyi zla'i gdan gyi steng :
rang sems skye med chos kyi dbyings :
ye shes longs spyod rdzogs pa'i sku :
'jig rten dbang phyug thugs rje'i gter :
sems nyid ngal gso lhag pa'i lha :
dmar gsal pad+ma rA ga'i mdangs :
phyag g.yas mchog sbyin phyag rgya ni :
pus mo g.yas pa'i steng du brkyangs :
thabs shes mtheb mdzub sbyor ba'i brdas :
pad+ma dmar po'i phreng ba 'dren :
g.yon pas dkon mchog gsum mtshon pa'i :
skyabs sbyin phyag rgyas ut+pa la'i :
me tog snyan thad kha bye bar :
'chi med tshe bum mtshan pa bsnams :
dar dang rin chen rus pas brgyan :
zhi 'dzum cung zad khros pa'i nyams :
rang 'od bde ster shes rab yum :
gsang ba ye shes sku mdog dmar :
gri gug thod pa bsnams pas 'khril :
rdo rje pad+ma'i skyil krung gis :
ye shes 'od lnga'i klong na bzhugs :
yid dang chos su 'dzin pa'i sems :
dbyings rig yab yum gdod ma'i mgon :
rdo rje phung po'i yan lag ni :
bde gshegs rigs mchog rdzogs sangs rgyas :
sa chu spyan dang mA ma kI:
me rlung gos dkar dam tshig sgrol :
nam mkha' dbyings kyi dbang phyug ma :
skye mched khams rnams mang po kun :
byang chub sems dpa' sems ma nyid :
nyon mongs 'gro 'dul thub pa dang :
yan lag mthar byed khro bo'i tshogs :
mdor na phung khams skye mched kun :
gdan gsum tshang ba'i ye shes lhar :
ma bskyed 'od gsal dbyings kyi rgyan :
nyi dang 'od zer bzhin du rdzogs :
de las rang byung he ru ka'i :
rnam par 'phrul pa mtha' klas pas :
gdug pa can rnams 'dul ba'i phyir :
thugs rje'i bye brag cir yang ston :
spyi bor pad zla'i gdan gyi steng :
rigs kyi bdag po snang mtha' yas :
dmar gsal mnyam gzhag lhung bzed bsnams :
sprul sku'i cha lugs mtshan dper 'bar :
phyi rol pad+ma 'dab brgyad la :
shar du byams pa mgon po dkar :
mchog sbyin ut+pal spyi blugs bsnams :
lho ru 'jam dpal gzhon nu ser :
mchog sbyin ut+pal pusti bsnams :
nub tu spyan ras gzigs dbang dmar :
mchog sbyin ut+pal nor bu bsnams :
byang du gsang ba'i bdag po mthing :
mchog sbyin ut+pal rdo rje bsnams :
shar lhor nam mkha'i snying po sngo :
mchog sbyin ut+pal ral gri bsnams :
lho nub sa yi snying po ser :
mchog sbyin ut+pal snye ma bsnams :
nub byang sgrib pa rnam sel dkar :
mchog sbyin ut+pal zla ba bsnams :
byang shar kun tu bzang po dmar :
mchog sbyin ut+pal nyi ma bsnams :
kun kyang zhi 'dzum sgeg pa'i nyams :
rang 'od rig ma'i bde bas rgyas :
dar dang rin chen rgyan gyis mdzes :
pad zla'i steng na bzhengs te gnas :
bar khyams phyogs dang steng 'og tu :
rigs drug 'gro 'dul thub pa drug :
so so'i rtags kyi phyag mtshan bcas :
sprul sku'i cha lugs mtshan dpes mdzes :
sgo bzhir dbang chen sde bzhi ni :
dkar ser dmar mthing khros pa'i nyams :
gar dgu'i gzi byin mchog tu 'bar :
gri thod phyag rgyas yum dang sbyor :
gzhan yang bla ma yi dam lha :
dus gsum bskal bzang sems dpa' stong :
dpa' bo mkha' 'gro chos srung dang :
nor lha gter bdag bye ba'i tshogs :
khams gsum sems can drangs slad du :
'gro 'dul thugs rje'i dkyil 'khor cher :
char sprin gtibs pa ji bzhin gsal :
nyon mongs gnas gyur ye shes lngas :
rigs lnga'i ngo bor dbang bskur zhing :
gnas gsum rdo rje'i 'bru gsum gyis :
sku gsung thugs su byin brlab bo :
hrIHhU~M trAM oM A:
a b+hi Shiny+tsa hU~M:
oM sarba ta thA ga ta kA ya wA ka tsit+ta badzra swa b+hA ba At+ma ko\u0f85 haM:
gnyis pa ye shes spyan drangs slad :
gdung ba'i dbyangs dang rol mor bcas :
hrI:
chos dbyings skye ba med pa las :
so sor kun rtog ye shes sku :
byang chub sems kyi lha tshogs rnams :
thugs dam dbang gis gshegs su gsol :
'jig rten dbang phyug snying rje'i gter :
'gro 'dul rigs kyi 'khor dang bcas :
'gag med sgyu ma'i rnam rol gyis :
dam tshig dkyil 'khor 'dir dgongs la :
phyi nang gsang ba'i byin chen phobs :
sku gsung thugs kyi dbang bzhi skur :
mi mthun sgrib pa'i bar chad sol :
mchog dang thun mong dngos grub stsol :
oM AHhU~M lo ke shwa ra gu ru d+he wa d+hA ki nI badzra sa mA dza :
gsum pa dam ye dbyer med du :
dgug gzhug bcing mnyes phyag gis 'dud :
dam bca' rnam gsum brtan pa'i phyir :
lhag pa'i 'dun pa rtse gcig pas :
oM:
thugs rje'i lcags kyus rgyud bskul zhing :
byams pa'i zhags pas rten dang bsre :
dga' ba'i sgrog gis mi phyed bcing :
btang snyoms dril bus dgyes pa bskyed :
dzaHhU~M baM hoHsa ma ya tiSh+Tha lhan :
ho :
gdod nas dbyings kyi lha tshogs rnams :
ye shes rig pa'i klong du bzhugs :
zung 'jug chen po'i dam tshig gis :
'du 'bral med par phyag 'tshal lo :
a ti pU ho :
pra tIts+tsha ho :
oM:
rdo rje'i ye shes 'thob bya'i phyir :
byang chub spyod pa rlabs chen spyad :
sangs rgyas mdzad pa'i rol mo yis :
'gro 'dul 'phags pa'i phrin las bsgrub :
sa ma ya ho :
sa ma ya satwaM:
bzhi pa mchod cing bstod pa ni :
rang las sprul pa'i lha mo'i tshogs :
nam mkha' gang ba'i nyams 'gyur gyis :
mchod cing rdo rje'i glu blang bsam :
oM:
lhar snang phyag rgya chen po'i ngang :
dam tshig phyag rgya'i brdas mtshon te :
chos dang las kyi phyag rgyar bcas :
ye shes glu dang gar gyis mchod :
ma hA mu dra dz+nyA na gI ti pU dza ho :
oM:
kun tu bzang po'i rnam 'phrul las :
byung ba'i ye shes bla na med :
mchod pa'i sprin chen rgya mtsho yis :
dkyil 'khor lha tshogs mnyes gyur cig :
oM AHhU~M lo ke shwa ra gu ru d+he wa d+hA ki nI sa pa ri wA ra ar+g+haM nas shab+da pra tIts+tsha swA hA:
ho :
yul dang dbang po'i gzung 'dzin kun :
bde ba chen por ro gcig pa'i :
'dod pa'i yon tan rnam mang pos :
'du 'bral med pa'i rgyan du mchod :
rU pa shab+da gan+d+he rA sa spar+she pra tIts+tsha AHhU~M:
oM:
rtsa brgyad yan lag stong sbyar ba'i :
'chi med bdud rtsi g.yung drung chu :
dug lnga sel ba'i sman chen pos :
thugs rje'i lha tshogs mchod par bgyi :
oM sarba pany+tsa a mr-ita hU~M hrIHThA:
oM AHhU~M gis dngos grub blangs :
hrI:
pad+ma b+hany+dza'i bzed khongs su :
nyon mongs bsgral pa'i rak+ta bskyil :
bde mchog bde ba'i rol mo yis :
ye shes gzi byin bskyed du gsol :
ma hA rak+ta khA hi :
hU~M:
stong gsum 'jig rten snod yangs par :
khams gsum 'gro kun gtor mar sbyar :
'dod yon rgya mtsho'i sprin chen pos :
bde ba chen por dgyes gyur cig :
ma hA ba liM ta pany+tsa kA ma gu Na pU dza ho :
dbyings kyi nang du chos kun sbyor :
ye shes rig pas gzung 'dzin bsgral :
zung 'jug 'dus ma byas pa'i klong :
'khor gsum spang blang bral bar rol :
ta na ga Na dz+nyA na d+hA tu a a :
oM:
'gyur ba med pa'i dbyings nyid las :
ye shes phyag rgya'i gzugs su snang :
brtan g.yo kun khyab bde ba che :
rdo rje'i sku la phyag 'tshal bstod :
A:
'gag pa med pa'i dbyings nyid las :
ye shes rnam pa thams cad pas :
sgra yi khams rnams sad par mdzad :
rdo rje'i gsung la phyag 'tshal bstod :
hU~M:
skye ba med pa'i dbyings nyid las :
ye shes 'od gsal byang chub sems :
snying rje che dang shes rab bdag :
rdo rje'i thugs la phyag 'tshal bstod :
swA:
rtsol ba med pa'i dbyings nyid las :
ye shes lhun gyis grub pa'i gter :
gdul bya'i bsam pa tshim mdzad pa'i :
yon tan rdo rjer phyag 'tshal bstod :
hA:
thogs pa med pa'i dbyings nyid las :
ye shes rig pa'i rtsal 'chang bas :
sgyu 'phrul drwa ba'i tshul ston pa :
phrin las rdo rjer phyag 'tshal bstod :
hrI:
chos dbyings spros pa bral ba las :
ye shes longs spyod rdzogs skur shar :
zung 'jug sprul pa'i dkyil 'khor lhar :
gus pas bstod do dngos grub stsol :
mchod pa'i lha rnams rang la bsdu :
lus gnad bsrang zhing rlung ro bsal :
bdag nyid sangs rgyas thams cad kyi :
snying rje chen po'i ye shes sku :
dngos yin snyam du nga rgyal brtan :
spyi dang bye brag gsal snang la :
rtse gcig sems bzung dag pa dran :
tha mal snang zhen kun sbyangs te :
sngags kyi zhi gnas bsgrub par bya :
lnga pa dzapa? kyis bsnyen pa ni :
b+h+rU~M bi shwa bi shud+d+he oM ma Ni pad+me hU~M hrI:
sarba maN+Da la phaT dza :
bdag gis bsgoms pa'i dkyil 'khor lha :
rten dang brten par bcas pa yi :
ye shes 'khor lo mdun du dbye :
nye bar bsnyen te bzhugs pa yi :
gnyis ka'i thugs kar pad nyi'i steng :
rig stong rgyal po rta mchog dpal :
dmar smug ral gri thod khrag bsnams :
phag mo yum dang mnyam sbyor ba'i :
thugs kar pad zlar hrIHdmar mthar :
rdo rje'i sngags kyi phreng bas bskor :
de las 'phros pa'i 'od zer gyis :
'phags mchod 'gro kun sgrib gnyis sbyangs :
byin rlabs dngos grub thams cad kun :
tshur 'dus mdun gyi lha la thim :
ye shes gzi byin mchog tu 'bar :
de yi gsang gsum phyag rgya las :
thugs rje'i 'od zer dpag yas 'phros :
bdag gi sgo gsum thim pa yis :
sgrib dag dbang dang dngos grub thob :
dbyings rig dbyer med ngang nas bzlas :
oM ma Ni pad+me hU~M hrI:
rig pa'i rgyal po 'di nyid ni :
bar med chu bo'i rgyun bzhin du :
rtse gcig bsnyen pa'i rnal 'byor de :
spyan ras gzigs dang skal pa mnyam :
gnas skabs bgegs zhi tshe bsod 'phel :
'gro 'dul phrin las bsam mi khyab :
'bum phrag bcu yis ye shes kyi :
thugs rje yul la 'jug par 'gyur :
drug pa sgrub pa'i rnal 'byor ni :
mdun du stegs bu mtshan rdzogs dbus :
byang chub sems kyis chag chag gdab :
dkyil 'khor spyi dang mthun par 'bri :
lha gnas rnams su mtshan ma dgod :
dbus su bum pa bcud ldan dang :
khyad par skye bdun bde gshegs gdung :
shu dag dUrba sin+d+hu ra :
yungs dkar bzang drug 'bras bu gsum :
dbang lag rtag ngur bcas pa rnams :
ril bu sran chung tsam du dril :
b+han+d+ha bzang po'i snod du bstsal :
dar sna lnga yi na bzar bcas :
sgrub pa'i dkyil 'khor snying por bzhag :
mchod pa'i bye brag rgyas par dgram :
phyi nang gsang ba'i mtshams bcad de :
rnal 'byor gzhung bsrang ye shes pa :
mdun gyi rten dang dbyer med bsam :
bsnyen cing dzapa? kyi phrin las bskul :
hrI:
dbyings kyi ngang las rang shar ba'i :
ye shes sgyu 'phrul drwa ba'i lha :
pad+ma gar dbang bcom ldan 'das :
rab 'byams dkyil 'khor lha tshogs rnams :
rdo rje'i dam tshig rjes dgongs la :
rang byung dzapa? kyi phrin las mdzod :
sku ni snang stong 'od du 'bar :
gsung gsang sngags kyi rang sgra 'ur :
thugs dgongs skye med 'od gsal ngang :
bde ba chen po'i gzi byin skyed :
byin rlobs mchog dang thun mong gi :
dngos grub deng 'dir bstsal du gsol :
zhes bskul mi g.yo dgongs pa'i gzer :
bdag mdun thugs srog sngags phreng las :
rang 'dra 'gal me bzhin du 'khor :
yab yum zhal brgyud sku'i dbyings nas :
rdo rje nor bu'i lam zhugs te :
gsal zhing thim pa'i gzi byin gyis :
bde chen ye shes brtan pa las :
thun mong mchog gi dngos grub dbyig :
yid bzhin nyid du 'grub par bsam :
oM AHhU~M hrI:
oM ma Ni pad+me hU~M:
d+hu ma g+ha ye nA ma swA hA:
oM gu h+ya dz+nyA na bo d+hi tsit+ta ma hA su kha hU~M hU~M:
gtso 'khor sprul par bcas pa las :
'od 'phros snod bcud dngos 'dzin sbyangs :
snang grags rig gsum lha dang sngags :
dbyings dang rig pa dbyer med pa'i :
zung 'jug thig le gcig tu rdzogs :
nyi shu rtsa gcig zhag gi mthar :
grub pa'i rtags mtshan mthong bar 'gyur :
de tshe nyams dga' rlung rig dwangs :
'phags pa dgyes pa'i zhal ston cing :
gsung thos bde chen ye shes 'bar :
bdud rtsi'i snod bcud 'phel ba dang :
rmi lam khrus byas gos dkar gyon :
sku dang phyag mtshan gter rnyed sogs :
dge ba'i mtshan ma ci yang 'byung :
spro na rdo rje 'bebs pa dang :
'khor gyi sngags kyang bzla bar bya :
oM AHhrIHhU~M:
oM AHbadzra satwa :
gu ru shrI:
kha sar+pA Ni :
lo ka nA tha :
sarba bud+d+ha bo d+hi satwa :
saM b+hA ba a d+hiSh+ThA NAM:
ma ma tsit+ta badzra traTa?:
dz+nyA na dz+wa la dz+wa la :
s+phA ra s+phA ra Na :
hU~M hU~M phaTa? swA hA:
oM mai tri maiM swA hA:
oM wA gI shwa ri mUM:
oM ma Ni pad+me hrI:
oM badzra pA Ni hU~M:
oM kha gar+b+ha hU~M:
oM k+Shi ti gar+b+ha trAM:
oM sarba ni bA ra Na biSh+kam+b+hi ni phaTa?:
oM sa man+ta b+ha dra A:
oM mu ne krIM trUM sruM braM k+ShaM ye swA hA:
oM badzra rat+na pad+ma karma ha ya grI wa dzaHhU~M baM ho :
de bzhin gshegs pa thams cad kyi :
snying po yi ge brgya pa yang :
thun mtshams rnams su nye bar bzla :
sgrib dag dngos grub mchog tu 'gyur :
bdun pa las la sbyar ba ni :
thun mong phrin las rnam bzhi dang :
mchog tu mi 'gyur 'od gsal ba :
rdo rje gsum gyi go 'phang bsgrub :
de la nad gdon sdig sgrib dang :
bar chad mi mthun zhi ba'i phyir :
rang nyid 'phags pa'i smin mtshams nas :
las kyi sems dpa' spyan ras gzigs :
'khor ba dong sprugs sku mdog dmar :
gcer bu rgyan spangs gzi 'od 'phro :
phyag g.yas pad phreng g.yon pa ni :
bdud rtsis gang ba'i spyi blugs bsnams :
nam mkha' gang bar rab spros pas :
'gro rnams gnas skabs mthar thug gi :
nad gdon sdig sgrib kun bsal nas :
'phags pa'i go 'phang bkod par bsam :
oM ma Ni pad+me hU~M hrI:
oM bi pu la gar+b+he ma Ni pra b+he :
ta thA ga te nirde sha ni :
ma Ni ma Ni su pra b+he :
bi ma la :
sA ga ra gam+b+hi re hU~M hU~M dz+wa la dz+wa la :
bud+d+ha bi lo ki te gu h+ya a d+hiSh+Thi te gar+b+he swA hA:
pad+ma d+hA ra a mo g+ha dza ya te tsu ru tsu ru swA hA:
rig pa khri yis las kun byed :
tshe bsod ye shes rgyas 'dod na :
rang gi thugs nas 'od 'phros pas :
spyi bo'i rigs bdag thugs rgyud bskul :
de las 'phros pa'i 'od zer gyis :
srid zhi'i tshe bsod ye shes kyi :
dwangs bcud ma lus kun bsdus nas :
phyag gi lhung bzed nang du thim :
zhu zhing khol ba'i bdud rtsi yis :
rang lus phung khams kun khyab nas :
'chi med rdo rje'i srog 'grub cing :
ye shes gzi byin 'bar bar bsam :
oM a mA ra Ni dzI ban+ti ye swA hA:
oM AHhU~M hrI:
oM ma Ni pad+me A yur puN+ye dz+nyA na sarba sid+d+hi hU~M b+h+rU~M:
mtshan brgya brgyad pa'i gzungs kyang bzla :
bdun phrag gcig gis dngos grub 'gyur :
brtan g.yo'i phun tshogs dbang byed na :
bdag nyid yab yum rjes chags kyis :
snyoms zhugs yum gyi mkha' gsang nas :
pad+ma'i rigs kyi pho nya mo :
dmar gsal chags shing sgeg pa'i nyams :
lcags kyu zhags pa 'dzin pa'i tshogs :
grangs med nyi zer rdul ltar 'phros :
dmigs yul gang la reg pa'i mod :
'od dmar bde chen ngo bor zhu :
bdag thim dbyings rig dbyer med ngang :
rlung sems snang ba dbang 'dus bsam :
oM tA re tut+tA re tu re san+tA ra pad+ma d+hA ki nI sarba lo ka wA shaM ku ru hrIHswA hA:
khri phrag bzhi yis 'jig rten gsum :
g.yo zhing 'gugs na gzhan ci smos :
gdon bgegs 'byung po tshar gcod na :
rang gi zhal nas hU~M zhes sgras :
ye shes sems dpa'i thugs rgyud bskul :
de las 'bar ba'i khro tshogs kyis :
me dang mtshon cha'i char phabs pas :
sa gsum dregs pa gzir mnan bcings :
bka' sdod bran du khas blangs nas :
dgra bgegs 'byung po'i sde dang dpung :
bsad gzir bskrad cing chos dbyings bstim :
ming gi lhag ma med par bsam :
oM pad+mAn+ta kr-ita sarba duSh+TAn ta ka ha na da ha pa tsa hU~M phaTa?:
'bum phrag bzlas pas dregs pa rnams :
zil gnon gdug pa tshar gcod 'gyur :
mchog gi 'bras bu lam
byed phyir :
'khrul pa'i bya ba kun btang la :
bde ba'i stan 'dug rlung ro dbyung :
lus sbyong 'khrul 'khor stong ra gsal :
rdo rje'i bzlas pas rlung lam sbyangs :
rang nyid pad+ma gar dbang gi :
thugs ka'i mi shigs thig le las :
sprul pa'i dkyil 'khor spro zhing bsdu :
bum pa can gyi sbyor bas brtan :
gtum mo'i ye shes 'bar ba'i mes :
bde chen byang chub sems zhu ba :
snying dbus til kar bstims nas :
dbyings rig dbyer med ngang du bzhag :
yid dang las kyi phyag rgya la :
bsten nas lhan skyes mtshon byas te :
lhag mthong thig le chen po'i klong :
spang blang bsal bzhag bral bar bskyang :
de tshe slob dang mi slob pa'i :
zung 'jug rten las skad cig gis :
pad+ma drwa ba rdzogs sangs rgyas :
tshe 'di nyid la 'grub par 'gyur :
sa ma ya :
rgya rgya rgya :
thun mtshams tshogs kyi mchod pa ni :
dam tshig rdzas rnams 'du byas la :
bsang chus bran zhing bdud rtsis 'thor :
brtul zhugs ting 'dzin rtse gcig gis :
raM yaM khaM:
rig pa'i rang rtsal 'bru gsum gyis :
tshogs rdzas dngos 'dzin bsreg gtor bkrus :
dbyings dang ye shes dbyer med ngang :
'dod yon mchod sprin rgya mtshor gyur :
oM AHhU~M:
hrI:
chos dbyings pad+mo bkod pa dang :
ye shes sgyu 'phrul po tA la :
gnas yul dur khrod zhing khams nas :
sku gsum 'phags pa'i lha tshogs rnams :
'dod yon rdo rje'i dam tshig la :
dgyes par dgongs te gshegs su gsol :
byin rlabs nus pa'i rtsal skyed la :
mchog thun dngos grub byin chen phobs :
oM AHhU~M lo ki shwa ra gu ru d+he wa d+hA ki nI sarba sa ma ya e h+ye hi :
hrIM hrIM pheM pheM:
oM:
longs spyod rnam pa thams cad pa :
ye shes bdud rtsi'i mchod sprin che :
dkyil 'khor lha tshogs rnams la 'bul :
dgyes par bzhes la dngos grub stsol :
sarba a mr-ita ga Na tsakra pU dza ho :
ho :
'dod pa'i yon tan rgya mtsho'i gter :
tshogs dang gtor ma'i phung por spungs :
dam tshig nyams chag skong ba'i phyir :
thugs rje'i lha tshogs rnams la 'bul :
ma hA ba liM ta pany+tsa kA ma gu Na pra tIts+tsha AHhU~M:
oM badzra sa ma ya a :
hU~M:
dug gsum dgra bgegs bkug cing bstim :
dbyings rig dbyer med klong du bsgral :
sha khrag rus pa'i tshogs chen po :
he ru ka dpal zhal du sbyor :
sarba shA trUn mAM sa rak+ta kiM ni ri ti ma hA pU dza khA hi :
oM AHhU~M:
rdo rje phung po'i grong khyer ni :
gdan gsum dkyil 'khor lha ru rdzogs :
rnal 'byor bde ba'i longs spyod mchog :
chos nyid khyab brdal ngang du rol :
a la la ho :
oM AHhU~M ho :
hrIM hrIM pheM pheM:
pad+ma dbang gi bka' nyan pa'i :
lhag sdud ma mo mkha' 'gro'i tshogs :
bdud rtsi'i pham phab 'di gsol la :
phrin las rnam bzhi 'grub par mdzod :
oM pad+ma d+hA ka d+hA ki nI uts+tshiSh+Ta ba liM ta khA hi :
hrI:
chos dbyings skye ba med pa las :
ye shes rig pa'i skur snang ba :
'gro 'dul 'phags pa'i lha tshogs rnams :
thugs rje thugs dam dus 'dir dgongs :
snyigs ma lnga yi sems can rnams :
thams cad nyon mongs 'dam du byings :
sdug bsngal gsum gyis gdungs pa la :
khyed kyi phrin las dus la babs :
hrI:
ngo bo 'od gsal pho brang nas :
chos sku'i lha tshogs dbyings nas bzhengs :
ye shes mngon sum rang snang bas :
nyon mongs zhi ba'i phrin las mdzod :
rang bzhin bde chen pho brang nas :
longs sku'i lha tshogs dbyings nas bzhengs :
ye shes lhun gyis grub pa'i ngang :
rig rtsal rgyas pa'i phrin las mdzod :
thugs rje sgyu 'phrul pho brang nas :
sprul sku'i lha tshogs dbyings nas bzhengs :
ye shes snying rje chags pa'i mthus :
rlung sems dbang sdud phrin las mdzod :
dbyer med thig le'i pho brang nas :
'gro 'dul lha tshogs dbyings nas bzhengs :
ye shes bsam mi khyab pa'i klong :
gzung 'dzin tshar gcod phrin las mdzod :
'dod khams bde ba chen por sbyor :
gzugs khams 'od gsal dbyings su sgrol :
gzugs med mi rtog phyag rgyar zlog :
khams gsum dong sprugs phrin las sgrubs :
sa ma ya ho :
sa ma ya satwaM:
e a ral+li hrIM hrIM pheM pheM hU~M hU~M:
gdung ba'i glu 'dis 'phags rnams kyi :
ye shes dbyings nas sus bskul ba :
de la byin rlabs zil chen 'beb :
nyams rtogs phrin las rgyas par 'gyur :
sa ma ya :
rgya rgya rgya :
rjes kyi rim par dang po ni :
bsnyen sgrub mthar phyin rtags mthong na :
dngos grub ye shes lam byed phyir :
tshogs kyi 'khor lo rgyas par bskor :
mchod cing bstod la nyams chag bshags :
hrI:
pad+ma rnam par rgyas pa'i zhing khams su :
dbyings las rang shar ye shes dkyil 'khor lha :
dang por mos shing gdung bas rtse gcig bsnyen :
bar du dbyer med bde chen rdo rjer bsgrubs :
tha ma 'gro 'dul phrin las gnad nas bskul :
deng 'dir dngos grub gsol ba'i dus lags na :
rdo rje'i sku gsung thugs kyi dkyil 'khor nas :
mchog dang thun mong khyad par dngos grub kun :
da lta nyid du bdag la bstsal nas kyang :
mgon po khyed dang mnyam par byin gyis rlobs :
oM AHhU~M lo ki shwa ra gu ru d+he wa d+hA ki nI kA ya wA ka tsit+ta dz+nyA na karma sarba sid+d+hi pha la hU~M:
zhes bskul mdun rten lha tshogs las :
lha sngags phyag mtshan 'od zer sprin :
bar ma chad par bdag la thim :
dngos grub rnam gnyis thob par bsam :
oM:
dbyings las rang shar ye shes kyi :
rdo rje'i gsang gsum rmad po che :
dam tshig phyag rgya chen po'i klong :
'du 'bral med par bdag sbyor cig :
badzra satwa dz+nyA na sa ma ya kA ya wA ka tsit+ta dzaHhU~M baM ho :
ye shes dkyil 'khor bdag la thim :
dam tshig sgrub rdzas bdud rtsi'i bcud :
mthong thos dran reg thams cad kun :
dngos grub mchog gi skal ldan bya :
gnyis pa nongs pa bshags pa ni :
ho :
'jig rten dbang phyug dkyil 'khor du :
rdo rje theg pa'i dam tshig las :
'gal zhing nyams par gyur pa kun :
snying nas 'gyod pas bzod par gsol :
yi ge brgya pa mang du brjod :
gsum pa rtag mtha' sbyong ba ni :
a :
ye shes rtsal las sprul pa'i lha :
'od gsal dbyings su ro gcig thim :
zung 'jug 'dus ma byas pa'i klong :
don gyi 'phags pa'i rang zhal blta :
hU~M hU~M hU~M:
bzhi pa chad mtha' bsal ba ni :
hrI:
slar yang dmigs med snying rje che :
hrIHyi gdangs su sad pa las :
snod bcud rten dang brten par bcas :
sku dang zhing khams rol par shar :
phaTa? phaTa? phaTa?:
lnga pa bdag nyid srung ba ni :
hrI:
rang rig pad+ma gar dbang lha :
sku gsung thugs ni rdo rjer rdzogs :
'od zer rdo rje'i sprin chen pos :
gzung 'dzin mtshan ma'i rtog pa bsrung :
oM AHhU~M badzra kA wA tsI rak+ShA haM:
drug pa bsngo smon rgyas 'debs ni :
ho :
phyogs bcu dus bzhi'i rtsa gsum rab 'byams dang :
'gro 'dul 'phags pa'i lha tshogs dgongs su gsol :
bdag gis dus gsum bsags pa'i dge ba kun :
byang chub snying por yongs su bsngo bar bgyi :
bsod nams 'di yis mtha' yas sems can kun :
'dun pa sems pas spyan dang mngon shes 'char :
rigs chen 'byed pas rlung sems lha skur bzhengs :
dbugs chen 'byin pas 'od gsal mngon gyur te :
lung chen thob pa'i zung 'jug sgyu ma'i skus :
rtsal chen rdzogs pa'i 'bras bu mthar phyin nas :
sku dang ye shes phrin las rmad byung ba :
'jig rten dbang phyug go 'phang myur thob shog :
bdun pa shis pa brjod pa ni :
oM:
rig 'dzin rtsal 'chang rtsa brgyud bla ma dang :
dngos grub mchog stsol 'gro 'dul thugs rje'i lha :
phyi nang mkha' 'gro rdo rje'i srung mar bcas :
rtsa gsum dkyil 'khor rgya mtsho'i bkra shis shog :
dbyings kyi ngo bo 'od gsal chos sku'i klong :
ye shes rang bzhin longs spyod rdzogs par shar :
gang 'dul sprul pa'i sgyu 'phrul drwa bar ston :
dbyer med byang chub sems kyi bkra shis shog :
tshom bu gcig tu 'dus pa'i dam tshig can :
bsnyen sgrub mthar son phrin las phul du phyin :
mthong thos dran reg 'gro kun smin cing grol :
don gnyis lhun gyis grub pa'i bkra shis shog :
ces brjod me tog sil mar bsnyil :
kun tu dga' ba'i nyams bskyang zhing :
gsang ba zab mo'i spyod pa spyad :
khyad par dmigs med snying rje ches :
gzhan phan phrin las rtag tu brtsam :
'khor gsum mtshan ma bral ba'i ngang :
'phags pa dgyes pa'i gdung 'dzin no :
sa ma ya :
rgya rgya rgya :
de ltar 'gro 'dul thugs rje'i gter :
'jig rten dbang phyug rtsa ba'i lha :
sems nyid ngal gso'i sgrub pa'i thabs :
rjes su rnal 'byor mchog gi lung :
pad+ma 'dus pa'i tan+t+ra'i bcud :
snang mtha' spyan ras gzigs dbang dang :
'gro 'dul sems dpa' rdo rje chos :
DA ki las kyi dbang mo ches :
klu sgrub snying por gdams pa bcas :
rang byung mtsho skyes bdag nyid kyis :
da lta'i rje 'bangs grogs bcas dang :
ma 'ongs de rnams bsam bzhin du :
srid pa nye bar bzung ba'i ched :
dbyings kyi mkha' 'gro mtsho rgyal mar :
rdo rje gsang ba'i tshig tu gdams :
ngo mtshar sprul pa'i yi ger thobs :
rin chen snying po'i bcud du gtams :
nam zhig kla klo'i 'jug pa yis :
bod khams bstan zhabs sdud pa'i tshe :
'jam dpal chos kyi bshes gnyen gyis :
byin brlabs sprul pa'i rig 'dzin dang :
'phrad nas shin tu gsang ba yis :
rang nyams blangs shing gzhan dag la :
rim gyis spel ba'i dge mtshan gyis :
dus kyi rgud pa zhi ba dang :
snying po'i bstan srog yun du gnas :
'gro mang 'phags pa'i byin rlabs kyis :
dngos grub rnam gnyis rgyas par 'gyur :
sa ma ya :
rgya rgya rgya :
pad+ma 'od gsal mdo sngags gling pas rang lo nyer dgu pa sa sprel dbyug pa zla ba'i tshes bcu'i nyi shar la 'og min dpal gyi bsam yas brag dmar mgrin pa bzang po'i g.yas logs nas dngos grub tu rnyed pa ring du gsang ba mthar phyin par bgyis te /
slar gnas dus ston 'khor gyi dge mtshan phun sum tshogs pa rdo rje'i lung gi bden don mngon du gyur pa'i tshe gtan la phab pa dge legs mchog tu gyur cig /
!
//ril bu'i bum pa yod na khyad par gyi dmigs bzlas ni /
rang gi thugs ka'i hrIHlas mkha' khyab tu //
'od lnga'i zer 'phros phyogs bcu'i bde gshegs mchod //
gang la dmigs pa'i yul des thog drangs pa'i //
'gro drug sdug bsngal las nyon sdig sgrib sbyangs //
'khor 'das snang srid snod bcud thams cad kyi //
dwangs ma'i rtsi bcud bum bcud rdzas la bstim //
zer rlabs thugs rje chen po'i skur gsal bas //
lha sngags yom yom shig shig lta bur gyur //
oM ma Ni pad+me hU~M hrI:
a ra pa tsa mi ta hr-i da ye swA hA/
oM AHhU~M swA hA/
mUM lAM mAM pAM tAM sarba ta thA ga ta ma hA pany+tsa oM A yur+dz+nyA na ma hA puN+ye tiSh+Tha oM/
zhes ci nus su bzla'o ///
/rtsa ba'i phrin las 'di nyid gtan la phab zin 'phral 'jam mgon rin po che sogs la dbang chog shog ser gyi steng nas dbang bskur tsam zhig mdzad /
de rjes shog ser yongs rdzogs phab mdzad ma grub pa'i dbang gis da lta rtsa ba'i phrin las 'di la lung rgyun tsam ma gtogs dbang bskur gyi cho ga dang gzhung cha lag tshang ma mi bzhugs kyang /
gter mdzod tho yig tu sngar nas bkod mdzad 'dug pa ltar 'jam mgon rin po che'i dgongs rdzogs phyir du phyis su kha bskangs kyi tshul du par gsar du bsgrubs pa'o //

//
