@#//
rdo rje phur pa'i mo pra sgrub pa'i zin bris gsal ba'i me long bzhugs so //
gu ru pra wA ka ra de ba badzra ku mA ra na maH
kun rdzob bden pa'i rten 'brel mo //
sgrub par 'dod pa'i gang zag gis //
dben zhing gtsang ma'i gnas dag tu //
bal phying ngam ni gzhi ma dkar po'i steng //
nas kyi g.yung drung g.yas 'khyil bri //
de steng sder sogs rin chen snod //
btsan bshos mkhar thabs byas pa'i steng //
zur gsum rtse rgyal dkar dmar brgyan //
g.yas su 'brang rgyas g.yon sman seng //
rgyab tu gsang phyi mdun mtheb skyu //
nas dkar bre gang nang du ni //
mda' dar dmar po btsug par bya //
phud rgod la sogs mchod pa bsham //
phye mar shug dud btang na bzang //
sgrub rten me long gtsang ma bcang //
rang nyid yi dam pad 'byung bsgom //
gyer bsgom sbrags la 'di skad do //
hU~M:
rang nyid yi dam thugs ka nas :
'od zer lcags kyu lta bur 'phros :
nub phyogs g.ya' spang mtshams shed nas :
gsal byed mo yi bdag po ni :
btsan rje snying drung btsan po ste :
skad cig nyid la spyan drangs gyur :
kye :
bzhengs shig snying klung btsan po bzhengs :
sku la dar nag go zu gsol :
chibs su smug gu rgab nag 'chib :
dbu la bya zhu smug po gsol :
phyag na mda' mo bya rgod bsnams :
'phrul gyi me long sked la btsugs :
lhab lhab de ni 'phur zhing byon :
thol thol de ni smra zhing byon :
mo bdag lags pas mo ston cig :
pra bdag lags pas pra ston cig :
rdzun dang g.yo sgyu ma mdzad cig :
sgrib med wal ler bstan du gsol :
nga yis 'bod par ma chad dam :
khyod kyang 'ong bar ma chad dam :
pra bdag de ni pra la byon :
de ring snang srid sa ler ston :
badzra sa ma ya dzaHdza :
dzaHhU~M baM ho :
tiSh+Tha lhan :
oM a kA sogs :
oM AHhU~M btsan rgod snying drung btsan po'i zhal du i daM ba liM ta kha kha khA hi khA hi hU~M swA hA:
hU~M:
btsan rgod snying drung btsan po ni :
sku ni smug la dar nag gsol :
chibs su smug gu rgab nag 'chib :
bya zhu gsol zhing mda' dar bsnams :
snang gsal me long sked la btsugs :
'phur zhing g.yon nas thol thol smra :
mo lha pra yi bdag po khyed :
dam rdzas brgyan pa'i gtor ma bzhes :
'khor dang bcas pa mnyes gyur cig :
bcom ldan rdo rje gzhon nu dang :
slob dpon pad+ma 'byung gnas kyi :
bka' dang dam la ma 'da' bar :
deng 'dir bdag gis mo bsgrub na :
bzang ngan gnyis kyi mthong chod la :
legs nyes gnyis kyi shan phyes la :
rno mthong mo yi dngos grub stsol :
de ltar mchod cing las bcol nas :
btsan rje rang gi mdun du gnas :
gsal byed mo rnams ston par 'gyur :
oM da na ra tsa phaT:
da na ra tsa phaT:
ni du ra tsa phaT:
du pa ra tsa phaT:
pra mo ston swA hA:
sngags de rab ni khri phrag gcig
/'bring ni bdun stong tha ma yang //
sum stong bzlas pas 'grub pa ste //
me long gtsang ma sngags dar byang //
dus ni zhag gcig rang gis bsgrub //
dam tshig mi gtsang ba la 'dzem //
yugs sar mi 'grogs yugs sa yi /
kha 'phro gos yugs 'dzem pa dang :
mi la mi smra shin tu gsang :
sgrub pa thon nas mo lha de //
'od zhu me long de la bstim //
mda' dang de nyid rten rdzas bcang //
me long rgyun du 'chang bar bya //
de nas mo ni nam 'debs dus //
'dzom na btsan bshos mda' dar sogs //
thams cad sgrub dus bzhin du bsham //
phye mar phud rgod la sogs bsham //
de tsam rgyas par ma 'phrod na :
mda' dar mo nas phye mar bsham //
sgrub dus bzhin du gyer nas bsgrub //
bsnyen pa yang ni cung zad bzla //
de lta bu yang ma 'dzom na //
mo nas mchod pa'i rdzas su bsham //
kye :
bzhengs shig nas /
sa ler ston :
zhes pa'i bar gyi gzhung gi tshig sh+lo ka bzhi'i spyan 'dren bya /
de nas bsnyen pa cung zad bya //
de ltar rgyas bsdus gang byed kyang //
sngags ni brgya rtsa brgyad bzlas nas //
me long rgyas btab bgegs rnams bskrad //
oM badzra tsan+d+ha pra ta ya :
de nas sgrub sngags brgya rtsa bzla :
oM da na ra tsa phaT:
da na ra tsa phaT:
ni du ra tsa phaT:
du pa ra tsa phaT:
pra mo ston swA hA:
de nas mo kha 'byed pa'i sngags //
ci 'grub bzlas la me long gi
/gsal ngos de la phu btab bo //
oM a me ka kha ya :
ma kra ka kha ya :
tsa tra ka kha ya :
spos dang phye mar gsur dud bya //
de nas rang gi gang shes kyi //
rdil mo shwa mo cho le'i mo //
ju thig la sogs mo yi rigs //
mo ni gang shes gzhung ltar btab //
mkha' 'gro sde bcu yin na ni //
mkha' 'gro'i mo brdar rjes su ni //
'di byas de nas mo btab bo //
mo ni 'debs dus me long ste //
rang gi rke la btags par bya //
rgyun du rke la btags pa 'am //
gtsang sar sbas sam gwa 'ur bcug
/de la gzhan gyi lag mi 'grim //
dgos dus blangs nas sngags kyis btab //
gal te mo lha mi gzhug cing //
lan re tsam las mi 'debs nas //
rgyun du rtsub chag 'ong dogs na //
dang po bsgrubs nas btsan rje de //
rang gnas badzra muHsa gshegs la //
dgos dus spyan drangs mo btab nas //
slar yang rang gnas gshegs gsol bya //
me long la ni mi bstim mo //
mo 'di rgyun du mkho ba na //
me long la bstims rgyun du 'chang //
nyal te glo bur mo nas kyang //
med par phreng mo 'debs dgos na //
spyan 'dren sh+lo ka bzhi po //
mo brdar tshul du brjod nas kyang //
bgegs bskrad sngags de tshar bdun ni //
me long mi gsal ngos der btab //
sgrub sngags nyer gcig tsam du 'don //
mo kha 'byed sngags nyer gcig tsam //
bzlas pa me long gsal ngos btab //
de nas phreng mo gzhung ltar 'debs //
yid kyis mchod pas mchod par dmigs //
ja sogs phor kha'i mchod pa la //
dkon mchog gsum la mchod pa'i rjes //
snying drung btsan po mchod cig brjod //
phur pa yang gsang spu gri yi //
las tshogs o rgyan rjes mdzad pa'i //
rten 'brel mo pra'i sgrub pa 'di //
gzhung tshig go bar dka' mthong nas //
gnas bskor la sogs 'gro mkhan la //
mo rno shes pa gal che bas //
ma 'ongs 'gro la phan sems kyis //
sngags 'chang rA ga a s+ya yis //
'di bris nyes 'gal ci mchis pa //
chos bdag dang ni btsan la bshags //
dge bas 'gro ba thams cad la //
nyes dgu kun las thar nas kyang //
legs dgu kun dang phrad par shog
/mo sgrub zin bris mang+ga laM///
/
