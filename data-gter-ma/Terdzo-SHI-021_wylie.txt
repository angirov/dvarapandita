@#//
klong gsal rdo rje snying po'i rdzogs chen gyi khrid rim mdor bsdus pa 'ja' zer grong 'jug ces bya ba bzhugs so //
na mo gu ru de ba d+hA ki nI yai /
ka dag spros bral ye sangs rgyas pa'i dbyings //
lhun rdzogs rang rig 'od gsal dam pa'i chos //
zung 'jug tshogs mchog kun 'dus bla ma rje //
gshis lugs ngo bor gdod nas bzhugs phyag 'tshal //
rdo rje rtse mo'i lam bzang kun gyi bcud //
snyigs dus grol ba mngon byed phrin las rgyun //
ma nyams byin rlabs gzi ldan gdams zab kyi /
khrid tshul snying po tsam zhig gsal bar bya //
'dir sprul pa'i gter chen klong gsal snying po'i zab chos kyi gtso bo /
theg dgu'i yang snying yo ga rnam pa gsum gyi nyams len gcig tu rdzogs pa klong gsal rdo rje snying po las rdzogs pa chen po a ti yang gsang gi khrid rim mdor bsdus 'chad pa la gsum /
gzhi rang bzhin lhun gyis grub pa'i dkyil 'khor du lta bas thag gcad pa /
lam ting nge 'dzin zab mo'i dkyil 'khor du sgom pas nyams su blang ba /
'bras bu byang chub mchog gi dkyil 'khor du don gnyis phun sum tshogs par bstan pa'o //
dang po ni /
rdo rje sems dpa' snying gi me long las /
gzhi'i chos thams cad ni ngo bo rang bzhin thugs rje gsum du shes par gyis shig
/ces gsungs pa ltar /
'khor 'das 'khrul grol gyi gzhi 'dus ma byas pa'i chos /
ngo bo'i cha nas dngos mtshan ka nas dag pas rtag mtha' dang /
rang bzhin lhun grub tu gnas pa'i cha nas chad mtha' bral ba /
skye 'gag gnas gsum gyi mtshan nyid spangs pa /
de gnyis dbyer med kyi gdangs rtsal ni thugs rje kun khyab chen po'i rnam par ye nas gnas shing /
de'ang snga phyi med par rig pa skad gcig ma'i ngo la rdzogs pa yin te /
de rang ngo shes na kun tu bzang po'i grol gzhi zhes bya la /
ma shes na rgyu bdag nyid gcig pa /
lhan skyes kun brtags kyi ma rig pa gsum dang /
mtshan nyid rgyu'i rkyen /
lhun grub dmigs pa'i rkyen /
tha dad du 'dzin pa de ma thag pa'i rkyen gsum la brten nas 'khrul pa lu gu rgyud du byung bas khams gsum sems can gyi 'khrul gzhi zhes bya'o //
sbyang gzhi de nyid sbyang bya 'khrul pa glo bur gyi dri mas bsgribs pa la sbyong byed rim gnyis kyi rnal 'byor zab mos bsal bzhag med par chos nyid klong du dag par byed pa yin no //
!
//gnyis pa lam ting nge 'dzin sgom pa la /
gang du sgrub pa'i gnas /
sgrub pa byed pa'i grogs /
sgrub pa la mkho ba'i yo byad /
nam sgrub pa'i dus rnams rgyud gzhung las 'byung ba ltar legs par tshogs par bya /
sgom pa dngos la 'jug pa'i thog mar rdo rje slob dpon mtshan nyid dang ldan pa la bsnyen bkur gyis mnyes pa sgrub cing gsol ba btab pa las dbang bzhi nos te rgyud smin par bya /
spyi dang khyad par lhag pa'i dam tshig gi rim pa shes par byas la ma nyams par bsrung /
nyams su blang bya dngos dbang bzhi'i rim pas rgyud bzhi smin pa de nyid grol byed lam so so dang 'brel pa rim par bsgom dgos /
de la dang po bum dbang gi lam ni bskyed rim gsal stong lam khyer te /
lugs 'di gsal brtan dag gsum dang ldan pa'i bskyed pa lha'i rnal 'byor /
bzlas pa sngags kyi rnal 'byor /
zhing khams 'byongs pa rjes kyi rnal 'byor gsum du bsdus te bstan pa dang /
gsang dbang gi lam lus 'phrul 'khor /
ngag rlung sbyor /
yid dmigs pa'i gnad gsum gyis bde stong gtum mo lam du byed pa dang /
sher dbang gi lam khams byang chub kyi sems zag med ye shes bde ba chen po'i rnal 'byor du bya ba rnams ni zur du gsal ba ltar nyams su blang ngo ///
/'dir dbang bzhi pa'i lam rdzogs pa chen po'i khrid kyi rim pa 'chad pa ste gdams ngag khrid kyi lugs su gdab pa zhes bya ba yin la /
chos 'chad nyan gyi sbyor ba rnam par dag pa tshogs par bya /
'chad pa dngos kyi thog mar bsam pa rgya che ba byang chub sems kyi kun slong /
thabs rgya che ba sngags kyi kun slong phun sum tshogs pa lnga ldan gyi 'dun pa dang bcas pas /
kun spyod ma dag pa snod kyi skyon gsum /
dri ma drug la sogs pa spang /
dag pa 'du shes bzhi sogs ldan pas bshad bya dngos la gnyis /
gang las byung ba brgyud pa'i lo rgyus /
de las byung ba'i gdams pa dngos so //
dang po yid ches shing khungs btsun par bstan pa brgyud pa'i lo rgyus spyi ltar na /
kun bzang rigs lnga sogs rgyal ba dgongs brgyud /
rigs gsum sems dpa' dang dga' rab rdo rje sogs rig 'dzin brda' brgyud /
rje 'bangs grub thob sogs gang zag snyan brgyud /
sprul pa'i gter ston sogs mkha' 'gro gtad brgyud /
lung zin chos bdag sogs bka' babs don gyi brgyud pa ste drug gam /
brgyud pa dgu ldan du grags pa rnams las bar ma chad par zab chos 'di nyid kyang byon pa ste /
sangs rgyas gnyis pa gu ru rin po ches mtsho rgyal dang lang gro lo tsA sogs la gdams nas gnyer du gtad /
de dag gis phyi rabs kyi gdul bya la dgongs te rol pa bde chen khang du gter rgyas btab pa /
phyis 'dul ba'i dus la babs pa na lang gro'i sgyu 'phrul gter chen pad+ma mdo sngags gling pas spyan drangs te skal ldan rnams la bstsal pas /
tshe 'di dang bar dor mngon sum gyis grol tshad thob pa'ang brgyud mar byon cing 'brel tshad kyi 'gro ba mtha' dag gdod ma'i grol sar dbugs dbyung bar mdzad do //
bye brag chos 'di'i babs lugs kyi dbang du byas na /
gnas 'og min chos kyi dbyings kyi pho brang du dpal kun tu bzang pos 'khor rigs lnga rdo rje 'chang la ye shes lhun gyis grub par bstan /
des rdo rje sems dpa' la rang bzhin byin gyis brlabs te gsungs /
des dur khrod me ri 'bar bar dgongs pa sangs rgyas dang mnyam pa'i sprul pa'i sku dga' rab rdo rje la tshig sdeb sbyor legs pa'i sgo nas bstan /
des rtsub 'gyur tshal gyi dur khrod du mkhas pa shrI sid+ha la mngon sum rang thog tu phab nas gsungs /
des dur khrod so sa gling du rig 'dzin pad+ma 'byung gnas la gnas lugs yid spyod dang bral bar gsungs /
des bod yul mchims phu bre gu dge'ur mtsho rgyal dang mnga' bdag yab sras la mngon sum rang thog tu ngo sprad nas gsungs /
des rig 'dzin klong gsal snying po la rol pa bde chen khang du dbang bzhi ye shes kyi chu bo mngon sum 'od gsal gyi dkyil 'khor du phab nas gsungs /
des mched gyur bla ma lo tsA ba chos kyi blo gros kyi skye bar lung gis zin pa'i mtshungs med bkra shis 'od zer /
des rje btsun bla ma dam pa chos 'di'i bdag por gter lung gis gsal ba kaHthog drung pa nam mkha' rgya mtsho la gsungs /
yang gter chen nas /
rgyal sras bsod nams lde'u btsan /
mched dbon bkra shis 'od zer /
lung zin chos nyid rgya mtsho /
drung nam mkha' rgya mtsho /
dbon bkra shis 'od zer /
kun bzang chos kyi rdo rje /
'gyur med nges don bstan 'phel dang /
kun bzang nges don dbang po gnyis ka las mchog sprul bsod nams rnam rgyal /
sgrub chen chos dbyings rang grol /
rig 'dzin bsod nams dpal ldan /
mkhas shing grub pa'i dbang phyug mchog sprul kun bzang rnam par rgyal ba'i zhal snga nas bka' drin du bstsal pa ste /
de thams cad zab chos 'di las rtags tshad kyi gding thob pa sha stag go //
/gnyis pa brgyud pa de las byung ba'i gdams pa dngos bshad pa la gsum /
dbang po rab tshe 'dir grol byed kyi gdams pa /
dbang 'bring 'chi ka'am bar dor grol ba'i gdams pa /
tha ma rang bzhin sprul sku'i zhing khams su grol ba'i gdams pa /
de dag spyir rtsis che bar bka' rgyas gdab pa dang bcas pa'o //
dang po la bzhi /
sngon 'gro'i rim pa ji ltar brten pa'i tshul /
dngos gzhi zag med ye shes rgyud la skye tshul khregs chod kyi gdams pa /
zag med ye shes mngon sum rang gnad la dbab pa snang ba bzhi'i 'char tshul dang bcas pa /
mtha' rten gyi man ngag bstan pa'o //
dang po la gsum /
thun la 'jug pa'i sngon 'gro dang /
rnal 'byor gyi snod rung du bya ba thun mong gi sngon 'gro /
thun mong ma yin pa dang khyad par gyi sngon 'gro'o //
dang po ni /
bsam gtan la tsher ma mi 'byung ba'i gnas dben par stan bde ba la lus gnad drang por bsrangs shing sems rnal du phab ste /
thog mar rlung ro lan gsum bsal bas nad gdon sdig sgrib thams cad sangs kyis dag par bsam /
de nas mkha' mnyam gyi sems can thams cad kyi don du lam zab mo nyams su blang snyam du sems bskyed /
spyi bor bla ma bsgoms la mos gus tshad med pas /
dus gsum sangs rgyas thams cad kyi ngo bo bla ma rin po che mkhyen no //
sogs sngon 'gro'i ngag 'don las 'byung ba ltar snying thag pa nas gsol ba phur tshugs su gdab /
de rnams thun sgom res bzhin mgo 'dzin gyi tshul du thog mar gtong ba phyag len no ///
/gnyis pa thun mong gi sngon 'gro la gnyis /
blo chos su 'gro bar byed pa blo ldog rnam bzhi'i khrid dang /
chos lam du 'gro bar byed pa skyabs 'gro sems bskyed kyi khrid do //
dang po la bzhi /
dal 'byor rnyed dka'/
'chi ba mi rtag pa /
las rgyu 'bras /
'khor ba'i nyes dmigs bsam pa'o //
dang po la lnga /
dal 'byor rang gi ngo bo /
rnyed dka' ba'i rgyu mtshan /
sangs rgyas sgrub pa'i rten yin tshul /
phyis nas rnyed dka' ba /
rnyed pa'i phan yon no //
dang po ni /
mi khoms pa'i gnas rnams su skyes na rang rang gi las ngan gyis brel nas chos byed mi khom ste /
mdzod las /
dmyal ba yi dwags dud 'gro dang //
tshe ring lha dang kla klo dang //
log lta sangs rgyas kyis stong pa //
lkugs pa 'di dag mi khoms brgyad //
ces pa ste de rnams su ma skyes pas dal ba brgyad dang ldan pa'o //
chos la spyod pa'i 'byor pa bcu yang legs par tshang ste /
mdzod las /
mi nyid dbus skyes dbang po tshang //
las mtha' ma log gnas la dad //
sangs rgyas byon dang des chos gsungs //
bstan pa gnas dang de rjes 'jug
/gzhan phyir snying ni brtse ba 'o //
zhes pa ltar rang 'byor lnga dang gzhan 'byor lnga bcas tshang ba'o //
gnyis pa rnyed dka'i rgyu mtshan ni /
slob dpon chen pos /
yang yang rnyed dka' u dum+ba ra 'dra //
rnyed pa don can yid bzhin nor bu 'dra //
zhes gsungs pa ltar rgyu dang /
grangs dang /
dpe'i sgo nas rnyed par dka' ste /
rgyu dge ba byed pa dkon pas 'bras bu mi lus dkon pa ste /
dper na dpyid sa bon dkon na ston 'bras bu dkon pa bzhin no //
grangs ni mdo las /
dmyal ba ni sa'i rdul gyi grangs tsam yod /
yi dwags ni bye ma'i grangs tsam /
dud 'gro ni chang gi sbang ma tsam /
lha ma yin ni kha ba bu yug 'tshubs pa tsam /
lha mi gnyis ni sen mo'i steng du rdul chags pa tsam zhig yod /
ces pas /
de ltar 'gro ba gzhan gyi grangs la bltas na mi lus thob pa shin tu dka'/
dpe ni gyang logs la sran ma gtor bas thur du lhung ba ni 'gro ba gzhan dang /
gcig 'byar srid pa ni lha mi'i dpe sogs bshad /
gsum pa sangs rgyas sgrub rten yin tshul ni /
gnas skabs kyi 'bras bu lha mi'i dpal 'byor phun sum tshogs pa dang /
mthar thug nges legs theg pa gsum gyi 'bras bu yang mi lus la brten nas 'grub pa sogs dus gsum du gshegs shing bzhugs pa'i bde gshegs thams cad kyis rten gtsang ma 'di kho na nyid la brten nas sangs rgyas kyi mdzad pa skyong bas khyad par du 'phags pa'o //
bzhi pa phyis nas rnyed dka' ba ni /
dal 'byor 'di lta bu yang yang mi rnyed de /
zhi ba lhas /
mi yi gru la brten nas ni //
sdug bsngal chu bo che las sgrol //
gru 'di phyis nas rnyed dka' bas //
rmongs pa dus su gnyid ma logs //
ces pas gru yod dus chu chen po las brgal dgos pa bzhin chos byed pa'i mthun rkyen thams cad tshang ba'i dus 'dir bya ba thams cad mdo med du ma song bar /
skye ba gtan gyi so nam rang mgo 'don pa'i 'dun gros su dam pa'i chos gsha' ma gcig rang mi byed re shi snyam du rtag tu bsam par bya'o //
lnga pa rnyed pa'i phan yon ni /
de ltar yang yang bsam pas gnas skabs su dal 'byor don med chud gson du mi byed par spro ba dang bcas nas chos la 'jug pa'i rgyu byed cing /
mthar thug thar pa'i lam sna zin cing dal 'byor don yod pa'i dgos pa yod do //
de gsal gdab pa ni /
kye ma :
rigs drug nang nas dal 'byor rnyed dka' zhing :
sogs ngag 'don ltar brjod la /
phyi rigs drug gi grangs /
nang sems can gyi sdug bsngal /
gsang ba rang lus kyi yon tan la bsam nas dal 'byor rnyed par dka' ba la blos gzhig par bya'o ///
/gnyis pa 'chi ba mi rtag pa'i khrid bstan pa la bzhi /
snod bcud spyir mi rtag
/bye brag mi lus mi rtag
/mi rtag pa'i dpe /
de'i dgos ched bstan pa'o //
dang po ni /
phyi snod kyi 'jig rten 'di dag sra zhing mkhregs pa ltar snang yang mi rtag cing bskal pa 'jig chags gnas stong bzhir 'gyur /
nang bcud kyi sems can rnams kyang mi rtag cing skye rga na 'chi bzhis 'gyur /
lo mi rtag ste dbyar dgun ston dpyid bzhis 'gyur /
zla ba mi rtag dkar nag gnyis kyis 'gyur /
zhag ni mi rtag nyin mtshan gnyis kyis 'gyur ba'o //
gnyis pa bye brag mi lus mi rtag pa ni /
rang re rnams kyis da res rnyed dka'i rten 'di thob tu zin kyang /
yun ring por mi sdod par 'chi nges pa can te /
skyes phan chad ma shi bar tshe thar du lus pa'i sems can gcig rang yang ma mthong zhing ma thos la /
yod dam med dam snyam du the tshom gyi blo 'jug pa tsam yang mi srid de nges par 'chi dgos pa yin /
tshe la gud nas snon pa med cing 'grib pa yod pas myur du rang 'chi ste /
ltag chu bcad pa'i rdzing bu mthil rdol ltar tshe 'dzad /
gsod sar khrid pa'i sems can gyis gom pa spos pa lta bu lo zla zhag dang snga dro phyi dro tsam gyis kyang 'chi ba la thag je nye ru song ba 'di ma tshor ba mtshang re che /
der ma zad /
do nub rang yang mi 'chi snyam pa'i blo gding thub pa ma yin te /
rta 'drog pa'am gza' gdong thug lta bus da lta rang 'chi ba thog babs su mi 'ong ba'i nges pa med /
mdor na tshe ston ka'i na bun las kyang yun thung /
mdza' bshes gnyen 'dun tshong dus kyi mgron po las kyang gyes sla /
'dod yon longs spyod sgyu ma bas rtag mi thub /
'chi bdag kho dgong kha'i grib so bas kyang mgyogs par 'ong bas snying nas skrag
/skyes pa'i tha ma 'chi /
'dus pa'i tha ma 'bral /
bsags pa'i tha ma 'dzad /
mthon po'i mtha' lhung ba bzhi las ma 'das /
rang gis brtsegs pa'i mkhar /
bsags pa'i nor /
'grogs pa'i nye 'brel sogs thams cad cham gyis bskyur nas /
rang nyid gcig pu mar gyi gseb nas spu bton pa ltar 'jig rten pha rol du nam 'gro cha mi 'dug pas /
tshe mjug sprin bar gyi nyi zhur tsam 'di la blo sna bstungs te /
skye ba gtan gyi 'dun ma tshags su tshud pa'i chos shig mi byed re shi snyam du drag tu bsam la /
'chi ba mi rtag pa snying khong rus pa'i gting nas tshugs thabs med pa'i bred sha 'thon 'thon bsgom par bya'o //
gsum pa mi rtag pa'i dpe ni /
slob dpon dpa' bo'i zhal nas /
ji snyed sangs rgyas rnams kyi sku //
mtshan dang dpe byad kyis brgyan pa'i //
rdo rje'i sku yang mi rtag na //
chu shing snying po med 'dra ba'i //
lus can rnams la smros ci dgos //
zhes gsungs pa ltar 'jig rten gyi mes po tshangs pa brgya byin la sogs pa dang /
ting nge 'dzin dang bsam gtan grub pa'i drang srong rdzu 'phrul can rnams dang /
'phags pa nyan rang dgra bcom pa rnams kyang mthar thug sku lus gtong ba ste /
der yang ma zad kyi yang dag par rdzogs pa'i sangs rgyas sprul pa'i sku mtshan dpes brgyan pa rdo rje'i rang bzhin lta bu yang sku lus 'jog na 'o skol 'chi ba lta ci smros snyam du bsam /
bzhi pa dgos ched ni /
mi rtag pa bsgoms pas gnas skabs su chos la 'jug cing brtson 'grus drag pos chos sgrub pa'i grogs byed /
mthar thug 'od gsal chos sku thob pa'i rten byed pas gsal gdab pa'i tshig
/skyes pa'i sgyu lus 'chi ba'i rang bzhin can :
sogs brjod la /
phyi sngon gyi 'gro ba ma shi ba med /
nang mthong tshad kyi 'gro ba rim gyis 'chi /
gsang ba 'byung ba'i lus so sor zhig pas sgyu ma dang 'dra bar bsam nas rang gi tshe mi rtag pa la blos gzhig par bya'o ///
/gsum pa las 'bras bsam pa la drug
/rgyu 'bras kyi rang bzhin spyir bstan pa /
dbye ba /
sa mtshams /
lci yang /
'bras bu /
sgom pa'i dgos ched bstan pa'o //
dang po ni /
'gro ba'i bde sdug gi snang tshul thams cad zag bcas kyi las las byung bar gsungs te /
mdo sde las brgya pa las /
las rnams kyang ni sna tshogs la //
de yis 'gro 'di sna tshogs byas //
zhes gsungs te /
sa bon mngar ba las 'bras bu mngar ba /
kha ba las kha ba'i 'bras bu so sor smin pa ltar /
bde sdug gi rgyu dge mi dge gnyis yin pas thar 'dod rnams kyis blang dor ma nor ba bya dgos /
gnyis pa dbye ba ni /
mi dge ba bcu /
mtshams med pa lnga /
de dang nye ba lnga /
lci ba bzhi /
log pa brgyad gtso bor gyur pa'i kha na ma tho ba rnams ni mi dge ba'i las yin la /
mi dge bcu spangs pa'i dge ba bcu dang /
chos spyod bcu dang /
phar phyin bcu la sogs pa rnams ni dge ba'i las yin pas /
dge ba de dag phra zhing phra ba yang khyad mi gsod par dang du blang bar bya ste /
chung ngu bsags pas nam zhig chen por 'gyur ba'i phyir te /
chu'i thigs pas bum pa rim gyis 'gengs pa bzhin no //
mi dge ba'i las phra zhing phra ba yang dug bzhin du spang dgos te /
'gyur stobs rab tu che bas mi dge ba chung ngus kyang sdug bsngal chen po bskyed pa'i phyir ro //
gsum pa sa mtshams ni /
spyir nyon mongs pa gsum gyis kun nas bslangs shing gzhan la gnod pa gzhi dang bcas pa'i sgo gsum gyi bya ba ni mi dge ba'i las yin la /
nyon mongs pa gsum med pa'i sems kyis kun nas bslangs shing gzhan la phan pa 'bras bu dang bcas pa'i sgo gsum gyi bya ba ni dge ba'i las so //
bye brag rang bzhin med rtogs kyi shes rab kyis zin pa'i dge ba thams cad zag med kyi dge ba ste thar pa cha mthun dang /
des ma zin pa ni zag bcas kyi dge ba ste bsod nams cha mthun zhes bya'o //
bzhi pa lci yang ni /
yul dang kun slong drag zhan la sogs pa'i khyad par gyis mi dge ba lci yang bar ma gsum dang /
dge ba'i las che 'bring chung gsum mo //
lnga pa 'bras bu ni /
zag pa dang bcas pa'i mi dge ba lci bas dmyal ba /
'bring gis yi dwags /
yang bas dud 'gro ste rnam smin gyi 'bras bu'o //
srog gcod pa la dga' ba la sogs pa mi dge ba gang byed der skye ba ni byed pa rgyu mthun dang /
srog gcod pas tshe thung zhing nad mang ba sogs myong ba rgyu mthun gyi 'bras bu'o //
dbang gi 'bras bu yul la smin te /
yul tsher ma can lo 'bras mi smin pa sogs bkra mi shis pa'i yul du skye ba'o //
zag pa dang bcas pa'i dge ba chen pos khams gong ma'i lha /
'bring gis 'dod lha /
chung ngus mir skye ba ste rnam smin gyi 'bras bu dang /
rgyu mthun dang dbang gi 'bras bu sogs kyang sngar las ldog ste shes par bya'o //
zag med kyi dge ba'i 'bras bu ni thar pa mya ngan las 'das pa'i lam dang 'bras bu'i dge ba thams cad ster bar byed pa yin no //
las kyi rnam smin che chung gang yin yang nam yang bslu mi srid cing bde sdug thams cad kyi gzhi byed pas blang dor ma 'dzol bar shin tu gal che'o //
drug pa dgos ched ni /
de ltar shes pas gnas skabs su dge sdig blang dor shes shing dge ba la brtson pa dang /
mthar thug tshogs gnyis zung du 'jug nas stong nyid snying rje zung du 'brel pa'i dgos pa yod do ///
/bzhi pa 'khor ba'i nyes dmigs bsam pa la gsum /
sdug bsngal gyi rang bzhin spyir bstan pa /
bye brag tu rigs drug gi sdug bsngal so sor bshad pa /
de bsgom pa'i dgos ched bstan pa dang bcas pa'o //
dang po ni /
de ltar las bsags pa'i 'bras bus 'khor bar 'khyams pas de la dpyod pa na /
'khor ba'i gnas ris mtho dman thams cad la sdug bsngal med pa khab rtse tsam med /
brgya byin gyi longs spyod tsam la'ang yid smon med de /
ci'i phyir na /
spyir thams cad la rtsa ba'i sdug bsngal gsum gyis khyab ste /
mi dge ba'i las la brtson pa'i 'du byed thams cad la gnas skabs mthar thug gi sdug bsngal gyis khyab pa khyab pa 'du byed kyi sdug bsngal /
bde ba skad cig gis sdug bsngal du 'gyur ba 'gyur ba'i sdug bsngal /
rma thog tu phol mig bud pa lta bu sdug bsngal gyi sdug bsngal lo //
gnyis pa bye brag rigs drug gi sdug bsngal so sor bshad pa la ngan song gsum las /
dmyal ba la tsha grang gnyis las /
dang po ni /
tsha dmyal spyi mthun gnas lcags bsregs sa gzhi dang /
mdag ma dang rdo bsregs mtshon cha'i char pa'o /
khyad par du gangs ri ti se'i zhabs nas dpag tshad nyi khri sogs 'das pa na rim bzhin bang so brtsegs pa ltar yod do //
de la yang sos pas sa gzhi mtshon chas gang ba de blang nas gcig gis gcig sod mthar nam mkha' nas sos par gyur cig
/ces sgra grags pas sos so //
thig nag ni sog le 'bar bas dras mthar sos pa'o //
bsdus 'joms ni lcags gtun du brdung ba'o //
ngu 'bod ni lcags khang rim gcig
/ngu 'bod chen po lcags khang rim gnyis /
tsha ba gsal shing rtse gcig dang /
rab tu tsha ba dmyal zangs nang du khro chu khol ma dang zangs zhun rnams kyis btso sreg byed cing gsal shing rtse gsum pas phug go
/mnar med me dpung 'bar bar 'tshig pa ste tsha dmyal brgyad do //
gnyis pa grang dmyal brgyad spyi mthun gnas gangs bar dang 'khyag rom kha ba bu yug go
/de la brgyad de /
chu bur can /
chu bur rdol ba /
a chu /
kyi hud /
so tham pa /
tshal pa drug ste ut+pal ltar gas pa /
brgyad du pad+ma ltar gas pa /
so drug tu rus pa dkar por mthong ba pad+ma chen po ltar gas pa'o //
de bcu drug gi steng du nye 'khor ba ro myag gi 'dam /
chu bo rab med /
me mur 'obs /
spu gri'i thang dang ral gri'i nags sogs so //
nyi tshe ba sgo ka ba thab ka thag pa sogs te dmyal khams bco brgyad do //
yi dwags phyi'i sgrib pa can zas skom mthong ba skyes bus srung ste spyad dbang med pa dang /
nang gi sgrib pa can ltor thon dus me 'bar ba dang /
sgos khur gyi sgrib pa can rnag khrag tu 'gyur ba dang lba ba can no //
dud 'gro la gling bar gyi rgya mtshor gnas pa byings gnas dang /
bdag tu bzung ma gzung gi kha 'thor ba'o //
de la blun rmongs dang gcig gis gcig za ba dang bkol spyod do //
lha ma yin la 'thab rtsod dang /
lha la 'chi ltas dang 'pho ltung /
mir skye rga na 'chi sogs sdug bsngal yod do //
gsum pa dgos ched ni /
de rnams shes pas 'khor ba'i gnas la yid dbyung nas /
phyir mi ldog pa'i byang chub thob pa'i dgos pa yod do ///
/gnyis pa chos lam du 'gro bar byed pa'i khrid la bdun /
lam log pa las skyob pa skyabs 'gro /
theg chen gyi gzhi rten sems bskyed /
sdig sgrib sbyong byed rdor sems /
tshogs rdzogs byed maN+Dal /
lam zab mo bla ma'i rnal 'byor /
bar chad sel byed hU~M bzlas /
lam gyi chad mthud 'pho ba'i khrid rnams so //
dang po la bzhi /
gang la skyabs su 'gro ba'i yul /
gang gis 'gro ba'i gang zag
/ji ltar 'gro ba'i tshul /
bslab bya dang dgos ched do //
dang po ni /
phyi ltar dkon mchog gsum /
nang ltar rtsa ba gsum gyi lha /
gsang ba ltar rgyal ba sku gsum la skyabs su 'gro ba'o //
gnyis pa gang gis 'gro ba'i gang zag ni /
phyi ltar ngan 'gros 'jigs pa /
'khor bar 'jigs pa /
zhi bdes 'jigs pa gsum mo //
nang ltar sngags la zhugs 'dod pa'o //
gsang ba dbang rab stan thog gcig tu sangs rgyas thob 'dod pa'o //
gsum pa ji ltar 'gro ba'i tshul ni /
phyi mngon mtho /
nyan rang dgra bcom pa /
byang chub thob kyi bar ro //
nang gus pa mi phyed pas zung 'jug rdo rje 'chang thob kyi bar ro //
gsang ba bla na med pa'i sangs rgyas tshe gcig gam stan thog gcig tu ma thob bar du ste /
skabs 'dir theg chen ltar /
ma gyur nam mkha'i mtha' khyab kyi sems can rnams kyi don du byang chub thob 'dod pa'o //
dmigs pa ni /
mdun gyi nam mkhar pad+ma'i gdan la ngo bo drin chen rtsa ba'i bla ma la rnam pa slob dpon pad+ma 'byung gnas la phyogs bcu'i sangs rgyas dang byang chub sems dpa' rnams kyis bskor nas bzhugs par bsgom /
rang gi mtha' skor du ma gyur 'gro ba rigs drug gi sems can thams cad kyis bskor bar bsgom /
de rnams kyis mgrin gcig tu skyabs su 'gro bar bsgom la /
'jigs rung ngan 'gro'i g.yang sa ya nga bas :
sogs ngag 'don ltar skyabs 'gro'i tshig brgya stong la sogs pa blo dang 'dres nges su brjod nas /
thun bsdu ba na /
skyabs yul rnams kyi sku las 'od zer byung ba reg pa tsam gyis bdag gzhan gyi sdig sgrib thams cad sbyangs te /
sems can thams cad 'ur ding gis dag pa'i zhing du song /
skyabs yul rnams 'od du ltem gyis zhu nas rang la thim par bsam la /
dge ba 'di yis skye bo kun //
zhes sogs ji ltar rigs pas dge ba bsngo 'o //
nyal ba'i tshe na dmigs pa'i rten ma bshig par de nyid la mgo phyogs pas nyal bar mos te /
mos gus bsgom bzhin pas gnyid du 'gro bar bya'o //
de ltar phyi 'khor ba'i g.yang las sgrol ba'i mchog gsum /
nang dkon mchog kun 'dus bla ma /
gsang ba gang shar bla ma'i skur chos nyid du rol par skyabs su 'gro ba la bslab par bya'o //
bzhi pa bslab bya dang dgos ched ni /
phyi ltar mdo sde myang 'das las bstan pa'i dgag pa'i bslab bya gsum ni /
'jig rten lha la phyag mi 'tshal /
gnod 'tshe spang /
mu stegs can dang mi 'grogs /
bla ma'i man ngag las byung ba bsgrub pa'i bslab bya gsum ni /
sku chag dum /
yi ge 'bru gcig
/dmar ser rtags can yan chad la gus /
gzhi bsdu ba las byung ba'i cha mthun gyi bslab bya gsum ni /
bshes gnyen bsten /
chos la bslab /
dmar ser gyi rtags 'chang ba'o //
nang ltar sngags dang dus mchod bya /
gsang ba lta sgom spyod gsum la slob pas /
gnas skabs su bsod nams bsam gyis mi khyab cing /
mthar thug sangs rgyas thob bo ///
/gnyis pa sems bskyed pa la lnga /
sems bskyed blang ba'i yul /
skyed pa po'i gang zag
/len pa'i cho ga
/bslab bya dgos ched /
phan yon no //
dang po ni /
sems bskyed pa'i slob dpon phyi ltar byang chub mchog tu sems bskyed cing snying rje dang ldan pa /
nang ltar shes rab gsum dang ldan zhing bdag med kyi don rtogs pa /
gsang ba ltar gnyug ma'i don rtogs pa'o //
gnyis pa skyed pa po'i gang zag ni /
sems bskyed pa po phyi ltar lam dman pa la skyo ba /
nang ltar de'i steng spros pa chung ba /
gsang ba ltar nges gsang gi chos la yid phyogs pa'o //
gsum pa len pa'i cho ga ni /
sems bskyed pa'i cho ga la sbyor dngos rjes gsum las /
sbyor ba yan lag bdun pas tshogs bsags /
dngos gzhi brjod pa gsum gyi dang pos smon sems /
gnyis pas 'jug sems /
gsum pas gnyis ka brtan pa'o //
rjes su rang gzhan dga' ba bsgom pa'o //
de nyams su len pa'i ngag 'don ni /
bla med theg chen myur lam snying po'i chos :
sogs kyis gsal btab la /
phyogs bcu gang nas gzhal yang nam mkha' la mtha' med /
de thams cad rigs drug gi sems can gyis go mtshams med par khyab /
sems can de rnams thams cad kyis bdag gi pha ma ma byas pa ni gcig kyang med de /
lan grangs dpag tu med pa zhig byas nas phan tshad med pa btags shing /
gnod pa tshad med pa las bskyabs pa'i drin can sha stag yin /
de thams cad kyis 'dod pa bde ba 'dod kyang thabs mi mkhas pas sdug bsngal kho na sgrub ste /
zhe 'dod dang lag len phyin ci log tu gyur pa'i smyon pa 'di rnams snying re rje snyam du rkang dang snying gas gas su sdod mi zug pa tsam du snying rje bskyed nas /
da 'di rnams 'khor ba'i sdug bsngal las drangs nas thar pa bla na med pa rdzogs pa'i sangs rgyas kyi sa la myur du 'god par bya /
de'i nus pa da lta bdag la mi 'dug pas bdag gis 'gro kun sgrol nus pa'i sangs rgyas kyi go 'phang myur du 'thob par bya /
de'i ched du zab lam rdo rje gsum gyi rnal 'byor nyams su blang snyam pa'i 'dun pa kam kam pa bskyed nas /
ngag tu /
sems can thams cad bde ba dang bde ba'i rgyu dang ldan par gyur cig
/sogs brgya stong longs par snying thag pa nas brjod cing /
dbugs dbyung rngub dang sbyar ba'i bde sdug gtong len gyi dmigs pa bya /
mthar mi dmigs pa'i ngang la bzhag cing dge ba bsngo //
bzhi pa bslab bya dgos ched ni /
bslab bya smon pa la tshad med bzhi /
dkar nag chos brgyad blang dor bya ba dang /
'jug pa la phar phyin drug sogs so //
dgos ched ni /
rgyan las /
sems bskyed pa ni gzhan don phyir //
yang dag rdzogs pa'i byang chub 'dod //
ces gsungs pa ltar rdzogs pa'i sangs rgyas thob pa'i sa bon gcig pu gzhan don byang chub sgrub pa la med thabs med pa'o //
lnga pa phan yon ni /
mdo las /
byang chub sems kyi bsod nams gang //
gal te de la gzugs mchis na //
nam mkha'i khams ni kun bkang ste //
de ni de bas lhag par 'gyur //
zhes so //
de ltar phyi bdag don grub nas gzhan don byed pa rgyal po lta bu /
nang bdag gzhan gnyis mnyam gyi don sgrub pa mnyan pa lta bu /
gsang ba bdag bas gzhan gces lug rdzi lta bu'i sems bskyed blo nus dang bstun par bya'o ///
/gsum pa sdig sgrib dag byed rdo rje sems dpa'i sgom bzlas kyi khrid la bzhi /
sbyang bya /
sbyong byed /
ji ltar sbyong ba'i thabs /
de ltar sbyangs pa'i dgos ched phan yon bstan pa'o //
dang po ni /
rang rang gis tshe rabs thams cad du nyon mongs dug gsum gyis bsags pa'i sgo gsum gyi sdig pa mi dge ba dang /
gzung 'dzin shes bya'i sgrib pa rnams thams cad do //
gnyis pa sbyong byed ni /
chos bzhi bstan pa'i mdo las /
byams pa byang chub sems dpa' sems dpa' chen po chos bzhi dang ldan na sdig pa byas shing bsags pa thams cad zil gyis gnon par 'gyur ro //
bzhi gang zhe na 'di lta ste /
rnam par sun 'byin pa'i stobs /
gnyen po kun tu spyod pa dang /
nyes pa las bzlog pa'i stobs /
rten gyi stobs so //
zhes gsungs pa'i don rnams las /
dang po ni /
sngar byas kyi sdig pa la dug khong song ltar 'gyod pa'o //
gnyis pa ni /
sgo gsum dge ba la bkol ba yin kyang /
da res 'dir dag byed sems bskyed mdzad pa'i rdo rje sems dpa'i bsgom bzlas bya bar gsungs /
gsum pa ni /
las 'bras la yid ches pas da phyin srog la bab kyang mi bgyid snyam sdom pa'o //
bzhi pa ni /
skyabs 'gro dang sems bskyed sngon du song ba rnams so //
gsum pa sbyong tshul sbyor dngos rjes gsum gyi dang po /
sangs rgyas byang sems thams cad mdun gyi nam mkhar bsam la skyabs 'gro bya /
gnyis pa sdig pa thams cad dran zhing 'gyod sems dang ldan pa'i ngang nas /
gang la nyon mongs shes bya'i sgrib pa rnams :
sogs ngag 'don gyis gsal btab la /
dmigs pa ni /
rang lus tha mal du gnas pa'i spyi bor pad+ma dang zla ba'i dkyil 'khor gyi steng du hU~M dkar po gsal zhing 'tsher ba /
de yongs su gyur pa las rtsa ba'i bla ma dang gnyis su med pa'i bcom ldan 'das dpal rdo rje sems dpa' sku mdog dung ltar dkar ba /
nor bu chu shel ltar dwangs shing 'tsher ba /
zhal gcig phyag gnyis pa /
g.yas rdo rje thugs kar 'dzin cing g.yon dril bu dkur brten pa /
zhabs sems skyil can /
dar dang rin po che'i rgyan sna tshogs kyis brgyan cing bzhugs par bsam /
de nas thugs kar zla ba'i dkyil 'khor gyi steng du shel gyi rdo rje rtse lnga pa dkar zhing 'tsher ba 'greng stabs su gnas pa'i lte bar hU~M yig dkar po rtag tu 'char ba /
de'i mtha' skor du mdun nas brtsam ste yi ge brgya pa'i yig 'bru rnams dngul chu'i mdog lta bu skya phrom phrom g.yas skor du 'khor bar bsam la /
nyes ltung rnams mthol ba dang phyin chad sdom sems kyis /
dus gsum sangs rgyas thams cad kyi ngo bo bla ma rdo rje sems dpa' mkhyen snyam pas thugs ka'i sngags phreng la klog pa'i tshul du yig brgya bzlas pas /
thugs ka'i hU~M yig sngags phreng dang bcas pa las bdud rtsi'i rgyun dngul chu'i kha dog lta bu skya chi li li babs te rang gi spyi bo tshangs pa'i bu ga nas zhugs pas /
phu chu drag pos thal ba bdas pa ltar nad gdon sdig sgrib thams cad dud khu dang /
rnag khrag dang /
srog chags phra mo la sogs pa'i rnam par bshang lam dang chu lam dang /
ba spu'i bu ga thams cad nas nyil nyil thon par bsam /
mthar /
mgon po bdag ni mi shes sogs kyis gsol ba btab pas /
rang lus dri med shel ltar gyur pa'i cha thams cad bdud rtsi'i rgyun des skya mer gyis khengs nas sdig sgrib thams cad dag par gyur pa la rdo rje sems dpa' zhal 'dzum pa mdzad de /
rigs kyi bu khyod kyi sdig sgrib nyes ltung thams cad dag pa yin no //
gsungs par bsam /
mthar lha rdo rje sems dpa' dbu ma'i lam nas snying gar byon nas bzhugs par bsam la bzla ba dang /
bdag dang lha gnyis gnyis su med par bltas la bzlas pa bya /
yang rang lus stong rar sgom pa'i snying dbus su rdo rje sems dpa' gong ltar gsal ba'i thugs kar zla steng rdo rje'i lte bar hU~M yig la yig drug dang de rgyab yig brgyas bskor bar bsam la 'od zer spro bsdus don gnyis sgrub pa spyi ltar dang /
yang rang gi sdig sgrib thams cad dag nas rdor sems su gyur pa'i thugs kar ye shes sems dpa' gong ltar bsgoms nas yig brgya dang he ru ka'i yig brgya'ang bzlas la 'od zer spro bsdu bya'o //
gsum pa ni /
thun mthar 'khor gsum dmigs med kyi ngang du bzhag la dge ba bsngo'o //
bzhi pa dgos ched phan yon ni /
de ltar nyams su blangs pas dngos nyams rmi lam du sdig sgrib dag pa'i rtags 'byung zhing /
des gnas skabs su bskyed rdzogs zab mo'i snod du rung /
sa lam gyi yon tan kun rgyud la skye /
mthar thug sangs rgyas 'grub par 'gyur ro //
me tog bkod pa las /
bla ma rdo rje sems bsgoms nas //
rang byung yi ge brgya pa'i mthus //
sgrib pa rnam gnyis byang bar 'gyur //
zhes so //
rdor sems glu'i rgyud las /
rang byung thig le yi ge brgya //
sangs rgyas kun gyi sa bon te //
nyams chag thams cad 'joms par 'gyur //
zhes sogs 'byung ba ltar ro //
de ltar phyi ye shes lha la thugs rgyud bskul zhing nus pa'i bcud kyis sdig sgrib bkru phyir rang gi spyi bo'i gtsug tu sgom la bzla ba dang /
nang thugs rje'i bcud kyis rang rgyud 'dul phyir snying gar sgom zhing bzla ba dang /
gsang ba gnyis med lam du khyer ba rang nyid rdo rje sems dpa'i ngo bor bsgom zhing nyams su len par bya bar gsungs so ///
/bzhi pa tshogs rdzogs byed maN+Dal gyi khrid la lnga /
ma phul ba'i skyon /
phul ba'i yon tan /
'bul ba'i tshul /
dus tshigs /
dgos ched bstan pa'o //
dang po ni /
gnas skabs su 'dod don mi 'grub cing /
mthar thug zhing khams rnam dag tu bgrod dka' ba dang /
rgyu bsod nams kyi tshogs la ma brten na 'bras bu ye shes kyi tshogs mi rdzogs /
de ma rdzogs na rang gzhan gyi don gnyis mi 'grub ste /
lung las kyang /
tshogs gnyis lam la ma brten na //
gang yang 'grub par mi 'gyur ro //
zhes so //
gnyis pa phul ba'i yon tan ni /
ji skad du /
maN+Dal phul ba'i dge ba gang //
'phags pas kyang ni brjod mi spobs //
zhes gnas skabs su longs spyod phun sum tshogs pa dang /
bla ma la mi phyed pa'i dad pa skye /
ting 'dzin zab mo dang rtogs pa khyad par can rgyud la skye ba sogs dpag tu med do //
gsum pa ji ltar 'bul ba'i rim pa ni /
sgrub pa dang mchod pa gnyis las /
dang po la'ang /
bsham pa dang bskyed pa gnyis /
dang po ni /
maN+Dal gyi rgyu rab rin po che /
'bring li dang zangs /
tha ma sa rdo shing la sogs dngos gtsang skyon can min pa dang /
tshom bu'ang rab rin po che /
'bring 'bru sman /
tha ma gang 'byor gyis lnga tshom du bkod pa nyid mchod yul du bsham /
gnyis pa tshogs rten bskyed pa ni /
phyi ltar rang rdo rje sems dpar gsal ba'i mdun gyi nam mkhar dkon mchog dgu phrugs kyi ngo bo kun 'dus nor bu'i lugs skyabs yul ltar bsgom pa dang /
nang ltar phung khams skye mched sgrub pa'i maN+Dal du lha dang ye nas gnyis su med par grub cing bzhugs pa dang /
gsang ba sems nyid gdod nas spros pa'i mtha' dang bral ba 'di phyi nang snod bcud 'khor 'das kyi chos thams cad ye nas lhun grub tu rdzogs pa'o //
gnyis pa mchod pa'i maN+Dal ni /
phyi 'jig rten bkod pa'i maN+Dal tshom bu so bdun phyag len ltar gling bzhi bye ba phrag brgya'i mchod pa rnams bla ma sprul sku la 'bul ba dang /
nang ltar lus kyi pags pa gser gyi sa gzhi /
sgal tshigs mtha'i lcags ri khor yug
/mgo ri rab /
lag pa g.yas shar lus 'phags po /
g.yon lho dzaM bu gling /
rkang pa g.yon nub ba lang spyod /
g.yas byang sgra mi snyan /
mig gnyis nyi zla /
nying lag gling phran dang gling g.yog
/rtsib ma gser ri bdun /
rgyu ma rol mtsho bdun /
glo ba dpag bsam shing /
snying gter bum /
mkhal ma 'dod 'jo'i ba /
mchin pa ma rmos lo tog
/klad pa lha'i bdud rtsi /
skra dang smin ma tsan+dan nags /
ba spu gur gum gyi spang ri /
dbang po lnga 'dod yon gyi lha mor dmigs te longs sku la 'bul lo //
gsang ba ltar sems nyid bkod pa'i maN+Dal /
kun rdzob tu sems spros bral gyi gnas lugs gser gyi sa gzhi /
de'i ngo bo rgya chad phyogs lhung med pa lcags ri /
ye shes lnga ri rab gling bzhi /
tshogs brgyad gling phran brgyad /
tshogs drug gi spyod yul gyi 'dod yon lnga sogs snang srid kyi mchod rdzas /
shes rab nyi ma /
snying rje zla bar dmigs nas chos sku la 'bul /
mdor na snang srid gnyis bsdus kyi chos thams cad sems kyi rang rtsal du rdzogs pas de ltar mthong na don dam pa'i maN+Dal lo //
bzhi pa 'bul ba'i dus tshigs ni /
chos nyan pa dang /
chos spyod kyi skabs dang /
sku gsung thugs kyi rten drung phyin dus dang /
khyad par du khrid kyi skabs su nyin mtshan dus drug tu 'bul bar bya'o //
lnga pa dgos ched ni /
gnas skabs su ci bsam 'grub /
sdig sgrib nyes ltung dag
/dpal 'byor longs spyod rgyas /
ting nge 'dzin dang rtogs pa rgyud la skye /
mthar thug tshogs gnyis rdzogs pas rgyal ba sku gsum gyi zhing khams la longs spyod par 'gyur ro //
de'i ngag 'don ni /
bdag nyid rdo rje sems dpa'i nam mkha' ru :
sogs kyis yul gsal gdab /
gter gzhung sh+lau ka gcig gis brgya stong ci nus su 'bul ba dang /
sa gzhi spos byug sogs kyis kyang grangs gzung la /
myur du sangs rgyas thob pa dang /
nyams rtogs khyad par can skye bar gsol ba gdab /
mthar tshogs zhing mchod rdzas dang bcas 'od du zhu nas rang la bstim ste dge ba bsngo 'o //
de ltar phyi snod 'jig rten gyi bkod pa rin po che'i maN+Dal bla ma sprul sku la 'bul ba dang /
nang lus phung khams skye mched kyi maN+Dal bla ma longs sku la 'bul ba dang /
gsang ba sems nyid 'od gsal gyi maN+Dal bla ma chos sku la 'bul ba la bslab par bya'o ///
/lnga pa rgyud la byin rlabs 'beb byed lam zab mo bla ma'i rnal 'byor gyi khrid la bdun /
bla ma'i mtshan nyid /
bsten tshul /
dgos ched dam yon tan /
zhar la ma mnyes pa'i skyon /
nyes pa'i bshags tshad bstan pa /
rnal 'byor sgom rim /
phan yon bshad pa'o //
dang po ni /
dge ba'i bshes gnyen du mar bsten cing gsung gi bdud rtsi nyams su blangs pa'i brgyud pa dang ldan pa /
thos bsam sgom pa'i blo gros rgyas pa /
bskyed rdzogs zab mo'i nyams len gnad du bsnun pas ting nge 'dzin la dbang 'byor pa /
de ltar phyi nang gi yon tan phun sum tshogs pa dang ldan pa'o //
gnyis pa bsten tshul ni /
bla ma la bzhed pa med kyang zas nor gyis mnyes par bya /
lus kyi sgo nas phyag dang bskor ba 'gro ldang dang /
rgol ba byung na bzlog pa dang /
ngag gi sgo nas gsung sgros gzhan la ston pa /
yon tan brjod pa /
snyan par smra ba sogs kyis thugs dang mthun par bya ba /
yid kyis dad gus mos pas gdung ba bskyed /
sgrub pa'am ting nge 'dzin gyis mnyes par bya ste /
bla ma ni sku dge 'dun /
gsung dam chos /
thugs sangs rgyas te phyi'i dkon mchog gsum 'dus /
byin rlabs kun 'dus kyi rtsa ba /
dngos grub mchog stsol gyi ngo bo /
phrin las thams cad kyi mnga' bdag ste nang rtsa ba gsum dang /
dgongs pa g.yo med kyi chos sku /
rol pa 'gags med kyi longs sku /
phrin las rtsol med kyi sprul sku /
gsang ba sku gsum ste dkon mchog dgu phrugs kyi ngo bo 'o //
de ltar yin bzhin nges shes bskyed /
spyir gsang sngags rdo rje theg pa'i rtsa ba bla ma kho na yin pas sngags kyi lam la zhugs pa thams cad kyis bla ma bsgom zhing gsol ba 'debs pa gal che ste /
gsol ba gdab tshul 'og tu 'byung ba ltar ro //
gsum pa dgos ched yon tan ni /
tshig gsum pa'i rgyud las /
gang zhig rdo rje slob dpon ni //
bkur zhing spyi bor sus sgom pa //
de la rgyal bas byin gyis rlob //
zhes dang /
a ti bkod pa chen po las /
bla ma sgom dang bstod dang bsam pa yis //
sangs rgyas 'bras bu cig car 'grub par nges //
zhes so //
bzhi pa ma mnyes pa'i skyon ni /
bla mar sgo gsum gyis rmi lam tsam du'ang mos pa log cing brnyas na nyes pa bsam gyis mi khyab ste /
spyan ras gzigs rdo rje phur pa'i rgyud las /
slob dpon las ni dngos grub thob //
gal te de la brnyas byas na //
dmyal ba'i sdug bsngal rab tu thob //
gal te de las thar na yang //
bskal pa bye ba brgya stong du //
dam chos ming yang mi thos so //
zhes so //
lnga pa nyes pa'i bshags tshad ni /
dam tshig bkod pa las /
gal te bla ma brnyas pa'i mis //
lan grangs bdun nam bcu dag la //
'gyod pa byas te bshags pas byang //
rang lo 'das nas bshags pa'i yul //
rdo rje sems dpas ma gnang ngo //
zhes gsungs pas /
bla ma la skyon du mi blta zhing yon tan dran pas bsten par bya'o //
drug pa rnal 'byor sgom rim ni /
ngag 'don las /
mdun gyi nam mkhar me phung zhing lpags steng :
zhes sogs kyi dmigs pa /
rang gi mdun gyi nam mkhar log lta bsregs pa'i rtags su me phung /
bdag 'dzin bsgral pa'i rtags su zhing lpags kyi steng na /
phyogs bcu dus bzhi'i sangs rgyas ma lus shing lus pa med pa kun gyi ngo bo 'dus pa klong gsal snying po'am rtsa ba'i bla ma'i sku /
rnal 'byor pa'i chas srid zhi'i mtha' las 'phags pa'i dpa' mtshan stag sham can /
phar phyin drug mthar phyin pa'i rtags su spyi bor 'khor lo /
phyag gdub /
zhabs gdub /
dpung rgyan /
do shal /
se mo do ste rus pa'i rgyan drug gsol ba /
phyag g.yas DA ru nam mkhar 'khrol ba'i sgras rtsa ba gsum gyi lha tshogs rnams dang /
zhing gnas kyi dpa' bo mkha' 'gro rnams dbang du sdud cing /
g.yon pas b+han thod bdud rtsis bkang ba bdag la stob pa'i tshul gyis bzhugs pa /
mtha' skor du brgyud pa'i bla ma sangs rgyas byang sems rnams sprin 'khrigs pa ltar gsal gdab /
gsol ba btab pa'i tshe thugs rjes mkha' mnyam 'gro ba'i tshogs dus gcig tu sgrol nus pa'i dbang bskur /
nus pas rgyud chos nyid mngon sum du gtan la phebs pas grol nas /
rtsa ba'i bla ma'i go 'phang thob par bsgoms la /
yan lag bdun pas tshogs gsag
/blo sna mos gus kyis 'phrog pa'i gdung shugs snying thag pa nas bskyed /
ci mdzad khyed shes blo gtad ling bskyur gyis rang dang sems can thams cad kyis kyang gsol ba chig dril du 'debs par mos la /
brgyud 'debs /
skye med chos sku ma'am /
ye nas rang grol ma sogs brjod /
bla ma rgyang 'bod byas la mthar dbang bzhi len pa'i dmigs pa /
bla ma'i gnas gsum du 'bru gsum sangs rgyas thams cad kyi sku gsung thugs kyi ngo bor bzhugs par bsam la oM las 'od zer dkar po 'phros /
rang gi dpral bar thim /
lus sgrib dag
/bum dbang thob /
sprul sku'i go 'phang thob /
AHlas dmar po 'phros /
mgrin par thim /
ngag sgrib dag
/gsang dbang thob /
longs spyod rdzogs sku'i go 'phang thob /
hU~M las sngon po 'phros snying gar thim /
yid sgrib dag
/sher dbang thob /
chos kyi sku'i go 'phang mngon du byas /
yang gnas gsum gyi yi ge las rang mdog gi 'od zer 'phros /
rang gi gnas gsum du thim pas sgo gsum gyi sgrib pa bag chags dang bcas pa sbyang /
tshig dbang thob /
ngo bo nyid sku'i go 'phang mngon du thob par bsam /
de nas 'khor sangs rgyas byang sems brgyud pa'i bla ma rnams rtsa ba'i bla mar thim /
de nyid dgyes nyams dang ldan pas rang gi spyi bor byon nas 'od du zhu ste /
rang sems bla ma dang dbyer med du cung zad mnyam par bzhag la dge ba bsngo 'o //
de brgyud rim khrom tshogs zer /
rang gi spyi bor rtsa ba'i bla ma nas rdo rje 'chang gi bar tho brtsegs su 'od kor phran bu re'i nang na gsal ba dang /
rang gi spyi bor rtsa ba'i bla ma la mdun nas brtsam rdo rje 'chang nas gzung rtsa ba'i bla ma la thug gi bar gyis bskor nas bzhugs par gsal ba brgyud rim gral stabs gang rung la dbang bzhi len par yang bshad do //
bdun pa phan yon ni /
des gnas skabs su byin rlabs dngos su 'beb pa dang /
lam gyi bar chad sel ba /
gegs dang gol sa chod pa /
lta sgom spyod pa'i bogs thon pa dang /
mthar thug rang gi lus ngag yid gsum bla ma'i sku gsung thugs rdo rje gsum dang dbyer med par rdzogs pa'i sangs rgyas 'grub par 'gyur ro //
de yang phyi gsol ba 'debs phyir mdun gyi nam mkhar sgom pa /
nang phung khams smin phyir spyi bo'i gtsug tu sgom pa /
gsang ba rang rgyud grol phyir snying gi dkyil du sgom pa sogs mdor na snang spyod thams cad bla ma sgom pa dang mi 'bral bar bslab par bya dgos par gsungs so ///
/drug pa bar chad sel byed hU~M ring bgrang ba'i khrid la bzhi /
bar du gcod yul /
gcod mkhan /
sel thabs /
dgos ched bstan pa'o //
dang po ni /
byang chub sgrub pa'i rten lus ngag yid gsum mo //
gnyis pa gcod mkhan ni /
nad gdon rkyen bgegs te phyi bdud nag phyogs la dga' ba dang /
nang bdud dkar phyogs can gyis sgrub pa'i nyams sad phyir bar chod rtsom pa dang /
gsang ba sems rtog tshogs rang khar 'chor ba rnams so //
gsum pa sel thabs ni /
rang nyid yi dam gang bskyed pa'i thugs kar hU~M mthing nag bsam /
hU~M de las hU~M grangs med byung /
sna bug g.yas nas phyir thon nas 'jig rten khams thams cad hU~M sgra dang bcas pas them gyis gang /
sna bug g.yon nas tshur byung nas lus kyi nang thams cad hU~M sgra dang bcas pas gang bar bsam /
de dag gcig gis gcig ma sgrib par gsal la ngag tu hU~M ring bgrang ngo //
gzhan yang phyi go cha lnga'i srung 'khor /
nang rang byung lhun grub kyi srung 'khor /
gsang ba sems rnam par mi rtog pa'i srung 'khor rnams rgyun du bsgom pa dang /
khyad par theg chen lam zhugs kyi gang zag gis byang chub sems kyi srung 'khor bsgom ste /
dgra bgegs gnod byed gdug sems can rnams kyi gtsos mkha' khyab kyi sems can 'di dag bde ba dang bde ba'i rgyu dang ldan /
sdug bsngal dang sdug bsngal gyi rgyu dang bral /
myur du byang chub thob pa'i ched du /
spyir sangs ma rgyas bar lus ngag yid gsum dge ba la bkol /
nam ma shi'i bar du'ang bkol /
deng nas gzung sang da tsam gyi bar du'ang bkol snyam spro seng nger sgom pa ni srung ba kun gyi mchog go
/des ni skyel ma dgrar bcol na 'jigs med lam du bskyal ba dang 'dra 'o //
bzhi pa dgos ched ni /
gnas skabs su sa lam gyi gegs rkyen zhi zhing ci bsam rtsol med du 'grub /
mthar thug sangs rgyas kyi go 'phang 'grub nas phrin las rnam pa bzhis 'gro ba'i don sgrub pa la bar chad med par 'gyur ro ///
/bdun pa 'pho ba'i khrid la bzhi /
'pho ba'i dgos pa /
ma 'phos pa'i skyon /
'pho ba'i tshul /
de'i phan yon bstan pa'o //
dang po ni /
lam la zhugs kyang nyams len mthar ma phyin na skye ba phyi mar lam gyi 'phro mthud pa'i rten bzang po la sbyor nas sngon gyi las 'phros lam gyi 'bras bu mthar phyin par 'gyur ba'o //
gnyis pa ma 'phos pa'i skyon ni /
man ngag zab mos rlung sems tshangs pa'i lam nas ma 'phos na skyon mang ste /
mkha' 'gro ma kun tu rtog pa'i rgyud las /
rnam shes rlung gi rta byas nas //
'og gi lam du phyin gyur na //
chos la goms pa'i gang zag kyang //
ngan song dag tu ltung ba'ang mang //
zhes so //
gsum pa 'pho tshul la lnga ste /
blo rab chos sku lta ba rgyas 'debs kyi 'pho ba /
'bring longs sku bskyed rdzogs zung 'jug gi ngang du 'pho ba /
tha ma sprul sku tshad med snying rje'i 'pho ba /
tha mal pa 'du shes gsum ldan gyi 'pho ba /
gshin po rjes 'dzin thugs rje'i lcags kyus 'pho ba rnams su yod pa las /
dang po gsum rnal 'byor rab 'bring tha gsum gyi nyams len dang sbyar ba yin la /
phyi ma gnyis 'dir 'chad bya nyid do //
de'i yang dang po ni deng sang sbyong ba'i skabs kyi nyams len te /
gnas zhing khams su 'du shes /
lus lha ru 'du shes /
sangs rgyas byang sems rnams bsu mar 'du shes pa'o //
de la dang po sbyong ba ni dben pa'i gnas su bde ba'i stan la 'dug nas skyabs 'gro sems bskyed bya /
lus rnam snang chos bdun nam drang ba gsum gyi chings bca'/
ngag rlung bum can gzung /
yid kyis dmigs pa ni 'di ltar rtse gcig tu bsgom par bya ste /
gnyis snang gi chos thams cad mi dmigs pa stong pa nyid kyi ngang las gnas yul bde ba can gyi zhing dang gzhal yas khang gi dbus su /
rang nyid 'phags mchog thugs rje chen po sku mdog dkar po zhal gcig phyag bzhi pa /
zhabs rdo rje'i skyil krung du bzhugs pa /
phyag dang po gnyis thugs kar thal mo sbyar ba /
g.yas kyi lhag mas shel dkar gyi phreng ba dang g.yon pas pad+ma dkar po'i yu ba 'dzin pa /
dar dang rin po che'i rgyan thams cad rdzogs par brgyan pa /
snang la rang bzhin med pa /
gsal la der 'dzin bral bas phyi nang gsal 'grib med par lus stong ra ru bsgom pa'i dbus /
rtsa dbu ma byang chub kyi rgyud lam de nyid phyi dkar ba /
nang dmar ba /
bar sngo ba /
khrag dang chu ser gyis ma bsgribs pa /
lug rdzud kyi rgyu ma phus brgyangs pa lta bur gyur pa'i yar sne spyi gtsug bde chen gyi 'khor lor zug pa /
de yang rgya mthongs kha phyes pa lta bu stong sang nge yod pa /
mar sne lte 'og gnyer po che la zug pa phug rdugs su yod pa'i nang /
snying ga'i thad du pad+ma dkar po 'dab ma brgyad pa'i lte bar rnam shes kyi ngo bo thig le kha dog lnga dang ldan pa /
gsal la 'tsher ba /
snum la 'dril ba /
'phar ling ling byed par bsgom /
spyi gtsug tu sangs rgyas kun 'dus rtsa ba'i bla ma dang gnyis su med pa chos sku snang ba mtha' yas sku mdog dmar po zhal gcig phyag gnyis mnyam gzhag gi phyag rgya mdzad pa /
chos gos rnam pa gsum gyis bklubs pa /
zhabs rdo rje'i skyil krung du bzhugs pa /
dbu'i gtsug tor /
zhabs kyi 'khor lo la sogs pa mtshan bzang po sum bcu rtsa gnyis dang /
dpe byad brgyad cus mdzes pa /
mtha' skor du rtsa brgyud kyi bla ma dang /
phyogs bcu'i sangs rgyas sras dang bcas pa'i tshogs sprin phung 'thibs se bdag sogs sems can kun la byams pa'i spyan ras kyis gzigs bzhin du bzhugs par mos la /
hrI:
bdag nyid a 'thas 'khrul pa'i phung po 'di :
sogs kyis gsal gdab /
hrI:
dag pa bde ba chen po'i pho brang na :
sogs kyi gsol 'debs mos gus gdung shugs drags pos byas pa'i mthar /
aHphaT:
zhes pa'i sgras /
rnam shes kyi ngo bo thig le de las thig phran sran ma tsam skar chen las skar mda' mched pa ltar dbu ma'i lam nas rgyang gis thon /
sangs rgyas snang ba mtha' yas kyi thugs kar 'pho /
Ta :
zhes ril gyis lhung nas byung ste snying gi thig ler phog
/yang yar 'pho /
yang mar babs par bsam /
de bzhin du ma yengs par yang yang gsal gdab cing brtson 'grus skyed la rtags ma byung gi bar du sbyang /
rtags ni spyi bo za ba /
skrangs pa /
chu ser 'khrug pa /
'jag ma zug pa rnams nges par 'byung bar the tshom med do //
mthar thun bsdu ba'i rim pa yang /
bde gshegs sras bcas 'od du zhu nas snang mtha' la bsdu /
de nyid dbu ma'i lam nas brgyud snying ga'i thig ler thim /
de'i ngang la blo ci gnas su mnyam par gzhag
/tshangs lam rgya mthongs kha phyes pa lta bu de yang pad+ma dkar po 'dab ma bzhi pa zhig gis bkag par bsam /
rang mgon po tshe dpag med gsal zhing bsnyen dmigs shes na de ltar bya /
ma shes na spyi bor tshe dpag med sangs rgyas dang byang chub sems dpa' thams cad kyis bskor nas bzhugs par tshe'i bar chad zhi zhing 'chi med dngos grub zhu ba'i gsol 'debs kyi tshul du tshe bsnyen gyi rigs ci nus bzla /
bsngo smon gyi rgyas gdab bo //
gnyis pa las la sbyar ba ni /
'chi ltas shar na'ang zlog pa'i thabs yod pa rnams ci nus su 'bad pas bzlog
/mi nus par shi bar thag chod pa'i tshe nyams chag sdig pa thams cad bshags /
ci yod dge phyogs su gtang /
dmigs pa snga ma ltar las spyan ras gzigs su gsal ba'i lte ba /
chu lam /
bshang lam /
kha /
sna bug gnyis /
mig gnyis /
rna ba gnyis rnams hU~M yig res bkag ste tshangs lam sgo zang thal ler yod par bsam la /
ngag tu'ang /
hrIH
bdag nyid lhar gsal bla ma'i thugs ka nas :
sogs kyis sgo dgag
/dmigs pa sngar sbyong dus ltar bsgom pa'i spyi bor bde gshegs rtsa brgyud kyi bla ma bzhugs pa yang gsal gdab /
snying ga'i thig le de gzhi 'dzin med par snang mtha'i thugs klong du thim par bsam pa las thur du bab pa'i dmigs pa mi bya bar /
hrI:
dag pa bde ba chen po'i pho brang na :
sogs gsol 'debs dang mos gus drags pos rlung dmigs sems gsum gcig tu sgril la /
spyi bor sangs rgyas kyi thugs kar g.yo med rtse gcig tu gtad pas /
de ngang 'chi thub na dgos don nges par grub pa yin la /
gegs ni 'dir snang la chags pa dang nor rdzas sogs la zhen 'dzin che ba sogs yin pas de dag gtan nas bya mi rung ngo //
bzhi pa phan yon ni /
mkha' 'gro ma kun tu rtog pa'i rgyud las /
rnam shes rlung gi rta byas nas //
steng gi lam du phyin gyur na //
sdig pa goms pa'i gang zag kyang //
mtho ris gnas su skye ba'ang mang /
zhes sogs rgyud rnams las mang du gsungs so //
de yan chad kyis thun mong gi sngon 'gro chos bdun gyi rim pa grub bo ///
/gsum pa thun mong ma yin pa'i sngon 'gro dbang gnyis pa dang gsum pa'i nyams len /
chags med rlung la bslab pa dang chags can thig le la bslab pa rnams kyi khrid rim zur du 'byung ba las shes dgos pa dang /
khyad par gyi sngon 'gro phyi nang gsang ba sogs ni thod rgal gyi skabs su 'chad par 'gyur ro //
!
//spyi don gnyis pa dngos gzhi zag med kyi ye shes rgyud la skyed pa ka dag khregs chod kyi gdams pa ni /
gang zag dmigs med la dga' ba rtsol med lam gyis 'tshang rgya bar byed pa gang shar ltos med gnyen po dang bral ba ste /
'di la gnyis /
zhi gnas btsal ba dang /
lhag mthong skyed pa'o //
dang po la gsum /
nyan thos zhi ba'i lta stangs kyis sems mi gnas pa gnas par byed /
byang chub sems dpa'i lta stangs kyis gnas pa brtan par byed /
khro bo'i lta stangs kyis brtan pa grol bar byed pa'o //
dang po la gnyis /
lus gnad dang sems gnad do //
dang po ni /
rnam par snang mdzad gang chen mtsho'i sku'i chos bdun dang mthun par /
rkang pa rdo rje skyil krung /
lag pa mnyam gzhag
/sgal tshigs bsrang /
gsus pa sgal pa la sbyar /
mgrin pa bag tsam dgug
/lce ya rkan la sbyar /
mig sna rtse'i thad kyi bar snang la bltas nas lta stangs hrig ger gzhag pa dang bdun po 'di skyon med legs par bcas pas sgom rang babs su 'ong ngo //
gnyis pa sems gnad bstan pa la gsum /
zhi gnas sgrub tshul /
ting 'dzin skye tshul /
gol sa'i skyon ngos gzung zhing spang tshul lo //
dang po la'ang gnyis /
mtshan bcas dang mtshan med kyi zhi gnas sgrub tshul lo //
de'i dang po la'ang gsum /
ma dag pa dngos po phra rags dang thig le /
dag pa lha sku /
rlung rtsol la brten nas sems 'dzin pa rnams so //
dang po ni /
nam mkha' dang mnyam pa'i sems can thams cad rnam mkhyen rdzogs pa'i sangs rgyas kyi sar ring por ma yin par 'god par bya /
de'i ched du stan thog gcig tu sangs rgyas pa'i chos rdo rje theg pa'i nye lam zab mo 'di nyams su blang bar bya snyam ste /
bla ma la rtse gcig gis gsol ba btab la /
dngos po rags pa mig yul du snang tshad gcig la blo bzhag nas sems mig mi yengs par gtad /
phra ba shing bu rde'u sogs la de bzhin du gtad /
ha cang btsir ba dang yengs ba skyon yin /
yun thung ngur grangs mang bsgom nas ngal gso zhing spyod lam dang bsre /
de'i skabs su bying rmugs 'thib gsum byung dus smin phrag mtshams kyi nam mkha' mda' gang tsam du thig le dkar po la dmigs pa gtad /
rgod 'phro 'thor ba la lta stangs smad de thig le ser po la gtad /
rang babs su gnas dus snying gar thig le mthing ka sran ma 'phos pa tsam la gtad do //
gnyis pa dag pa la sems 'dzin pa la'ang gsum /
sku /
yig 'bru /
phyag mtshan no //
dang po ni /
gang zhig sangs rgyas yid byed pa //
de yi mdun na thub pa bzhugs //
zhes pa ltar /
de bzhin gshegs pa rnams kyi thugs rje ni gdul bya'i mos pa'i rjes su 'gro bas /
gang mos pa can de'i mdun du mngon du bzhugs so snyam pa'i nges shes dang bcas pas /
rang gi mdun du seng ge brgyad kyis btegs pa'i khri pad zla'i gdan gyi steng du bcom ldan 'das thub pa chen po gser mdog
/mtshan bzang po sum cu so gnyis dang dpe byad brgyad cus brgyan pa /
phyag sa gnon mnyam gzhag
/zhabs rdo rje skyil krung /
chos gos rnam gsum gsol zhing /
'od dang 'od zer 'phro ba mngon sum lta bur bzhugs par mos la sems ma yengs par gtad /
sems rang sar gnas dus thugs dpal be'u /
bying rmugs 'thib dus smin mtshams kyi mdzod spu dang gtsug tor /
rgod 'phro 'thor dus gdan khri dang skyil krung sogs la gtad /
des kyang ma btub na mtshan dpe rnams la mas nas yar /
yas nas mar rim bzhin du bsam mo //
gnyis pa yig 'brur ni /
rang gi snying gar pad+ma 'dab brgyad kyi lte bar a dkar po mu tig gi thigs pa lta bu dang hrig ge ba zhig bsgom /
gsum pa phyag mtshan la ni /
rdo rje la sogs rigs lnga'i phyag mtshan gang rung la gtad tshul gong bzhin no //
gsum pa rlung rtsol la sems 'dzin pa la gsum /
rlung sems gnyis med rnam rtog kho rang dang /
bum pa can dang /
'bru gsum skye med rdo rje'i bzlas pa la sems 'dzin pa'o //
dang po ni /
rnam rtog gang skyes thams cad ngos bzung nas mthong bar byed /
mthong thog tu glod nas grol bcug
de la dmigs pa gtad /
res rtog pa shar grol du gtang /
rjes ma bcos pa'i ngang du glod pa rnams res mos bya /
gnyis pa bum can ni /
chos bdun dang ldan pas rlung ro lan gsum bsal /
steng rlung gnan /
'og rlung bkum /
lte 'og tu tig gis mnan la ci'ang mi bsam par lhan ner gzhag
/rlung ci thub kyi sems 'dzin /
mi thub pa dang sang sang 'bud la yang gzung ngo //
gsum pa 'bru gsum skye med rdor bzlas ni /
lus gnad sogs sngar ltar las /
rlung rngub pa'i tshe dus gsum sangs rgyas thams cad kyi sku'i byin rlabs yi ge oM dkar po'i rnam par tshur bsdus nas /
steng rlung gnan 'og rlung 'then te lte 'og tu bskyil ba tsam bya /
de nas steng rlung 'og rlung kha sbyar gyi bar du /
dus gsum sangs rgyas thams cad kyi gsung gi ngo bo yi ge AHdmar po rang bzhin med pa gsal stong ye re ba la rig pa ci gnas kyi bar du gzhag
/mi thub pa dang rlung gtang ba'i tshe /
dus gsum sangs rgyas thams cad kyi thugs kyi ngo bo yi ge hU~M sngon po'i rnam par 'phros pas /
de dag kyang 'gro ba'i don du sprul sku rgyun mi chad par 'phro bar bsam la sems gzung /
bsdu na rlung rngub dus oM/
skyil dus AH
'phangs dus hU~M bde gshegs rnams kyi sku gsung thugs rdo rje'i ngo bor mos pas kyang rung ste /
zhag rer rlung nyi khri chig stong drug brgya rgyu bas de snyed kyi bzlas pa thems pas yon tan brjod las 'das so //
de dag ni /
gsang sgron las /
dmig pa dag la brten nas su //
mi dmigs pa dag rab tu skye //
zhes pa'i don no //
gnyis pa mtshan med kyi zhi gnas sgrub tshul la gsum /
sgrim pa /
glod pa /
sgrim glod spel ma'o //
dang po ni /
lta stangs gong bzhin gyis mig mdun gyi nam mkhar ce rer blta /
dmigs pa ci yang mi byed par sems hrig ger bsgrim /
gnas dus ngal gso res mos bya'o //
gnyis pa glod pa ni /
lus gnad sngar ltar la /
lta stangs thur du smad /
bsgom rgyu ci yang med par lus sems gnyis ka rang babs su lhod de bzhag pa ni /
ngal gso las /
chad pa ngal gso bzhin du lhod kyis glod //
ci yang mi bsam yid la byed pa bor /
zhes gsungs so //
gsum pa spel ma ni /
lus gnad gong bzhin /
shes pa sgrim pa dang /
gu yangs su glod pa gnyis res mos bya /
lta stangs kyang g.yas g.yon steng thur du hrig ger mi yengs par gtad pa rnams res mos bya /
de rnams kyi skabs su sgrim mkhan glod mkhan spel mar byed mkhan de su yin /
sems yin nam /
yin na de ci 'dra 'dug 'tshol bar bya /
res kho rang gar 'gro sar gtang /
ci byed brtags par bya'o //
de ltar byas pas rta dmu rgod btul ba dang chos mtshungs par sems rnam rtog gi rang bzhin can de thabs kyis dul bar 'gyur ro //
gnyis pa ting nge 'dzin skye tshul ni /
rig pa las su mi rung ba las grol te gar bzhag tu gnas la /
bying rmugs 'thib gsum gyis ma gos shing gsal mdangs dang ldan pa gang la gtad kyang mi g.yo ba /
dga' bde'i nyams dang ldan pa 'char te /
pra khrid las /
mi g.yo gsal ba til gyi mar me 'dra //
nyin mtshan 'das kyi bar du gnas pa'o //
zhes so //
de'i ngo bo la bde gsal mi rtog gsum 'byung ste /
ngo bo la yul 'dzin med pas mi rtog pa /
dbang po'i yul snang ma 'gags par gsal ba /
rnam rtog gi zug rngu med par bde ba'o //
gsum pa gol sa'i skyon ngos gzung zhing bsal tshul ni /
bying rmugs dang nam zla'i rkyen gyis sam /
'gyu dran bkag nas stong had de 'dug go snyam pa blos byas nas dran pa med par thom me ba ni /
goms nas ma rig pa'i grogs su song ste dud 'gro dang 'du shes med pa'i lhar skye ste /
chos rje sa paN gyis /
blun pos phyag rgya che sgom pa //
phal cher dud 'gro'i rgyu ru 'gro //
zhes gsungs /
bde nyams dang /
gsal nyams /
mi rtog pa gsum la zhen nas blo phugs bcas na /
'dod khams /
gzugs khams /
gzugs med khams su gol nas srid pa 'grub pa yin te /
klong chen pas /
sems gnas bzang yang gong ma yi //
bsam gtan gzugs med rnams su gol //
zhes so /
gegs bsal ba ni /
rang gzhung las /
bde bar chags pa'i rmen bu shigs :
gsal bar 'dzin pa'i drwa ba chod :
mi rtog zhen pa'i 'dzin phur phud :
stong zhen nyams kyi mdud pa bkrol :
ces blos byas gcig gi steng du nga rgyal zhugs nas ched 'dzin bya ba de bor la /
bying rmugs kyi dbang du mi btang bar gseng ste /
rang babs su bzo bcos bral bar glod de skyong bar bya'o ///
/gnyis pa byang chub sems dpa'i lta stangs kyis gnas pa brtan par bya ba ni /
lus skyil krung mnyam gzhag las g.yo 'gul bral ba /
ngag smra brjod bral ba /
sems rang babs su bzhag la /
phyi dbang yul gang 'char yang de thog tu bzhag nas /
bsam mkhan las logs su e 'dug dang mi 'chor bar skyong bas snang ba thams cad sems su thag chod pa 'byung ngo ///
/gsum pa khro bo'i lta stangs kyis brtan pa grol bar byed pa ni /
rkang pa gyad kyi 'dor stabs lag gnyis sdigs mdzub brkyang /
mig bar snang la bsgrad de ngag tu ha ha hi hi /
hU~M hU~M/
phaT phaT brjod /
sems ngang 'tshos pas rig cha gsal zhing dwangs pas sems kyi mtshang rig par 'gyur ro //
lta stangs kyi yon tan ni sbas pa'i rtsa ka ti shel sbug can zhes bya ba 'gro ba thams cad kyi snying gi dkyil du ye shes kyi rtsa zhig yod pa de kha zlum na gti mug 'phel /
kha phye na ye shes 'char ba yin la /
mig btsum na rtsa de kha thur du zum pas gti mug 'thibs /
lta stangs hrig ge byas pas gyen du kha phye ba las rig pa dwangs snyigs phyed nas gsal la mi rtog pa'i ting nge 'dzin 'char ba gsungs so ///
/gnyis pa lhag mthong skyed pa ni gnas lugs kyi ngo bo khregs chod kyi nyams len dngos te de la'ang gsum /
sngon 'gro zhi lhag zung 'jug gis gnas lugs ma skyes pa bskyed par byed pa /
dngos gzhi gsum gyis skyes pa ngo sprod par byed pa /
rjes rang grol gsum gyis skyes pa bogs dbyung zhing rtsal sbyong ba'o //
dang po sngon 'gro la gsum /
rtog pa rtsad gcod pa /
sems kyi mtshang btsal ba /
byung gnas 'gro gsum brtag pa'o //
dang po ni /
nga'o snyam pa 'di gang du 'dug
/lus ngag yid gsum gang red /
gtso gang che brtags /
gnyis pa sems kyi mtshang btsal ba ni /
lus ngag yid gsum gcig tu 'dug gam /
tha dad du 'dug
/gcig na lus ngag gnyis blta dang grags rung ba bzhin sems blta dang grags e rung /
sems med pa bzhin lus ngag med pa i yin brtags /
tha dad na /
lus la na tsha sogs byung ba gang gis tshor brtag
/gsum pa byung gnas 'gro gsum brtag pa la lnga /
byung gnas 'gro gsum rang la brtag pa /
gcig dang du ma la brtag pa /
dbyibs dang kha dog brtag pa /
bde gsal mi rtog pa'i nyams la brtag pa /
gnas 'gyu gnyis la brtag pa'o //
dang po ni /
sems zer ba dran skyen po skad cig ma go mkhan shes mkhan mthong mkhan 'di dang po phyi'i yul sa rdo ri brag
/nang phung khams skye mched gang nas byung /
bar du phyi nang gang du gnas /
khyad par lus kyi cha shas re re nas phye la gar gnas blta /
mthar gang du 'gro ba'i khungs i 'dug brtag go
/gnyis pa gcig dang du ma la brtag pa ni /
brtag bya'i sems de dang /
rtog byed kyi sems de gnyis gcig tu 'dug gam gnyis su 'dug
/gnyis yod na sangs rgyas dus 'khor bar 'khyams rgyu gcig kyang yod thag chod pas e 'dug
/gcig yin na bzang ngan mang po 'char mi lo ba la ci red brtag
/gsum pa dbyibs dang kha dog brtag pa ni /
sems zer ba 'di yod pa zhig red dam /
med pa zhig red /
yod na mig gis blta rung ba'i dbyibs kha dog can zhig yin mthong chod /
des na zlum po /
gru bzhi /
gru gsum /
zla gam /
nar mo lta bu'i dbyibs dang /
sngo ser dkar dmar la sogs kyi kha dog tu 'dug gam /
'dug na rang gis bltar chog dus thams cad kyis blta los chog pas ston rgyu e 'dug
/med pa zhig yin na sgom ma shes snyam mkhan dang /
shes na snyam mkhan 'di ni 'dug
/de'ang med dgos pa la ga re ci 'dra zhig 'dug snyam nas zhib tu brtag par bya'o //
bzhi pa bde gsal mi rtog pa'i nyams la brtag pa ni /
sems kho rang gis kho rang la ce rer bltas tshe /
bde lhang nge ba byung dus /
bde rgyu dang bde mkhan tha dad du e 'dug dang /
snang ba gsal lhang nge ba byung dus /
gsal rgyu dang gsal mkhan tha dad yin min dang /
rnam rtog dang bral ba'i mi rtog lhan ner byung dus /
gnas rgyu dang gnas pa myong mkhan tha dad du e 'dug ngang 'tsho shes par byed /
lnga pa gnas 'gyu gnyis la brtag pani /
de ltar bltas tshe /
mi yengs bar hrig ger gnas dus rtog tshogs 'gyu ba e byung dang /
byung na rang thad ltar grwa ma nyams par e byung dang /
byung na gnas pa'i sems de ma yin pa'i 'gyu ba logs su e 'dug
/'dug na gnas pa'i sems gar song /
gnas 'gyu'i sems gcig na gcig lugs brtags la /
bcas bcos mi byed par dran pas 'tshos nas bltas na rang mtshang mngon sum du mthong bar 'gyur ro //
gnyis pa dngos gzhi gsum gyis skyes pa ngo sprad pa la gsum /
gnas pa sems kyi rgyan du che ba /
'phro ba sems kyi rol par shes pa /
gnyis med mnyam pa'i ngang du gnas pa'o //
dang po la gnyis /
cog gzhag gsum gyis lhag mthong gi nyams rtogs skye tshul dang /
skyes pa ngo sprad tshul lo //
dang po ni /
rang gzhung las /
de ltar gnas lugs la g.yo 'gul med pa ri bo cog gzhag :
de ni lus rdo rje skyil krung mi g.yo ba'o :
kha gting med pa rgya mtsho cog gzhag :
de ni mig mda' gang tsam du mi 'gul ba'o :
gsal 'grib med pa rig pa cog gzhag :
de ni rtog pa rang babs su chos nyid kyi ngang du 'jog pa'o :
de ltar byas pas dbang po rab la yin lugs shes pa :
ngang la gnas pa :
thad kar chod pa :
sems la phan pa :
dran pas zin pa :
rnam rtog mi skye ba mngon du gyur pa'o :
zhes dang /
skabs su sprin dwangs pa'i nam mkha' ltar bzhag :
chu chad pa'i rang 'thag ltar bzhag :
las zin pa'i skyes bu ltar bzhag :
dbang po 'bring la yin lugs ma shes na gol sgrib kyi gdar sha mi chod :
ngang la ma gnas na shes pa rkyen khar 'chor :
thad kar ma chod na yul gyi rjes phyir 'brang :
sems la ma phan na so so'i skye bo dang 'dra :
dran pas ma zin na dug lnga dug gsum du 'chor :
rtog med ma byung na nyon mongs rang khar 'chor :
mngon du ma gyur na 'khor ba'i sa bon byed pas gdar sha chod pa gal che'o :
skabs su rta dmu rgod lta bur btsa':
rgyal po'i btsun mo lta bur btsa':
yid bzhin gyi nor bu lta bur btsa' 'o :
dbang po tha mas yin lugs shes pa la gding dang ldan nam mi ldan brtag :
ngang la gnas pa la phan gnod 'dug gam mi 'dug brtag :
thad kar chod pa la dug lngar 'chor ram mi 'chor brtag :
sems la phan pa la gzhi rtsa chod dam ma chod brtag :
dran pas zin pa la rang sar grol lam ma grol brtag :
rtog med byung ba la gsal cha thon nam ma thon brtag :
mngon du gyur pa la mkhan po 'dug gam mi 'dug brtag :
de ltar brtags shing gzhig ste skyong ba'i tshe :
sems kyi dgag sgrub dge sdig blang dor la sogs pa'i spros pa nye bar zhi ba ste :
gsal stong lhan cig skyes pa'i ye shes gdod ma'i ka dag gi ngang la gnas pa nyid do :
zhes gsungs pa ltar cog gzhag gsum la dbang po rab 'bring tha ma'i gnad dang sbyar nas nyams su blangs pas lhag mthong gi nyams gsum 'char ba ni /
rnam rtog rgyun chad pa'i ngang de nas gsal la ma 'gags pa'i shes pa rjen pa /
rang rig rang gsal sang nge ba ye re gsal ba /
de la yul yul can gyi bsgom bya sgom byed med pas mi rtog pa /
de la 'bad rtsol med par rang lugs su 'dug pa de bde ba'o //
de nas lhag mthong gi rtogs pa ni /
gang du yul yul can gyi myong tshor rim par dag nas gang shar gyi skad cig so ma yul med rang rig tu shar ba'o //
de la lhag mthong rtogs pa'i bde gsal mi rtog pa gsum shar te /
gnyug ma yul med du shar bas gsal ba /
gsal bya gsal byed kyi rtog pa med pas mi rtog pa /
rig stong dbyer med du bde bas bde ba'o //
gnyis pa skyes pa ngo sprad pa la bzhi /
'dra nor shan dbye zhing ngos gzung ba /
ma nor bar ngo sprad pa /
lung gis yid ches bskyed pa /
goms 'dris kyis brtan pa 'thob par bya ba'o //
dang po ni /
nyams ngo sprod pa de rig pa skad cig ma'i steng du dgos pas /
rtogs pa ma skyes pa la ngo sprad pa dang /
skyes bdo ba la ngo sprad sngas pa dang /
skyes kyang ngo ma sprad pa dag gis /
rim bzhin don med pa dang /
go yul du lus pa /
gnas lugs kyi the tshom mi chod pa rnams 'byung bas mtshams phyed pa gal che /
rtsad gcod rags pa rtogs dus dang /
mnyam bzhag tu skad cig ma'i phra mtha' sems su chod pa gnyis 'dra nor /
rtog pa ngos bzung bas rang bzhin rtog med du 'gro ba nyams yin pa dang /
rnam rtog skad cig ma dran pas zin pa de gnas mi dgos par blo 'das su shar ba rtogs pa yin pa gnyis 'dra nor /
rnam rtog spros bral du go bas rtogs pa go mkhan langs nas yul med pa dang /
skad cig ma'i ngo bor rang gsal du shar bas 'khor 'das kyi blo yul du zad pa gnyis 'dra nor che ba'o //
'di nas la shan gyi 'phrang bsal dgos te /
rnam rtog wal wal 'char ba'i gzung 'dzin can gyi 'khrul gzhi'i sems 'di dang /
stong gsal rig pa'i mtshan nyid can gyi rig pa 'di gnyis shan dbye bar bya'o //
gnyis pa ma nor bar ngo sprad pa ni /
sems la bltas pas rnam rtog yod kyang dbang du mi shor bar lhan ner gnas pa gsal bde can ni zhi gnas yin /
de rdzogs chen sgom gyi dngos gzhi min /
sngon 'gro nye rgyu khyad par ba zhig yin /
de la zhen na gol sa yin /
snang ba gang shar gyi rtog pa thams cad mthong zhing de tsa na skye 'gag gnas bral gyi ngo bor mthong ba ni lhag mthong yin /
blta mkhan rang la bltas pas yod zer rgyu med /
dbyibs gzugs kyis stong /
med zer rgyu med /
hrig ger 'char ba /
ma mthong ba'i mthong rgyu /
ma myong ba'i myong rgyu /
ngo bo ngos gzung bral ba zhig 'dug pa 'di ni nyams su blang bya dngos yin /
de'i stong pa de ngo bo stong pa'i ye shes /
gsal le ba de rang bzhin gsal ba'i ye shes /
de gnyis ming dang tshig tsam las dbyer mi phyed pa'i rig pa hrig ge ba 'di thugs rje kun khyab kyi ye shes su gsungs pa yin /
de gsum bshad dus snga phyi ltar byed pa de tshig las byung ba ma gtogs /
'bral ma myong ba'i mtshan nyid can skad cig ma gcig la rdzogs pa yin /
de'i don gyis bzang ngan gang byung thams cad der rdzogs pas rdzogs pa chen po zer /
der gzung 'dzin gyi rtog pa thams cad khregs kyi'am thad kar ram dum bur gcod par byed pas na khregs chod ces bya /
thams cad bzo bcos med par rang sar grol bas phyag rgya chen por btags /
der zhi bas zhi byed /
de'i klong du spyod pas gcod /
de mtha' dbus bral bas dbu ma /
ka dag lhun grub thugs rje gsum /
ye ji bzhin pa'i dkyil 'khor /
ye shes lhun gyis grub pa'i dkyil 'khor /
rtsa ba byang chub sems kyi dkyil 'khor gsum /
gnas 'gyu rig gsum /
snang rig stong gsum sogs gzhung dang man ngag rnams las ming du mar btags pa yin /
de ltar mthong ba lta ba /
de las ma g.yos pa sgom pa /
spyod lam dang bsres pas spyod pa /
'khor ba'i sa bon bcad pa 'bras bu /
de ltar shes pa go ba /
nges shes bskyed pa myong ba /
bya byed med pas rtogs pa /
nyon mongs zag med du shar ba sngags sdom dang shes rab bslab pa /
ngang la gnas pa byang sdom dang ting 'dzin /
nyon mongs rang mtshan spangs pa so thar dang tshul khrims bslab pa /
rig pa lha ru gsal ba bskyed rim /
de la mtshan rtog spangs pa rdzogs rim /
dbyer med pa zung 'jug
/de ltar gnas pa gzhi /
shes pa lam /
brtan pa 'bras bu /
stong cha chos sku /
rig cha longs sku /
'gyu cha sprul sku sogs thams cad rang rig gi gshis su rdzogs par ngo sprad /
mdor na gnyis 'dzin gyi rnam par rtog pas ye gdod ma nas stong zhing ngo bo la dri mas gos ma myong ba'i rig pa'i ye shes chos sku rjen par rtogs pa nyid ka dag khregs chod kyi dgongs par ngo sprod par bya'o //
gsum pa lung gis yid ches bskyed pa ni /
dngos po gshis kyi 'dug tshul ye ji bzhin pa'i gnas lugs de nyid rang ngo rang gis shes shing rang babs su 'jog pa ni sangs rgyas sku gsum gyi bdag nyid can te /
nor bu phra bkod las /
rdzogs sangs rgyas ni rang rig nyid //
ngo bo dus gsum 'gyur ba med //
rang bzhin rtag tu 'gag pa med //
thugs rje kun la rang snang zhing //
zhes dang /
thog mar gzhi yi ka dag la //
'khrul zhes tsam du brjod du med //
de ni ma 'khrul pa yang ci //
de phyir 'khrul pa gdod nas dag
/ces so //
bzhi pa goms 'dris kyis brtan pa 'thob par bya ba la'ang gsum ste /
goms dgos tshul /
nyams su blang tshul /
skyon ngos gzung zhing bogs 'don tshul lo //
dang po ni /
ngo 'phrod pas mi chog yengs med kyi dran pas sgom skyong dgos te /
lce sgom gyis /
'o ma bur shing til dang rin chen rdo //
de dag skyes bu'i rtsol la rag las bzhin //
sangs rgyas 'bras bu mngon du thob 'dod pas //
lam la sgom pa'i 'bad rtsol shin tu gces //
zhes dang /
man ngag mdzod las /
rang ngo 'phrod kyang goms 'dris ma rdzogs na //
rnam rtog dgras khyer g.yul ngo'i bu chung 'dra //
shes rab che yang nyams su ma blang na //
dgos dus mi stongs g.yul ngor mtshon stor 'dra //
zhes dang /
grogs su shar yang dben par gnas pa gces //
sgom med go yang rnam rtog 'dul ba gces //
mnyam rjes med kyang tha mal ma shor gces //
ces gsungs so //
gnyis pa nyams su blang tshul ni /
de'ang nam mkha' sum phrugs kyi gdams ngag ces bya ste /
chos bdun gyi ngang nas phyi'i nam mkha' bar snang stong pa la /
nang gi nam mkha' snying nas mig tu 'brel ba'i rtsa sbubs stong par brgyud pa mig gtad /
gsang ba'i nam mkha' snying rin po che'i gzhal yas khang du bzhugs pa'i rig pa mig la gtad pas bsgom rgyu ci yang med par tha mal du ma yeng tsam du 'dug cing /
dang po ni thun thung ba dang /
goms nas je ring la bslab /
rjes thob kyi 'gro 'dug nyal 'chags thams cad la bsres nas sgom na ci byed sgom du 'char ro //
lung las /
sgom pa'i tshe na ji yang mi bsgom ste //
chos kyi dbyings la sgom rgyu ci yang med //
ces dang /
gsang ba bdud rtsi rgyal po'i rgyud las /
rang bzhin stong pa 'od gsal ba //
bsgoms pas rnyed pa ma yin te //
ma bsgom pas kyang rnyed ma yin //
sgom pa nyid kyang rtog pa ste //
mi sgom pa yang rtog pa nyid //
bsgom rgyu rdul tsam med pa la //
yengs su skad cig med pa 'o //
zhes pas /
ched du'ang mi sgrim /
mi gtad /
tha mal du gzhag
/yeng pa rgya 'byams su mi gtang /
tha mal du bsdad pa dang 'dra ba la /
gang shar rang ngo shes pa'i dran rig so ma dang ldan bzhin du bskyang bar bya'o //
gsum pa skyon ngos gzung zhing bogs 'don tshul ni /
sems dus gsum rtog pa'i rjes 'brang sngon bsu byed cing /
nyams la zhen pa dang /
sems btsir zin byed pa sogs blos byas shig yod tshe skyon zhugs pa yin /
tha mal shes pa la ma yengs mi sgom bcos bslad med par mthong bzhin du bzhag na gol sa dang skyon thams cad zhugs dogs mi 'dug ste /
sangs rgyas mnyam sbyor las /
ma bcos ma bslad rang sar bzhag pa na //
skyon dang gol sar lhung rgyu ci yang med //
bcos bslad med pa'i ngang du sus sgom pa //
chos sku byang chub thob par the tshom med //
rang bzhin skye ba med pa nam mkha'i ngang //
ka dag chos sku 'di la byar med pas //
de ltar 'di sgom med pa'i ngang la zhog
/ces gsungs pa ltar ro //
de la bogs 'don pa la bla ma'i mos gus gnad du bsnun /
ri khrod dang sgrub pa gtso bor byed /
gsang spyod sbas pa'i brtul zhugs kyis rkyen snang gang byung thog brdzis byas /
skabs rer mdo rgyud zab mo blta rtog bya /
rang la nyams kyi 'char tshul mthong ba'i grogs nyams myong can dang gsung gleng bya /
the tshom dang sgro 'dogs thams cad rang gi steng du thag gcad /
rang gi sems rtogs pa'i ngo bo la nges shes bskyed /
snang thog tu skyong zhing gang shar so mar gzhag
/rkyen bzang ngan gang byung yang mi spang bar rkyen thog tu rtogs pa'i ngo bo dang bsre //
zhes gsungs so //
gnyis pa 'phro ba sems kyi rol par shes pa ni /
de ltar bltas pas bzang ngan bde sdug gi rnam rtog gang 'phro'ang rig pa'i ngang ma shor na /
rang shar rang grol chos nyid kyi rol pa las nam du'ang 'da' ma myong ste /
rmad byung rgyal po'i rgyud las /
ji ltar rgya mtsho'i rba rlabs ltar //
sems kyi rba rlabs g.yo ba kun //
gdod ma'i gzhi yi rgya mtshor thim //
zhes dang /
mnyam med dwags pos /
tha mal shes pa ma yengs na //
dran rtog thams cad rig pa yin //
de la skyon du blta mi dgos //
zhes gsungs pas rnam rtog spangs nas mi rtog pa zhig sgom du med de gang shar so ma ma bcos pa'i ngang du la bzla bar bya'o //
gsum pa gnyis med mnyam pa'i ngang du gnas pa ni /
gnas bzhin du sna tshogs su snang ba /
snang yang der 'dzin dang bral ba /
gang ltar bshad kyang mngon sum du gyur pa la dgag sgrub dang re dogs med pa bu chung gi shes pa lta bu /
ye nas kho rang sus kyang ma bcings ma grol ba'i mtshan nyid can las /
da bskyar nas bkrol rgyu med pa dang /
'dzin rtog rnams shar ma thag tu rang sar grol song ba la gnyen po btsal ma dgos pa dang /
gcer gyis mthong dus grol zin pa la snga phyir 'dzin pa med pa dang /
bzang ngan thams cad thad kar de yongs su grol ba la blang dor bya rgyu med par rtogs pa'i gding chen po bzhi yang thob pa yin /
sgom bzang po zhig logs na tshol rgyu med /
rnam rtog ngan pa zhig gud du spang rgyu med par gser gling du phyin pa dang chos mtshungs so //
de bas na dam pas /
dang po'i shes pa rang so 'di rang chos sku yin //
rang sems bu chung lta bu'i ngang la zhog
/ci yang mi sgom chos med gcig gis 'bras bu thob //
tha mal shes pa rnal ma rang de rang sa zungs //
zhes gsungs so //
skabs 'dir rdo rje snying po'i rang gzhung las gsungs pa'i ngo sprod bdun gyi sgo nas rkyen dang bsre ste rtsal sbyang ba la bdun /
dang po rnam rtog sems su ngo sprad pa ni :
tshogs 'khor dang maN+Dal phul la :
sgom pa'i don klong du gyur na skabs su ngo sprad pa ni :
nyon mongs bdag 'dzin gyi rtsa ba rnam par rtog pa 'di ka sems las byung zhing :
sems las ma 'das sems las g.yo ba ma yin te :
nyon mongs rnam rtog gi tshogs rang khar 'chor ba'i 'khor ba dang :
rang sar grol pa myang 'das kyi cha'i bye brag phyed par gyis shig :
zhor gyi bslab bya ni :
de ltar rnam par rtog pa'i tshogs kyi gnyen po dang ma bral bar rnam par rtog pa'i tshogs tha dag rang grol du rgyas thebs na rnam rtog chos sku'i rol pa ste :
don bzhin myong bar gyis shig :
gnyis pa sems stong par ngo sprad pa ni :
de ltar rnam par rtog tshogs thams cad dngos po dang rang bzhin mtshan nyid cir yang ma grub pa stong pa nam mkha' lta bu'o :
zhor gyi bslab bya ni :
dug lnga bdag 'dzin gyi rtog pa ci shar yang :
de'i ngo bor bltas pas skye ba med pa'i don mthong ba la nan tan bya'o :
gsum pa stong pa snang bar ngo sprad pa ni :
de ltar stong pa'i rang mdangs las 'gags med kyi rtsal ni cir yang snang la :
snang ba'i rtog tshogs tha dag stong pa'i rang mdangs lags pas :
ched du gnyer bar mi bya'o :
bslab bya ni :
stong pa'i rang zhal skyong bas 'gags med kyi rtsal ci shar yang rang grol rol par lam du khyer cig :
bzhi pa snang stong gnyis med du ngo sprad pa ni :
bzang ngan rtog pa mtha' dag dngos por ma grub pa stong pa :
stong pa'i rang mdangs las cir yang snang ba bzang ngan blang dor dang bral ba snang stong gnyis med kyi don 'di ni rgyal ba'i dgongs pa ste :
'khor yug rol pa chen por rtag tu brtson par bya'o :
lnga pa gnyis med rang grol du ngo sprad pa ni :
de ltar bzang ngan gnyis med :
'khor 'das gnyis med :
blang dor gnyis med :
snang stong gnyis med mtha' dag rang grol gyi rol pa'o :
bslab bya ni :
de ltar rang grol gyi rol pa mtha' dag gnyen po dang ma bral bar skyong bar bya'o :
drug pa dug lnga rang grol du ngo sprad pa ni :
nyon mongs pa bdag 'dzin dug lnga'i rtog pa mtha' dag rang grol gyi rol pa chen po ste dug lnga rang grol ni ye shes lnga'i ngo bo dug bdud rtsir gyur pa'o :
bslab bya ni :
dug lnga'i ngo bo mthong ba tsam gyis rang grol gyi rol pa ste rtag tu skyong bar bya'o :
bdun pa tshogs drug rang grol du ngo sprad pa ni :
mig gi yul du gzugs mthong stong :
rna ba'i yul du sgra grags stong sogs tshogs drug gi rtog pa mtha' dag rang grol gyi chos nyid de :
de ltar rang grol gyi dgongs pa yang rtsol sgrub gnyen po dang bral ba yengs med 'khor yug rol pa chen po'i tshad la phebs par bya bar gsungs so :
:gsum pa rjes rang grol gsum gyis skyes pa bogs dbyung zhing rtsal sbyong ba ni /
dug lnga'i rtog pa gang shar yang shar ma thag tu cer gyis bltas pas rang sar grol lo //
de bzhin du sgo lnga'i shes pa bzang ngan dang /
tshogs drug gi shes pa bzang ngan ci skyes kyang de de'i ngo bo la cer gyis bltas nas phyam gyis bzhag pas ye stong rtsa bral chen po'i ngang du la bzla ba la bslab ste rtsal sbyang bar bya'o //
de skad du /
bla ma sha ra pas /
rig pa rang sar grol ba yin //
'khrul chos rang sar zhi ba yin //
zhes gsungs so //
de ltar spyi don gsum gyis ngo rang thog tu sprad nas /
gang snang thams cad sems las logs su med /
sems ni rnam rtog skad cig ma skye med rang grol du shes pas rtog pa ji snyed pa de ltar shes te chu'i thigs pa gcig rlan par shes na chu thams cad rlan par shes pa bzhin thag chod pa ni thag gcig thog tu chod pa zhes bya /
gshis kyi chos nyid rang grol chen po la yengs med du gding 'cha' ba ni /
gding grol thog tu bca' ba zhes bya ba ste gnyug bsring nas goms pa klong du ma gyur gyi bar du bsgom /
nang du khregs chod kyi nyams myong tshad ldan rgyud la ma skyes na phyi ru thod rgal gyi 'od snang mthong yang gsal snang la zhen nas gzugs khams kyi lha ru gol bar gsungs so //
!
//spyi don gsum pa zag med ye shes mngon sum rang gnad la dbab pa snang bzhi'i khrid la gnyis /
sngon 'gro thun mong ma yin pa dang /
khrid dngos gzhi 'o //
dang po la gnyis /
phyi ru shan dbye zhing sngon du 'gro ba /
nang ru shan dbye zhing sgrib pa sbyang ba'o //
dang po la'ang lus ngag yid gsum yod pa las /
dang po lus ru shan dbye ba la /
sngon 'gro dngos gzhi gnyis las /
dang po ni /
mi med pa'i sar phyin te /
lus kyis rigs drug gi spyod pa bya ba'o //
gnyis pa dngos gzhi ni /
langs te lag pa spyi bor ma reg par thal mo sbyar /
rkang rting sprad /
rtse gnyis dang pus mo phyir brgyang pa /
yar rtse gsum ngo bo rang bzhin thugs rje gsum /
mar rtse sku gsum /
rked pa gcig tu 'dril ba khregs chod thod rgal ngo bo gcig tu lam du byed pa mtshon no //
gnyis pa ngag la gnyis /
ru shan dbye ba ni /
rigs drug gi sgra skad sna tshogs /
zhi khro'i gsung dbyangs /
'byung ba'i rang sgra sogs brjod /
ngag gi sngon 'gro la bzhi /
rgyas gdab pa /
rtsal sbyong ba /
mnyen btsal ba /
lam du gzhug pa'o //
dang po la gnyis /
phyi snang ba la rgyas gdab pa /
nang phung po la rgyas gdab pa'o //
dang po ni /
ngag tu hU~M bgrangs pas /
sna bug g.yas nas hU~M mthing nag rim par 'phros khang khyim /
yul khams /
phyogs bcu /
mkha' khyab kyi bar rim pas gang bar bsam /
gnyis pa nang phung por rgyas gdab ni /
sna bug g.yon nas tshur byung lus nang ba spu'i khung bu'i mtha' tshun gang bar bsam /
gnyis pa rtsal sbyong ba la phyi nang gnyis /
dang po phyi snang ba la rtsal sbyong ba ni /
hU~M drag la thung ba brjod pas sna bug g.yon nas hU~M nag po ye shes kyi me 'bar ba 'ur sgra bcas song nas /
nye 'khor gyi shing bu rde'u nas snang ba thams cad kyi bar rnams zang thal du phug nas khral khrol du btang bar bsam /
nang phung po la rtsal sbyong ba ni /
hU~M mthing nag mtho gang pas rang lus bar med par phug nas zang thal du btang bar bsam /
gsum pa mnyen btsal ba ni /
ngag tu hU~M brjod pas rang nyid hU~M mthing nag
/mdun du hU~M dmar po gcig bsam /
rang las hU~M nag po'i phreng ba 'phros /
dmar por 'khril /
phyir grol nas rang la 'khril /
de bzhin lan mang mthar rang la dkris pas ri bo mchog rab tsam bsam /
yang hU~M dmar po las hU~M dmar phreng ba byung /
tshur 'khril phar 'khril /
lan mang mthar phar dkris pas ri rab tsam du gyur /
nag pos dmar po la g.yas skor dang /
dmar pos nag po la g.yon skor du khyi li li 'khor bar bsam /
mthar hU~M gnyis kha sbyar nas g.yas g.yon mdun rgyab thams cad du khyam khyam 'khrab par bsam /
mthar je chung je zlum du song nas thig le dmar nag yungs 'bru tsam gnyis la sems gtad /
mthar de gnyis gcig tu 'dril nas nam mkhar hri li li 'dril ba dang mi dmigs par sems gtad do //
bzhi pa lam gzhug ni /
rang nyid hU~M dkar po khru gang tsam 'od zer 'phro bar gyur te /
hU~M dal gyis bgrangs pas sa la ma reg tsam gyis ta la la song ba /
'gro myong yod tshad kyi sa dang /
bar do /
rigs drug thams cad nyul /
tshur mthong tshad grol bar bsam /
phar mthong tshad 'od phung du yal bar bsam /
de nas nam mkhar 'phur te shar mngon par dga' ba nas brtsam rigs lnga'i zhing rnams rim par nyul /
de bzhin gshegs pa thams cad la phyag 'tshal /
mchod pa 'bul /
chos zhus /
gnang ba thob lung bstan par bsam /
rjes su shes pa glod la mnyam par gzhag go
/gsum pa sems la ru shan dbye ba dang /
sngon 'gro gnyis las /
dang po ni /
rigs drug gi bde sdug thams cad thog tu bkal la blta 'o //
gnyis pa sngon 'gro ni /
sems thog mar byung ba la dpyad pas phyi nang snod bcud snang stong yod med gang nas byung ba'i khungs ma rnyed cing /
'byung mkhan gyi sems ma grub par skye ba'i rgyus stong pas gzhi med rtsa bral chos sku skye ba med par ngo 'phrod /
bar du gnas sa la brtags pas phyi nang snod bcud lus kyi mgo mjug bar gsum sogs gnas sa ma rnyed cing /
gnas mkhan gyi sems la ngos gzung med par gnas pa'i rgyus stong pas gsal la rang bzhin med pa longs sku 'gag pa med par ngo 'phrod /
tha ma 'gro sa la brtags pas phyi nang snod bcud snang stong yod med gang du'ang 'gro sa ma rnyed /
'gro mkhan gyi sems gang yang ma grub pa 'gags pa'i rgyus stong pas rig stong 'gro 'ong bral ba sprul pa'i skur ngo 'phrod pa yin no //
gnyis pa nang lus ngag yid gsum ru shan dbye zhing sgrib pa sbyong ba ni /
chos srung la gtor ma btang nas /
bgegs mi 'jug pa dang /
tshogs brgyad yul la mi 'phro bar bya ba'i phyir yi ge brgyad kyis rgyas gdab dgos te /
bla mas kha shar du phyogs pas sdigs mdzub mdzad pa'i mdun du slob bu rnams langs te thal mo snying gar sbyar /
slob ma'i spyi gtsug tu hU~M mthing nag cig bsgom /
mgrin pa drwa ba can gyi rtsa las byung ste lus gang bar bsam /
rkang mthil du yaM ljang gu /
lte bar raM dmar po /
mgrin par khaM dud kha /
dpral bar e mthing ga
/lkog mar suM ser po /
pus mo g.yas pa la ha dkar po /
slar yang rkang mthil du phaTa?Hsngo nag dpon slob gnyis kas bsam la /
dpon slob gnyis kas ngar dang ldan pas dbugs thog re la phaTaHnyer gcig re drag tu brjod la bsrung bar bya'o //
ru shan dbye ba dngos la /
rang gi lus kyi spyi bor a dkar po /
mgrin par suM ser po /
snying kar nr-i sngo skya /
lte bar tri dmar nag
/gsang gnas pre ljang nag
/rkang mthil du du dud kha rnams la rigs drug so sor 'phen pa'i bag chags rnams 'dus te thim par bsam /
de nas spyi mgrin snying ga gsum du sku gsung thugs kyi yi ge A+o~M AHhU~M dkar dmar mthing gsum las 'od zer me lce'i phreng ba lta bu 'phros nas sa bon drug thul gyis bsregs /
lus ngag yid gsum rgyal ba'i sku gsung thugs su byin gyis brlabs /
yang 'od zer phyir 'phros /
rigs drug gi gnas thams cad du khyab pas so so'i sdig sgrib sa bon bag chags dang bcas pa thams cad bsregs shing sbyangs /
rgyal ba rnams kyi yon tan yongs su rdzogs par bsgoms la 'bru gsum dbyangs dang bcas pa'am med kyang rung bas /
rab rtags mtshan ma byung bar dang /
tha ma'ang 'bum phrag bdun bzla'o ///
/gnyis pa dngos gzhi la bzhi /
sgo gsum gyi bya ba dgu phrugs su gtang ba dang /
sgo gsum gyi gnad gzir ba dang /
gnad gsum la brten nas mngon sum rang thog tu dbab pa dang /
snang bzhi'i nyams ji ltar 'char ba'i tshul lo //
dang po ni /
lus kyi phyi spyod 'gros /
nang phyag bskor sogs bor la /
gsang ba dben pa la brten /
ngag gi phyi 'khrul gtam /
nang chos spyod rnams bor la /
gsang ba smra bcad bya /
yid kyi phyi rtog dpyod /
nang thos bsam gang yang mi bya bar /
gsang ba rtsol med du bzhag go
/gnyis pa sgo gsum gyi gnad gzir ba la lus ngag yid gsum las /
dang po lus kyi gnad chos sku'i bzhugs stangs seng ge lta bu ni /
stan 'bol ba'i gdan gyi steng du khyi tshugs mor 'dug la /
rkang mthil gnyis sprad /
pus mo phyir bsgrad la /
lag mthil sa la btsug ste mthe bong bcings /
ro stod seng+ge lta bur gzengs bstod la /
mjing pa yid tsam gyen du bstod cing smin phrag gi nam mkha' la mig mi 'gul bar bltas nas nyi ma'i 'og tu gru gang tsam phab pa'i mkha' la /
chos sku'i gzigs stangs gyen la mi 'gul bar bltas pas thig le 'char ba'i tshe 'gro 'ong gi rjes su mi 'brangs bar yi ge A+o~M la 'ben bya /
de nas thig le je nye je nyer khrid la /
'dom gang thad sor AHla 'ben bya /
de nas rang mdun du hU~M yig la gtad de dal bur sbyang bar bya /
longs sku'i bzhugs stangs glang chen nyal ba lta bu ste /
stan la kha sbub ste /
pus mo gnyis sbyar /
gru mo gnyis sa la btsug ste /
lag mthil gnyis kyis ol ko brten la sor mo 'gram pa la sbyar /
sgal pa bsrangs te /
longs sku'i gzigs stangs mig nam mkhar zur gyis hril por bltas nas /
gong gi chos sku'i 'dug stangs skabs ltar dang po A+o~M dang /
de nas mar khrid de AH
de nas rgyun du rang gi mdun du khrid la hU~M yig la 'ben bya /
sprul sku'i bzhugs stangs drang srong tsog pu lta bu ste /
stan gyi thog tu rkang pa'i long bu gshib ste tsog pur 'dug la /
lag pa gnyis mkhal khung ngam /
pus mor 'khyud /
sgal tshigs bsrang ste /
sprul sku'i gzigs stangs mig zim bus bar snang la gtad de /
'bru gsum la 'ben bya ba ni gong ltar ro //
'di dag nyin gcig tu nyams su blangs na /
snga dro chos sku /
nyin gung longs sku /
phyi dro sprul sku'i 'dug stangs gsum gyis gcun pa'am /
yang na rang la gang phan gyi 'dug stangs gtso bor bya bar gsungs so //
gnyis pa ngag gnad ni /
ngag mi smra bar rim bzhin du bslab ste mthar lkugs pa ltar 'dug go
/gsum pa sems gnad ni /
rlung rang babs su gtang /
sems mig dang lhan cig gtad pa las yengs su mi 'jug go
/gsum pa gnad gsum la brten nas mngon sum rang thog tu dbab pa la'ang /
'char byed sgo'i gnad /
'char gzhi yul gyi gnad /
ji ltar 'char ba rlung rig gi gnad do //
dang po ni /
mig bzlog phab zur gyis blta ba yin te /
sgron ma 'bar ba las /
'char ba'i sgo ni mig gnyis rang //
zhes so //
de yang rtsa gnas rnams su sgron ma bzhi'i 'char gzhi 'od dang thig ler bzhugs pa'i rang mdangs rtsa dar dkar skud pa lta bu'i lam nas brgyud de mig la rgya skar gyi nyi zhur ltar snang ngo //
klong gsal las /
ye shes snying gi dkyil na gnas //
dar dkar skud pa lta bu yi //
rtsa yi lam nas snang bar byed //
ces so //
gnyis pa 'char gzhi yul gyi gnad ni /
yul rkyen dang bral ba nam mkha' stong pa /
dbang po rkyen dang bral ba chu'i sgron ma /
gnas rkyen dang bral ba dwangs shing mtho la dben pa'i sar bya'o //
gsum pa ji ltar 'char ba las rlung gi gnad ni /
sna nas mi gtang bar kha nas dal bus rgyur bcug la phyir 'dzin cung zad bya'o //
rig pa'i gnad ni /
mi yengs par lta stangs byed bzhin bltas pas phyi dbyings nam mkha' stong pa la /
nang dbyings rnam par dag pa'i sgron ma 'od khyim zer thag lta bu /
thig le stong sgron ko mog tu rdo bskyur ba lta bu /
de dag gi steng dang bar rnams su rig pa rang byung gi sgron ma'am rdo rje lu gu rgyud lcags thag brgyangs pa'am spu nyag gcus pa lta bu 'ong ste /
gang ltar byung rung snang tsam las bzo bcos med par khregs chod kyi don la mnyam par bzhag pas /
phyi nang gi dbyings dang rig pa ngo bo gcig tu 'gyur ro //
de ltar shes pas rang grol chen por snang ba chos nyid du grol lo //
'di dus tshe dus byas kyang rang bzhin sprul sku'i zhing khams su grol nas snang bzhi mthar phyin nas lhag med du 'grub bo //
de dag kyang da lta mngon sum du rdzogs par mi mthong ba las lhun grub chen po'i snang ba yin te /
dbyings kyi rtags su 'od khyim /
ye shes kyi rtags su thig le /
rig pa'i rtags su lu gu rgyud du 'char ba'o //
de nyid ngo sprod pa la lus ngag yid gsum dang sku gsum dang dkon mchog gsum du ngo sprod pa dang /
'od lnga dang thig le lu gu rgyud du snang ba rnams sku lnga /
ye shes lnga /
rigs lnga /
'od lnga /
rlung lnga /
shes rab lnga /
mkha' 'gro lnga rnams ye nas ma byas pa'i rang shar chen po sku dang ye shes 'du 'bral med pa'i 'od gsal gyi dkyil 'khor zhal mthong bar ngo sprod pa'i tshul ni khrid yig chen mo las shes par bya'o //
de nyid rnal 'byor bzhis nyams su len tshul ni /
thal 'gyur las /
ri bo cog gzhag lta ba'i tshad //
rgya mtsho cog gzhag bsgom pa'i tshad //
snang ba cog gzhag spyod pa'i tshad //
rig pa cog gzhag 'bras bu'i tshad //
tshad bzhi ldan pa'i rnal 'byor de //
nges pa'i don du blo 'dres pa'o //
zhes pas /
lta sgom spyod 'bras bzhi'i nyams su len tshul la /
dang po ni /
phyi'i yul thams cad bden med sgyu ma lta bu /
nang 'dzin rtog thams cad bar snang na bun lta bur rang yal du 'gro ba /
gsang ba 'od gsal yang blo 'das kyi ngang du 'jog pa'i 'dzin pa tsam yang med par /
gnyen po ma brten /
'khrul pa ma spang /
thams cad rang sa nas grol bar shes pa'o //
gnyis pa bsgom pa nyams su len tshul la /
spros bcas dang spros med do //
dang po thun bzhi'i rnal 'byor bya ba ste /
snga dro /
phyi dro /
srod /
tho rangs so //
de yang nyi rtse ma btang bar kha thon dang dpe bltas /
nyi shar nas gung bar thod rgal /
gung la phyag bskor /
phyi dro thod rgal /
dgong mo gtor bsngo /
srod thun cha gsum du bgos pa'i dang po la mi rtag pa /
bar pa la srung 'khor dang bskyed rim bzlas pa /
gung la gnyid log
/tho rangs dang po bla ma'i rnal 'byor /
bar ma khregs chod /
tha ma gtum mo bsgom /
de thams cad kyi dus sbyor ba sems bskyed /
dngos gzhi dmigs med /
rjes bsngo ba dam pa gsum gyis zin pa zhig gal che'o //
klong gsal las /
dge sbyor srang du gzhug pa'i phyir //
thun bzhi'i rnal 'byor nyid la bslab //
ces so //
gnyis pa spros med kyi gang zag gis nyin mtshan kha sbyor du khregs chod thod rgal gnyis las mi 'da' ste /
glang seng drang srong gsum po'i 'dug stangs gang bde dang lta stangs seng ge ltar gyen la /
glang ltar thur du /
ri bong ltar thad kar had por /
mda' bsrang ba ltar zur la bltas te /
mi gsal na mig gnyis mnyam par zim bur byas te blta ba gnad yin no //
sgron snang las /
seng ge glang dang ri bong dang //
mda' bsrang lta bu'i lta stangs bzhi //
nyin dus rnal 'byor pa yis blta //
zhes so //
srod la dbang po gnas su bsdu ba zhes /
lte bar pad+ma dmar po 'dab bzhi'i steng du a thung dmar gsal tsha ba las me 'bar ba dbu mar brgyud /
gyen du song spyi bo'i haM la phog
/thig le thigs pas me'i gsos byas te /
lte ba'i rtsa 'khor gang bar 'bar bas sgrib gnyis bsreg
/bde ba rgyas pa'i bde stong gi ngang la bzhag
/gung la shes bya bum par gzhug pa ni /
snying nang dang tshangs bug tu a dkar po re gsal ba'i dbu ma'i nang /
de gnyis bar la a dkar phra mo phreng ba brgyus pa lta bu snying gar gcig thim gnyis thim bsam /
rtsa'i nang du 'od zer rgya skar nyi zhur ltar bsam nas gnyid log pa dang /
gnyid 'od gsal gyi sbubs su sba ba zhes bya'o //
tho rangs rig pa rang gsal du gtang ba ni /
lang dus ha zhes brjod /
dbugs ring ba gsum bus /
seng ge'i 'dug stangs kyis snying ga'i a las de 'dra ba gcig spyi gtsug gzhu gang gi nam mkhar mched de ling ling 'dug pa la sems gtad de mi yengs par bya /
srod la drang srong /
gung la glang po /
tho rangs chos sku'i 'dug stangs kyis bsgom mo //
gsum pa spyod pa nyams su blang tshul /
las dang po pa'i spyod pa chos spyod bcu /
bar du rnal 'byor gyi spyod pa /
'khor 'das ru shan dbye ba /
brtul zhugs rlung 'dzin gyi spyod pa sogs bogs 'don pa'i thabs sna tshogs la brtson pa'o //
bzhi pa 'bras bu nyams su blang tshul ni /
rig pa gang shar gyi steng du bzhag pas brtan pa thob pa'o //
rdo rje sems dpa' snying gi me long las /
'bras bu'i chos thams cad sku gsum las phyir mi ldog pa shes par gyis shig
/ces so //
bzhi pa snang bzhi'i nyams rnams ji ltar 'char tshul ni /
dbyings thig le rig pa rnams 'char zhing /
phyi nang gi rig pa la brtan cha cung zad cig thob pa ni chos nyid mngon sum /
dbyings rig gi rgyan rdzogs nas sku gcig shar ba tshun nyams gong 'phel /
sku dang zhing khams kyi snang ba ji rigs rgya cher snang ba 'phel ba rig pa tshad phebs /
'phel snang dang 'khrul snang thams cad zad pa chos nyid zad pa chen po ste /
yang dag don gyi sangs rgyas mya ngan las 'das pa chen por gyur pa zhes bya'o //
de ltar gyur pa'i tshad rmi lam gyis gzung ba /
rtags sgo gsum la 'char ba sogs kyis nges pa las /
'char sgo kho na la'ang nges pa med de /
de'i tshul ni gzhan dang 'dra'o ///
/bzhi pa mtha' rten gyi man ngag la bzhi las /
dang po mi 'gul ba gsum la gzhi bca' ba ni /
lus sku gsum gyi 'dug stangs las mi 'gul /
mig gzigs stangs gsum las mi 'gul /
yid dbyings rig bsre ba las ma 'das pa'o //
sdod pa gsum gyis tshad gzung ba ni /
phyi snang ba sdod pas rkyen snang grogs su 'char /
nang sgyu lus sdod pas 'khrul pa'i bya ba bral /
gsang ba rlung sems sdod pas rtog pa skye mi srid do //
thob pa gsum gyis gzer gdab pa ni /
phyi snang ba la rang dbang thob pas rkyen snang zhing khams su grol /
nang sgyu lus la rang dbang thob pas sgyu lus 'od gsal du grol /
gsang ba rlung sems la rang dbang thob pas /
'khrul rtog rang ga ma skye mi srid do //
gding bzhi'i grol tshad bstan pa ni /
yar sangs rgyas kyi yon tan bshad kyang thob kyi re ba /
ma thob kyi dogs pa med de rang gis sangs rgyas kyi sa zin /
mar 'khor ba'i sdug bsngal bshad kyang 'khor gyi dogs pa /
mi 'khor gyi re ba gnyis med de yid 'khrul rtog las grol ba'o //
de yang klong gsal las /
mtha' rten man ngag rnam pa bzhi //
gong ma'i rgyab tu med thabs med //
ces gsungs so //
de ltar dbang po dang brtson 'grus rab tu gyur pa rnams ni snang bzhi'i nyams rnams mthar phyin te /
tshe 'di nyid la lhag med du 'tshang rgya ba dang /
de ltar ma byung yang 'da' kha'i dus su bla ma'i byin rlabs dang /
rang gis gdams pa nyams su blangs pas 'khrul pa rang snang du shes te /
'od lnga'i snam bu'i sne la rdo rje sems dpa' rgyan cha lugs ma 'dres par mthong la de nyid lhun grub chen po'i snang bar shes nas gzhi lam gyi 'od gsal ma bu 'dres pa la rdor sems khong seng gi lam zhes bya'o //
de nyid gsal 'debs pa'i tshig ni gdams pa 'di nyid kyi dbang rab tshe 'dir grol byed 'da' kha'i man ngag zab mo las blang ngo //
!
//rtsa ba'i sa bcad gnyis pa dbang 'bring bar dor grol ba'i man ngag la'ang /
dang po 'chi kha bar do la grol ba'i gdams ngag rgyal po'i bka' 'phrin bskur ba lta bu ni /
'chi ltas nye ring gang byung dus 'chi bslu la 'bad /
mi bzlog pa'i tshe /
rab gangs khrod ri rtse /
'bring rgyus med pa'i sa /
tha ma dben pa'i sar bsdad la /
dkon mchog mchod pa /
chos srung la gtor ma phul /
'byung po rnams la 'dod yon bsngo bar bya /
de nas myur du 'chi ba'i ltas sa khams thim pas lus kyi bag bzhi lhung /
ldang mi nus /
chu thim pas kha sna'i chu skem /
me thim pas lus kyi drod sdud /
byad kyi bkrag shor /
rlung thim pas phyi dbugs rgod /
shes pa mi gsal /
rlung rnam shes la thim pas phyi dbugs chad /
khams 'chugs pas snang mched thob gsum dkar lam dmar lam nag lam rim par 'char /
'di dus tsab tsub kyi blo sna mi mang bar khregs chod dang thod rgal gyi mnyam gzhag las mi g.yo bar bya /
'dug tshugs ji ltar byas yod kyang mi bcos te /
thugs dam gsal 'debs pa tsog pur 'dug nas /
rna bar smyug ma'am shog gu'i sbubs nas /
rigs kyi bu ci la'ang ma chags shig
/chos nyid kyi bar do la sku dang ye shes kyi zhing khams 'char gyi /
de rang snang du ngo shes par gyis shig
/bde bar gshegs shig
/ces lan gsum dang /
rdo rje snying po'i dbang 'bring gi ngo sprod gdab pas gzhi'i 'od gsal nyer thob phyag rgya chen po ston gnam g.ya' dang bral ba lta bu de ngos zin na /
gzhi'i 'od gsal dang lam gyi 'od gsal gnyis chu sna rgya mtshor 'dres pa'am /
ma dang bu 'phrad pa ltar yid ches nas de ngang du yun ring thung ma nges pa re la gnas nas yar gyi zang thal chen por bar do med par grol lo //
yang rang gi mig gnyis nas 'od zer dkar dmar skas btsugs pa 'dra ba snang ba de rang gi rig mdangs su shes na'ang grol bar gsungs so //
der ma grol na lhun grub chen po'i rang mdangs 'char te /
khro bo'i dkyil 'khor snang /
chos nyid kyi rang sgra grags /
de nas 'od gsal zung 'jug la thim pa zhes /
rigs lnga'i tshom bu rnams kyi thugs ka dang rang gi snying kha gnyis 'od kyi zer thag gis 'brel ba rnams snang nas don grub bar rim bzhin bsam gtan gyi zhag rer 'char ro //
de nas ye shes bzhi sbyor gyi snang ba /
dkar ser dmar mthing snam bu brtsegs pa /
rang rang gi kha dog dang mthun pa'i thig le bcas 'char /
ljang gu ni bya grub rtsal ma rdzogs pas mi snang ngo //
de dag la dus gsum gnad kyi gdams ngag gis ngo shes brtan pa thob na /
ye shes lhun grub rin po che la thim pa zhes /
de rang nyid skad cig ma la lhun grub rin po che'i snang ba nam mkha' g.ya' dag pa lta bu la /
'od lnga'i mu khyud kyis khyab pa'i yar chos sku kun bzang yab yum /
thad kar longs sku rigs lnga /
mar 'od zlum na rigs drug 'khrul snang shar ste /
lhun grub sgo brgyad du ral ba'i tshe gser gyi thur ma lta bu'i gdams ngag gis dag pa ye shes kyi sgo nas grol te /
slar thim lugs brgyad kyi mthar dag pa ye shes kyi sgo ngo bo ka dag la thim pas seng ges gangs ltar ka dag gi rang sa zin pa yin no //
'di'i skabs rdo rje snying po'i dbang mtha' chos nyid bar do'i ngo sprod gdab bo //
de la ma grol na srid pa bar do 'char te /
ma nges pa'i rtags drug
/'jigs pa'i sgra bzhi /
ya nga ba'i g.yang sa gsum sogs rtags mtshan rnams kyis shi bar shes nas lus tshol te /
de dus chags pa skye yul dang rang gnyis ka
/rab bla ma dang 'bring yi dam yab yum du mos la bzlog
/tha mas skyabs 'gros bzlog par bya ste rigs drug tu skye ba'i rtags su /
lha la lha khang rin po che'i khang brtsegs /
lha min la mgal me'i 'khor lo dang char bab dkyil /
byol song spyil po phug ban bun /
yi dwags grog po phug rdugs sdong dum /
dmyal ba mun khang sa dong lcags khang ngo //
mi lus tsam po mun nag smug pa /
skye bo mang po'i dbus /
mi lus rin chen ni khri gdan rgyal po /
rdor dril chos par skye ba'i snga ltas yin pas ngan pa dgag la bzang por bskyed rim bcas 'jug par bya'o //
skabs 'dir rang gzhung ltar skye bo rang ga ba'i srid pa bar do'i ngo sprod gdab bo //
!
//rtsa ba'i sa bcad gsum pa dbang po tha ma rang bzhin sprul sku'i zhing khams su grol ba'i gdams pa la'ang /
da lta mngon sum gyi don la goms 'dris rdzogs nas brtson 'grus zhan pas tshad la ma pheb pa rnams chos nyid dang srid pa'i bar do rmi lam tsam du 'grim nas bar do'i las zad de /
rmi lam sad pa ltar chos nyid bden pa'i byin rlabs kyis sprul sku'i zhing khams shig tu brdzus te skyes nas lo lnga brgya nas sbyang bgrod mthar phyin par 'gyur ro //
de skad du a ti bkod pa chen po las /
gal te snyigs ma tshe thung nad mang bas //
snying po'i don 'di gding du ma gyur kyang //
bcu gcig kun tu 'od de sprul pa'i zhing //
brdzus su skyes nas mngal gyi rgya dang bral //
zhes dang /
de ni dbugs phyung skye ba gcig pa ste //
lnga brgya dag nas nges pa'i sar grol lo //
zhes gsungs so //
!
//de dag la spyir rtsis che ba bka' rgyas gdab pa ni /
lo gsum mam bdun la brtags pa'i slob bu snod ldan ma gtogs mi ston pa bla ma'i bka' rgya /
gsang thub kyi nus pa thon nges ma gtogs rlung phyogs tsam mi sgrog pa yi dam gyi gtad rgya /
snod bcud dus gnad 'chugs na spyir ye shes DA ki dang /
khyad par ting 'dzin drod nyul gyi DA ki 'khrugs pas mi rung ba du ma ster ba mkha' 'gro'i dam tshig gi rgya /
gong gi gdams ngag gsum po tshul dang mi mthun na chos skyong gnyer gtad dang 'gal bas 'khrugs shing 'khu ldog 'byung bas chos skyong gnyer gtad kyi rgya bzhi'i them nas drangs te gsungs pa'i chos 'di dus bzang la tshogs kyi 'khor los bskangs te dben pa'i ri khrod du nyams su blang na /
rab skad cig gsum mam /
bdun phrag gsum /
'bring zla ba gsum /
tha ma zla ba drug nas bden pa mthong bar 'gyur ro //
!
//spyi don gsum pa 'bras bu byang chub mchog gi dkyil 'khor du don gnyis phun sum tshogs par bstan pa ni /
de ltar bsgoms pas brtan pa thob pa dang /
gong bgrod kyi yon tan gyi ngos nas sa bcu dang lam lnga rim par bgrod de /
rig 'dzin rnam bzhi'i go 'phang la sbyor nas /
mthar thug gi 'bras bu gzhi'i chos nyid dang /
lhun grub kyi ye shes gnas 'gyur gyi tshul du rdzogs pa sku gsum dang ye shes lnga'am /
ji lta ji snyed mkhyen pa dang ldan pas /
gdul bya'i chu snod ma 'gags bar du 'dul byed kyi zla snang 'gag pa med par gang la gang 'dul gyi phrin las rgyun mi 'chad par lhun grub tu 'byung bar 'gyur ro ///
/grol ba bzhi ldan bsags pa rab kyi chos //
rgyal kun thugs kyi thig le mthar thug pa //
'di la mos pa yid byed tsam gyis kyang //
srid pa'i 'khrul 'khor rmang nas 'jig par 'gyur //
de phyir dad pa kho nas brgyud pa'i gsung //
rtsa bar bkod nas rnam gsal bgyis 'dis kyang //
bdag gzhan 'brel bcas 'khrul snang gzhi thog grol //
kun bzang dgongs pa'i rtsal chen rdzogs gyur cig
/ces pa 'di'ang khrid rgyun spel ba tsam la phan thogs pa'i ched du brgyud pa gong ma'i gsung las gces gnad zab btus kyi tshul du rig pa 'dzin pa pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang gi sgrub pa'i khang par sbyar ba dge legs 'phel ///
/
