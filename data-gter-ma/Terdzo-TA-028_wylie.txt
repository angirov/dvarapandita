drag khros gzhung nas phyung ba'i skyabs su 'gro ba'i rim pa ni /
mdun gyi nam mkha' pad+ma ge sar gyi sdong po 'od du 'bar ba'i steng zla ba'i dkyil 'khor :
de'i steng du nyi ma'i dkyil 'khor :
de'i dbus su dus gsum gyi sangs rgyas thams cad 'dus pa'i bdag nyid rig 'dzin chen po pad+ma 'byung gnas sku mdog dkar la dmar ba'i mdangs chags pa :
zhal gcig phyag gnyis thugs rje'i spyan gsum gyis phyogs dang mtha' thams cad la gzigs pa :
phyag g.yas pas gser gyi rdo rje rtse lnga pa snang srid zil gnon gyi phyag rgyas nam mkhar phyar zhing :
g.yon thod pa bdud rtsis gang ba lte ba'i thad kar mnyam gzhag gi phyag rgyas 'dzin pa :
gru mo na kha T+wAM ga yod pa :
dbu la dar sha ba ris kyi snyan zhu gsol ba'i rtse la bya rgyal rgod kyi ldem 'phru btsugs pa :
sku la za 'og gi ber dang :
chos gos dmar po 'cham thabs su gsol zhing gser gyi pa tra ris su yod pa :
zhabs g.yas bskum g.yon brkyang gis rgyal po rol stabs su bzhugs pa :
'ja' 'od thig le thig phran gyi dbus na khams gsum dbang du sdud cing srid gsum zil gyis gnon pa :
de la phyogs bcu'i sangs rgyas dang byang chub sems dpa' bla ma yi dam mkha' 'gro chos skyong dam can srung ma'i tshogs dpag tu med pas bkra dpung nge 'od thibs se bskor nas bzhugs pa :
de dag gi spyan sngar bdag gzhan nam mkha'i mtha' dang mnyam pa'i sems can thams cad bla ma la skyabs su mchi'o :
sangs rgyas la skyabs su mchi'o :
chos la skyabs su mchi'o :
dge 'dun la skyabs su mchi'o :
dpal chos sku snang ba mtha' yas la skyabs su mchi'o :
longs sku thugs rje chen po la skyabs su mchi'o :
sprul sku pad+ma 'byung gnas la skyabs su mchi'o :
mkha' 'gro ye shes mtsho rgyal la skyabs su mchi'o :
bskyab tu gsol :
skyabs 'og dam pa na chud par mdzad du gsol :
sems can thams cad bde dang ldan gyur cig :
ma rig 'khor ba'i sdug bsngal bral nas kyang :
sdug bsngal med pa'i bde dang mi 'bral zhing :
nye ring chags sdang med pa'i btang snyoms shog :
ces brjod cing skyabs yul gyi lha tshogs rang la thim par bsam mo :
