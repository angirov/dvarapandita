@#//
yang gter rtsa gsum dril sgrub kyi zin bris nor bu'i 'od zer bzhugs //
na mo gu ru pad+ma many+dzu shrI badzra tIk+Sh+NA ya /
'dir gter 'byin grub thob rgya mtsho'i spyi mes 'gro 'dul sangs rgyas bla ma'i zab gter gyi snying po bdag cag gi 'dren mchog mtshungs med kun mkhyen rdo rje gzi brjid rtsal la yang gter du bka' babs pa'i rtsa gsum dril sgrub kyi khrid rim mdor bsdus te sgom pa'i tshul 'jam mgon bla ma rang nyid kyi gsung rgyun ltar rang bzo spangs te zin bris su bkod pa 'di la gsum /
sngon 'gro
/dngos gzhi /
rjes so //
dang po la gnyis /
thun gyi sngon 'gro dang /
khrid kyi sngon 'gro'o //
dang po gzhung las /
stan bde ba la lus drang por bsrang /
rlung ro dgu phrugs su bsal sogs gsungs pa ltar /
lus gnad /
ngag gnad /
dmigs gnad gsum las /
dang po dben pa'i gnas su stan bde ba la 'dug ste lus gnad rnam snang chos bdun nam /
min yang lus drang por bsrangs te /
ngag gnad rlung ro dgu phrugs sam sum phrugs su bsal te nad gdon sdig sgrib thams cad dud khung nas dud pa yal ba ltar song bar bsam /
sems rnal du phab ste mkha' khyab kyi sems can thams cad kyi don du lam zab mo nyams su blang snyam pa dang /
rang gi spyi bor rtsa ba'i bla ma bsgoms te /
skyabs gnas kun 'dus kyi ngo bor bsams la mos gus tshad med pas /
dus gsum sangs rgyas thams cad kyi ngo bo bla ma rin po che mkhyen /
bdag gi rgyud byin gyis brlab tu gsol /
zhes re ltos ling bskyur gyi gsol ba btab rjes /
bla ma 'od du zhu ba rang gi spyi bo nas thim par mos te /
'og gi dmigs pa gang bsgom yang thun gyi sngon du 'di legs par gtang ngo //
gnyis pa khrid kyi sngon 'gro la gsum /
nges 'byung gis rgyud bskul ba /
skyabs 'gros mtshams sbyar ba /
byang chub mchog tu sems bskyed pa'o //
dang po blo ldog rnam pa bzhi'i sgo nas 'khor ba mtha' dag las nges par 'byung ba'i khrid rim rnams rgyas par gzhan du gsal ba ltar myong ba thon thon gyi bar du 'jug dgos na'ang /
'dir blo 'byongs zin gyi dbang du byas te cung zad gsal 'debs pa'i tshul du byas nas dmigs pa de rnams gcig tu dril na /
dal 'byor tshang ba'i rten 'di nyid rgyu dang ngo bo grangs dang dpe la sogs pa'i tshul gang la brtags kyang shin tu rnyed par dka' zhing rnyed na don chen po dang ldan pa 'di lta bu rnyed pa'i dus 'dir gtan bde'i 'dun ma dam pa'i chos kho na sgrub dgos par 'dug cing /
de ltar rnyed pa de yang yun du mi gnas par bar snang gi glog ltar skad cig skad cig gis 'gyur zhing chu yi chu bur ltar nam yal ba'i cha med cing nam 'gyur nges pa med pas rkyen glo bur ba byung na do nub tsam yang 'chi chog pa dang mi 'chi ba'i gding spu tsam med pas chos de yang phyi bshol du ma song bar da lta nyid nas bsgrub par thag bcad /
'chi ba'i tshe zas nor longs spyod gnyen 'dun mnga' thang sogs lta ci /
rang gi lus 'di yang bor te mar gyi dkyil nas spu bton pa ltar 'gro ba'i tshe las 'ba' zhig gi rjes su 'brang ste /
sdig pa byas zin pa skyur dbang ni med /
dge ba rang gis ma byas pa khyer rgyu ni med do /
las byas pa chud mi za ba ma byas pa dang mi 'phrad pas /
rang dbang med par las kyi dbang gis 'khor ba mtho dman gang zhig tu skye bar 'gyur /
ngan song gsum du skyes na ci byed /
mi skye ba'i gding ni med /
da phyin chad sdig pa srog la babs kyang mi byed /
dge ba la nan tan du bslab par bya snyam pas chos de yang skye ba phyi ma phan chad la phan nges pa'i rgyu 'bras kyi blang dor ma nor bar bya'o snyam du thag bcad /
de yang las kyi dbang gis 'khor ba gang du skyes kyang sdug bsngal gsum gyi rang bzhin las ma 'das te /
ngan song gi 'gro ba rnams ni myong ba lta ci /
dran pa tsam na yang mi bde ba'i tshor ba ston pa'i ya nga ba yin la /
gal te zag bcas kyi dge bas bde 'gro'i gnas su skyes nas 'phral bde ba ltar snang ba rnams kyang gnyid thun re'i rmi lam bzang ba dang 'dra ste 'gyur zhing 'gro
/'khor ba'i rgyal pham skyid sdug thams cad res mos las rtag thub pa gcig kyang med pas bde 'byor ci ltar bzang yang snying po med /
des na dam pa'i chos las gzhan pa'i bya byed thams cad byas pa don med /
sdug bsngal gyi 'khor lo las ma 'das pas phyi mar phan nges kyi chos de yang khams gsum 'khor ba las nges par 'byin pa'i chos rnam par dag pa zhig bya snyam du bsam pa'o //
de ltar khams gsum 'khor ba las nges par 'byung 'dod kyi blo shugs drag pos rgyud bskul te /
gnyis pa skyabs su 'gro ba ni /
'jigs rung 'khor ba'i sdug bsngal me yi 'obs dang 'dra ba las /
sems can thams cad sgrol ba'i dpung gnyen bslu ba med pa'i skyabs gnas dkon mchog rin po che rnam pa gsum la skyabs su 'gro bar bgyi'o snyam pas /
mdun mkhar skyabs yul rtsa ba gsum mkha' khyab tu gsal gdab pa'am /
yang na rang gi mdun du seng khri pad zla nyi ma'i steng du bla ma dang gnyis su med pa dpal o rgyan gyi slob dpon chen po snang srid zil gnon gyi cha lugs can du bsgom pa de nyid /
phyi ltar dkon mchog kun 'dus /
nang ltar rtsa gsum kun 'dus /
gsang ba sku gsum kun 'dus te skyabs gnas gcig chog kun 'dus nor bu lugs su gsal btab la /
de dag gi mdun du g.yas su rang gi tshe 'di'i pha /
g.yon du ma /
mdun du gnod byed /
mtha' skor du rigs drug gi sems can thams cad ston mo chen po la khrom 'tshogs pa bzhin 'dus pa de thams cad kyi byang 'dren pa lta bu bdag gis byas te /
lus gus pa'i sgo nas phyag 'tshal /
ngag gus pa'i sgo nas skyabs 'gro'i tshig brjod /
sems gus pa'i sgo nas 'di nas byang chub ma thob kyi bar du ci mdzad khyed shes re ltos ling skyur gyi mos gus gdung shugs drag pos skyabs su 'gro bar mos nas /
na mo /
bdag sogs 'gro kun ma brjod /
thun 'jog khar /
skyabs yul rnams kyi sku las 'od zer 'phros /
rang gzhan sems can thams cad la phog pas sdig sgrib sbyang /
sems can thams cad dag pa'i zhing du song /
skyabs yul rnams 'od du zhu ste rang la bstim pa'am /
gdan thog gcig tu nyams len byed pa lta bu'i tshe skyabs yul ma bsdus par sems bskyed kyi dpang po'i tshul du byas kyang rung ngo //
gsum pa byang chub mchog tu sems bskyed pa la /
nam mkhas gar khyab sems can gyis khyab /
sems can gyis gar khyab las ngan dang sdug bsngal gyis khyab /
las ngan sdug bsngal gyis khyab pa'i sems can de dag thams cad yang nas yang du pha mar byas pa'i drin can sha stag yin /
pha mar byas res bzhin du da lta'i pha ma bzhin phan tshad med par btags /
gnod pa'i sgo du ma nas bskyabs te rang gi srog ltar legs par bskyangs pa'i drin can ma rgan 'gro ba 'di dag
/bde ba 'dod kyang sdug bsngal bsgrubs pas zhe 'dod dang lag len phyin ci log tu song ba'i smyon pa lta bu 'di rnams snying re rje /
snying rje nas bzhag pas mi phan pas /
'di rnams 'khor ba'i sdug bsngal las drangs te /
bla na med pa rdzogs pa'i byang chub la myur du 'god par bya /
da lta de'i nus pa bdag la med pas 'gro kun sgrol nus pa'i sangs rgyas kyi go 'phang tshe 'di nyid la thob par bya /
de'i ched du bla ma rtsa ba gsum gcig tu dril ba'i rnal 'byor zab mo nyams su blang bar bgyi'o snyam pas /
gzhan don rdzogs pa'i sangs rgyas sogs brjod /
mthar tshogs zhing thams cad rang la thim par bsam mo //
gnyis pa dngos gzhi la gsum /
sku bskyed rim phyag rgya'i khrid /
gsung bzlas pa sngags kyi khrid /
thugs 'od gsal rdzogs rim gyi khrid do //
dang po la gnyis /
bsgrub gzhi bkod pa dkyil 'khor gsal gdab pa dang /
sgrub chos mi g.yo ba ting nge 'dzin gyi gsal snang la bslab pa'o //
dang po la gsum /
gzhi ting nge 'dzin gsum gyis khog dbub pa /
lam dam tshig gi dkyil 'khor bsgom pa /
'bras bu ye shes kyi 'khor lo dbyer med du bya ba'o //
dang po la gsum /
stong chen /
kun snang /
rgyu ting gsum las /
dang po chos thams cad gdod nas rnam par dag pa de kho na nyid kyi dbyings stong pa chen po skye 'gag gnas gsum dang bral ba'i bden gnyis dbyer med lhag pa'i chos sku chen po'i ngang du mnyam par bzhag pa ni de bzhin nyid dam stong chen gyi ting nge 'dzin te /
'dis mar 'chi srid sbyong zhing dag par byed /
yar chos sku mngon du byed pa'i sa bon gsos 'debs pas 'bras bu rdzogs par byed pa'i rten 'brel bsgrig
/bar du don gyi 'od gsal rgyud la skye ba'i gzhi 'ding bas na lam gong ma rdzogs rim gyi smin byed du 'gro ba yin no //
'dir yang 'chi srid dag pa chos kyi sku'o zhes gzhi 'bras sbrel ma'i nga rgyal yang bya ste /
'og ma rnams la'ang 'gre shes par bya'o //
gnyis pa kun snang ni /
chu las rlabs g.yos pa ltar de bzhin nyid kyi ngang las /
'khor 'das kyi chos thams cad lhag pa'i chos sku chen por gnas pa la de ltar ma rtogs pa'i 'gro ba thams cad sangs rgyas kyi sar bsgral 'dod kyi snying rje chen po mkha' khyab tu bsgom pa'am kun tu snang ba'o //
'dis bar do sbyong zhing /
'bras bu longs sku rdzogs pa'i rten 'brel bsgrig
/'od gsal las zung 'jug gi lhar ldang ba'i rgyu snying rje chen po'i gzhi 'ding ngo //
gsum pa ni /
stong chen de bzhin nyid las snying rje'i mtshams sbyar te rig pa'i gdangs phyag rgya gcig pa rgyu yi yi ge hrIHdkar po sprin bral gyi mkha' la zla ba ltar dkar thol gyis gsal ba de las 'od zer lnga ldan du 'bar ba nam mkha' las 'ja' shar ba ltar bsgom mo //
'dis skye gnas su 'jug ka ma'i sred bcas kyi shes pa sbyong /
'bras bu longs sku las gang 'dul gyi sprul skur bzhengs pa'i rten 'brel bsgrig
/rdzogs rim ye shes kyi lha skur bzhengs pa'i gzhi 'ding ngo //
gnyis pa lam dam tshig gi dkyil 'khor bsgom pa la /
rten gzhal yas khang bsgom pa /
brten pa lha bsgom pa'o //
dang po rgyu'i sa bon las 'od zer 'phros pas ma dag snod bcud kyi snang zhen thams cad sbyangs te 'od gsal gnyug ma'i ngang las /
dag pa ye shes kyi rang snang 'ba' zhig las grub pa'i 'byung bzhi rim brtsegs ri rab dang bcas pa'i steng du rin po che las grub pa'i gzhal med khang tshad dang mtshan nyid thams cad yongs su rdzogs pa rdo rje srung ba'i 'khor lo dang bcas pa thams cad gsal btab /
gzhal yas khang de'i dbus su pad+ma dang nyi ma zla ba'i gdan dang bcas pa bsgom pa'o //
gnyis pa lha bsgom pa la /
lha bskyed pa dngos dang /
gnas gsum byin gyis brlab pa'o //
dang po gdan gyi steng du hrIHyig babs pa las 'od 'phros /
'phags pa mchod /
byin rlabs bsdus /
sems can gyi sgrib pa sbyang /
'od zer tshur 'dus yongs su gyur pa las /
bdag nyid bla ma kun 'dus pad+ma 'byung gnas sku mdog dkar la dmar ba'i mdangs ldan pa /
zhal zhi ba la spyan hur bag tu gzigs pa sogs cung zad khro ba'i nyams dang ldan cing mdzes pa /
sku la nang du rdo rje'i gsang gos dkar po /
de'i steng du phod chen nam sngags ber mthing ga
/de'i steng du chos gos rnam gsum /
de'i steng du za 'og ber phyam dbang gi mdog can gsol ba /
dbu la rab mdzes sha ba'i snyan zhus brjid pa /
phyag g.yas pas sdigs mdzub dang bcas pa'i gser gyi rdo rje nam mkhar 'phyar thabs su 'dzin pa /
sdigs mdzub kyi rtse las bla ma drag po he ru ka sku mdog dmar po sku la ye shes kyi me lce'i phreng ba rab tu 'khrugs pa /
phyag g.yas pas gnam lcags kyi rdo rje dang /
g.yon pas sdig pa'i mgul nas sdom pa khro bo'i chas thams cad yongs su rdzogs pa /
'khor drag po rigs bzhi dang bcas pa las sprul pa'i sprin phung rab 'byams mu med du 'phro ba gsal btab /
de ltar sku brda rtags kyi rnam pa spyi dang /
khyad par drag po sde lnga 'phro ba ni bum pa'i dbang rdzogs pa'i brda dang /
gsang ba'i dbang rdzogs pa'i brdar /
phyag g.yon pa mnyam gzhag gi steng na mtshan ldan gyi ka pA la bdud rtsis gang ba'i nang na 'chi ba med pa'i mchog stsol ba'i tshe bum ye shes kyi bdud rtsi'i bcud kyis gtams pa /
de las 'od zer dkar ser dmar ljang mthing ga lnga ldan du 'phro zhing /
de las lha mo mgyogs ma'i tshogs nyi zer gyi rdul ltar spro zhing sdud pas srid dang zhi ba'i tshe bcud 'gugs pa /
sher dbang rdzogs pa'i brdar gru mor gsang yum man+da ra ba kha TAM gi rnam par sbas pa'i brda thabs kyis dga' bzhi'i ye shes rtsol ba med par 'dren pa /
dbang bzhi pa'i ye shes rdzogs pa'i brdar lhan skyes phyag rgya chen po'i gzi byin mchog tu 'bar zhing spyan hur bag gzigs pa /
thabs shes kyi zhabs gnyis g.yas cung zad brkyang zhing g.yon bskum pa'i rgyal po rol pa'i stabs su bzhugs pa /
'ja' zer thig le'i 'od phung chen po 'khyil ba'i klong na /
snang srid thams cad zil gyis gnon cing /
'khor 'das yongs kyi bdag nyid rtsa gsum rgyal ba rab 'byams spro zhing sdud pa'i spyi dpal chen por gsal ba'i dbu gtsug tu /
rigs bdag mgon po 'od dpag tu med pa /
sprul sku'i cha lugs chos gos rnam gsum gsol zhing phyag mnyam gzhag gi steng na baiDUr+Ya'i lhung bzed bdud rtsis gang ba bsnams pa /
zhabs rdo rje'i skyil krung gis pad zla'i gdan la bzhugs par bsgom /
bdag nyid kyi thugs kar rab tu rgyas pa'i pad+ma dang nyi ma'i dbus su yi dam ma lus pa yongs su 'dus pa'i bdag nyid dbang chen rta mchog sku mdog dmar smug gar dgu'i nyams kyis brjid pa /
phyag g.yas pa gri gug g.yon pa thod khrag bsnams pa dur khrod kyi chas brgyad yongs su rdzogs pa /
me dpung 'bar ba'i dbus na bdud bzhi'i gdan la g.yon brkyang ba'i stabs kyis 'gying ba /
de'i pang du sbyor ba'i yum 'bum phrag yangs pa'i mkha' 'gro ma rnams 'dus pa'i gtso mo rdo rje phag mo sku mdog mthing nag g.yas gri gug dang g.yon thod khrag 'dzin pas 'khyud pa /
rin po che'i rgyan dang rus pa'i rgyan drug gis spras pa bde ba'i lang tsho rgyas pa yab kyi spyi bor rta gdong dang yum gyi spyi bor phag zhal bzhad pa gsal btab /
bdag nyid kyi sku las rtsa gsum rgya mtsho'i sprin phung 'phro zhing /
chos srung nor lha gter bdag thams cad bran bzhin du 'du ba snang srid kyi dngos po thams cad gdod nas rtsa gsum rgya mtsho'i dkyil 'khor gyi rang bzhin du gnas pa nye bar sad pas snang srid gzhir bzhengs kyi lhar gsal ba'o //
de ltar rten dang brten pa'i 'khor lo gsal gdab pa des sbyang bya snod bcud kyi snang zhen ma dag pa dag par byed cing /
'bras dus kyi rten dang brten pa'i dkyil 'khor rdzogs par 'grub pa dang /
lam dus su rdzogs rim rtsa rlung thig le'i rnal 'byor bsgom pa'i smin byed du 'gro ba yin la rgyas par sbyor 'dod na gzhan du shes par bya'o //
gnyis pa gnas gsum byin gyis brlab pa ni /
sku phyag rgya chen po'i spyi bor sangs rgyas thams cad kyi sku rdo rje'i ngo bo oM dkar po /
mgrin par gsung rdo rje'i ngo bo AHdmar po /
thugs kar thugs rdo rje'i ngo bo hU~M sngon pos mtshan pa gsal btab pas sgo gsum rdo rje gsum gyis rgyas btab par bsam /
gsum pa 'bras bu ye shes kyi 'khor lo dbyer med du bya ba la dngos dang /
zhar byung ngo //
dang po ting 'dzin sngags phyag rgya bskul tshig dang bcas pa ste gsang sngags lung gi sgo bzhis spyan drang zhing bstims nas bzhugs su gsol ba'o //
de la gsang sngags lung gi sgo bzhi ni /
ji skad du /
mtshon pa brdar rtags phyag rgya gar gyi sgo
/thugs dam gnad bskul gsang ba sngags kyi sgo
/dmigs pa rtse gcig ting 'dzin yid kyi sgo
/don dam gsal 'debs brjod pa tshig gi sgo
/zhes gsungs pa ltar /
gnas gsum 'bru gsum gyis mtshan pa las 'od zer dpag tu med pa 'phros pas phyogs bcu'i zhing rab 'byams na bzhugs pa'i rtsa gsum rgyal ba rgya mtsho'i tshogs thams cad ye shes sems dpa'i rnam par mdun gyi nam mkha' gang bar spyan drangs /
badzra sa mA dzaHzhes brjod cing rdo rje bsdu ba'i phyag rgya bya zhing thugs dam bskul ba'i tshig hU~M hrIH
pad+ma 'od dang sogs sngags bcas pas spyan drang ba /
dzaHzhes pas mdun du 'dus /
hU~M zhes pas rang dang thim la khad du gyur /
baM zhes pas rang dang ro gcig tu zhugs /
hoHzhes byang chub snying po ma thob kyi bar du dbyer med ro gcig tu brtan par gyur pa'i mos pa bya /
de ltar dam ye dbyer med du byas pa mi 'bral bar bzhugs su gsol ba ni /
hU~M hrIH
phyi snod dag pa rab 'byams sogs kyi tshig gis gsal btab bo //
gnyis pa zhar byung du spro na /
phyag 'tshal ba'i bsnyen bkur sngon du 'gro bas /
mchod pa gnas su stob cing /
che ba'i yon tan bstod pas mjug bsdu ba gsum bya ste /
dang po rang gi snying ga nas sprul pa'i lha mo rnams kyis brda yis phyag a ti pU hoHzhes 'tshal zhing pra ti ts+tsha hoHzhes pa'i don gyi phyag len btab ste lha mo rnams rang la thim par bsam /
dngos su 'byor pa dang yid sprul lha mo rnams kyis nyer spyod bdun dang 'dod yon lnga sman rag gtor ma dang /
yum phyag rgya ma dang gsang ba'i dbang po mnyam par sbyor ba'i bde ba chen pos mchod pas dgyes pa bskyed cing lha mo rnams gnas so sor thim par bsam /
yi dam rtsa ba gsum gyi che ba'i yon tan dran bzhin rdo rje'i glu yis bstod par bya'o //
de dag rnams kyang so sor dag rdzogs smin pa'i tshul sbyar te nyams su blang bar bya'o //
gnyis pa sgrub chos mi g.yo ba ting nge 'dzin gyi gsal snang la bslab pa la gsum /
rnam pa gsal ba la bslab pa /
nga rgyal la bslab pa /
dag dran la bslab pa'o //
dang po tha mal ma dag pa'i snang ba rags pa ldog pa'i phyir lha sku'i snang zhen la bslab pa'i tshul ni /
rdzing bu gsal dwangs g.yo ba med pa'i nang du gzugs brnyan shar ba ltar sku yongs rdzogs lam tsam gsal ba dmigs yul du bying rgod kyi skyon med par rtse gcig tu bsgoms pas spyi rnam rig pa'i gsal snang byung na /
spyi'i gsal snang ma shor ba'i ngang nas spyan sogs nas zhabs kyi bar sku'i cha shas dang /
dbu zhwa'i rgod ldem nas gdan khri'i bar rgyan gyi cha shas re re zhing gsal btab kyin bsgoms pas de dang de re re la'ang sems zin te so so'i gsal snang khyad par can ma 'dres par phra zhib ma skyes kyi bar du 'bad pas bsgom zhing /
so so'i gsal snang skyes pa dang /
me long dwangs pa la gzugs brnyan shar ba ltar gcig car du gsal zhing /
der sems zin pa na spyi bo'i bla ma /
yi dam zhi drag sogs dkyil 'khor gyi 'khor lo thams cad yongs su rdzogs pa gsal la ma 'dres pa skad cig gcig car du spyan gyi dkar nag dang ba spu'i bu ga tshun chod kyang ma 'dres par gsal thebs shing /
de yang ci tsam gyi bar du 'jog nus pa byung na gsal ba tha ma yid kyi yul du gsal ba zhes bya la /
de yang cher goms pa na rlung sems 'jug pa gcig pa'i gnad kyis nang du rlung zin pa na phyi rol du rtags bcu 'char ba lta bu'i tshul du phyi rol dbang po'i yul du lha sku phyag rgya'i rnam par shar ba ni gsal ba 'bring dbang po'i yul du shar ba zhes bya'o //
de las kyang goms pa na rang nyid lha'i rnal 'byor la gnas pa'i tshe /
gzhan phal gyis kyang lhar mthong nus pa gsal ba rab lus kyi yul du gsal ba zhes bya'o //
gnyis pa nga rgyal la bslab pa ni /
tha mal gyi zhen pa ldog pa'i phyir te /
bskyed pa'i gnas skabs de dag thams cad du skyon kun zad yon tan kun rdzogs rgyal ba kun gyi spyi gzugs gu ru rdo rje thod phreng de nyid nga'o snyam pa'i nga rgyal bzung zhing lha sku rang gi rig rtsal las gzhan du ma grub pa'i nges shes khyad par can ma skyes kyi bar du bsgom ste /
de'ang nga rgyal gyi rgyun lhang nge ba de la 'dzin med kyi rtsis btab nas gnyug mar khyer shes na yang dag pa'i nye lam du 'gro ba yin no //
gsum pa dag dran la bslab pa ni /
lha sku'i gsal snang dang nga rgyal de'ang yang dag pa'i ye shes su bsgyur ba'i phyir bslab pa ste /
de'ang yang dag par rdzogs pa'i byang chub kyi ye shes la gzung 'dzin gyi mtshan ma mi snang yang 'gro ba 'dul ba'i phyir de dang mthun pa'i phyag rgya'i rnam pa sgyu ma lta bur ma 'gags par ston pa ste /
gzhi dus su gdod ma rang byung gi ye shes la nyes skyon gyis gos ma myong ba dang /
'bras dus su rang byung gi ye shes de rnam 'gyur glo bur gyi sgrib pa kun las grol ba'i dag pa gnyis ldan chos kyi sku la rang bzhin lhun grub tu bzhugs pa'i yon tan rnams rten dang brten pa'i dkyil 'khor de dang de'i ngo bor shar ba las /
tha mal gyi snang zhen rang mtshan pa rdul tsam med pa'i gzhi 'bras sbrel ba'i dag pa khyad par can la mos pa shugs drag tu bzhag par bya ba dang /
bye brag tu gzhi dus su chos thams cad de bzhin nyid du ro gcig pa dang /
'bras dus su sku dang ye shes ro gcig pas zhal gcig
/gzhi dus su gdod ma'i chos dbyings mnyam pa nyid las ma g.yos kyang ldog cha nas bden pa gnyis dang /
'bras dus su tshogs gnyis mthar phyin pa'am ji lta ji snyed mkhyen pa'i ye shes mnga' ba'i phyag gnyis la sogs pas mtshon nas lha sku rgyan chas la sogs pa rnam pa thams cad kyi dag pa dran par bya'o //
de lta bu'i tshul du gsal gdab cing ting nge 'dzin gyi rtsal sbyang phyir gzhal yas khang yungs 'bru tsam gyi nang du lha stong gsum gyi tshad tsam bsgom pa dang /
de las go ldog pa sogs che chung ma nges pa la rtsal sbyangs pas gzhal yas yungs 'bru tsam pa cher ma song zhing /
lha stong gsum tsam bsgom pa chung du ma song yang dog pa dang mi 'tsham ba'i skyon med pa sogs /
ci ltar bsgoms kyang bde ba nam mkha' la mdung bskor ba lta bu'i ting nge 'dzin gyis snang ba thams cad lha sku'i rol par spro ba sogs rtsal snang gong 'phel gyi bogs dbyung bas /
ma dag pa'i las snang 'di thams cad dag pa lha skur bsgyur ba'i ting nge 'dzin la 'bad par bya'o //
de ltar lhar gsal ba'i ting nge 'dzin de dag bying rgod kyi gegs bsal te legs par bsgrubs pa'i lhar snang dang rang sems dbyer med du bsres te lha spangs pa'i pha rol na sems med /
sems spangs pa'i pha rol na lha med pas lhar snang dang rlung sems dbyer med kyi ngang nas skyong la thabs de kho na nyid dang gsal ba sku yi rnam pa gnyis su med pa'i sku thugs zung 'jug ye shes kyi rol par lam du khyer pa'i tshul la mkhas par bya'o //
gnyis pa gsung bzlas pa sngags kyi khrid la gnyis /
rtsa gsum spyi dril dang so so'i dzapa? dgongs so //
dang po rta mgrin gyi thugs kar pad+ma dang zla ba'i steng du ye shes sems dpa' 'phags mchog spyan ras gzigs sku mdog dkar gsal zhi zhing 'dzum pa g.yas mchog sbyin gyi phyag rgya pus mo'i steng du brkyang ba /
g.yon pad+ma dkar po'i yu ba thugs kar bsnams pa'i 'dab ma snyan gyi thad sor kha phye ba /
dar dang rin po che'i rgyan chas yongs su rdzogs pa zhabs phyed skyil gyis bzhugs pa /
de yi thugs dbus nyi zla'i gwa'u kha sbyor gyi klong du thugs srog ting 'dzin sems dpa' 'am hrIHdkar po'i mthar rtsa gsum spyi dril gyi sngags nyer gcig pa g.yas su 'khor ba las 'od zer 'phros /
phyogs bcu'i rgyal ba sras dang bcas pa la thugs mnyes pa'i mchod pa 'bul /
byin rlabs dngos grub thams cad rang la bsdus /
'gro ba thams cad kyi sgrib gnyis bag chags dang bcas pa sbyangs /
'od zer rnams tshur 'dus bdag la thim pas mchog thun mong gi dngos grub rnam gnyis thob /
snang srid thams cad snang ba lha'i sku /
grags pa sngags /
dran rtog ye shes kyi 'khor lor gyur par dmigs nas oM AHhU~M badzra gu ru pad+ma d+he wa sogs bzla'o //
de la skabs 'dir bsgrub bya'i lha rtsa gsum spyi la dmigs pa dang /
bsgom bya'i ting 'dzin bsnyen sgrub las gsum gcig tu dril ba dang /
bzla bya'i sngags kyang spyi dril bsnyen sgrub las gsum gcig tu dril ba yin te /
oM AHhU~M zhes sku gsung thugs kyi yi ges dbu drangs te /
badzra rdo rje /
gu ru bla ma /
pad+ma zhes rgya skad sor bzhag gi mtshan /
de rnams kyi bla ma dang /
de wa zhes lha yi dam la 'jug pa /
o rgyan mkha' 'gro'i brdar d+he wa zhes yi dam /
DA ki nI zhes pa mkha' 'gro ste /
de yang mkha' 'gro'i brdar d+hA ki nI zhes su song ba'o //
de ltar rtsa ba gsum la bos shing thugs dam bskul nas don du gang gnyer na /
sarba sid+d+hi zhes dngos grub thams cad /
pha la don 'gyur gyi bzang po /
de dag stsol cig ces bskul ba'i don du hU~M sbyar ba'o //
de bsnyen sgrub las gsum dang sbyar na /
bla ma yan chod bsnyen pa /
yi dam mkha' 'gro sgrub pa /
dngos grub bskul ba las sngags so //
gnyis pa bye brag gi bzlas pa la'ang /
bsnyen sgrub gnyis las dang po la /
rigs bdag la bsten nas bdag don byin rlabs bsdu ba /
snying ga'i ye shes sems dpa' la bsten nas gzhan don phrin las mkha' khyab kyi bzlas pa gnyis /
dang po la'ang bsgom don dang /
sngags don gnyis las /
dang po rigs bdag gi thugs kar zla steng hrIHdmar po'i mthar sngags kyis g.yas su bskor ba las 'od zer 'phros /
srid dang zhi ba'i tshe bcud dang dpal yon thams cad bdud rtsi 'od zer dang bcas pa'i rnam par bkug nas phyag gi tshe bum du zhugs pa gang ba'i tshul gyis lud de rang gi spyi bo nas zhugs /
lus kyi nang thams cad gang ba'i tshul gyis byin rlabs dang dngos grub thams cad thob par bsam la bzla'o //
gnyis pa ni /
oM zhes bkra shis shing bde legs su byed pa'i yi ges go drangs te /
a mA ra Ni zhes a thung dgag pa'i sgra yin zhing /
mA ra ya 'chi ba la 'jug pas sgra sbyar na mi 'chi ba'am /
'chi med ces bcom ldan 'das nyid la bos nas /
dzI wan+ti /
'tsho ba /
swA hA/
gzhi tshugs /
zhes sam /
su legs pa ni sbyin pa'i sgrar song na legs pa byin cig ces bya bar 'gyur ro //
gnyis pa la'ang bsgom don dang sngags don gnyis las /
dang po /
thugs ka'i ye shes sems dpa'i thugs kar spyi dril gyi sngags mi dmigs par byas pa'i tshab tu yi ge drug pas bskor ba las 'od zer 'phros pas rigs drug gi sems can thams cad kyi sdig sgrib sbyangs nas /
de dag thams cad ma lus pa rgyal ba rigs drug so so'i ngo bor gnas gyur par bsam la bzla'o //
gnyis pa sngags don /
oM 'go 'dren /
ma Ni nor bu /
pad+me /
pad+ma can /
hU~M thugs dam bskul ba ste /
de yang nor bu pad+ma zhes nor bu chu shel gyi phreng ba dang /
pad+ma dkar po'i phyag mtshan can zhes drang don nam /
nges don stong nyid snying rje zung du 'jug pa sogs bshad pa mang po gzhung gzhan nas 'byung ba ltar ro //
gnyis pa sgrub pa la zhi ba dang khro bo gnyis las /
dang po la bsgom don dang sngags don gnyis /
dang po /
ye shes sems dpa'i thugs kar ma Ni'i tshab tu badzra gu ru gsal btab pa las 'od zer 'phros /
rgyal ba mchod /
byin rlabs bsdus /
sems can gyi sgrib pa sbyangs nas rang gzhan don gnyis lhun gyis grub par bsams la sngags bzla /
gnyis pa sngags don /
oM AHhU~M zhes sku gsung thugs sam sku gsum gyi sa bon gyis dbu drangs nas /
badzra ni rdo rje zhes chos sku gsang ba 'dus pa ste /
rdo rje mi phyed pa'i don yin pas chos sku spros bral mtshan rtog gis mi phyed pa bstan no //
gu ru ni bla ma ste /
gu ru'i sgra lci ba la 'jug pas /
kha sbyor bdun ldan yon tan bla na med pas yongs su gang ba ltar lci ba longs sku thod phreng sde lnga bstan /
pad+ma ni /
rgya skad bod du'ang sor bzhag pa ste /
gsung rdo rje ma chags pa skyon bral pad+ma'i rigs su ston pa'i sprul sku pad+ma 'byung gnas so //
de lta bu'i sku gsum dbyer mi phyed pa'i rdo rje 'chang chen po rang byung pad+ma thod phreng de la bos nas ci zhig don du gnyer na /
sid+d+hi zhes mchog thun gyi dngos grub /
hU~M zhes pa bskul ba'i sngags yin pas don gyis stsol cig ces par 'gyur ro //
rdo rje'i sngags 'di ni sngags thams cad kyi rgyal po ste 'dir sgra thad drangs tsam du bshad pa las /
gzhan du phyi nang gsang ba de kho na'i bshad tshul mtha' dag pa so so'i skye bo'i blo'i ra ba las brgal ba'o //
gnyis pa drag po la yang /
bsgom don dang go don gnyis /
dang po /
rang gis sngags bzlas pa'i rkyen gyis drag po sde lnga'i thugs dam bskul /
sku las sprul pa'i khro tshogs mtshon chas bar chad dgra bgegs dam sri gdug pa can thams cad tshar bcad /
srog snying 'phrog
/dbang du bsdus /
bran du bkol /
zhi bas gdul du mi 'tshal ba thams cad ye shes kyi dbyings su bsregs par bsams la bzla'o //
gnyis pa /
'bru gsum gyis thog drangs nas /
ara? tsig khros pa /
nira? tsig shin tu khros pa ste /
de bzhin gshegs pa'i brda'o //
sgra pa kha cig sgra bsgrubs nas 'od zer me lce'i phreng ba can du'ang bsgyur /
b+ha ga wa te /
bcom ldan 'das /
na mo phyag 'tshal ba ste /
sgra bsdomasan khros pa shin tu khros pa'i bcom ldan 'das la phyag 'tshal lo //
zhes bya ba'o //
hU~M hU~M zhes thugs dam drag tu bskul ba dang /
phaTa? ces las la bskul ba'o //
gsum pa las sbyor la'ang mchog gi las sbyor dang phal pa gnyis /
dang po la bsgom don dang sngags don gnyis /
dang po /
yum gyis yab bskul ba zhes bya ba sbyor yum rdo rje phag mo'i thugs srog baMHlas yab kyi sngags phreng byung /
yum gyi zhal nas thon /
yab kyi zhal du zhugs shing thugs srog la thim pas /
bde ba chen po'i ye shes bzod du med par 'bar /
slar yang yab kyi thugs srog las brdol ba'i tshul gyis byung /
yab kyi rdo rje nor bu'i lam nas yum gyi mkhar brgyud de thugs srog la thim /
de ltar bar ma chad pa mgal me ltar 'khor ba'i 'od dang bde ba'i rtsal gyis snang srid thams cad rdo rje gsum gyi rol pa de yang bde stong gnyis su med pa'i ye shes rdo rje 'ba' zhig gi rang bzhin du shes par bsams la bzla /
gnyis pa bzla bya'i sngags /
oM zhes 'go 'dren pa'i sngags /
hrIHrgyu ma nor ba rtsa ba'i sngags /
badzra kro d+ha khro bo /
ha ya rta /
gr-I wa mgrin pa ste /
rdo rje khro bo rta mgrin zhes bskyed pa rkyen gyi sngags /
de'i tha mar thugs dam bskul zhing drag tu bskul ba'i phyir hU~M phaTa? ces sbyar bas bzlas pa las kyi sngags su'ang grub pa'o //
de'i gsham du ra tsa hri ya /
dpa' bo sde bzhi'i srog
/sarba sid+d+hi dngos grub thams cad /
hU~M thugs dam bskul phyir don du stsol ces par 'gyur ro //
gnyis pa phal pa'i las la spyi dang bye brag gnyis las /
dang po /
las bzhi thun mong du bsgrub pa yab kyis yum bskul ba la /
bsgom don dang sngags don gnyis las /
dang po /
yab rta mgrin gyi thugs ka'i hrIHlas yum gyi sngags phreng rgyud mar byung /
mkha' gsang gi lam brgyud de yum gyi thugs srog la thim pas dgyes pa bskyed /
slar yang yum gyi thugs srog las byung nas yab kyi zhal du zhugs /
thugs srog la thim /
de ltar bar med du 'khor ba'i sbyor mtshams nas mkha' 'gro ma dkar ser dmar ljang bzhis srid gsum gang /
dkar mos zhi ba sogs las bzhi rtsol med du bsgrub par bsam /
gnyis pa bzla bya'i sngags /
oM zhes pas thog drangs /
baM rgyu'i sngags /
badzra b+ha ra hA+e rdo rje phag mo /
kro d+hi kA li khro mo nag mo zhes dang /
de'i mthar thugs dam bskul ba'i sngags hU~M phaT dang /
ha ri ni sa rigs bzhi'i mkha' 'gro'i srog sngags /
sarba sid+d+hi dngos grub thams cad /
hU~M stsol bar bskul ba'o //
gnyis pa la /
tshar gcod pa dang /
rjes su 'dzin pa gnyis /
dang po la /
bsgom don dang /
sngags don gnyis /
dang po /
rgyal po chen pos las byed rnams la bka' bsgo ba ltar /
rang nyid gtso bo'i zhal nas shA sa na'i sgra bsgrags pas /
ye shes dang las dang 'jig rten gyi chos skyong rab 'byams khrom tshogs pa lta bu rnams kyis dmigs bya 'gugs bsgral brlag pa'i phrin las mdzad par bsam /
sngags don /
oM gyis 'go drangs nas /
ma hA kA la nag po chen po sogs gzhung gzhan ltar shes par bya'o //
gnyis pa thun mong gi las thams cad kyi gtso bo'am rten du gyur pa tshe sgrub pa'i sgo nas rang ngam gzhan la phan 'dogs par byed pa la /
bsgom bya'i dmigs pa bstan pa dang /
bzla bya'i sngags don bshad pa gnyis /
dang po rang nyid kyi phyag gi thod pa tshe lha yum gyi ngo bo /
bum pa yab kyi ngo bo /
de gnyis las lha mo mgyogs ma ser dkar dmar ljang mthing ga phyag g.yas mda' dar g.yon bum pa can /
nyi zer gyi rdul ltar 'phros pas /
dang po /
rang gi tshe chad nyams yar brkus thams cad rdo khab len gyis lcags ltar bsdus te spyi bo nas lus la bstim /
gnyis pa khyab bya sa chu me rlung bzhi dang /
khyab byed nam mkha' ste phyi snod 'byung ba'i bcud dang dpal yon thams cad 'od zer kha dog lnga'i rnam par bsdus te lus la gzhug
/gsum pa nang bcud 'gro ba'i tshe dpal 'od zer gyi rnam par bsdu zhing bstim /
bzhi pa sras bcas rgyal ba'i byin rlabs 'ja' 'od thig le sku yig 'bru phyag mtshan gyi rnam pas rang la dbyer med par sib sib tu thim pas rdo rje'i tshe la dbang 'byor bar bsams la bzla'o //
gnyis pa sngags don /
oM gyis 'go drangs nas /
badzra gu ru pad+ma rdo rje'i bla ma pad+ma zhes dang /
sid+d+hi dngos grub /
A yu She tshe /
hU~M ye shes kyi tshe yi sa bon /
nr-i 'jig rten pa'i tshe srog rten /
dzaHzhes tshe bcud de rnams 'gugs pa'o //
de ltar bzlas dmigs kyi rim pa cung zad bshad nas /
gsum pa thugs 'od gsal de kho na nyid kyi rnal 'byor la /
mtshan bcas mtshan med gnyis /
dang po /
gzhung las /
lus gnad bsrangs sogs gsungs pa ltar /
rang rdo rje thod phreng gi sku rkyang pa tsam du gsal ba'i stong ra 'od kyi rang bzhin gyi dbus su /
rtsa gsum 'khor lo bzhi dang bcas pa gsal btab la rlung ro bsal /
gru g.yon gyi kha T+wAM man+dA ra'i ngo bo las 'od dmar ser bde ba chen po'i rnam par byung /
rang gi sna bug nas zhugs /
lte ba'i gtum mo a shad kyi rnam pa can la reg pas me 'bar /
me lce je cher song bas spyi bo'i haM zhu ba'i 'bar 'dzag gis drangs pa'i bde ba la sems gtad nas dmigs pa dang sbyar ba'i bum can ji nus su 'dzin pa'o //
gnyis pa mtshan med ni /
gzhung las /
rig pa 'dzin med du 'jog zhes pas sems dus gsum gyi spros pa thams cad dang bral ba'i rig stong zung 'jug 'od gsal rdzogs pa chen po'i ngang du mnyam par gzhag go
/gsum pa rjes kyi bya ba la /
lha sku 'od gsal du bsdu ba dang /
de las ldang ba'i rnal 'byor gnyis /
dang po /
thun mthar snang srid thams cad 'od du zhu nas gzhal yas khang la thim /
de rang la /
rang ye shes sems dpa'/
ye shes sems dpa' 'am thugs srog
/thugs srog
/thig le /
thig le nA da shin tu phra ba sum 'khyog la thim /
mthar nA da yang nam mkha' la glog yal ba ltar skye med kyi ngang du thim /
de ltar blos gsar du byas pa'i stong pa dang /
rang gi sems gdod ma'i stong pa chen po skye 'gag gnas gsum dang bral ba gcig tu bsres la mnyam par gzhag
/thun las ldang ba na chu las chu bur brdol ba ltar zung 'jug gi dbyings las bdag nyid dkyil 'khor gyi 'khor lor bzhengs nas snang grags rtog tshogs thams cad lha sngags ye shes kyi rol par bltas la /
dge bsngo smon lam shis brjod rnams bya'o //
de ltar brtson pas myur du rnam pa thams cad mkhyen pa'i ye shes thob par 'gyur ba ni nges pa'o //
'dir smras pa /
gter 'byin rgyu skar phreng ba yi //
dang por gyur pa'i zab gter gzugs //
slar yang dus kyi tha mar ni //
'dren mchog thugs kyi rgya mtshor gsal //
tshul de'i rmad byung rten 'byung gis //
bstan dang 'gro ba'i mnga' thang dpal //
rdzogs ldan slar yang bos pa bzhin //
skal bzang rnams kyi dpyid du gnas //
zhes zab gsang rtsa ba gsum dril te sgrub pa'i zab khrid snying por bsdus pa 'di'ang 7khyab bdag rdo rje 'chang nyid kyis zhal khrid gnad smin du bstsal cing /
dkyus kyi sa bcad pa'i dpe tho gnang nas zin bris gyis shig pa'i bka' yi gnang ba rjes su thob pa la brten nas zhal gyi bdud rtsis 'tsho ba'i skal bzang thob pa mi pham 'jam dbyangs rgya mtshos rang bzo spangs te bris pas lam don gnyer gyi skal ldan rnams kyi bsam pa yongs su rdzogs par gyur cig
/dge'o //

//
