\u0f88
gsang bdag phyag rdor gyi dbang bshad me lce phreng ba zhes bya ba pad+ma gling pas mdzad pa'o :
gsang ba'i bdag po phyag na rdo rje la phyag 'tshal lo :
skal ldan pho mo rnams tshe 'khor ba thog med nas bsags pa'i sgrib pa thams cad byang zhing dag pa dang :
tshe 'di'i gnas skabs su yang :
rkyen phyi nang gi bar du gcod pa'i gdon bgegs thams cad zhi ba dang :
mthar thug tu yang phyag na rdo rje'i go 'phang tshe 'di nyid la thob par bya ba'i phyir du :
phyag na rdo rje'i dbang mchog bskur bar bya :
de la dang po bla ma brgyud pa'i lo rgyus :
de las byung ba'i gdams pa :
ma smin pa smin par byed pa'i dbang :
smin pa grol bar byed pa'i gdams pa :
yid ches shing khungs btsun pa'i lo rgyus rim pa bstan par bya :
de la dang po bla ma brgyud pa'i lo rgyus ni :
chos dbyings rnam par dag pa'i zhing khams na :
dpal kun tu bzang po chos kyi sku ci yi ngo bor yang ma grub pa de :
zhal phyag gi rnam par bzhengs te :
de nyid dang bdag nyid kyi thugs rje las :
'og min gyi gnas su rdo rje 'chang chen por sku sprul nas gsang sngags kyi rgyud lung thams cad byin gyis brlabs pa tsam du gnang :
rdo rje 'chang gis yang sprul gsang ba'i bdag po lag na rdo rje la gnang :
rdo rje 'chang chen pos tan+t+ra chen po sde bco brgyad brda bstan pa tsam du gnang :
rdor sems sprul pa dga' rab rdo rje yis ma la ya gnam lcags 'bar ba'i rtser gsang ba'i bdag po lag na rdo rje la phyag rdor phyi nang gsang ba bla na med pa'i gdams pa rnams ni :
phyi mchod rten sngon po'i rgyud :
nang 'phags pa gos sngon can gyi rgyud :
gsang ba dregs pa kun 'dul gyi rgyud :
yang gsang gtum po 'bar ba'i rgyud :
bla med me lce phreng ba'i rgyud dang lnga zhus so :
de'i dus o rgyan pad+ma 'byung gnas ngas :
o rgyan gyi yul nub byang mtshams ge sar pad+ma'i snying po las sku 'khrungs nas :
in+d+ra bo d+hi'i sras mdzad :
rgyal srid chos dang mthun par bskyangs :
'khor ba la skyo tshul bstan nas bsil ba tshal du byon nas bam ro'i sgrub pa mdzad :
mchog thun mong gi dngos grub thob :
za hor yul du byon pra hasti dang mjal rab tu byung :
a su ra'i brag phug tu byon :
bka'i bsdu ba mdzad :
sde snod la mkhas par sbyangs :
ma la yar byon 'jam dpal bshes gnyen dang mjal :
theg pa chen po'i chos rnams zhus :
me ri gsang chen rol pa'i dur khrod du byon :
dga' rab rdo rje dang mjal :
rdzogs pa chen po a ti yo ga'i chos rnams zhus :
lhag par du gsang ba'i bdag po phyag na rdo rje'i rgyud lung man ngag rnams rdzogs par zhus :
dur khrod chen po gtum drag 'bar bar byon nas sgrub pa byas pas :
phyag na rdo rje'i lha tshogs rnams zhal dngos su mjal :
snang srid kyi lha 'dre thams cad bran du khol :
rdo rje gdan du byon nas bstan pa'i so nam mdzad :
bdud dang mu stegs kyi bstan pa sde drug bcom :
nang pa'i bstan pa dar bar byas so :
de'i dus 'phags pa 'jam dpal gyi sprul pa :
khri srong lde btsan sku 'khrungs te :
de'i tshe skus 'dul zhing la brten nas o rgyan bod du byon lha srin gdug pa can dam la btags :
bsam yas dbu rtse rim gsum gyi gtso byas nas :
gtsug lag khang brgya dang rtsa brgyad bzhengs pas :
shing med cing bzo bo rnams lag rdugs par gyur te :
rgyal pos o rgyan la zhus pa :
kye :
slob dpon chen po lags :
nged bod kyi sa phyogs 'di :
ri rtse thams cad gangs ri dkar po mtshon cha gzengs pa dang 'dra :
ri sked thams cad ni brag ri keng rus bkram pa dang 'dra :
sa gzhi thams cad ni bye ma'i gling du song bas shing gi rnam pa med pas :
bdag gi gtsug lag khang mi 'grub pa 'dra :
zhes zhus pas :
o rgyan gyis gsungs pa :
chos rgyal chen po lags :
thugs zhum mi dgos :
bsam yas 'di nas bcal ba'i byang shar na :
mtsho sgor la nyi shar 'dra ba gcig yod :
de la klu'i rgyal po ne le thod dkar bya ba yod :
der byon nas klu bsgrub na shing gi dngos grub ster ba yod :
ces gsungs pa dang :
rgyal po'i zhal nas :
'o na klu sgrub pa'i man ngag cig thugs la 'dogs par zhu :
zhus pas :
slob dpon gyis gnyen po lha gsum gyi man ngag byin cing :
bka' bsgo bar byas so :
rgyal pos dkar gsum mngar gsum khyer la :
klu bsgrub na shing gi dngos grub 'bul ba yod :
ces gsungs pa dang :
rgyal po rgya mtsho'i 'gram du byon nas :
gur dkar po gcig phub nas :
dkar gsum mngar gsum gyi mchod pa 'bul zhing zhag nyi shu rtsa gcig bzhugs pa dang :
tho rangs ri rtser nyi ma shar ba'i dus su gzhon nu lang tsho dang ldan pa zhig byung nas :
rgyal pos nga 'bod nas ci byed pa yin zhus pas :
rgyal po'i zhal nas :
gzhon nu khyod gang yin dris pas :
nga klu'i rgyal po ne le thod dkar bya ba yin zhus pas :
'o na khyod ne le thod dkar yin na :
nga la shing gi dngos grub ster bar gyis shig :
ces gsungs pa dang :
ne le thod dkar gyis na re :
rgyal po pho brang du byon cig :
ngas shing gi dngos grub 'bul bar 'ong :
zhes zhus nas mtsho'i nang du bzhud par gyur to :
de nas rgyal po pho brang du log nas zhag gsum song ba'i tho rangs :
brag dmar 'om bu'i tshal nas mar la char drag chen po cig byung nas :
sa'i gad pa chen po zhig chad pa la brten nas :
bsam yas kyi zur nas mar la shing che ba dang chung ba ri nyil ba tsam zhig byung bas :
bsam yas kyi shing cha thams cad de las byung ba yin par 'dug :
de nas bsam yas bzhengs tshar ba'i rjes su rgyal po'i thugs kyi dgongs pa la :
nga'i gtsug lag 'di 'grub pa ni klu'i drin yin :
khong gi sku gcig kyang bzhengs dgos snyams pa'i dgongs pa shar te :
dkar gsum mngar gsum gyi mchod pa bshams nas :
rgya mtsho'i 'gram du byon nas klu bos pas :
sngar bzhin du gzhon nu lang tsho dang ldan pa de byon nas :
rgyal po la ci 'dod ces byas pa dang :
rgyal po'i zhal nas :
nga'i gtsug lag khang 'grub pa ni khyod kyi drin yin :
khyod kyi sku gcig bzhengs par bya'o :
khyod kyi rgya mtsho'i nang du pho brang ci ltar yod pa'i bkod pa nga la ston cig ces gsungs pa dang :
gzhon nu'i zhal nas :
nga'i pho brang na gnas pa'i lus kyi bkod pa bstan na :
nga la mthong ba'i dug dang :
reg pa'i dug dang :
kha rlangs kyi dug dang :
bsam sbyor gyi dug dang rnam pa bzhi yod de :
rgyal po'i srog la phog na bar chad yong :
de bas nga 'dra ba gcig bzhengs shig byas pas rgyal pos nan gyi zhus pa dang :
gzhon nus zhus pa :
'o na pho brang du log nas byon cig :
zhag gsum la nga yong gi :
gnam sgra ber ber 'byung ba dang lus la sman byug :
mig la khrol mas khob la ltos shig :
ces zhus nas mtsho nang du bzhud do :
de nas pho brang du log nas zhag gsum song ba'i tho rangs sgra be re ba zhig byung ste :
rgyal pos lus la sman ma byug :
mig khrol mas ma bkab par gzigs pas :
bsam yas kyi steng na sbrul nag po 'jigs su rung ba :
lus nas 'ja' tshon gyi 'od 'phro ba :
kha nas rlangs pa byung bas bsam yas kyi phyogs thams cad na bun 'thibs pa zhig tu mthong ba dang :
rgyal po'i lus de mdze nad kyis btab nas :
yan lag rnams tho lum du gyur to :
rnag khrag gi rgyun chu 'bab pa ltar byung nas nad kyis ma bzod par gyur nas :
slob dpon la zhus pa :
nga'i nad 'di ni sngon gyi las yin nam :
'phral gyi rkyen yin zhus pas :
slob dpon gyi zhal nas gsungs pa :
rgyal po khyod kyi lus kyi nad 'di ni :
sngon gyi las ma yin :
'phral gyi rkyen las byung :
klu la grogs po bcol pas klu'i dug phog pa yin gsungs pa dang :
rgyal pos zhus pa :
nad de phan pa'i thabs med dam zhus pas :
slob dpon gyi zhal nas phan pa'i thabs yod kyi gsungs nas :
rgyal po dang mtsho rgyal dang o rgyan gsum brag dmar 'om bu'i phug ring du byon nas :
o rgyan gyis phyag rdor dregs pa kun 'dul bsgrubs nas :
rgyal po la dbang bskur byin gyis brlabs par mdzad pas :
rgyal po'i lus kyi mdze nad phan nas :
sngar bas kyang mtshar bar gyur to :
de dus mtsho rgyal gyis slob dpon la zhus pa :
slob dpon lags :
gdams pa de da lta spel lam ci ltar byed zhus pas :
o rgyan gyi zhal nas da lta dus bzang bskal pa bzang :
ma 'ongs pa'i dus yas gdon dang mas gdon gyis gnod cing :
mdze dang lkugs smyo bar 'gyur te :
de dus sems can rnams la phan thogs par bya ba'i phyir :
gter du sbed par byed kyis yi ger thob cig gsungs :
de nas mtsho rgyal gyis yi ger btab nas :
slob dpon gyi phyag tu phul nas zhus pa :
gter du sbas na gang du sba :
bton pa'i dus ni nam tsam yin :
de yi chos bdag gang gis byed :
ces zhus pas :
slob dpon gyis gsungs pa :
bsam yas 'di nas brtsams pa yi :
lho nub sman mdo'i brag la sbos :
bton pa'i dus ni lnga bcu'i dus :
mdze dang smyo 'bog 'byung dus su :
'di nyid bton pa'i chos bdag ni :
da lta'i lha lcam pad+ma gsal gyi skye mtha':
bum thang gi phyogs su pad+ma'i ming can 'byung ste :
skyes bu de yis gdan drangs nas 'gro ba mang po la phan thogs par shog :
ces smon lam btab pas :
bdag pad+ma gling pas :
o rgyan gyi smon lam dang mkha' 'gro'i lung bstan la brten nas :
lho brag sman mdo nas gdan drangs pa'o :
de lta bu'i yid ches khungs btsun pa'i dbang mchog bskur ba la :
gtor ma dang bum par brten nas bskur dgos te :
gtor ma dang bum pa gnyis rang rang dmigs pa'i yul dur khrod kyi gzhal yas khang :
thod pa skam rlon gyi rtsig pa la :
lha chen brgyad kyi ka ba rngam zhing 'gying ba :
'og na ka gdan rus sbal chu srin mkhun pa 'debs pa :
steng na gza' chen brgyad kyi ka zhu glog ltar 'khyug pa :
lha brgyad klu brgyad kyi gdung ma gdung 'degs byas pa :
rgyu skar nyer brgyad kyi dral phyam :
zhing chen gyi thog phub pa :
thod pa'i bad ka :
tsit+ta'i pho long :
rgyu ma'i dra phyed :
mi ro'i rgyal mtshan :
keng rus kyi 'phan gdugs :
rdo rje'i ya them ma them re bzhi dang bcas pa la :
gnam lcags kyi sgo mo :
rdo rje nyi zla'i g.yag shing byas pa'i pho brang :
rgya che la 'phang mtho ba :
nang na ye shes kyi me phung dmar nag 'bar ba'i klong :
gru gsum mthing nag 'bar ba'i steng :
thabs shes nyi zla pad+ma'i gdan la :
gza' brgyad klu brgyad bsnol ba'i khar :
gsang bdag phyag na rdo rje ni :
sku mdog mthing ga zhal gcig phyag gnyis pa :
phyag g.yas gnam lcags kyi rdo rje nam mkhar gdengs pa :
g.yon pas sdigs mdzub thugs kar mdzad cing :
dug sbrul zhal du gsol ba :
zhal bsgrad cing mche ba gtsigs pa :
spyan gsum dmar la 'khrugs shing gyen thur g.yo ba :
sma ra dang kha spu me stag 'phro ba :
smin ma rab 'jigs glog ltar 'khyug pa :
dbu skra dmar ser gyen du 'khyil pa :
ral pa'i khrod na mi bskyod pas dbu brgyan pa :
de la thod pa'i dbu rgyan dang rin po che'i prog zhu gsol ba :
sku stod na seng glang g.yang gzhi'i stod g.yogs :
sku smad na stag gi pags pa'i sham thabs :
mi mgo'i do shal sbrul gyi chun po klu rigs bzhis phyag zhabs brgyan pa :
dga' bo 'jog pos thod bcings pa :
'dab bzang dkar pos ska rags byas pa :
sgeg pa :
dpa' ba :
'jigs su rung ba :
me phung 'bar ba'i klong na 'dor thabs su bzhugs par bsgom mo :
de'i thugs kar zla ba'i gdan gyi steng du :
yi ge hU~M mthing nag yod par gsal gdab :
de las 'od 'phros 'og min dang lcang lo can du 'phros :
ye shes sems dpa' rnams spyan drangs la bstim :
yig 'bru las 'od 'phros :
phyogs bcur khyab :
'od zer dkar po la brten nas rdo rje'i gur khang :
ser po la brten nas phur bu'i gur khang :
dmar po la brten nas gri gug gi gur khang :
ljang gu la brten nas ral gri'i gur khang :
mthing ga la brten nas 'khor lo'i gur khang :
de ltar mtshon cha lnga'i gur du gyur pa'i nang :
rgya che 'phang mtho ba'i nang na :
dbang zhu pho mo rnams tshud nas yod par bsgom :
phyi nas rlung yang mi thar ba dang nang na chu yang mi thar pa'i srung 'khor bsgom par bya'o :
de lta bu'i dbang mchog zab mo zhu ba la mos gus bskyed pa gal che zhes bya'o :
de nas dbang bskur ba ni las bum thogs te :
hU~M:
'di ni dam tshig rdo rje'i chu :
rigs ldan bu la sbyin par bya :
bsrungs na yon tan brgya rtsa thob :
ma bsrung dmyal ba'i rgyu yin pas :
de bas dam srungs chu 'di thungs :
i dan te shud+d+he a :
ces khrus bya'o :
de nas bum pa'i dbang bskur ba ni :
hU~M:
bum pa'i rang bzhin gzhal yas khang :
gsang bdag phyag rdor lha tshogs bzhugs :
skal ldan bu la dbang bskur bas :
sku dbang lus kyis thob gyur cig :
kA ya a b+hi Shiny+tsa hU~M:
bdud rtsi'i dbang bskur ba ni :
thod pa mgrin par bzhag la :
hU~M:
thod pa ma chags rtog bral te :
lcang lo rnam dag chos kyi dbyings :
dri med rang byung dag pa'i klong :
gsang bdag phyag rdor yab yum gyi :
thabs shes rang byung bde ba'i bcud :
byang chub sems kyi chu yis bkang :
skal ldan bu la sbyin par bya :
ngag sgrib dag nas nus ldan phyir :
'gag med gsung gi dbang thob shog :
wA ka a b+hi Shiny+tsa hU~M:
gtor ma'i dbang bskur ba ni :
gnas lngar gtugs la :
hU~M:
gtor ma'i rang bzhin gzhal yas khang :
nang na phyag rdor lha tshogs bzhugs :
skal ldan bu la dbang bskur bas :
'gyur med sku yi dbang thob shog :
oM badzra tsaN+Da a b+hi Shiny+tsa hU~M:
gsang bdag phyag na rdo rje yi :
sku yi 'khor lor rab gyur nas :
nad gdon sdig sgrib zhi nas kyang :
lus rdo rje lta bur byin gyis rlobs :
gsang bdag phyag na rdo rje yi :
gsung gi 'khor lor rab gyur nas :
ngag gi sdig sgrib zhi nas kyang :
A li kA li chos kyi sgra :
tshangs dbyangs drug cur ldan gyur cig :
gsang bdag phyag na rdo rje yi :
thugs kyi 'khor lor rab gyur nas :
yid kyi rnam rtog rab dag nas :
chos dbyings don dang ldan gyur cig :
gsang bdag phyag na rdo rje yi :
yon tan 'khor lor rab gyur nas :
shes bya'i sgrib pa dag nas kyang :
shes bya kun la ma rmongs pa :
rig pa'i rtsal dbang thob gyur cig :
gsang bdag phyag na rdo rje yi :
phrin las 'khor lor rab gyur nas :
nyon mongs sdig sgrib dag nas kyang :
phrin las rnam bzhi 'grub par shog :
sku mi zad pa rgyan gyi 'khor lo :
gsung mi zad pa rgyan gyi 'khor lo :
thugs mi zad pa rgyan gyi 'khor lo :
yon tan mi zad pa rgyan gyi 'khor lo :
phrin las mi zad pa rgyan gyi 'khor lo :
'khor lo lngar rab tu gyur pa la brten nas :
lus kyi nad sems kyi sdug bsngal rab tu zhi bar gyur cig :
oM badzra tsaN+Da ma hA a b+hi Shiny+tsa hU~M:
cod pan thogs la :
hU~M:
dar tshon cod pan rnam par dag :
'phur lce ye shes lnga dang ldan :
snang stong mi dmigs mtshan ma bral :
gsang mtshan ming gi dbang thob shog :
oM badzra gsang bdag rtsal a b+hi Shiny+tsa A:
zhes pas cod pan gdag go :
srung skud 'dogs pa ni :
hU~M:
gsang bdag phyag na rdo rje yi :
brda rtags gser gyi lu gu rgyud :
gang la btags pa de nyid kyis :
dgra dpung bshigs nas bdud dpung 'joms :
su yang 'da' bar ma byed cig :
oM badzra tsaN+Da ma hA ro Sha Na :
'byung po u tsa ta ya hU~M phaT:
phreng ba lag tu gtad la :
gsang sngags kun gyi grangs tshad 'dzin :
bskyed rim gsal la dran 'dzin zhig :
bsnyen pa chu bo'i gzhung bzhin zlos :
bskyed rdzogs zung 'brel dbang thob shog :
d+harmA d+hA tu a b+hi Shiny+tsa hU~M:
zhes dbang rnams rim par bskur ro :
de nas dga' ston bya :
bkra shis smon lam gyis rjes bskyang :
gsang bdag phyag rdor gyi dbang bshad me lce phreng ba rdzogs so :
sa ma ya :
rgya rgya rgya :[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 \u0f80]atsha :
shu b+haM:
:
