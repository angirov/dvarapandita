@#//
rdzogs chen a ti zab don snying po'i thog mar dge ba lam stegs sngon 'gro'i chos spyod zur du phyung pa bzhugs so //
gdod ma'i mgon dang dbyer med pa //
gter chen rje dang sras slob bcas //
brgyud 'dzin gser ri'i phreng snang ba //
ye shes chen po'i ngo bor 'dud //
thar lam bder 'jug bgrod byed mchog
/gzhi dbyings khang chen skyod pa'i lam //
sngon 'gro thun dang thun min pas //
skal pa ldan rnam rang rgyud sbyongs //
'dir zab chos mthar thug smin gter a ti zab don snying po'i lam stegs kyi rim pa nyams su len tshul dgod pa la /
dang po thun gyi sngon 'gro ni /
thog mar ldang ba'i rnal 'byor gyis ldang la /
bde ba'i stan la lus gnad rnam par snang mdzad kyi chos bdun ldan mi g.yo bar drang por bsrang ste rlung ro dgu phrugs su bsal /
de nas mkha' mnyam sems can gyi don du man ngag zab mo nyams su blang bar bya'o snyam du bsam nas /
rang gi spyi bor pad+ma nyi zla'i gdan gyi steng du drin chen rtsa ba'i bla ma nyid rgyun gyi rnam pa chos 'chad dam mnyam gzhag gang bder bzhugs shing /
gzi byin mchog tu 'bar ba'i mtshan dpe'i lang tsho rab tu rgyas pa'i sku can du lam gyis gsal la mos gdung drag pos /
dpal ldan rtsa ba'i bla ma rin po che //
bdag gi spyi bor pad+ma'i gdan bzhugs la //
bka' drin chen po'i sgo nas rjes gzung ste //
sku gsung thugs kyi dngos grub bstsal du gsol //
dus gsum sangs rgyas thams cad kyi ngo bo bla ma rin po che mkhyen /
bdag gi rgyud smin cing grol bar byin gyis brlab tu gsol /
zab lam gyi rtogs pa khyad par can rgyud la skye bar byin gyis brlab tu gsol /
tshe 'di nyid la phyag rgya chen po mchog gi dngos grub myur du thob par byin gyis brlab tu gsol /
zhes gsol 'debs kyi rim pa mos gus kyi rtogs pa gong 'phel ma gyur bar phur tshugs su btab rjes /
bla ma nyid thugs dgyes pa chen pos sku 'od lnga'i gong bur ltem gyis zhu nas rang gi spyi bo nas snying dbus su sib kyis thim ste /
rang gi sgo gsum dang bla ma'i rdo rje gsum gnyis su 'dzin pa'i rtog pa dang phral te spros bral bde ba chen po'i ngang la mnyam par gzhag pa ci gnas su byas rjes /
dge ba 'di yis myur du bdag
/dpal ldan bla ma 'grub sogs kyis dge ba bsngo ba dang bcas bya'o //
gnyis pa sngon 'gro dngos la /
thun mong gi lam stegs dang thun min lam gyi gzhi skyed rdzogs mdor bsdus tsam gnyis las /
dang po ni /
rtsa ba las /
dal 'byor rnyed dka' 'jig par sla :
'khor ba'i nyes dmigs rgyu 'bras dang :
skyabs 'gro sems bskyed sdig pa sbyang :
tshogs gsag gsol gdab dbang blang ba :
bcu yis thun mong lam stegs bstan :
zhes bcur gsungs pas tshig rjes su blo gzhol bas /
dang po dal 'byor rnyed dka' ba ni :
dal 'byor rnyed dka' u dum+ba ra 'dra //
rnyed na don che yid bzhin nor las lhag
/'di 'dra rnyed pa da res tsam zhig la //
don chen gtan gyi 'dun ma mi sgrub par //
don med chud zar gyur pa bdag cag la //
dkon mchog kun 'dus bla ma'i thugs rjes gzigs //
dal 'byor don yod byed par byin gyis rlobs //
dam pa'i chos sgrub byed rten dal 'byor rnyed dka' ba'i dmigs rkang dang po dang /
gnyis pa 'jig par sla ba ni :
'dus byas thams cad mi rtag glog bzhin g.yo //
snod bcud gang la bsam yang 'jig pa'i chos //
'chi bar nges shing nam 'chi cha med kyang //
rtag 'dzin sems kyis rang mgo bskor nas su //
bag med ngang du gnas pa bdag cag la //
dkon mchog kun 'dus bla ma'i thugs rjes gzigs //
mi rtag 'chi ba dran par byin gyis rlobs //
chos la bskul ba'i rkyen 'dus byas mi rtag par bsam pa'i dmigs rkang gnyis pa dang /
gsum pa 'khor ba'i nyes dmigs la bsam pa ni :
bzod par dka' ba'i sdug bsngal mang dang ldan //
bde bar snang bas yid bslus 'gyur ba can //
zag bcas phung po mtha' dag sdug bsngal rgyu /
khams gsum 'khor ba me yi 'obs 'dra yang //
de ltar mi shes chags ldan bdag cag la //
dkon mchog kun 'dus bla ma'i thugs rjes gzigs //
nges 'byung bsam pa skye bar byin gyis rlobs //
chos kyi srog 'khor ba'i nyes dmigs kyis nges 'byung bskyed pa'i dmigs rkang gsum pa dang /
bzhi pa las rgyu 'bras la bsam pa ni :
dkar nag las 'bras nam yang chud mi za //
rgyu 'bras bslu ba med pa'i lam 'di las //
'khor dang mya ngan 'das pa'i chos su snang //
rang byas rang la smin par nges na yang //
tshul bzhin 'jug ldog mi nus bdag cag la //
dkon mchog kun 'dus bla ma'i thugs rjes gzigs //
dge sdig blang dor bgyid par byin gyis rlobs //
chos kyi gnad las rgyu 'bras la yid ches bskyed pa'i dmigs rkang bzhi pa 'o //
lnga pa skyabs 'gro bya ba ni :
rang gi mdun gyi nam mkha' la :
pad+ma'i sdong po yal 'dab bzhi'i :
dbus dang phyogs bzhir rin chen khri :
pad+ma nyi zla'i gdan steng du :
dbus su bla ma rdo rje 'chang :
brgyud pa'i bla mas bskor bar bsam :
shar phyogs rdo rje sems dpa' la :
yi dam zhi khro'i lha tshogs bskor :
sangs rgyas dkon mchog kun 'dus pa :
lho phyogs gdan la yum chen mo :
dam pa'i chos rnams glegs bam tshul :
nub phyogs theg pa che chung gi :
dge 'dun dkon mchog ma lus bskyed :
byang phyogs gsang sngags phyi nang gi :
mkha' 'gro chos skyong ma lus bsam :
bdag dang 'gro drug sems can rnams :
'khor ba sdug bsngal rgya mtsho las :
sgrol phyir rtse gcig skyabs 'gro bya :
kye ma :
'khor ba'i sdug bsngal bzod par dka' ba las :
skyob mdzad bla ma yi dam mkha' 'gro dang :
sangs rgyas chos tshogs dam can ma lus la :
bdag sogs 'gro kun gus pas skyabs su mchi :
ma nor lam ston rgyal ba kun gyi dngos :
bla ma rig 'dzin rnams la skyabs su mchi :
sku bzhi ye shes lnga yi bdag nyid can :
phyogs bcu'i sangs rgyas rnams la skyabs su mchi :
theg gsum lam ston chags bral gsung rab mchog :
lung rtogs dam pa'i chos la skyabs su mchi :
sa lam la gnas tshogs kyi mchog gyur pa :
'phags pa'i dge 'dun rnams la skyabs su mchi :
mchog dang thun mong dngos grub ma lus stsol :
yi dam zhi khro'i tshogs la skyabs su mchi :
bar chad kun sel phrin las sgrub mdzad pa :
mkha' 'gro chos skyong rnams la skyabs su mchi :
deng nas gzung ste byang chub ma 'thob bar :
bdag sogs khams gsum sems can thams cad kyi :
skyabs gnas re ltos gzhan na ma mchis pas :
khyod kyi thugs rje chen pos skyob tu gsol :
drug pa sems skyed ni :
bdag gis pha ma khams gsum 'khor ba yi :
sems can sdug bsngal rgya mtsho las bsgral phyir :
snying rje byang chub mchog tu sems bskyed cing :
sems can ma bsgral bsgral zhing ma grol dgrol :
dbugs dbyung mya ngan 'das la 'god par bya :

sems bskyed de yis mtha' yas 'gro ba rnams :
bde dang dge ba'i las lam spyod pa dang :
sdug bsngal mi dge'i las rnams rgyun chad cing :
sdug bsngal kun bral bde ba ldan pa yi :
mnyam nyid ye shes ngang la gnas gyur cig :
bdun pa sdig pa sbyong ba ni :
rang lus tha mal spyi gtsug tu :
pad dkar zla ba'i dkyil 'khor la :
hU~M las rdo rje sems dpa' ni :
dkar po rdo rje dril bu 'dzin :
rin chen rgyan spras sems skyil bzhugs :
thugs kar zla steng hU~M gi mthar :
snying po yi ge brgya pas bskor :
oM badzra satwa sa ma ya :
ma nu pA lA ya :
badzra satwa twe no pa tiSh+Tha :
dr-i D+ho me b+ha wa :
su toSh+yo me b+ha wa :
su poSh+yo me b+ha wa :
a nu rak+to me b+ha wa :
sarba sid+d+him+me pra yats+tsha :
sarba karma su tsa me tsit+taM:
shre yAMHku ru hU~M:
ha ha ha ha ho :
b+ha ga wAna? sarba ta thA ga tA badzra mA me muny+tsa badzrI b+ha wa ma hA sa ma ya satwa AHhU~M:
bklag pa'i tshul gyis sngags bzlas pas :
sku dang sngags las bdud rtsi'i rgyun :
dkar nar babs te spyi bor zhugs :
bdag gi lus kun gang ba yis :
sdig sgrib dag nas shel gong ltar :
dri ma med pa'i lus su gyur :
stobs bzhi'i gnad dang ldan pas yig brgya bzlas la /
mgon po bdag ni mi shes rmongs pa yis //
dam tshig las ni 'gal zhing nyams //
bla ma mgon pos skyabs mdzod cig
/gtso bo rdo rje 'dzin pa ste //
thugs rje chen po'i bdag nyid can //
'gro ba'i gtso la bdag skyabs mchi //
sku gsung thugs rtsa ba dang yan lag gi dam tshig nyams chag thams cad mthol zhing bshags so //
sdig sgrib nyes ltung dri ma'i tshogs thams cad byang zhing dag par mdzad du gsol /
zhes gsol ba btab pas lus kyi nang 'khor lo bzhi'i gnas rnams byang chub sems kyi bdud rtsis skya mer gyis khengs /
sdig sgrib thams cad sangs kyis dag
/lus sems zag med kyi bde bas myos par bsam zhing /
rdo rje sems dpa' dgyes shing 'dzum par mdzad de /
rigs kyi bu khyod kyi sdig sgrib nyes ltung thams cad dag pa yin no //
zhes gnang ba byin te 'od du zhu ba rang la bstim /
rang nyid rdo rje sems dpa' snang stong me long gi gzugs brnyan ltar gsal ba la blo bzhag nas /
sdig bshags gzhan yang ci shes su bya zhing sdig sgrib sbyang bya sbyong byed sogs kyi ngo bo la gcer gyis bltas te stong gsal zung 'jug spros bral ngang du gzhag go
/brgyad pa tshogs gsag pa ni :
na mo :
rin chen bzhi ldan gser ri lhun po dang :
gling bzhi nyi zla lcags ri mu khyud bcas :
lha mi'i longs spyod phun sum tshogs ldan pa :
bla ma sprul pa'i sku yi zhing du 'bul :
'gro kun sprul sku'i zhing du 'tshang rgya shog :
bdag gis yongs bzung bu dang bu mo dang :
'khor dang longs spyod mdzes sdug ma lus pa :
'jig rten 'di yi gces rgu kun bsdus nas :
bla ma longs spyod rdzogs sku'i zhing du 'bul :
'gro kun longs sku'i zhing du 'tshang rgya shog :
rang lus 'byung bzhi sha khrag sna tshogs pa :
dbang po sgo lnga gtsang zhing mdzes pas brgyan :
zhen 'dzin bral ba'i blo yis kun blangs nas :
bla ma chos kyi sku yi zhing du 'bul :
'gro kun chos sku'i zhing du 'tshang rgya shog :
chos dbyings stong gsal dag pa'i klong yangs su :
rang rig rang gsal rdo rje lu gu rgyud :
thugs rje ma 'gags rol pa 'od lnga'i zhing :
bla ma ngo bo nyid sku'i zhing du 'bul :
'gro kun ngo bo nyid skur 'tshang rgya shog :
dgu pa gsol ba gdab pa ni :
yul skyed par bya ste :
rang gi spyi bor dpag bsam gyi :
sdong po pad+ma'i ze'u 'bru la :
nyi zla dar gyi lhug gdan dbus :
dus gsum sangs rgyas kun gyi dngos :
rtsa ba'i bla ma rdo rje 'chang :
longs spyod rdzogs pa'i cha byad can :
sku mdog sngon po 'od zer 'bar :
phyag gnyis rdo rje dril bu 'dzin :
zhabs gnyis rdo rje'i skyil krung bzhugs :
gsang yum ye shes DA ki ma :
dmar mo gri gug thod pa 'dzin :
langs tsho ldan pa sku la 'khril :
de yi spyi gtsug pad+ma gsum :
dbus su pad+ma 'byung gnas la :
g.yas su bi ma mi tra dang :
g.yon du bai ro tsa na bsgom :
de steng pad+ma sum brtsegs la :
'og ma shrI sing ha la :
'jam dpal bshes gnyen dga' rab dang :
rdo rje sems dpa' kun bzang rnams :
'og nas rim brtsegs bzhugs par b+heM:
mtha' skor rgyal ba sras bcas dang :
bla ma yi dam mkha' 'gro rnams :
sprin phung gtibs pa bzhin du bsam :
gdung ba'i ngag gis gsol ba gdab :
oM AHhU~M:
chos dbyings spros bral lhun grub pho brang du :
chos sku kun tu bzang po la gsol ba 'debs :
khregs chod gnas lugs lta ba rtogs pa dang :
thod rgal nyams kyi dgongs pa mthar phyin nas :
snang bzhi'i ye shes 'char bar byin gyis rlobs :
'od lnga ma 'dres dag pa'i zhing khams su :
longs sku rgyal ba rigs lnga la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
'og min stug po bkod pa'i zhing khams su :
ston pa rdo rje sems dpa' la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
gser gling he chen brdal ba'i dur khrod du :
sprul sku dga' rab rdo rje la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
d+ha he na yi ke'u tshang bar pa ru :
slob dpon 'jam dpal bshes gnyen la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
rgya gar rdo rje gdan gyi pho brang du :
rig 'dzin shrI seng ha la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
rgya bod gnas dang rnga yab gling phran du :
o rgyan pad+ma 'byung gnas la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
rgya gar chu bo gang+ga'i klung 'gram du :
paN chen bi ma la mi tra la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
brag dmar g.ya' ma lung gi dben gnas su :
sgra bsgyur bai ro tsa na la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
dpal gyi bsam yas dbu rtse rigs gsum du :
chos rgyal khri srong lde'u btsan la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
gzho stod ti sgro DA ki'i tshogs khang du :
ma gcig ye shes mtsho rgyal la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
sgrags kyi yang rdzong gsang ba'i phug pa ru :
gu ru bud+d+ha dz+nyA na la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
mchims phu gre gu ge gong dben rtsa ru :
slob dpon rgyal ba mchog dbyangs la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
lho brag mkhar chu dpal gyi phug ring du :
thugs mchog nam mkha'i snying po la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
yar lung shel brag bdud rtsi sman phug tu :
yon tan ku ma rA dza la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
mon kha seng+ge yang rdzong gnas mchog tu :
phrin las rdo rje bdud 'joms la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
smin grol chos kyi rgyal khab chen po ru :
chos rgyal gter bdag gling pa la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
sku dang ye shes lnga ldan pho brang du :
yi dam zhi khro rab 'byams la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
mkha' spyod gnas dang dur khrod brgyad sogs su :
ye shes DA ki sde lnga la gsol ba 'debs :
khregs chod\u0f8e
thod rgal\u0f8e
snang bzhi'i\u0f8e
bka' dang dam tshig gnyan po'i pho brang du :
sngags srung e ka dzA ti la gsol ba 'debs :
khregs chod gnas lugs lta ba rtogs pa dang :
thod rgal nyams kyi dgongs pa mthar phyin nas :
snang bzhi'i ye shes 'char bar byin gyis rlobs :
zhes dang :
gzhan yang gsol ba gdab pa ni :
bla ma sangs rgyas chos kyi sku la gsol ba 'debs :
chos nyid mngon sum rtogs par byin gyis rlobs shig :
bla ma longs spyod rdzogs pa'i sku la gsol ba 'debs :
nyams snang gong du 'phel bar byin gyis rlobs shig :
bla ma thugs rje sprul pa'i sku la gsol ba 'debs :
rig pa tshad la phebs par byin gyis rlobs shig :
bla ma ngo bo nyid kyi sku la gsol ba 'debs :
chos nyid zad mthar phyin par byin gyis rlobs shig :
bla ma sku bzhi'i bdag nyid can la gsol ba 'debs :
snang bzhi'i ye shes rgyud la skye bar byin gyis rlobs shig :
ces 'dod pa'i don la snying thag pa nyid nas gsol ba phur tshugs su yang yang btab pas /
bla ma'i sku las 'od zer bun zer gyis 'phros pas 'khor gyi rgyal ba rgyal sras rnams la phog pas 'od du zhu ba rtsa ba'i bla ma'i sku la bsdus pa /
de nyid sngar las kyang gzi mdangs mchog tu 'bar bar bsam pa'i spyi bor 'khor lo dkar po'i dbus su oM dkar po /
ljags pad+ma dmar po 'dab ma brgyad pa'i lte bar AHdmar po /
thugs kar rdo rje sngon po rtse lnga pa'i lte bar hU~M mthing ga rnams sangs rgyas thams cad kyi sku gsung thugs kyi rang bzhin du bsam /
sku bzhi'i dbang phyug rgyal ba rdo rje 'chang //
bdag sogs 'gro la thugs rjes nyer dgongs nas //
bum gsang shes rab ye shes de kho na'i //
ye shes mchog gis bdag rgyud bltam par mdzod //
ces dbang skur bar gsol ba btab pas /
bcu pa dbang blang ba ni :
bla ma'i smin mtshams mdzod spu yi :
oM yig dkar las 'od dkar dang :
bde gshegs sku rnams mang du byung :
rang gi smin mtshams thim pa yis :
lus kyi sgrib dag bum dbang thob :
bskyed rim lha sku sgom la dbang :
'bras bu sprul sku thob par byas :
bla ma'i ljags kyi pad+ma'i steng :
AHyig dmar las 'od dmar dang :
gsang sngags yig 'bru dpag med byung :
rang gi lce la thim pa yis :
ngag gi sgrib dag gsang dbang thob :
lam dus bzlas pa bya bar dbang :
'bras bu longs spyod rdzogs sku thob :
bla ma'i thugs ka'i rdo rje las :
hU~M yig mthing dang 'od sngon po :
rgyal ba'i phyag mtshan du ma byung :
rang gi snying gar thim pa yis :
yid sgrib dag nas sher dbang thob :
lam dus pho nya sgom par dbang :
'bras bu chos sku'i sa bon bzhag :
bla ma'i gnas gsum dkyil 'khor nas :
oM AHhU~M dang 'od zer lnga :
'phros pas rang gi gnas gsum thim :
sgo gsum sgrib dag tshig dbang thob :
lam dus khregs chod thod rgal sgom :
'bras bu ngo bo nyid sku thob :
skabs 'dir rgyang 'bod yang bya bar khrid las gsungs /
mthar ni rtsa ba'i bla ma yang :
'od zhu rang gi spyi bo nas :
byon te snying dbus bzhugs par b+heM:
de nas rang gi sems nyid kyi ngo bo dang bla ma gnyis su med pa'i ngang la bcos slad mi bya bar rang sor glod la dar cig gzhag par bya'o :
de ltar lam gyi rim pa rnams tshul bzhin du bskyangs pas lam dngos kyi rtogs pa khyad par can skye ba'i gzhi byed par the tshom med do :
'di yan gter gzhung dang zab khrid las btus pa yin zhing sa bcad so so'i sbyor rjes kyi dmigs rim dang go don sogs khrid gzhung rtsa 'grel la 'dris shing shes par bya ba las 'dir ni ngag 'don tsam bsdus pa'o ///
/
@/
gnyis pa thun min lam gyi gzhi skyed rdzogs shin tu bsdus pa gsang chen rigs gcig tu sgrub pa ni /
oM ma hA shUn+ya tA dz+nyA na badzra swa b+hA wa At+ma ko\u0f85 haM:
stong pa'i ngang las 'ja' 'od sna lnga'i gur khyim gyi nang du :
pad zla'i steng du rang rig hU~M yig dkar po :
de las 'od 'phros 'phags pa mchod :
sems can gyi don byas :
'od zer tshur 'dus hU~M la thim zhing yongs su gyur pa las :
rang nyid rdo rje sems dpa' sku mdog dkar po zhal gcig phyag gnyis pa :
phyag g.yas rdo rje g.yon dril bu 'dzin pa longs sku'i cha byad can :
mtshan dpe'i gzi brjid 'bar ba :
zhabs skyil krung gis bzhugs pa'i pang du yum rdo rje snyems ma dkar mo gri thod 'dzin pas mgul nas 'khyud pa dang mnyam par sbyor ba :
sku las dri ma med pa'i 'od zer 'phro zhing :
bde stong ye shes kyi rol pa snang stong 'ja' tshon lta bu'i skur gyur :
rang gi thugs kar zla ba'i steng du hU~M yig dkar po'i mtha' skor du sngags phreng gis bskor ba :
de las 'od zer 'phros pas snang srid snod bcud thams cad la khyab :
tha mal ma dag pa'i snang zhen thams cad sbyangs te :
snod kyi 'jig rten gzhal yas khang :
bcud kyi sems can lha :
sgrar grags pa thams cad sngags kyi rang sgrar gyur par bsam zhing yig brgya ci nus bzla :
thun bsdu ba na :
rang gi thugs ka'i hU~M las 'od zer 'phros pas dag pa'i snod bcud thams cad la khyab :
de dag 'od phung du gyur pa rang lhar gsal ba la thim :
de yang thugs ka'i hU~M la thim :
hU~M gi zhabs kyu khog pa :
khog pa mgo bo :
mgo bo zla tshes :
zla tshes thig le :
thig le na dA:
na dA mi dmigs par stong par gyur :
de'i ngang las slar yang rang nyid lha'i skur gyur zhes brjod cing bsam :
bsngo smon ci shes bya :
nyams len zur bkod 'di ni rig 'dzin 'gyur med rdo rje rtsal gyis gzims chung yang dben du sbyar pa'o //
mang+ga laM///
/
gzhi~X dbyings lhun rdzogs rgyal thabs cher //
la~Xm stegs 'phrul chen 'jug sgo las //
'bra~Xs bu'i ye shes che brnyes nas //
zung 'jug 'khor 'das dbang sgyur shog
/ces pa 'di yang sngon dus chings ma tshang zhing zhib cha ma song ba'i yig cha sus byas med pa zhig 'dug pa la /
gter gzhung dang khrid yig zhib dpyad kyis nyams len byed pa 'dra 'byung na zur phyung 'jug bder dmigs nas /
pad bkod sgam sprul ming 'dzin 'gyur med o rgyan bstan 'dzin nyi mas rab byung bcu bdun pa'i rab gnas chu sbrul zla ba brgyad pa bshol ba'i snga ma'i tshes gsum nyi ma me bzhi'i 'grub pa'i sbyor bar bal yul gyi gnas mchog stag mo lus sbyin zhe chen sgrub sde pad+ma 'od gling gi rtse mor btus pa'o ///
/
@#//
rdzogs chen a ti zab don snying po'i khregs chod kyi dmigs rim dang 'brel ba'i smon lam bzhugs so //
rgyal kun ngo bo mtsho skyes rdo rje dang //
dbyer med rig 'dzin gter bdag gling pa'i zhabs //
gang gi tshad med thugs rje'i phrin las mchog
/mi 'gyur dpal gyi sgron mar snying nas 'dud //
rnyed dka'i rten la snying po len spro bas //
'chi ba snying zug nges 'byung bcos min gyis //
bzod dka' 'khor ba'i duHkhar blo ldog ste //
las 'bras blang dor ma nor spyod par shog
/bslu med skyabs gnas dkon mchog rnam gsum la //
log pa'i lam las ldog phyir skyabs 'gro dang //
tshe rabs drin gyis bskyangs pa'i ma rgan 'gror //
tshad med bzhi ldan byang chub sems 'byongs shog
/rdor sems bdud rtsis nyes ltung sgrib sbyangs shing //
gling bzhi gling phran lus dang longs spyod dang //
rang rig rang gsal dmigs med nam mkha'i mdzod //
phul bas sgrib byang tshogs gnyis myur rdzogs shog
/skyabs gsum kun 'dus thar pa'i lam mkhan mchog
/rdo rje 'chang dngos rtsa ba'i bla ma la //
sgo gsum zol med dad pas gsol btab mthus //
tshad med thugs rje'i byin rlabs lhongs par shog
/bla ma sku bzhi'i thugs rje'i nus pa'i rgyas //
rang rgyud gnyug sems ngo bor rgyas btab ste //
sgo gsum bla ma'i rdo rje rnam gsum dang //
dbyer med ro gcig ngang du 'gyur bar shog
/ting 'dzin rnam pa gsum gyis khog phub ste //
rang lus gsal stong rdo rje sems dpar gsal //
ngag rlung bum can yid bzlas 'byung 'jug gsum //
'bru gsum dang sbyar rlung sngags dbyer med shog
/sgrar grags grags stong sngags su sbyong byed pa'i //
yig drug yig brgya'i bzlas bsgom la brten nas //
grangs dus mtshan ma'i bsnyen sgrub mthar phyin te //
gang shar lha sngags rol par rgyas thebs shog
/snang grags mi dmigs stong nyid ngang du gyur //
stong nyid ngang las skad cig dran rdzogs su //
chu las chu bur bzhin du lha yi skur //
ye rdzogs phyag rgya chen por mngon rdzogs shog
/sgo gsum 'khor ba'i 'brel thag gcod pa'i phyir //
rigs drug 'khor ba'i las snang dang mthun pa'i //
bya spyod la brten 'khor ba'i mtshang rtogs te //
lus ngag yid gsum zhen pa rang log shog
/'khrul rgyu 'khor ba'i sa bon bag chags rnams //
sbyang gzhi 'gro ba drug gi lus gnas drug
/sbyang bya rigs drug sa bon yi ge rnams //
sbyong byed rlung me'i sbyor bas dag par shog
/spang bya rnam rtog snying po dge ba'i chos //
gang shar de la shes pa rtse gcig tu //
rang babs so ma nyid du bzhag pa yis //
sgo gsum gzhi thog bsam gtan 'grub par shog
/rang sems ma bcos lhug par gnas pa de //
spyod lam zhi dang bar ma rtsub mo yis //
rkyen dang rim par khrid cing goms par bslab //
gnas brtan grol ba'i gdeng nyid mngon 'gyur shog
/lus ngag yid kyi gnad rnams legs gcun te //
lus kyi byed bcing ngag gi hU~M gdangs dang //
sems nyid skye 'gags 'gro 'ong mtha' ded pas //
gnas lugs rig pa'i rang ngo shes par shog
/mi g.yo gsum la blo 'das 'dus ma byas //
rang rtsal ma 'gags 'char sgo cir snang kun //
snang stong dbyer med chu dang zla gzugs bzhin //
gsal stong dbyer med spros bral ngang gnas shog
/dug gsum dug lnga tshogs drug yul snang kun //
gang shar rig pa bcing grol las 'das pa //
rang babs spros bral ka dag dbyings rdzogs pa'i //
sgom byed las 'das gnas lugs rtogs par shog
/sa lam yon tan ma lus myur rdzogs te //
kun bzang gdod ma'i rang zhal mngon gyur cing //
mkha' khyab 'gro ba'i mgon po nyid gyur pa'i //
don gnyis lhun gyis grub pa'i dpal thob shog
/de ltar tshe 'dir grol bar ma gyur na //
bar dor rang byan chud pa'i gdeng rnyed cing //
der ngo ma 'phrod rang bzhin sprul sku'i zhing //
pad+ma'i snying por brdzus te skye bar shog
/de las bye ba phrag brgya'i rnam rol ni //
gang 'dul mos pa'i dpal du yongs shar te //
mtha' yas 'gro rnams 'khor mtsho las sgrol ba'i //
snying stobs bsod nams rgya chen thob par shog
/kye ma bla ma yi dam mkha' 'gro'i tshogs //
bdag gis ji ltar bsam pa'i don rnams kun //
dka' ba med par myur du 'grub 'gyur ba'i //
byin gyis brlabs pa'i dngos grub dus 'dir stsol //
ces gter gsar rdzogs pa chen po a ti zab don snying po'i khregs chod kyi dmigs rim dang 'brel ba'i smon lam nyung ngur bgyis pa 'di ni /
mi phyed pa'i dad stobs mnga' ba sde pa gnod sbyin dbang 'dus lags kyis gnang skyes bzang po dang bcas bskul bar mdzad pa'i ngo ma chog par rdzogs pa chen po'i rnal 'byor gyi rtags tsam 'dzin pa mi 'gyur dpal gyi sgron mas gang shar du bris pa'o //
nongs pa mchis na chos bdag mkha' 'gro'i tshogs kyis bzod par mdzad du gsol /
dge legs 'phel ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
