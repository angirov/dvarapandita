rtsa gsum 'od gsal snying tig las /
phag mo dkar mo shes rab gsal byed kyi rgyun khyer snying por dril ba bzhugs so //
na mo gu ru badzra wa rA hI pa da ya /
rdo rje phag mo dkar mo shes rab gsal byed kyi rgyun gyi rnal 'byor snying por dril ba ni /
bla ma dang gnyis su med pa'i rje btsun rdo rje phag mo'i lha tshogs mdun gyi nam mkhar badzra sa mA dzaHsa tshogs zhing mkha' khyab tu sad pa'i spyan sngar /
na mo :
phyogs dus rgyal ba rab 'byams kyi :
ye shes chen po'i ngo bo nyid :
bla ma rdo rje rnal 'byor mar :
mi phyed gus pas skyabs su mchi :
lan gsum dang /
ho :
gzung 'dzin 'khrul pa'i 'gro ba rnams :
'od gsal rnam kun mchog ldan dbyings :
'pho 'gyur med par ro gcig phyir :
rdo rje btsun mo bsgom par bgyi :
zhes lan gsum gyis skyabs sems bya /
dzaHhU~M baM hoHsa tshogs zhing rnams rang la thim par bsam /
dngos gzhi lha bskyed pa ni /
hrI:
stong pa nyid dang snying rje che :
zung 'jug baM yig dkar po las :
'od 'phros snod bcud dbyings su sbyangs :
tshur 'dus skad cig dran rdzogs su :
rang rig bcom ldan wa rA hI:
zhal gcig phyag gnyis sku mdog dkar :
phyag g.yas rdo rje'i gri gug 'phyar :
g.yon pas thod khrag thugs kar bsnams :
mchan khung kha T+wAM rtse gsum mtshan :
spyi gtsug phag zhal ngur sgra sgrog :
dar dang rin chen rus pas brgyan :
khro 'dzum chags nyams mtshan dper 'bar :
zhabs gnyis brkyang bskum gar stabs kyis :
pad nyi bam ro'i snying gar rol :
dam tshig ye shes dbyer med pa :
snang stong zung 'jug chen por gyur :
ces brjod cing bsam la /
dam ye gnyis med kyi lha sku'i gsal snang spyi dang bye brag la sems rtse gcig tu gzung /
nga rgyal brtan por bsgrub /
dag pa dran pa la bslab ste tha mal gyi snang zhen sbyang /
des skyo na bzlas pa bya ba ni /
thugs kar nyi zla kha sbyor dbus :
hrIM mthar sngags phreng g.yon du 'khor :
'od kyis phyogs bcu'i rgyal kun mchod :
khams gsum 'gro ba'i sgrib gnyis bsal :
srid zhi'i shes rab ye shes bcud :
bdud rtsi'i rnam par spyan drangs nas :
lus ngag yid la thim pa yis :
spobs pa'i gter mdzod grol bar gyur :
ces bzlas dmigs gsal btab la bzla bya'i sngags ni /
oM baM badzra wa rA hI pra dz+nyA dz+nyA na sarba sid+d+hi hrIM dza :
zhes bzlas pa'i skyon spangs la rtse gcig tu bzla /
thun las ldang bar brtsam pa na /
dbyangs gsal rten snying yi ge brgya pa rnams kyis sngags kyi lhag chad kha skong zhing brtan par bya /
a a a :
zhes pas bskyed rim gyi snang cha 'od gsal gyi dbyings su thim par bsam la mnyam par gzhag
/slar yang rang dang snang ba thams cad rje btsun rdo rje phag mo'i sku gsung thugs su gyur par bsam la /
oM AHhU~M gis brtan par bya /
dge ba 'di yis myur du bdag
/rdo rje phag mo sogs bsngo smon shis brjod ji ltar rigs pas mtshams sbyar te spyod lam la 'jug par bya'o //
zhes pa'ang mtsho skyes bla ma dgyes pa'i 'bangs 'od gsal sprul pa'i rdo rjes so //
sarba dA ka l+yA NaM b+ha ba tu ///
/
