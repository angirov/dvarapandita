@#//
'phags ma sgrol ma la gsol ba gdab pa'i cho ga maN+Dal bzhi pa'i ngag 'don bzhugs so //
na ma Ar+Ya tA ra yai /
'dir rje btsun sgrol ma la 'dod don gsol ba'i thabs zab mo maN+Dal bzhi'i cho ga bya bar spro na /
gnas khang byi dor byas shing rgyan gyis brgyan pa'i dbus su khri legs pa la dkon mchog gi rten spyi dang /
khyad par rje btsun ma'i sku rab gnas can bzhugs su gsol /
de'i drung du dri'i maN+Dal re khA nyis rim pa bzhi bri /
de re re'i steng du rnam lnga tshang ba'i mchod pa tshar bzhi bsham /
gsol ba 'debs mi rgyud dag pa'i dge slong bzhis bsgrub na shin tu myur la /
de ltar ma grub na rang gcig pus gsol ba btab kyang 'grub /
de'i rim pa ni /
sangs rgyas chos dang tshogs kyi mchog rnams la //
byang chub bar du bdag ni skyabs su mchi //
bdag gis sbyin sogs bgyis pa'i bsod nams kyis //
'gro la phan phyir sangs rgyas 'grub par shog
/lan gsum gyis skyabs sems dang /
sems can thams cad bde ba dang bde ba'i rgyu dang ldan par gyur cig
/sdug bsngal dang sdug bsngal gyi rgyu dang bral bar gyur cig
/sdug bsngal med pa'i bde ba dam pa dang mi 'bral bar gyur cig
/nye ring chags sdang dang bral ba'i btang snyoms tshad med pa la gnas par gyur cig
/ces tshad med bzhi bsgom pa sngon du 'gro bas /
dkon mchog gsum gyi bden pa dang /
sangs rgyas dang byang chub sems dpa' thams cad kyi byin gyis rlabs dang /
tshogs gnyis yongs su rdzogs pa'i mnga' thang chen po dang /
chos kyi dbyings rnam par dag cing bsam gyis mi khyab pa'i stobs kyis /
deng 'dir 'khor yug gi sa gzhi 'di dag bde ba can gyi zhing gi bkod pa lta bu phun sum tshogs pa'i rgyan thams cad kyis rnam par brgyan pas mdzes shing yid du 'ong ba bsam gyis mi khyab par gyur /
ces gnas dang /
phun sum tshogs pa'i zhing 'di dag tu lha dang mi'i yo byad dam pa gzugs dang /
sgra dang /
dri dang /
ro dang /
reg bya la sogs pa rnam par dag cing yid du 'ong ba'i mchod pa'i sprin rgya mtsho bsam gyis mi khyab pas nam mkha'i khams thams cad gang bar gyur /
ces mchod pa byin gyis brlab /
spos btul zhing snyim pa me tog dang bcas pas sbyar te /
phyogs dus kun nas skyabs gsum bka' sdod bcas //
nyon mongs 'gro la mkhyen brtses rab dgongs te //
dpag med zhing nas thogs med rdzu 'phrul gyis //
'dir gshegs mchod sprin rgya mtsho'i dbus bzhugs gsol //
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
po ta la yi gnas mchog nas //
tAM yig ljang gu las 'khrungs shing //
tAM yig 'od kyis 'gro ba sgrol //
sgrol ma 'khor bcas gshegs su gsol //
lha dang lha min cod pan gyis //
zhabs kyi pad+mo la btud de //
phongs pa kun las sgrol mdzad ma //
sgrol ma 'khor bcas gshegs su gsol //
zhes spyan drang /
mdun gyi nam mkhar bla ma dang sangs rgyas byang chub sems dpa'i tshogs dang /
khyad par rje btsun ma seng ldeng nags kyi sgrol ma la sgrol ma nyi shu'i 'khor gyis bskor ba dang bcas pa byon nas sku gzugs dang tha mi dad par bzhugs par gyur /
de nas /
sangs rgyas thams cad 'dus pa'i sku
/rdo rje 'dzin pa'i ngo bo nyid //
dkon mchog gsum gyi rtsa ba ste //
bla ma rnams la phyag 'tshal lo //
zhes bla ma dang /
mgon po thugs rje che ldan pa //
thams cad mkhyen pa ston pa po //
bsod nams yon tan rgya mtsho'i zhing //
de bzhin gshegs la phyag 'tshal lo //
dag pa 'dod chags bral ba'i rgyu //
dge bas ngan song las grol zhing //
gcig tu don dam mchog gyur pa //
zhi gyur chos la phyag 'tshal lo //
grol nas grol ba'i lam yang ston //
bslab pa dag la rab tu gus //
zhing gi dam pa yon tan ldan //
dge 'dun la yang phyag 'tshal lo //
zhes dkon mchog spyi la bstod cing /
re re la phyag gsum gsum ste bcu gnyis btsal la /
dkon mchog gi rten spyi la me tog gtor nas sa la 'dug ste bzang spyod ltar yan lag bdun pa tshar gcig gi rjes su /
phyogs bcu na bzhugs pa'i sangs rgyas bcom ldan 'das thams cad dang /
sa bcu la gnas pa'i byang chub sems dpa' chen po rnams dang /
bla ma rdo rje 'dzin pa chen po rnams bdag la dgongs su gsol /
zhes dang /
byang chub snying por mchis kyi bar //
sangs rgyas rnams la skyabs su mchi //
chos dang byang chub sems dpa' yi //
tshogs la'ang de bzhin skyabs su mchi //
zhes lan gsum gyis skyabs su 'gro ba sngon du btang nas /
ji ltar sngon gyi bde gshegs kyis //
byang chub thugs ni bskyed pa dang //
byang chub sems dpa'i bslab pa la //
de dag rim bzhin gnas pa ltar //
de bzhin 'gro la phan don du //
byang chub sems ni bskyed bgyi zhing //
de bzhin du ni bslab pa la'ang //
rim pa bzhin du bslab par bgyi //
zhes lan gsum gyis sems bskyed blangs la /
mjug tu dga' ba bsgom pa ni /
deng dus bdag tshe 'bras bu yod //
mi yi srid pa legs par thob //
de ring sangs rgyas rigs su skyes //
sangs rgyas sras su da gyur to //
da ni bdag gis ci nas kyang //
rigs dang mthun pa'i las brtsams te //
skyon med btsun pa'i rigs 'di la //
rnyog par mi 'gyur de ltar bya //
long bas phyags dar phung po las //
ji ltar rin chen rnyed pa ltar //
de bzhin ji zhig ltar stes na //
byang chub sems ni bdag la skyes //
zhes dang /
bdag gis de ring skyob pa thams cad kyi //
spyan sngar 'gro ba bde gshegs nyid dang ni //
bar du bde la mgron du bos zin gyis //
lha dang lha min la sogs dga' bar gyis //
byang chub sems ni rin po che //
ma skyes pa rnams skye gyur cig
/skyes pa nyams pa med pa dang //
gong nas gong du 'phel bar shog
/byang chub sems dang mi 'bral zhing //
byang chub spyod la gzhol ba dang //
sangs rgyas rnams kyis yongs bzung zhing //
bdud kyi las rnams spong bar shog
/byang chub sems dpa' rnams kyis ni //
'gro don thugs la dgongs 'grub shog
/mgon po yis ni gang dgongs pa //
sems can rnams la de 'byor shog
/sems can thams cad bde dang ldan gyur cig
/ngan 'gro thams cad rtag tu stongs par shog
/byang chub sems dpa' gang dag sar bzhugs pa //
de dag kun gyi smon lam 'grub par shog
/ces spyod 'jug ltar sems bskyed blangs la maN+Dal dang po'i mchod pa dkon mchog spyi la 'bul ba'i 'dun pas /
rab 'byams rgya mtsho dpag med na //
mchod yon zhabs bsil me tog dang /
bdug spos snang gsal dri mchog dang //
zhal zas sil snyan la sogs pa //
mchod rdzas ji snyed yod pa dang //
bdag gis gus pas bshams pa 'di //
ji snyed rgyal ba sras dang bcas //
de snyed rnams la bdag 'bul na //
thugs rje mnga' ba khyed rnams kyis //
ci bde bar ni bzhes nas kyang //
sems can don kun mdzad du gsol //
oM sarba bud+d+ha bo d+hi satwa ar+g+haM pra tIts+tsha swA hA/
nas /
shab+da'i bar gyis mchod la /
sangs rgyas dang byang chub sems dpa' thams cad bdag la dgongs su gsol /
khyed rnams la mkhyen pa'i ye shes /
brtse ba'i thugs rje /
mdzad pa'i phrin las bsam gyis mi khyab pa mnga' bas /
spyir sangs rgyas kyi bstan pa dar zhing rgyas pa dang /
bstan 'dzin skyes bu spyi dang khyad par dpal ldan bla ma dam pa 'di zhes bya ba sku tshe brtan zhing thugs kyi bzhed don lhun gyis grub pa dang /
phyogs bcu'i dge 'dun gyi sde spyi dang khyad par 'di zhes bya ba'i sde 'dir 'dus pa'i dge 'dun thams cad mthun zhing chos spyod bcu'i sgrub pa gong nas gong du 'phel zhing rgyas pa dang /
sbyin pa'i bdag pos thog drangs bdag sogs sems can thams cad kyi rgyud la byams snying rje byang chub kyi sems rin po che yang dag pa'i lta ba phyin ci ma log pa skye bar byin gyis brlab tu gsol /
de sgrub pa la gnas skabs kyi 'gal rkyen zhi zhing mthun rkyen tshang bar byin gyis brlab tu gsol /
zhes 'dod don la gsol ba lan gsum gdab /
de nas /
lha dang lha min cod pan gyis //
zhabs kyi pad+mo la btud de //
phongs pa kun las sgrol mdzad ma //
sgrol ma yum la phyag 'tshal lo //
ces sh+loka gcig phyag dang bcas pa lan bdun byas te /
rje btsun ma la me tog gtor nas sa la 'dug ste /
maN+Dal gnyis pa'i mchod pa 'phags ma la 'bul ba'i blos /
rab 'byams rgya mtsho dpag med na //
mchod yon zhabs bsil me tog dang //
bdug spos snang gsal dri mchog dang //
zhal zas sil snyan la sogs pa //
mchod rdzas ji snyed yod pa dang //
bdag gis gus pas bshams pa 'di //
thugs rje che mnga' rje btsun ma //
'phags ma sgrol ma la 'bul na //
bzhes nas byin gyis brlab tu gsol //
oM Ar+Ya tA re sa pa ri bA ra ar+g+haM sogs sngar ltar phul la /
rje btsun 'phags ma sgrol ma dang //
phyogs bcu dus gsum bzhugs pa yi //
rgyal ba sras bcas thams cad la //
kun nas dang bas phyag bgyi 'o //
me tog bdug spos mar me dri //
zhal zas rol mo la sogs pa //
dngos 'byor yid kyis sprul nas 'bul //
'phags ma'i tshogs rnams bzhes su gsol //
thog ma med nas da lta'i bar //
mi dge bcu dang mtshams med lnga //
sems ni nyon mongs dbang gyur pa'i //
sdig pa thams cad bshags par bgyi //
nyan thos rang rgyal byang chub sems //
so so skye bo la sogs pas //
dus gsum dge ba ci bsags pa'i //
bsod nams la ni bdag yi rang //
sems can rnams kyi bsam pa dang //
blo yi bye brag ji lta bar //
che chung thun mong theg pa yi //
chos kyi 'khor lo bskor du gsol //
'khor ba ji srid ma stongs bar //
mya ngan mi 'da' thugs rje yis //
sdug bsngal rgya mtshor byings pa yi //
sems can rnams la gzigs su gsol //
bdag gis bsod nams ci bsags pa //
thams cad byang chub rgyur gyur nas //
ring por mi thogs 'gro ba yi //
'dren pa'i dpal du bdag gyur cig
/ces pa'i bar gyi yan lag bdun pa dang sngar ltar skyabs sems blang ngo //
de nas /
gang gi don du bya ba'i bsgrub bya ji snyed yod pa de dag thams cad rje btsun ma'i phyag g.yas pa'i skyabs 'og tu tshud par bsam la /
oM rje btsun ma 'phags ma sogs phyag 'tshal nyer gcig gi bstod pa tshar gnyis brjod /
rje btsun bcom ldan 'das ma thugs rje can //
bdag dang mtha' yas sems can thams cad kyi //
sgrib gnyis byang zhing tshogs gnyis myur rdzogs nas //
rdzogs pa'i sangs rgyas thob par mdzad du gsol //
de ma thob kyi tshe rabs kun tu yang //
lha dang mi yi bde ba mchog thob nas //
thams cad mkhyen pa bsgrub par byed pa la //
bar chad gdon bgegs rims dang nad la sogs //
dus min 'chi bar gyur pa sna tshogs dang //
rmi lam ngan dang mtshan ma ngan pa dang //
'jigs pa brgyad sogs nye bar 'tshe ba rnams //
myur du zhi zhing med par mdzad du gsol //
'jig rten 'jig rten las ni 'das pa yi //
bkra shis bde legs phun sum tshogs pa rnams //
'phel zhing rgyas pa'i don rnams ma lus pa //
'bad med lhun gyis grub par mdzad du gsol //
sgrub la brtson zhing dam chos 'phel ba dang //
rtag tu khyed sgrub zhal mchog mthong ba dang //
stong nyid don rtogs byang sems rin po che //
yar ngo'i zla ltar 'phel zhing rgyas par mdzod /

/rje btsun 'phags ma sgrol ma bdag la dgongs su gsol /
khyed rnams la mkhyen pa'i ye shes zhes pa nas /
byin gyis brlab tu gsol /
zhes pa'i bar sngar ltar tshar gsum gyis 'dod don gsol /
de nas sngar ltar phyag bdun btsal te /
maN+Dal gsum pa'i mchod pa 'bul /
yan lag bdun pa byas te /
bstod pa tshar gsum gsol 'debs dang bcas bya /
yang phyag bdun dang maN+Dal bzhi pa'i mchod pa 'bul /
yan lag bdun pa bya /
bstod pa tshar bdun gsol 'debs dang bcas pa bya'o //
rjes su /
ma rnyed yongs su ma tshang dang //
gang yang nus pa ma mchis pa //
'dir ni bgyi ba gang nongs pa //
de kun khyod kyis bzod mdzad rigs //
zhes dang /
yi ge brgya pas bzod par gsol la /
bcom ldan 'das ma bdag sogs sems can thams cad kyi sdig sgrib nyes ltung sbyangs shing bsod nams kyi tshogs spel ba'i slad du /
sku 'di nyid la brtan par bzhugs su gsol /
bzhugs nas kyang /
bdag sogs rnams kyi chos dang mthun pa'i don //
ji ltar bsam pa yid bzhin 'grub pa dang //
nad gdon bgegs dang bar du gcod pa'i tshogs //
nye bar zhi bar byin gyis brlab tu gsol //
de nas dkon mchog gsum gyi bkra shis dang /
bdag gis tshe rabs sngon nas bsgrubs pa'i lha //
dus gsum sangs rgyas kun gyi phrin las ma //
sngo ljang zhal gcig phyag gnyis myur zhi dpa'//
yum gyur ut+pal bsnams pa'i bkra shis shog
/ces rje btsun ma'i bkra shis dang /
'byung po gang dag 'dir ni lhags gyur te //
sa'am 'on te bar snang 'khod kyang rung //
skye rgu rnams la rtag tu byams byed cing //
nyin dang mtshan du chos la spyod par shog
/dge ba 'di yis myur du bdag
/rje btsun sgrol ma 'grub gyur nas //
'gro ba gcig kyang ma lus pa //
de yi sa la 'god par shog
/bsod nams 'di yis thams cad gzigs pa nyid //
thob nas nyes pa'i dgra rnams pham byas te //
skye rga na 'chi'i rba klong 'khrugs pa yi //
srid pa'i mtsho las 'gro ba sgrol bar shog
/ces sogs bsngo smon ji ltar rigs pa bya'o //
zhes yig rnying las 'don bde bar zin bris su byas pa ste 'dod pa'i don 'grub par gyur cig
/'di ni jo bo lugs kyi man ngag snar thang brgya rtsa sogs las 'byung ba ltar lo chen d+harma shrIs mdzad pa ste slar yang nag 'gros bklag chog tu many+dzu g+ho Shas bris pa dge legs su gyur cig
/sarba mang+ga laM///
/
