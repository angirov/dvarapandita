@#//
bdud 'dul karma ma hA gu ru'i phrin las bklag chog tu bkod pa ye shes glog gi phreng ba zhes bya ba bzhugs so //
na mo ma hA gu ru karma kro d+hA ya /
khyab bdag gu ru'i ye shes rol pa'i rtsal //
sku lnga'i sgyu 'phrul mkha' ltar khyab pa las //
phrin las rig 'dzin drag po'i rol gar gyis //
srid gsum bdud bzhi'i dpung tshogs bcom la 'dud //
snyigs dus bdud bgegs dam sri'i dpung //
'joms pa'i gnyen po zla med pa //
chos rgyal byang pa'i zab gter las //
byon 'di sngags 'chang snying gi nor //
karma ma hA gu ru'i bsnyen sgrub kyi phrin las la 'jug par 'dod pas nyams su blang bya'i las khrigs bstan pa la gnyis /
sbyor ba gshom gyi lag len /
dngos gzhi phrin las kyi rim pa'o //
dang po ni /
mthun pa'i gnas su stegs bu'i steng lcags sogs kyi snod du zan gyi chos 'byung nag po'i steng du bdud bzhi'i gzugs gter gzhung phyag bzhes ltar bkod pa la seng ldeng gi phur pa dar gyi cod pan btags pa btsugs /
de steng many+dzi'i khar lcags snod la sogs par zan gyi gdan zur gsum mdun bstan steng gtor ma zur gsum nag po lto khra can leb mdun bstan zhi drag rgyan spros sku rten dar gdugs bcas bkod /
rgyab g.yas rtsa gsum 'bul gtor sum sgrom /
rgyab g.yon gter srung bdud btsan klu gsum gtor ma ni /
bdud la bshos zlum nag po rtse mo cung zad bkug pa /
btsan bshos zur gsum dmar po /
klu gtor dkar po sbrul dkris /
gsum ka mtheb kyus bskor ba /
sgrub gtor g.yas g.yon du sman raka
/mdun du nyer spyod lnga phreng tshar du bsham /
sngon gtor tshogs kyi yo byad sogs kyang nye bar bsdog go
/gnyis pa la gsum /
sngon 'gro
/dngos gzhi /
rjes so //
dang po la lnga las /
thog mar tshig bdun dang brgyud pa'i gsol 'debs ni /
bdud sde'i dpung 'joms karma he ru ka
/phrin las grub pa pra chen hasti'i zhabs //
dus gsum rgyal ba'i spyi gzugs thod phreng rtsal //
gsol ba 'debs so bdud bzhi mthar byed shog
/zab gter bka' yi sdud po mkhar chen bza'//
'jam dpal rdo rje khri srong lde 'u btsan //
skye ba'i yang srid bkra shis stobs rgyal la //
gsol ba 'debs so bdud bzhi mthar byed shog
/lung zin rig 'dzin chen po ngag gi dbang //
chos dbyings rang grol zil gnon bzhad pa rtsal //
rig 'dzin rim brgyud rtsa ba'i bla ma la //
gsol ba 'debs so bdud bzhi mthar byed shog
/gtsang rong kham bu lung zhes g.yas ru'i char //
rgyas btab phrin las drag po gsang ba'i gter //
gnas chos bka' skyong srung ma'i tshogs bcas la //
gsol ba 'debs so bdud bzhi mthar byed shog
/srog gtad dbang gis rang rgyud yongs su smin //
gang snang lha skur shar ba'i bskyed rim gsal //
chos kun rig ngor 'phrod pas rang sar grol //
'chugs med tshul bzhin nyams su longs par shog
/nang du rang rgyud dug lnga bdud bzhi'i dpung //
ka dag dbyings su ye shes lngar dag nas //
phyi rol 'khrul ngor shar ba'i dgra bgegs rnams //
tshar gcod rten 'brel lhun gyis grub par shog
/snod bcud thams cad rten dang brten par 'char //
grags pa thams cad grags stong sngags kyi sgra //
snang sems brjod bral chos sku'i rang rtsal du //
legs shar don gnyis 'grub pa'i bkra shis shog
/gnyis pa skyabs 'gro sems bskyed ni /
mdun gyi nam mkhar bla ma bdud 'dul karma gu ru mngon sum gsal bar gyur /
snyigs dus nyon mongs dug lnga hrags //
phung byed 'dre srin 'byung po langs //
de phyir bar gcod rkyen rnams mang //
bar gcod rkyen las skyob pa'i phyir //
bdud 'dul pad+mar bdag skyabs mchi //
lan gsum /
mtha' yi dgra bzhi langs pa dang /
khyad par rang rgyud nyon mongs bdud //
nang du 'khrugs pas phyi rol bdud //
rlung ltar langs tshe bsgrub par bgyi //
lan gsum /
hU~M/
karma drag rtsal lha tshogs gshegs //
nyi zla pad+ma'i gdan la bzhugs //
lus ngag yid gsum gus phyag 'tshal //
phyi nang gsang ba'i mchod pa 'bul //
nyams chag sdig sgrib mthol lo bshags //
gsang sngags sgrub la rjes yi rang //
smin grol gsang sngags chos 'khor bskor //
mya ngan mi 'da' bzhugs gsol 'debs //
snying po sems can don du bsngo //
yang dag rdo rje'i don rtogs shog
/lan gsum /
skyabs yul rang la thim par gyur //
gsum pa mtshams gcod srung 'khor ni /
hU~M/
rang nyid karma gu rur gsal ba yi //
thugs las khro mtshon me dpung rab tu 'phros //
gnod byed bdud dpung ma lus rdul du rlog
/lhag ma rnams kyang pha mthar gtor zhing bskrad //
rdo rje'i gur khang me dpung cher 'bar nang //
me 'khor rtsibs bcu rtsibs mchan rgya gram dang //
rlung 'khor rtsibs bcu rtsibs bar chu gri dang //
shugs drag g.yas g.yon 'khor ba'i gur du gyur /
A+oM AHhU~M karma ma hA gu ru karma sid+d+hi hU~M/
gnod byed bdud bzhi'i snying la raM raM thul thul trig rbad trig rbad ha la pa ti trig nan rbad /
oM badzra kro ta tsakra dz+wa la raM rak+Sha rak+Sha hU~M phaT/
byang lugs gong gi tshogs gsag 'dir sbyor bar snang bas spro na de ltar bya /
bzhi pa byin dbab pa ni /
spos rol gdung shugs kyi rig rtsal bcas /
hU~M a la la hoH
b+ha ga bAn ma hA kA ru Ni kA sa ma ya hoH
sa ma ya satwaM/
hU~M/
rnga yab gling phran srin po'i yul //
zangs mdog dpal ri'i gzhal yas nas //
karma ma hA gu ru rtsal //
lha tshogs 'khor dang bcas rnams kyis //
rnal 'byor rten dang sgrub rdzas la //
sku gsung thugs kyi byin chen phob //
dbang chen skur la byin gyis rlobs //
gzi mdangs bkrag phyungs bdud rtsir spel //
bdud dang log 'dren tshar gcod pa'i //
mthu stobs nus pa'i dngos grub stsol //
A+oM AHhU~M karma ma hA gu ru karma sid+d+hi hU~M/
sa ma ya A be sha ya a AH
lnga pa mchod rdzas byin brlab pa ni /
thugs ka'i hU~M las raM yaM khaM 'phros pas //
mchod pa'i tshogs rnams nyes skyon bsregs gtor bkrus /
oM AHhU~M gis bdud rtsir byin gyis brlabs //
zegs ma 'dod yon lha mo dpag med 'phros /
oM AHhU~M/
badzra d+hU pe hU~M/
badzra puSh+pe hU~M/
badzra A lo ke hU~M/
badzra gan+d+he hU~M/
badzra nai bid+ya hU~M/
badzra shab+da hU~M/
badzra sarba pU tsa me g+ha hU~M/
oM AHhU~M sarba pany+tsa a mr-ita hU~M hrIHTha /
oM AHhU~M ma hA ba liM ta te dzo ba liM ta ba la ba te gu h+ya sa ma ye swA hA/
oM AHhU~M ma hA rak+ta sa man+ta maN+Dal hU~M phaT/
sngags rnams lan gsum re brjod do //
gnyis pa dngos gzhi la bdun yod pa'i dang po dam tshig pa bskyed pa ni /
hU~M/
rang gi rig pa hU~M du bsam /
hU~M/
rgyu las skyes pa'i sngags brjod pas //
drag po'i gzhal yas lhun gyis grub //
gnam lcags 'bar ba'i gzhal yas khang //
gdan du sna tshogs rdo rje dang //
chu skyes steng du nyon mongs bdud //
dkar ser dmar nag bsnol ba'i steng //
stangs stabs khros pa'i tshul du ni //
hU~M las karma drag po'i sku
/ljang nag du ba'i mdog lta bu //
phyag g.yas sna tshogs rdo rje phyar //
g.yon pas seng ldeng phur pa sgril //
mthing nag ber dang chos gos gsol //
sna tshogs rdo rje'i phreng ba dang //
bdud kyi mgo phreng do shal 'phyang //
stangs stabs khros pa drag po'i sku
/dam tshig sems dpa' nyid du gsal //
gnyis pa ye shes pa spyan 'dren pa ni /
hU~M hU~M hU~M:
lang ka pu ri srin po'i yul //
gtum drag rngam pa'i dur khrod nas //
srin po'i rgyal po yal gam can //
gu ru karma drag po rtsal //
log 'dren ma rungs bsgral slad du //
gnas 'dir myur ba nyid du spyon //
ma hA gu ru karma drag po rtsal badzra sa ma ya dzaHdzaH
dzaHhU~M baM hoH
spro na /
hU~M/
bzhengs shig pad+ma 'byung gnas mkha' 'gro'i tshogs //
sogs brjod pa byang lugs so //
gsum pa bzhugs gsol ni /
hU~M/
'og gzhi sna tshogs rdo rje'i steng //
pad+ma'i gdan la nyon mongs bdud //
dkar ser dmar nag bzhi bsnol steng //
stangs stabs khros pa'i tshul du bzhugs //
ma hA gu ru karma drag po rtsal badzra sa ma ya tiSh+Tha lhan /
bzhi pa phyag ni /
hU~M/
dpal chen thugs las sprul pa'i ma hA gu ru //
drag po'i phrin las mchog la mnga' brnyes pa //
ma rungs dus mtha'i dmag dpung 'joms pa'i lha /
khro rgyal phrin las rdzogs la phyag 'tshal bstod //
ma hA gu ru a ti pU hoH
pra ti tsa hoH
lnga pa mchod pa gzhung gi dkyus ni /
hU~M/
sgo lnga'i longs spyod phyi yi mchod pa dang //
dug lnga rnam dag rang byung dag pa'i rdzas //
bde chen yongs rdzogs gsang ba'i mchod pa rnams //
bdud 'dul pad+ma'i sku la mchod pa 'bul //
dgyes pa chen po skyed phyir bzhes su gsol /
karma ma hA gu ru mAM sa rak+ta kiM ni ri ti a mr-ita ba liM ta ma hA sarba pU tsa khA hi /
cung zad spro na /
hU~M/
dngos bsham yid sprul rang bzhin lhun gyis grub //
mchog chen las byung dur khrod rdzas rnams kyi //
nyer spyod 'dod yon ye shes rol pa'i rgyan //
bdud 'dul karma drag po mnyes phyir 'bul /
oM badzra ar+g+haM nas 
shab+da pany+tsa kA ma gu Na pU dza hoH
hU~M/
rtsa brgyad stong sbyar bdud rtsi a mr-i ta //
dug lnga ye shes lngar rdzogs rdzas chen po //
ro mchog yon tan 'bum dang ldan pa 'di //
dpal chen karma gu ru'i zhal du 'bul //
sarba pany+tsa a mr-ita khA hi /
phrin las khrag 'thung karma he ru ka
/pra chen hasti pad+ma thod phreng rtsal //
ye shes mtsho rgyal khri srong lde'u btsan la //
bdud rtsi sman mchod 'bul lo dngos grub stsol //
sarba pany+tsa a mr-ita khA hi /
phrin las yongs grub rtsal dang ngag gi dbang //
chos dbyings rang grol zil gnon bzhad rtsal sogs //
rtsa brgyud dpal ldan bla ma mchog rnams la //
bdud rtsi sman mchod 'bul lo dngos grub stsol //
sarba pany+tsa a mr-ita khA hi /
karma gu ru yang gsang drag po rtsal //
las byed bka' sdod ma hA de ba dang //
gnas gter skyong mdzad bdud btsan klu gsum la //
bdud rtsi sman mchod 'bul lo dngos grub stsol //
sarba pany+tsa a mr-ita khA hi /
zhes thigs gtor 'bul /
oM AHhU~M kA ya wA ka tsit+ta sid+d+hi sa ma ya a la la hoH
zhes dngos grub blang /
hU~M/
lcang lor bcas pa'i pad+ma b+hany+dza ru /
khams gsum yongs sgrol dmar chen rgya mtsho bskyil //
bdud dgra'i snying khrag rba rlabs mkha' la 'phyo //
dug lnga rtsad nas gcod phyir bzhes su gsol //
ma hA rak+ta khA hi /
hU~M/
mtshan ldan dbyings kyi b+han+d+ha yangs pa ru //
dug gsum rnam dag sha khrag rus pa'i bshos //
rig rtsal 'dod yon rnam lnga'i sprin phung 'phro //
lha mchog karma gu ru'i thugs dam bskang //
ma hA ba liM ta khA hi /
hU~M/
mkha' gsang e waM rdo rje pad+ma sbyor //
gnyis 'dzin bdud bzhi zung 'jug klong du bsgral //
bya byed gnas yul gdod nas rnam dag ngang //
rang bzhin yongs shes mchod pa'i phyag rgyar 'bul //
sta na ga Na d+harma d+hA tu pU dza hoH
drug pa bstod pa rtsa gzhung ni /
hU~M/
dus gsum rgyal ba'i thugs rje 'dus pa'i dpal //
ma rungs 'dul mdzad karma drag po rtsal //
'gro ba snyigs ma'i sdug bsngal skyob pa'i lha //
drag po'i phrin las rdzogs la phyag 'tshal bstod //
spro na lhan thabs sbyar ba /
hU~M/
chos nyid 'gyur med bde chen ngang nyid las //
'gags med 'gro la rjes chags snying rje'i gar //
mi srun bdud kyi sde dpung kun 'joms pa //
che ba'i che mchog karma drag po rtsal //
ljang nag zhal gcig phyag gnyis khro zhing gtum //
lta bar bzod dka'i gzi byin mtshungs pa med //
gsang phod mthing ga snam sbyar snyan zhu gsol //
rol pa'i stabs kyi bdud bzhi gzir la 'dud //
phyag g.yas sna tshogs rdo rjes las bzhi sgrub //
g.yon pas phur bus log 'dren snying ga 'bigs //
sna tshogs rdo rje'i phreng ba bdud bzhi yi //
mgo phreng khrag 'dzag do shal 'dzin la bstod //
sgeg dang dpa' dang 'jigs su rung ba'i sku
/rgod dang gshe dang rngam dang ngar ldan gsung //
snying rje rngams dang zhi ba chen po'i thugs /
khro bo'i gar gyi nyams dgu rdzogs la bstod //
gzhom med rdo rje gnam lcags gur khang dbus //
rab brjid lhun stug ma rgad ri bo la //
nyin mor byed pa'i 'od kyis 'khyud pa bzhin //
log 'dren sreg byed me dbus 'gyings la bstod //
sku las me mtshon khro bo'i tshwa tshwa 'phro //
mi srun bdud dang bdud kyi phyogs ma lus //
'joms pa'i mthu ldan gnam lcags rdo rje'i thog
/'beb mdzad khro bo'i rgyal por phyag 'tshal bstod //
ces brgyud pa snga mas sbyar ba snang ngo //
bdun pa dzapa? bzlas ni /
thugs kar mthing nag rdo rje'i dbus //
hU~M yig mtha' ru sngags kyis bskor //
gnam lcags 'bar ba'i khang sgrom dbus //
gsal bar bsgoms la drag sngags bzla /
A+oM AHhU~M karma ma hA gu ru karma sid+d+hi hU~M/
rtsa ba'i bsnyen pa ste grangs tshad 'bum phrag gsum mo //
rgyun gyi phrin las lta bur brgya stong ci 'grub dang /
bar gcod kyi ltas byung na thun mthar sngags sham /
gnod byed bdud bzhi'i snying la raM raM thul thul /
trig rbad trig rbad /
ha la pa ti trig nan rbad /
zhes btags pa bdun nam nyer gcig tsam bzla /
bzlas mthar mchod bstod ni /
hU~M/
lha mchog karma drag po gshegs //
phyi nang gsang ba'i tshogs mchod 'bul //
nyams chag 'gal 'khrul mthol lo bshags //
sku gsung thugs yon phrin las bstod //
mchog dang thun mong dngos grub stsol //
ma hA pany+tsa /
ma hA rak+ta /
ma hA ba liM ta khA hi /
hU~M/
dpal chen thugs kyi sprul pa phrin las bdag
/log 'dren gdug pa kun 'dul ma hA gu ru //
byin rlabs mthu stobs nus pa'i rtsal ldan pa //
ma rungs log 'dren 'dul la phyag 'tshal bstod //
ces bstod /
skabs 'dir chos srung gtor 'bul bya /
sgos srung bdud btsan klu gsum ni /
thugs las 'phros pa'i raM yaM khaM gsum gyis //
mchod gtor rnams kyi ma dag bsregs gtor bkrus //
a dang oM las b+han+d+ha rin chen snod //
sha khrag dang ni bdud rtsi klu sman gyur /
oM AHhU~M gsum /
spyan 'dren pa ni /
lhang lhang mtshams phug gnas dang kham bu lung //
gnas chos srung bar o rgyan chen po yi //
spyan sngar khas blangs bdud btsan klu gsum po //
thogs pa med par gnas 'dir da tshur spyon /
ru tra du shU la tsa nA ga phuHsa pa ri bA ra sa mA dzaH
mchod gtor 'bul ba ni /
khrag gi ar+g+haM dbang po'i me tog dang //
sha chen dud pa tshil chen snang gsal 'bar //
mkhris pa'i dri chab sha rus zhal zas spungs //
rkang gling thod rnga sil snyan rol mo'i tshogs //
btsan rta dmar po bdud kyi rta nag po //
sga srab chas mdzes go mtshon dmar nag gos //
sman raka gtor ma phyi nang tshogs mchod kyis //
stobs ldan bdud btsan gnyis kyi thugs dam bskang //
rtsi sman dri ldan mchod yon me tog bkra
/tsan+dan dzA ti spos dkar dud sprin 'khrigs //
shel sogs snang gsal klu sman dri chab dang //
ro brgya'i zhal zas snyan pa'i sgra dbyangs 'khrol //
dar zab rin chen skyed tshal nags sman ljongs //
chu klung mtsho dang rus sbal rgyan gyis mdzes //
dkar gsum mngar gsum sbyar ba'i tshogs gtor gyis //
klu chen lcam mo 'bum za'i thugs dam bskang //
oM ru tra du rA tsa sa pa ri bA ra ma hA ba liM ta kha raM khA hi /
lan gsum dang /
gong gi sngags sham du /
ma hA pany+tsa dang /
rak+ta'ang sbyar te 'bul /
btsan la /
oM shU la tsa rA tsa sogs kyis sman raka gtor gsum dang /
klu la nA ga phuHrA tsas gtor ma 'bul /
mthing nag mi bsrun bdud kyi gtso //
dar nag ba dan zhags pa 'dzin //
mthing nag gos gyon rta nag bcibs //
bstod do bcol pa'i phrin las mdzod //
srog gi gshed po btsan rgod che //
mdung dmar zhags 'dzin rta dmar zhon //
bse khrab bse rmog gyon zhing rngam //
bstod do bcol pa'i phrin las mdzod //
klu mo dkar sngo rus sbal bcibs //
dar gyi na bza' mdzes par gsol //
rin chen nor bu bum pa 'dzin //
bstod do bcol pa'i phrin las mdzod //
badzra muHsa gshegs su gsol lo //
gsum pa rjes kyi las rim bcu gnyis yod pa las /
dang po tshogs byin rlabs ni /
zhing ngam gcan gzan gyi pags pa'i steng du dam tshig gi rdzas su 'os pa rnams 'du byas la /
raM yaM khaM gis bsang sbyang /
a las thod pa'i nang du ni //
tshogs mchod 'dod yon dpag med gyur /
oM AHhU~M hrIH
lan gsum gyis byin brlab /
gnyis pa tshogs mgron spyan drangs pa ni /
dus gsum rgyal ba zhi khro'i tshogs //
mkha' 'gro dpa' bo dam tshig can //
chos skyong srung ma gter bdag rnams //
ma lus yud kyis gnas 'dir byon //
lang ka pu ri srin po'i yul //
zangs mdog dpal ri'i gnas mchog nas //
srin po'i rgyal po yal gam can //
'dod yon tshogs la spyan 'dren gshegs //
dag pa'i zhing khams so so nas //
sprul pas 'gro ba'i don mdzad pa //
rig 'dzin bla ma'i tshogs bcas rnams //
thugs rjes dgongs la gnas 'dir gshegs //
chos dbyings dag pa'i zhing khams nas //
mkha' 'gro phrin las yongs grub rtsal //
chos bdag bu mchog nyer gcig rnams //
tshogs la spyan 'dren gshegs su gsol /
karma ma hA gu ru de ba DA ki nI sarba king ka ra sa ma ya dzaHdzaH
gsum pa tshogs phud mchod pa ni /
hU~M/
thugs rje'i phrin las gcig bsdus ma hA gu ru //
longs spyod rdzogs sku khrag 'thung zhi khro'i lha //
dpa' bo DA ki chos srung gter bdag dang //
rig 'dzin brgyud pa rnams la mchod pa 'bul //
mchog thun dngos grub bu mchog bdag la stsol //
ga Na tsakra pU dza khA hi /
bzhi pa bar pas bshags pa ni /
nyon mongs dug lnga'i rtog pa'i dbang gyur te //
tshor dang ma tshor ma rig mun pas bsgribs //
rtsa ba yan lag dam tshig nyams chag kun //
'dod yon tshogs kyi mchod pas mthol zhing bshags /
khrag 'thung lha tshogs rnams kyis bzod par bzhes //
karma ma hA gu ru sarba sa ma ya hU~M/
lnga pa tha mar bsgral bstab ni /
hU~M nr-i tri dzaHdzaH
mchog gsum sku gsum byin rlabs bden pa dang //
dbang phyug 'jig rten dregs pa'i nus mthu yis //
ting 'dzin sngags dang phyag rgyar ldan byas pas //
dkon mchog spyi dgra rig 'dzin sku dgra dang //
skye 'gror 'tshe byed zhing bcu ru tra dang //
bod khams phung byed mtha' dmag gdug pa'i tshogs //
gnod byed gdon bgegs 'byung po dam sri'i rigs //
bsgral byar 'os pa'i bla srog 'dir khug cig
/rtsa sngags sham bur phyag rgya dang bcas pas /
badzra aM ku sha dzaH
badzra pA sha hU~M/
badzra s+pho Ta baM/
badzra gaN+De hoH
pra be sha ya phaTaH
A bai sha ya a /
hU~M/
sku stod yang gsang khros pa'i gzugs //
sku smad gnam lcags phur bu'i dbal //
log 'dren dgra bgegs dam sri yi //
snying la btab bo mA ra ya //
oM AHhU~M karma ma hA gu ru karma sid+d+hi hU~M/
gnod byed bdud bzhi'i snying la raM raM thul thul /
trig rbad trig rbad ha la pa ti trig nan rbad /
ces pa'i mthar /
oM badzra kI li kI la ya dam sri ru tra zhing bcu mA ra ya rbad /
ces drag sngags brjod bzhin du phur bus gdab /
ral gris gtubs la /
hU~M/
dpal chen 'khor bcas zhal phyes shig
/zhal ni hom khung gdangs pa 'dra //
tshems ni hom shing btsugs pa 'dra //
ljags ni hom gzar brkyangs pa 'dra //
dgra bgegs bsgral pa'i phung po 'di //
dpal chen 'khor bcas zhal du bstab //
rdul phran tsam yang med par rol //
oM AHhU~M karma ma hA gu ru karma sid+d+hi hU~M/
ces pa'i sngags sham du /
dgra bgegs kyi sha khrag rus pa la kha raM khA hi /
bar 'dir rtsa gsum skong ba sbyar /
srog gtad zlog pa sogs dgos na skabs 'dir sbyar /
brda'i 'bul len bcas tshogs la rol /
drug pa lhag ma gtang ba ni /
byin rlabs spyi ltar byas nas /
hU~M/
dang po phud kyis mi mchod du //
yang gsang drag po'i lha tshogs gnyan //
bar du lhag mas mi mchod du //
ma mo mkha' 'gro lhag la dgyes //
tha ma gcig tu mi bsre rgyu //
chos rnams ye nas rgyu 'bras gcig
/dpal gyi bka' nyan lhag sdud rnams //
'dir byon sha khrag mchod gtor bzhes //
sngon gyi dam tshig ma g.yel bar //
bcol pa'i phrin las bsgrub par mdzod //
oM ma hA shrI he ru ka sa ma ya de bI kro d+hA sarba ba liM ta kha kha khA hi /
oM AHhU~M uts+tshiSh+Ta badzra a d+hiSh+Tha sa mu tra sa ma ya hU~M phaT/
hU~M hU~M hU~M/
hrIHhrIHhrIH
b+h+yo b+h+yo b+h+yo /
A ral+li dzaH
bdun pa chad mdo bsgrag pa ni /
hU~M/
bskal pa dang po dur khrod gnas brgyad du /
khrag 'thung yang gsang karma he ru kas //
dregs pa dbang bsdus srung ma dam btags tshe //
sgrub pa po yi bar chad sel ba dang //
dngos grub stsol bar khas blangs dam bcas bzhin //
gtor ma 'di longs bcol pa'i phrin las mdzod //
bskal pa bar mar kham lung lhang lhang du //
slob dpon pad+ma mkhar chen mtsho rgyal gyis //
zab gter sbas shing bdud rigs dam btags tshe //
sgrub pa po yi bar chad sel ba dang //
dngos grub stsol bar khas blangs dam bcas bzhin //
gtor ma 'di longs bcol pa'i phrin las mdzod //
bskal pa mtha' mar lang+ka'i pho brang rtser //
karma gu ru chos rgyal dbang po'i sdes //
srin po ma rungs dam la btags pa'i tshe //
sgrub pa po yi bar chad sel ba dang //
dngos grub stsol bar khas blangs dam bcas bzhin //
gtor ma 'di longs bcol pa'i phrin las mdzod //
brgyad pa zor du bskul ba ni /
hU~M/
ma nyes dpang du dkon mchog bzhugs //
dgra bgegs ma gtogs sku bzur cig
/khrag 'thung drag po'i dmag dpung skyed //
dgra bgegs steng du gtor zor rgyob //
mtha' yi dmag dpung thams cad mA ra ya sod /
rtsa ba'i sngags dang las sngags drag tu bzla zhing gnod pa'i phyogs su 'phang ngo //
dgu pa bshal chus brtan ma bskyang ba ni /
b+h+yo /
brtan ma skyong mdzad ma dang sring //
dpal gnas ma dang yang dag shes /
khyung btsun kong lha g.yu bun ma //
me tog zla 'od byang rgyal ma //
gser thang kun bzang shAn+tiM dpal //
klu mo gzi 'bar la sogs pa'i //
brtan ma bcu gnyis gtor ma longs //
mi mthun gnod pa'i rkyen rnams zlog
/ma ma hriM hriM ba liM ta ba liM ta khA hi /
bcu pa bro brdung ba ni /
hU~M/
bdud 'dul karma drag po'i bro //
dam sri'i snying la chems se chem /
khro bo khro mo rol pa'i bro //
dgra bgegs snying la chems se chem /
khro bo rnams kyis bro brdungs pas /
khro mo rnams kyis rgyas 'debs so //
shar du zhi ba'i bro brdungs pas //
nad gdon bar chad zhi bar mdzod //
lho ru rgyas pa'i bro brdungs pas //
tshe dang bsod nams rgyas par mdzod //
nub tu dbang gi bro brdungs pas //
lha 'dre mi gsum dbang du 'dus //
byang du drag po'i bro brdungs pas //
dgra bgegs dam sri zhi bar shog
/shAn+tiM puSh+TiM ba shaM mA ra ya phaT/
gtor gzhong du 'bru tshom blug
/'dir dngos grub blang ba dgos na rigs mthun nas blang /
bcu gcig gtang rag mchod bstod dang bshags pa ni /
hU~M/
lha mchog karma drag po gshegs //
phyi nang gsang ba'i tshogs mchod 'bul //
nyams chag 'gal 'khrul mthol lo bshags //
sku gsung thugs yon phrin las bstod //
mchog dang thun mong dngos grub stsol //
ma hA pany+tsa /
ma hA rak+ta /
ma hA ba liM ta khA hi /
hU~M/
dpal chen thugs kyi sprul pa phrin las bdag
/log 'dren gdug pa kun 'dul ma hA gu ru //
byin rlabs mthu stobs nus pa'i rtsal ldan pa //
ma rungs log 'dren 'dul la phyag 'tshal bstod //
ces bstod /
yig brgya brjod /
bcu gnyis nyer bsdu ni /
srung 'khor gzhal yas khang thim de nyid kyang //
gtso bo la thim de yang hU~M la bsdu //
nA da mthar yal ka dag klong du gyur //
bcu gsum pa smon lam dang shis brjod ni /
dge 'di'i mthu yis sde brgyad zil gnon cing //
bdud bzhi'i g.yul las rnam par rab rgyal nas //
rang rig don gyi yang gsang drag po rtsal //
mngon sum rang zhal tshe 'dir 'grub gyur cig
/bla ma yi dam mkha' 'gro chos skyong kun //
skyabs gnas ma lus 'dus pa'i bdag nyid can //
bdud 'dul yang gsang karma drag po yis //
phyogs dus kun tu khyab pa'i bkra shis shog
/ces dang gzhan yang shis brjod gang 'os rgyas par bya'o //
bya grub ye shes rig 'dzin khros pa'i skur //
gdul dka'i gnyen por shar ba'i gzi byin gyis //
rang snang 'khrul pa'i bdud bzhi rtsad nas bcom //
'gyur med thig le gcig tu byang chub shog
/'di'i las byang ljags bsgrigs ma la kun gzigs lnga pa rin po ches zhal bskangs mdzad pa nyid yongs su grags kyang lugs 'di 'dzin pa'i dam pa gong ma 'ga' zhig gi gsung rgyun dang sbyar te khyer bde bar 'chi med bstan gnyis g.yung drung gling pas rdzong gsar bkra shis lha rtse'i chos grwar spel ba dge legs 'phel //

//
