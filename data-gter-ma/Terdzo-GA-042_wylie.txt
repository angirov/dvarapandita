@#//
grub thob chen po'i thugs tig las /
sgrub thabs snying po skor lnga'i gdams pa'i sa bcad zin thor bkod pa ngo mtshar snying po bzhugs so //
sgyu 'phrul drwa ba'i dkyil 'khor pa //
spro bsdu'i gar mkhan rigs brgya'i bdag
/bla ma rdo rje sems dpa'i zhabs //
spyi bor mchod nas zin thun spel //
kun mkhyen bla ma pad+ma 'od gsal mdo sngags gling pa la bka' babs chen po bdun bzhugs pa'i nang tshan zab mo dgongs pa'i gter kha la'ang zab cing rgya che bar snang ba las /
grub thob thugs tig gi chos skor la rtsa ba dang yan lag gnyis /
rtsa ba ni grub chen thang rgyal nyid kyi bla sgrub smin grol yan lag bcas pa bzhugs shing /
de'i grol byed khrid la'ang rtsa ba dang yan lag gnyis /
rtsa ba bskyed rim snang stong drwa ba /
rlung dang gtum mo gsal stong drwa ba /
thabs lam bde stong drwa ba /
rdzogs pa chen po ye shes drwa ba ste dbang bzhi dang rjes su 'brel ba'i lam drwa ba rnam pa bzhi /
yan lag lta ba dbu ma chen po brgyad stong pa'i snying po rnam thar sgo gsum dang sbyar ba'i khrid /
sgom pa phyag rgya chen po ga'u ma /
spyod pa ro snyoms chen po thang stong snyan brgyud kyi gcod yul /
bogs 'don thabs lam chen po ni gu chos drug
/'bras bu rdzogs pa chen po dgongs pa zang thal gyi snying po bcas /
yan lag skor la rgyud sde sgyu 'phrul dang 'brel ba'i sgrub thabs snying po skor lnga'i lam rim /
sgrub chen bka' brgyad lung /
man ngag smad las dang bcas pa chos tshan gcig tu rdzogs pa /
de rnams kyi bka' srung lcags zam pa'i lugs kyi mgon po bdun rdzogs dam can sde bdun gcig tu bsdus pa bcas zab rgyas su bzhugs pa las /
sgrub thabs snying po skor lnga ni /
gsang ba snying po'i rgyud shin tu gsang ba man ngag snying po'i le'u las /
ma rtogs pa dang log par rtog
/phyogs rtogs yang dag nyid ma rtogs //
'dul dang dgongs pa gsang ba dang //
rang bzhin gsang ba'i don rnams ni //
zhes pa'i rim pa rnams kyi dgongs don lta ba lam byed kyis gtan la dbab /
sgom pa rnam shes dang ye shes lam byed gnyis kyis nyams su len /
spyod yul lam byed dbang dang dam tshig gis gzhi bzung zhing phrin las kyis kha bskang ste snga ma snga ma'i 'khrul pa phyi mas rim par bsal nas 'bras bu mchog la sbyor ba'i man ngag gi gzhung dang rgyab rten zung du 'brel ba khyad par 'phags pa'i gzhung sgrub thabs snying po skor lnga 'di nyid 'chad pa la gnyis /
man ngag khrid kyi rim pa dang /
rgyab rten bshad pa'i rim pa gnyis /
dang po man ngag khrid kyi rim pa la gsum /
lo rgyus kyi sgo nas nges shes skyed pa /
dbang gi sgo nas smin par byed pa /
gdams ngag gi sgo nas grol bar byed pa'o //
dang po la /
lo rgyus lung gi nges pa dngos ni /
bod kyi rnal 'byor thang stong pa :
sogs sgrub thabs kyi dbu nas 'byung ba ltar dang /
bye brag dbang gi skabs chu bo bzhi'i babs lugs dbang le nas /
de yang 'og min gsang chen sogs kyis 'chad /
gnyis pa rtsa ba bla ma zhi ba'i theg pa bcu gcig gi dbang mtha' rten dam tshig rnam gzhag bcas /
yan lag gur drag
/thugs rje chen po /
rta mgrin /
phag mo'i dbang so so'i khyad par bcas bskur /
gsum pa grol byed khrid la bla ma zhi ba'i gzhung las /
de yang dbang thob dam tshig la :
zhes sogs kyis bstan pa ltar nyams len gyi gzhi bca' ba dang nyams len dngos gnyis /
phyi ma la /
sngon 'gro
/dngos gzhi /
rjes gsum /
sngon 'gro la /
thun dang khrid kyi sngon 'gro gnyis /
khrid kyi sngon 'gro la thun mong dang thun mong ma yin pa gnyis /
thun mong nges 'byung gi bsam pa bskyed pa /
rgyu dal 'byor rnyed dka'/
rkyen mi rtag pa /
ngo bo nges 'byung /
'bras bu las 'bras blang dor gyi blo ldog rnam bzhi spyi ltar /
thun mong ma yin pa'i sngon 'gro la /
thar pa'i lam gyi rtsa ba skyabs 'gro'i rten byas nas thams cad mkhyen pa'i lam gyi rtsa ba brten pa sems bskyed gnyis dmigs rnam spyi ltar dang ngag 'don phrin las ltar bya /
sdig ltung sbyong ba rdor sems bsgom bzlas sbyor dngos mjug gsum spyi ltar la ngag 'don phag mo'i skong bshags nas len /
maN+Dal phyi kun rdzob rdzas maN+Dal sogs rnam gzhag dang dmigs pa spyi ltar /
ngag 'don /
oM AHhU~M:
snod bcud phung khams skye mched dang :
byang chub sems kyi maN+Dal :
dkon mchog rtsa gsum rgya mtshor 'bul :
bzhes nas byin gyis brlab tu gsol :
oM gu ru sarba ta thA ga ta rat+na maN+Da la pU dza ho :
gsag sbyang dbyer med bla ma'i rnal 'byor la /
sbyor ba tshogs rten gsal gdab pa rgyas bsdus gnyis las rgyas pa skyabs yul ltar khrom tshogs su gsal btab kyang rung mod /
'dir bsdus pa'i dbang du byas na /
e ma ho /
snang srid thams cad pad+ma drwa ba'i zhing //
yid 'phrog mchod sprin 'ja' zer thig ler brdal //
rang nyid gzhi lus rdo rje rnal 'byor ma //
sku mdog rab dmar khro 'dzum mche ba gtsigs //
spyan gsum dmar zlum rjes chags nam mkhar gzigs //
dbu skra thor cog lhag ma sku rgyab grol //
rna ltag g.yas su phag zhal bzhad cing ngur //
phyag g.yas rdo rje gri gug nam mkhar 'phyar //
g.yon pas thod pa khrag bkang thugs kar bsnams //
gru mo g.yon na kha T+wAM 'od 'bar 'chang //
sku la rus pa'i phyag rgya rnam lnga dang //
thod skam dbu rgyan do shal ring du g.yo //
dar gyi cod pan me tog phreng bas brgyan //
zhabs gnyis skyil krung phyed pa'i gar stabs kyis //
pad+ma nyi ma bam ro'i gdan gyi steng //
ye shes me phung 'bar ba'i dbus na rol //
mdun gyi nam mkha' 'ja' zer 'od phung klong //
seng khri pad+ma nyi zla'i gdan gyi steng //
rtsa ba'i bla ma o rgyan rin po che //
dkar dmar mdangs ldan zhi 'dzum khros pa'i nyams //
phyag g.yas rdo rje thugs ka'i stod du 'dzin //
g.yon pas mnyam gzhag b+han+d+ha tshe bum bsnams //
gru mo g.yon du sbas yum kha T+wAM brten //
dbu la 'dab ldan pad+ma'i snyan zhu dang //
sku la gsang phod chos gos ber phyam bklubs //
dar dang rin chen rgyan ldan skyil krung bzhugs //
dkon mchog rtsa gsum rgya mtsho'i ngo bor gsal //
gnas gsum 'bru gsum mtshan pa'i 'od zer gyis //
ye shes 'khor lo spyan drangs dbyer med gyur /
hU~M/
o rgyan yul gyi sogs nas /
gu ru pad+ma sid+d+hi hU~M/
dngos gzhi tshogs rdzogs pa'i slad du yan lag bcu pa byed par spro na /
ho :
bla ma yi dam mkha' 'gro gshegs :
sogs phrin las ltar /
byin rlabs 'jug pa'i slad du gsol ba 'debs pa spro na brgyud pa'i gsol 'debs dang /
gsol 'debs le'u bdun ma tshang ba'am khol phyung ci rigs pa bya /
gang ltar yang tshig bdun gsol 'debs dang /
gsol 'debs kyi snying po badzra gu ru chig sgril du bya /
mjug dbang blang ba ni /
dpal ldan bla ma'i sku yi gnas bzhi nas //
'od zer byung ba bdag gi gnas bzhir thim //
sku gsung thugs dang ye shes rdo rje yis //
byin gyis brlabs nas dbang bzhi thob par gyur //
de kho na nyid la blo bzhag pa ngag 'don bya bar spro na /
bla ma o rgyan chen po nyid //
dgyes pa chen pos rang la thim //
rang yang kun gzhi ma bcos pa'i //
ngang la yid ni 'dzin pa bral //
rnam dag sprosabral chos kyi sku //
chos kyi sku la gnyis su med /
ces brjod cing dgongs pa bskyang /
sngon 'gro kho na'i ngag 'don skabs //
dge ba 'di yis myur du bdag
/dpal ldan bla ma 'grub gyur nas //
sogs bsngo smon rgyas bsdus ci ltar rigs pa bya /
gnyis pa dngos gzhi nyams su blang ba la /
snying po'i rgyud las /
shes 'jug mtshan nyid sogs /
lam gyi rim pa 'brel bsgrigs nas nyams su blang ba la gsum /
rgyu shes pa'i mtshan nyid lta ba gtan la phab /
rkyen 'jug pa'i mtshan nyid ting nge 'dzin bsgom /
zhar byung gnas skabs dang mthar thug gi 'bras bu la nges shes bskyed pa'o //
dang po ni /
lta ba lam byed /
dngos gzhi snying po'i tan+t+ra sogs gzhung dang slob dpon chen po'i rdo rje'i gsung man ngag lta ba'i phreng ba ltar sbyang gzhi 'jig rten dang sbyong byed 'jig rten las 'das pa'i theg pa'i rim pa bcu gcig snga ma snga ma rnams kyi log rtog bsal nas phyi ma'i dgongs pa la rim par 'khrid cing /
mthar thug ma hA'i a ti rdzogs pa chen po bden gnyis dbyer med lhag pa'i chos sku chen por gtan la phab nas /
rkyen 'jug pa'i mtshan nyid ting nge 'dzin rnam shes kyi phreng ba'am rnam shes lam du khyer ba bskyed pa'i rim pa sgrub thabs dang sbyar ba'i dbang du byas na /
sbyor ba'i chos dgu phrin las ltar dang /
dngos gzhi bskyed rim la bla ma zhi ba sogs sgrub thabs skor lnga so so'i 'jug pa'i rim pa ting nge 'dzin gsum gyis khog phub pa /
rten dang brten pa'i dkyil 'khor bskyed nas /
dam ye dbyer med kyi tshul du byas te dmigs pa'i gtso bo lha'i snang zhen la bslab kyang rung mod /
phrin las kyi gzhung dang sbyar na'ang legs pas de ltar na gnas gsum byin rlabs /
rgyas gdab /
dbang bskur /
ye shes kyi 'khor lo spyan drang pa nas bstod pa'i bar shar sgom gyi tshul du nyams su blangs /
gnas pa'i rim pa ni dmigs pa'i gtso bo lha yi snang zhen la bslab pa ste /
de la'ang rnam pa gsal ba /
nga rgyal brtan pa /
rnam dag dran pa gsum las /
rnam pa gsal ba rnam pa spyi la sems 'dzin pas tha mal snang tsam gyi bag chags sbyong /
rnam pa bye brag la sems bzung bas der zhen pa'i bag chags sbyong ba ni bskyed rim gyi dngos gzhi sngags kyi zhi gnas sgrub pa'i thabs khyad par can yin la /
de yi yan lag tu gtso bor thun mong gi dngos grub sgrub pa nga rgyal brtan pa dang /
bskyed rim mchog gi dngos grub kyi nye rgyu dang rdzogs rim gyi smin byed du 'gyur bar byed pa dag pa dran pa rnams kyi ting nge 'dzin gyi gzer btab /
de'i yan lag tu bsnyen sgrub yan lag bzhi ldan gyi bzlas pa bla ma zhi ba'i gzhung las so sor gsal bar gsungs pa ltar snying po sngags kyi gzer dang 'phro 'du phrin las kyi gzer btab /
gzhan rnams la bsnyen sgrub las gsum gsungs pa don thob kyi bsnyen sgrub yan lag bzhi ldan la'ang sbyar rung mod /
dmigs pa'i gtso bo rang gzhung ltar bya /
gang ltar yang lha dang bdag gnyis dbyer med du shes pas dgongs pa mi 'gyur ba'i gzer btab pa ste /
'di rnams sku bskyed rim phyag rgya /
gsung bzlas pa sngags /
thugs 'od gsal de kho na nyid kyi khrid du byas na rnam pa gsal bar 'gyur /
gsum pa ye shes kyi phreng ba'am ye shes lam du khyer ba rdzogs pa'i rim pa la gnyis /
zhu bde lhan skyes kyis dpe'i 'od gsal 'dren pa dang /
rang bzhin lhan skyes kyis don gyi ye shes mngon du bya ba'o //
dang po la gnyis /
sbyor ba gsang dbang gi lam rlung dang gtum mo bsgom tshul sbyor ba sngon 'gro'i rgyud sbyang sogs gzhung gsal ltar la /
gtum mo'i dmigs pa snying po'i rgyud las /
'khor lo gsum gnyis /
sogs gsungs pa ltar steng sgo rnam grol gyi lam rgyu drod kyi gtum mo /
rkyen bde ba'i gtum mo /
rang 'bras mi rtog pa'i gtum mo rnams rim par nyams su blang /
gnyis pa dngos gzhi 'og sgo khams gsum rol pa'i man ngag
/dngos gzhi gsum pa'i dbang gi lam :
zhes sogs rtsa tho tsam gzhung gsal ltar dbang po'i rim pa dang bstun pa'i nyams khrid logs su shes dgos /
dbang bzhi pa'i lam rang bzhin lhan skyes kyi ye shes gtan la 'bebs pa la'ang /
lta bas thag bcad pa /
sgom pas nyams su blang pa /
spyod pas bogs dbyung ba rnams gzhung nas /
lta ba bden gnyis dbyer med pa :
sogs dngos shugs ci rigs kyi sgo nas bstan pa ltar nyams su blang /
bskyed rdzogs zung 'brel bsnyen sgrub yan lag bzhi dang sbyar ba /
bskyed rim bsnyen pa /
steng sgo rnam grol nye bsnyen /
'og sgo sgrub pa /
rang bzhin lhan skyes sgrub pa chen po dang /
rang bzhin lhan skyes kyi ye shes la'ang bsnyen sgrub bzhir dbye tshul /
bsnyen pa ni byang chub kyi sems shes pa sogs lta phreng dang 'di'i man ngag gnyis ka lto sbyor na shin tu gsal bar yod /
lam las gyur pa'i gnas skabs kyi 'bras bu rig 'dzin bzhi /
mthar thug gi 'bras bu sku ye shes phrin las kyi rnam gzhag gzhung la mdo tsam bstan pa'i don rgyas pa spros te spyi ltar sbyar /
'di nyid rgyud gsum dang sbyar na /
rgyu shes pa'i mtshan nyid kun gzhi rgyu'i rgyud /
rkyen 'jug pa'i mtshan nyid lam thabs kyi rgyud /
lam gyur kyi 'bras bu mthar phyin 'bras bu'i rgyud dang sbyar du rung ste don gcig pas so /
rgyud don man ngag gi sgo nas gtan la 'bebs par gsungs pa 'di lta bu la dgongs par snang /
rjes kyi khrid la thun gyi rjes ni ldang ba'i rim pa ste /
thun bzhi sogs su lam rtse gcig tu sgom skabs bskyed rim la stong tshigs kyi mchod bstod bya ba'am ma grub kyang bsdu ldang bsngo smon shis brjod rnam phrin las ltar mthar dbyung /
rdzogs rim gyi skabs bsngo smon shis brjod tsam byas nas spyod lam la 'jug pa'i skabs dngos gzhi'i nyams len gang rigs kyi rtsi dang ma bral bar spyod lam la 'jug
/khrid kyi rjes kyi rim pa nyams rtogs skye rim bzhin bla ma nyams myong can gyis ngo sprod pa dang /
gegs bsal ba dang /
bogs dbyung ba dang /
gnas skabs dang mthar thug gi 'bras bu mjug bsdu ba'o //
bzhi pa las kyi phreng ba'am las kyi rim pa lam du khyer ba la /
gtso bor phrin las dang bsnyen sgrub yan lag bzhi ldan sbyar nas bya ba'i tshul gzhung du rtsa tho tsam gsal ba dang /
gzhan yang dbang /
sbyin sreg
/mchog gi las sbyor thun mong ba skye bdun /
khyad par gyi myang grol bdud rtsi ril bu sgrub tshul /
drag po'i las sbyor rtsa ba srung zlog bsad gsum /
mtha' sdud mnan 'phang sreg gsum /
rdo rje'i tshe sgrub pa'i man ngag sogs gzhung gsal dang rgyas par gzhan du zhal 'phang ba ltar shes par bya'o //
gnyis pa rgyab rten bshad pa byed na /
lo rgyus kyis thog drang /
spyi don gyis khog dbub /
bla ma zhi ba'i le'u'i lam byed skor bzhi spyi chings dang /
sgrub thabs gzhan bzhi rnam shes lam byed kyi nang gses yin zhing /
lam byed bzhi po re re la'ang 'jig rten pa phyi rol pa gsum ste 'dor bya bzhi /
dman lam nyan rang theg chen kri yog bcas snga ma'i skyon phyi mas spang ste gsang ba gnyis kyi don mthar thug la sbyor ba'i tshul rnams lung rigs pa gtan tshig du ma'i sgo nas rgyas par bkrol zhing /
khyad par slob dpon chen po'i zhal lung rtsod pa med pa man ngag lta ba'i phreng ba rtsa 'grel dang lto sbyar na sgyu 'phrul snying po'i rgyud don man ngag gis bde blag tu bkrol ba'i legs bshad snga na med pa 'byung bar 'gyur ro //
de'ang 'di lta bu'i gzhung rgyas pa phreng ba skor bzhi zhes shangs zam bu lung gi gter lung bdun par bzhugs shing pad+mas rjes bzung rdo rje theg pa'i shing rta chen po rje btsun tA ra nA tha'i gter skal yin snang yang rten 'brel gzhan dbang du gyur pas phyag tu bzhes pa ma byung /
'bring po gna' bo'i dus su byon pa'i lo tsA ba sha mi go cha'i rnam 'phrul sha mi rdo rje rgyal pos bsam yas has po ri nas spyan drangs pa'i dgongs don zab tig 'gro ba kun sgrol zhes rgyud lung man ngag zab rgyas su yod par snang na'ang /
deng sang ni mtshan tsam yang thos pa dkon pa'i skabs 'dir /
bsdus pa lam khyer skor bzhi'i man ngag sgrub thabs lnga dang 'brel ba grub chen thang stong rgyal pos bsam yas mchims phu nas bzhes pa'i dpe rgyud 'ol ba lha rtse'i brag tu sbas shing /
snyan brgyud zab mo dgongs pa'i gter du rgyas btab pa rje bla mas gtan la phab pa /
'di ni pad+ma'i bka' srol 'dzin pa rnams nas shin tu gces spras su mdzad par rigs so //
don med don log don dman pa'i //
skyon las grol te mchog gsang gi
/'bras thob stobs kyis khams gsum po //
sgyu 'phrul drwa bar sdom gyur cig
/'di la khrid yig rgyas pa gal che bar snang yang slad nas 'chad pa po rnams la khrid rgyun dang spro gzhi'i sa bon tsam du dmigs nas rje btsun bla ma rin po che'i rdo rje'i zhal lung ji lta bar blo gros mtha' yas pa'i sdes bris pa dge legs 'phel //

//
