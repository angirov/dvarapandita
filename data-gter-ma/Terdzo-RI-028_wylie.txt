\u0f01\u0f83:
phyag rgya chen po'i dmar khrid ye shes rang grol bzhugs so :
\u0f88\u0f88\u0f88\u0f88\u0f88
o rgyan pad+ma 'byung gnas la phyag 'tshal lo :
phyag rgya chen po'i zhal gyi gdams pa ni :
o rgyan gyi zhal nas :
mtsho rgyal nyon cig :
phyag rgya chen po'i zhal gyi gdams pa dmar khrid du bstan pa la bzhi ste :
lta ba phyag rgya chen po :
sgom pa phyag rgya chen po :
'bras bu phyag rgya chen po :
nyams len phyag rgya chen po'o :
dang po lta ba phyag rgya chen po ni :
rgyud las :
grub bsal med pa'i sems kyi gshis :
lta ba phyag rgya chen po 'o :
zhes pas rten med pa :
gtad so med pa :
ngo bo nyid kyis ma skyes pa :
rgyun gyis mi 'jig pa :
rol pa 'gag pa med pa :
shes bya thams cad kyi gshis sam babs kyi gnas lugs ni phyag rgya chen po ste :
de la yon tan bsgrub tu med :
skyon bsal du med :
dper na thag pa la sbrul du 'dzin pa'i tshe :
sbrul 'dzin gyi rtog pa 'khrul gyi :
thag pa ma 'khrul :
rtogs na sbrul du snang ba'i dus nas thag pa nyid yin gyi :
thag pa bzhag par bya ba dang :
sbrul bsal bar bya ba cang med :
dpe de bzhin du shes bya'i gshis thams cad phyag rgya chen po'i rang bzhin yin pas :
mi rtog pa'i ye shes sgrub pa dang :
rtog pa bsal bar bya ba cung zad kyang med :
rtog pa nyid kyi dus na mi rtog ye shes rjen par gnas pas rtag chad dang :
bdag gnyis dang :
gzung 'dzin gyi mtha' gang du'ang mi gnas pas gzod ma nas rnam par dag pa zhes bya'o :
gnyis pa sgom pa phyag rgya chen po ni :
rgyud las :
gnyug ma'i gshis la 'dzin med bzhag :
sgom pa phyag rgya chen po 'o :
zhes pas :
gshis gnyug mar gnas pa la blos cir yang mi 'dzin par bzhag pas bsam du med :
mtshon du med :
yin pa med :
min pa med :
'gal ba med :
ma khyab pa med :
yid la mi byed pa ni :
sgom pa phyag rgya chen po'o :
de la rang lugs su bzhag pa las gnyen pos bcos mi dgos te :
rgya mtsho dang rlabs bzhin no :
rgya mtsho chen po las rlabs g.yo ba'i tshe :
byung yang rgya mtsho las byung :
thim yang rgya mtsho la thim :
rgya mtsho las rlabs gzhan ma yin :
rlabs las rgya mtsho gzhan ma yin :
rlabs dang rgya mtsho ro mnyam par lhan ner gnas so :
dpe de bzhin du sems nyid phyag rgya chen po gnyug ma bsam ngo dang bral ba'i ngang du blos cir yang mi 'dzin par rang lugs su khres se bzhag pas :
rnam rtog gang skyes kyang skyes pa'i dus nyid na rtog bral ma 'khrul pa'i ye shes las gud na med pas na :
rang las byung :
rang du snang :
rang sar thim :
de'i tshe gnas lugs de la 'di zhes bsam du med :
tshig gis mtshon du med :
gzung 'dzin gnyis chos dang bral bas yin pa med :
gnyis med kyi shes pa cir yang 'char bas min pa med :
bden gnyis zung du 'jug pas 'gal ba med :
zung gis chos thams cad la rgyas btab pas ma khyab pa med de gzod ma nas grol ba gnyug ma'i rang 'gros zhes bya'o :
gsum pa 'bras bu phyag rgya chen po ni :
rgyud las :
gzhi nyid 'bras bur smin pa ni :
'bras bu phyag rgya chen po 'o :
zhes pas shes bya thams cad kyi gshis sam babs kyi gnas lugs de nyid mngon gyur du smin pa ni 'bras bu'i phyag rgya chen po ste :
ngo bo chos kyi sku stong nyid mtshungs ldan dang bcas pa'o :
rang bzhin longs spyod rdzogs pa'i sku gsal ba'i thabs dang bcas pa'o :
thugs rje sprul pa'i sku rang rtsal 'gag pa med pa'o :
de yang dper na sa bon nyid snye mar smin pa'i tshe :
sa bon de kho na snye mar rgyas pa yin gyi :
sa bon las logs su snye ma med :
snye ma las logs su sa bon smin du med do :
dpe de bzhin du dang po'i sems gnyug ma rang bzhin gyis rnam par dag pa nyid rkyen sna tshogs pa'i 'gyur ba rang sar grol nas :
gnas lugs ji lta ba bzhin du gyur pa ni 'bras bu zhes bya ste :
sems kyi ngo bo stong sang nge go ma 'gags pa 'di ka chos sku :
rang bzhin gsal ba'i nyams myong smra mi btub pa 'di ka longs sku :
thugs rje'i rtsal cir yang 'char pa rang grol du grol ba 'di ka sprul sku'o :
bzhi pa phyag rgya chen po nyams su blang ba'i thabs ni :
rgyud las :
'di ni byin rlabs rim pa'i phyir :
nyams len phyag rgya chen po 'o :
zhes pas :
brgyud pa dang ldan pa :
rtogs pa dang ldan pa :
thugs rje dang ldan pa'i bla ma zhig las gdams ngag 'di zhus te :
deng phyin chad bla ma de sangs rgyas chos kyi sku ma gtogs pa gzugs sku tsam du'ang blos mi gzhal bar phar thim 'gro ba :
tshur 'bral mi bzod pa lta bur gsol ba btab pas bla ma'i byin rlabs las phyag rgya chen po'i rtogs pa rang shar bas lam rim pa gnyis gzhan la ltos mi dgos pa gcig chog gseng lam gyi nyams len phyag rgya chen po zhes bya ba ste :
dper na nyi ma 'od zer dang ldan pa :
me shel gas chag g.ya' gsum med pa :
spra ba rlan med pa rnams 'dzoms na 'du byas pa tsam gyis spra ba la me rang 'byung ngo :
dpe de bzhin du bla ma'i byin rlabs :
rang gi mos gus :
rang rgyud dag pa gsum 'dzoms na gsol ba btab pa tsam gyis phyag rgya chen po'i ye shes rang shar du 'byung ngo :
rang rgyud dag pa'i thabs la :
thog ma kho nar gdams ngag thob pa'i phyi nas gnas dben par gcig pur 'dug :
ltos pa thams cad cam ste bzhag :
ling gis bskyur :
khres se bor :
dal 'byor gyi lus lan gcig thob pa 'di stong zad du re phangs :
do nub shi'am da lta shi cha med pas ji ltar bya :
shi ba'i rjes su rang sems btsan sa ma zin na gzhan cis kyang mi stongs ang snyam du kam kam bsam :
skyabs 'gro sems bskyed mang du bya :
sgrib sbyong dang tshogs gsag sgo du ma nas bya :
khyad par rang gi rtsa ba'i bla ma de snying gi dkyil du bsgom :
sangs rgyas chos kyi sku phyag rgya chen po ni 'di kho na'o snyam du bsam :
gsol ba drag tu gdab :
thang chad chad du bya :
de nas bar zhig shes pa rtog med had por gnas pa :
gsal ba'i nyams smra ru mi btub pa :
bde la zhen 'dzin med pa zhig 'char bas :
de kho na bla ma'i thugs :
rang gi sems :
chos sku phyag rgya chen po yin par shes par byas la rang babs rang lugs rang grol du bzhag :
dang po thun chung la grangs mang bar bslabs pas rtog pa bun lang gis 'gro :
bar du ngang bsrings nas rtog med du cham mer gnas :
mthar mnyam rjes thun mtshams med par thams cad chos nyid gcig gi ngang du phyam gdal bar 'gyur ro :
thun mtshams su'ang yid la ci'ang mi byed par spyod lam thams cad gsal khyab kyi ngang nas bya :
gnas lugs de bzhin du rtogs kyang 'gro la snying rje chen po bskyed cing gzhan don byar med pa'i tshul gyis lhun grub tu 'byung ba'i smon lam yang gdab bo :
phyag rgya chen po ye shes rang grol gyi zhal gdams dmar khrid du bstan pa'i dum bu'o :
sa ma ya :
rgya rgya rgya :
pad+ma 'od gsal mdo sngags gling pas brag dmar mgrin pa bzang po nas dngos grub tu rnyed pa'i dri med kun dga'i yang gter mthar thug gi gdams pa ngo mtshar can /
o rgyan 'chi med bstan gnyis g.yung drung gling pa la phul ba rtogs pa don gyi brgyud pa mkha' khyab tu 'phel zhing rgyas pa'i rgyur gyur cig
/
