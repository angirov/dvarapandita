@#//
klong chen snying gi thig le las /
yum bka' bde chen rgyal mo'i dbang gi chog sgrig bde chen bcud 'beb ces bya ba bzhugs so //
na mo gu ru dz+nyA na DA ki nI yai /
rnam thar gsum ldan chos kyi dbyings //
rgyal ba kun skyed rten 'byung tshul //
rdo rje btsun mo'i skur snang ba //
dwangs ma'i thig ler bkod nas 'dir //
sngags kyi nye lam zab mo las //
mkha' spyod rdo rje'i grong khyer du //
bde myur bgrod 'dod skal bzang rnams //
rjes 'dzin cho ga gsum 'dus dgod //
klong chen snying gi thig le'i rig 'dzin yum bka' bde chen rgyal mo'i dkyil 'khor du slob ma rjes su 'dzin pa'i tshul la gsum /
sbyor ba /
dngos gzhi /
rjes so //
dang po ni /
dmar phyogs kyi tshes bcu sogs dus bzang por gnas khang rten dang rgyan gyis bkod pa mdzes pa'i gung du stegs bu khebs ldan gyi steng /
rdul tshon nam ras bris kyi dkyil 'khor zla gam dmar po sgo gcig pa mdun bstan gyi lte bar chos 'byung dmar po baM yig gis mtshan pa /
phyi rol 'ja' 'od rdor rwa me ris bskor ba dang /
de ltar ma 'dzom na maN+Da lar me tog dmar po'i tshom bu gcig bkod pa'i steng du khri'u'i khar b+han+d+ha mtshan ldan chang la chos sman dang bum rdzas nyer lnga btab nas kha dar dmar brgyad lteb kyis bkab pa'i khar /
me long sin+d+hu ra brdal ba la chos 'byung bsnol ma'i dbus su dga' 'khyil lte bar tAMH
mdun nas g.yas skor du dga' 'khyil bzhi la ha ri ni sa yig mgo phyir bstan du bris pa bzhag
/de steng dril bu bkod la dar dmar gyi lding gur phub /
byang shar du las bum /
mdun du sman gtor rak+ta /
mtha' skor du chu gnyis nyer spyod g.yon skor du bsham /
mig dar me tog sogs dbang la dgos pa dang /
sngon 'gro bgegs gtor /
tshogs dang gtor 'bul sogs phrin las la dgos pa'i yo byad rnams tshogs par bya'o //
gnyis pa dngos gzhi la thog mar dbang don sgrub mchod ni /
phyag len rgyas pa'i phyogs kyi 'don bya rnams ni skabs 'dir dgos pa chung bas btang snyoms su byas te gzhung don dngos la brgyud pa'i gsol 'debs tsam sngon du 'gro bas rtsa sgrub las byang gi skyabs sems dang /
rig 'dzin 'dus pa ltar bgegs bskrad cing srung 'khor bsgom /
las byang gi mchod brlab nas bstod pa'i bar du btang /
tha mal gyi snang zhen mkha' 'gro'i dkyil 'khor du gsal thebs na /
bdag mdun gyi spros pa ma byas kyang chog par gsungs na'ang rtogs dgongs dman na /
rtsa sngags la phaT dzaHbtags pa brjod pas mdun rten gyi go sar dzapa? khang dbye /
thog mar las gzhung gi dmigs bzlas dang /
de nas gtso bor bdag mdun sbrel ma'i do li'i bzlas dmigs ci 'grub bya /
rang byung bde skyong gi bum pa phyi snod gzhal yas khang /
nang bcud ye shes mkha' 'gro'i dkyil 'khor du gsal ba'i sku las rdo rje bdud rtsi'i rgyun babs pas bum pa gang bar gyur par dmigs la bum bzlas grub mthar mchod bstod 'bul /
las bum mtshan nyid yongs su rdzogs pa'i nang du pad+ma dang nyi ma'i gdan la dbang chen rta mgrin dmar po thod dbyug 'phyar zhing sdigs mdzub sgreng ba /
khro bo'i chas thams cad dang ldan pa'i skur gyur /
oM badzra kro d+ha ha ya grI ba hu lu hu lu hU~M phaTaH
ces brgya rtsa tsam bzlas mthar bum pa gnyis kar dung chos kyi chu mchod yon du phul la /
oM AHhU~M/
bum pa'i lha 'od du zhu nas bum bcud dang dbyer med du gyur /
ces dmigs /
tshogs byin brlab nas bshags pa'i bar du gtang /
bdag 'jug rgyas par blang /
mi lcogs na rig pa'i me tog dor la slob ma gzhug pa'i gnang ba nod do //
de nas dbang dngos la 'jug pa dang dbang gnyis las dang po ni /
slob ma la las bum gyi chus phyi rol du khrus bya /
bgegs gtor btang la bgegs bskrad cing srung 'khor bsgom /
me tog bkye bsdu dang sems bskyed gsal gdab la chos bshad kyi khyad par /
de la 'dir skabs su babs pa'i 'chad bya /
rgyal ba thams cad skyed pa'i yum mchog
/dkyil 'khor rab 'byams rgya mtsho'i mnga' bdag
/dbyings phyug rdo rje btsun mo la gdul bya gang 'dul gyi rnam par snang ba'i mtshan dang sku'i bkod pa bsam gyis mi khyab pa mnga' ba las /
gangs can skye dgu yongs kyi mgon du ye shes mkha' 'gro'i gtso mo rdo rje rnal 'byor ma nyid mkhar chen rigs kyi thig ler bsam bzhin srid pa bzung nas grub pa'i go 'phang mthon por gshegs pa'i tshul bstan /
sangs rgyas gnyis pa gu ru pad+ma'i gsang ba'i gzungs mar mdzad cing gsang sngags bka'i mdzod 'dzin pa /
bod khams yongs la dus gsum du rtag par skyong ba'i bka' drin gu ru nyid dang mnyam pa /
gsang ba'i bdag mo ye shes mtsho rgyal la bsten nas dngos grub rnam pa gnyis sgrub pa'i thabs zab mo'i gter kha snga phyi rnams su rgya cher byon pa las /
'dir ni chos rgyal khri lde dang lha sras mchog grub rgyal po zung du 'jug pa'i rnam rol /
rdzogs pa chen po rang snang ris med kyi dgongs pa'i rtsal chen rdzogs pa'i rig 'dzin chen po 'jigs med gling pa'am klong chen nam mkha'i rnal 'byor la /
'od gsal dbyings kyi sgrom bu nas rang byung rig pa'i rtsal gyis rgya bkrol ba'i 'dzad du med pa'i thugs gter chen po brdol ba'i nang tshan /
sgrags mda' mtsho rgyal bla mtsho nas mkha' 'gro'i tshogs kyi rje mo nyid kyi ye shes kyi sku dngos su bstan nas rjes su gdams par mdzad pa /
rig 'dzin 'dus pa'i yum bka' mkha' 'gro bde chen rgyal mo'i dkyil 'khor du dbang dang byin rlabs rjes su gnang ba rnams chabs cig bsgrub par bgyi ba la sogs kyis mtshams sbyar nas maN+Dal 'bul du gzhug
/mtshams sbyor spyi ltar byas la /
oM tsak+Shu b+han+d+ha wA ra ma NA ya hU~M/
gis mig dar 'ching /
aHkhaM bI ra hU~M gis me tog gtad /
bla ma dang dkyil 'khor gyi gtso mo dbyer ma mchis pa la mi phyed dad pa'i gdung shugs drag pos thal mo me tog dang bcas te gsol ba 'debs pa 'di'i rjes zlos mdzod /
kun mkhyen ye shes phung po canaH
srid pa'i 'khor lo rnam sbyong baH
de ring bshad pa'i rin chen gteraH
gtso bos bdag la bka' drin stsolaH
lan gsum /
thog mar rgyud rnam par dag par bya ba'i slad du /
slob dpon dang dbyings phyug bde chen rgyal mo rab 'byams rgyal ba zhi khro'i dkyil 'khor gyi tshogs rnams la bdag sogs sems can thams cad snying po byang chub chen por mchis kyi bar du sgo gsum gus pa chen pos skyabs su 'gro ba'i 'dun pas 'di'i rjes zlos /
na moH
skye med ye shes mkha' 'gro'i skuH
sogs las byang ltar lan gsum /
mkha' khyab kyi pha mar gyur pa'i skye dgu mtha' dag rgyal kun skyed pa'i yum mchog rdo rje btsun mo'i go 'phang la 'god par bya /
de'i phyir du ye shes mkha' 'gro'i dkyil 'khor gnyan po 'dir zhugs te lam gyi rnal 'byor zab mo la brtson te 'bras bu mthar thug par bgyi'o snyam du sems bskyed pa 'di'i rjes zlos /
hoH
'di nas byang chub sogs lan gsum /
gsag sbyong spel gsum gyi snying por gyur pa rgyun bshags yan lag brgyad pa tshig gi rjes su don dran pa'i ting nge 'dzin dang ldan pas 'di'i rjes zlos /
rdo rje slob dpon sangs rgyas dpal //
sogs lan gsum /
dbang gi srog rtsa dam tshig dang sdom pa gzung ba la rags las pas dam bca' rnam pa gsum brtan por gzung ba 'di'i rjes zlos /
bde bar gshegs pa khyed ci 'dra //
de 'dra kho nar bdag 'gyur shog
/spyod pa rmad byung bsam yas pa //
'gro la phan phyir bdag gis spyad //
byang chub sems mchog dam pa dang //
sku gsung thugs kyi phyag rgya ni //
srog gi phyir yang mi gtong na //
rdo rje rgyal pos byin brlab mdzod //
lan gsum /
de nas rig pa bde gshegs snying po'i ngo bo nyid slob dpon gyi phyag la 'jus nas tshogs brgyad glo bur ba'i rten thig le nyag gcig pa'i sgor khrid par mos shig
/a khaM bI ra hU~M/
lan gsum brjod la dkyil 'khor du bzhug
/dkyil 'khor gyi lha la sku gsung thugs kyi phyag bya bar mos pas thal mo gnas gsum du sbyor la 'di'i rjes zlos /
oM na ma ste hU~M/
oM na ma mi hU~M/
oM na mo na ma hU~M/
lan gsum /
de nas sras su bsgrub pa la dmigs pa 'di ltar sgoms shig
/rje btsun rdo rje rnal 'byor ma'i mdun du dbang stegs pad+ma 'dab brgyad la rang nyid 'khod pas gtso bo dang rigs bdag gi thugs ka nas raM yig dmar po bde ba'i bdag nyid can du byung bas kun gzhi tshogs brgyad dang bcas pa'i rnam smin gyi phung po sbyangs /
rnam par shes pa tAMHyig tu gyur pa rigs bdag gi zhal du drangs /
sku'i dbyibs brgyud /
yum gyi mkha' gsang du lhung /
zhu bde dang gnyis su med pa'i byang chub kyi sems su gyur pa sngar gyi dbang stegs la 'khod par gyur pa'i mos pa mdzod /
de nas dbang gi gzhi dgod pa ye shes pa dbab pa yin pas khyed rang rnams sgo gsum gyi gnad legs par gcun la dmigs pa 'di rtse gcig tu sgoms shig
/'od kyi rnam pa'i stong gzugs lasaH
mkha' 'gro bde chen rgyal mo niH
zhal gcig phyag gnyis sku mdog dmaraH
gcer mo mnyam pa'i dor stabs canaH
shin tu chags dang bzhad pa'i zhalaH
phyag g.yas thod pa'i cang te 'uH
snyan gyi thad kar gtod cing 'khrolaH
g.yon pa gri gug yu ba niH
dku la brten nas mchog tu 'gyingaH
b+ha ga rgyas shing nu ma 'buraH
rin po che dang gzhon nu'i rgyanaH
puN+Da ri ka'i do shal 'phyangaH
rus pa'i rgyan drug sku la mdzesaH
gnag snum dbu skra'i lan tshar canaH
rin po che yi rtse bran brjidaH
dbu ma'i spyan ni dbyings la gzigasaH
longs sku'i spyan gyis 'gro ba 'dulaH
sprul sku'i spyan gyis khams gsum 'gugasaH
sku la rgyud sde'i dkyil 'khor rdzogasaH
'bum phrag yangs pa'i mkha' 'gros bskoraH
thugs kar Ar+Ya tA re maH
ljang sngon zhal gcig phyag gnyis tshulaH
de yi thugs kar ye shes kyiH
phag mo gnag snum gri thod canaH
sems dpa' sum brtsegs gnas lnga ruH
phyag mtshan lnga dang sa bon lngasaH
mtshan pa de las 'od 'phros pasaH
'og min gnas dang mkha' spyod zhingaH
g.yu lo bkod dang pad+ma 'odaH
rang bzhin gnas nas ye shes paH
drangs te gnyis su med par thimaH
zhes dmigs la 'beb pa'i rdzas bdug
/thod rnga brdung ba'i dbyangs kyis bskul te /
hU~MH
yul gyi ming ni rgya gar yulaH
gnas kyi mchog gyur o rgyan gnasaH
d+hu ma tha la mkha' 'gro'i grongaH
gling gi gling mchog rnga yab glingaH
don la 'og min bde chen zhingaH
rnam pa mkha' spyod sprul pa'i gnasaH
dgyes shing bzhugs pa'i yul kun nasaH
chos sku yum chen mtsho rgyal maH
'bum phrag mkha' 'gro'i 'khor dang bcasaH
byin gyis brlab phyir gshegs su gsolaH
gnas mchog 'di ru byin phob laH
sgrub mchog bdag la dbang bzhi skuraH
bgegs dang log 'dren bar chad solaH
mchog dang thun mong dngos grub stsolaH
oM pad+mo yo gi nI tA re tut+tA re tu re dz+nyA na wA ra hi phaiM phaiMH
zhes drag tu brjod la 'phar g.yo 'byung ba tsam du byin dbab /
de ltar dbab pa'i ye shes pa'i byin rlabs sgo gsum la rab tu gnas par byed pa mos shig
/tiSh+Tha badzra /
zhes rdo rje rgya gram du bzhag
/sngar byin pa'i me tog de nyid lhag pa'i lha la 'bul ba'i mos pas me tog dkyil 'khor du 'dor bzhin du 'di'i rjes zlos /
pra tIts+tsha badzra hoH
zhes 'grim dkyil du 'dor /
me tog dkyil 'khor gtso mo'i dbu la phog pa de nyid phyag gis bzhes te slar yang khyed rang rnams la dbang rtags cod pan gyi tshul du spyi bor bcings pas lhag pa'i lha las ye shes kyi sku gnyis pa 'phros te thim par mos shig
/pra tIts+tsha badzra ho /
zhes rig pa'i me tog dor /
pra ti g+h+ri ha na i maM satwa ma hA ba laH
zhes me tog spyi bor bzhag
/ma rig pa'i sgrib g.yogs mig dar dang lhan cig bsal bar mos shig
/tsak+Shu pra be sha ya phaTaH
ces mig dar bsal /
sprul pa gzugs brnyan gyi dkyil 'khor rten dang brten pa ye shes mkha' 'gro'i sku'i dbyings su rgyud sde'i dkyil 'khor tshom bu'i tshul du rdzogs pa bcas /
mngon sum bzhin du mthong bar gyur par mos la dad pa dang spro ba skyed mdzod /
de dag gis dkyil 'khor du 'jug pa'i rim pa rnams grub pa lags /
zhugs nas mngon par dbang bskur ba zhu ba'i yon du maN+Dal phul /
gsol ba 'debs pa 'di'i rjes zlos /
byang chub rdo rjes sangs rgyas la //
mchod chen ji ltar bstsal pa ltar //
bdag kyang yongs su skyob pa'i phyir //
nam mkha'i rdo rje deng bdag stsol //
gsum /
dbang bskur dngos la bzhi yod pa'i dang po bum pa'i dbang la dmigs pa 'di ltar mdzod /
dkyil 'khor gyi gtso mo'i thugs ka nas sprul pa'i lha mo rnams kyis rang byung bde skyong gi bum pa rdo rje bdud rtsis gang ba thogs te khyed rang rnams kyi spyi bo nas blugs pas nyon mongs dang shes bya'i dri ma gtor cing gsang ba gsum gyi ye shes rgyud la blugs par mos shig
/thod bum mgor bzhag la /
hoH
gsang sngags dam tshig bla na medaH
rang byung lhun grub bum pa'i dbangaH
sangs rgyas kun gyi gsang gsum gyiH
dbang bskur dam pa khyod la sbyinaH
oM pad+mo yo gi nI tA re tut+tA re tu re dz+nyA na wA ra hi ka la sha a b+hi Shiny+tsa hU~MH
des bum pa'i dbang thob /
lus kyi las dang rtsa'i sgrib pa dag
/sku rdo rje'i byin rlabs zhugs /
bskyed rim gyi snod du gyur /
rnam smin rig 'dzin gyi sa bon thebs /
sprul sku'i go 'phang thob pa'i skal pa rgyud la bzhag pa yin no //
gnyis pa gsang ba'i dbang la /
bdud rtsi 'di nyid bla ma yab yum gyi byang sems dngos su bsam la yum gyi mkha' gsang nas blangs par mos nas mgrin par myangs pas rtsa khams bde bas khyab par mos shig
/bum chu bdud rtsi sbyin la /
hoH
byang chub sems kyi dam tshig niH
rtsa khams yi ge'i 'khor lor bstimaH
brjod pa med las thams cad skyesaH
grags stong gsung gi dbang thob shogaH
rtsa sngags dngaH
bo d+hi tsit+ta a b+hi Shiny+tsa hU~MH
de'i rjes 'brel du bzlas pa'i lung sbyin pa la /
mdun bskyed kyi thugs ka nas sngags phreng byung /
khyed rang rnams kyi zhal du zhugs /
thugs ka'i sa bon la 'khor bar bsam la rtsa sngags lan gsum du rjes zlos mdzod /
phreng ba sbrel la /
oM pad+mo yo gi nI tA re tut+tA re tu re dz+nyA na wA ra hi hU~MH
lan gsum /
me tog gi phreng ba re phul bar mos pas 'di'i rjes zlos /
bcom ldan bdag gis bzung lags kyis //
bdag la nye bar mdzad du gsol //
lan gsum /
me tog phreng ba slar yang spyi bor bcings par mos shig
/me tog mgor bzhag la /
bcom ldan 'di la bstsal lags kyis //
'di la 'go bar mdzad du gsol //
sngags kyi dngos grub bstsal nas kyang //
brtul zhugs brtan par mdzad du gsol //
lan gsum /
des gsang ba'i dbang thob /
ngag gi las dang rlung gi sgrib pa dag
/gsung rdo rje'i byin rlabs zhugs /
bzlas brjod kyi snod du gyur /
tshe dbang rig 'dzin gyi sa bon thebs /
longs spyod rdzogs pa'i go 'phang gi skal pa rgyud la bzhag pa yin no //
gsum pa shes rab ye shes kyi dbang la /
dga' ba bzhi'i bdag nyid sin+d+hu ra'i rten dril bu'i brten pa dang bcas pa phyag tu gtad pas thabs shes 'brel ba'i thar pa brten par mos la /
hoH
ye shes rnam pa thams cad paH
dga' ba bzhi la yang dag brtenaH
thabs shes 'brel ba'i dam tshig giH
phyag rgya chen po khyod kyis longasaH
dzaHhU~M baM hoH
zhes pas rol pa chen po'i dam tshig dang /
a ho ma hA su khaHsa bde bas thabs byas pa'i lhan skyes la nges pa brtan par mos shig
/ces sin+d+hu ra snying khar byug
/des shes rab ye shes kyi dbang thob /
yid kyi las dang thig le'i sgrib pa dag
/thugs rdo rje'i byin rlabs zhugs /
bde stong tsaN+Da lI'i snod du gyur /
phyag rgya'i rig 'dzin gyi sa bon thebs /
chos sku'i go 'phang gi skal pa rgyud la bzhag pa yin no //
bzhi pa don gyi dbang la /
dril bu dkrol ba'i sgra la rig pa gtod la /
thabs las byung ba'i dpe'i ye shes kyis kyang mi mtshon pa'i chos nyid la mnyam par zhog cig
/hoH
sgra ni grags pa nyid nas stongaH
de bzhin sems la ngo bo medaH
ngo bo med pa'i gnas lugs laH
blta bya spangs nas yang dag ltosaH
a aH
zhes dril bu dkrol zhing dpon slob gnyis ka de'i sgra la rig pa gtad nas skye med kyi don dran par bya /
des tshig gis mtshon pa don dam gyi dbang thob /
kun gzhi'i las dang shes bya'i sgrib pa sbyang /
ye shes rdo rje'i byin rlabs zhugs /
ka dag rdzogs pa chen po'i snod du gyur /
lhun grub rig 'dzin gyi sa bon thebs /
ngo bo nyid sku'i go 'phang gi skal pa rgyud la bzhag pa yin no //
gsum pa rjes kyi bya ba la /
dbang gi rjes rim ni /
de ltar rig 'dzin yum bka' bde chen rgyal mo'i dkyil 'khor du dbang bskur byin rlabs rjes gnang gi rim pa chabs cig tu grub pa yin pas khyad par gnad kyi dam tshig 'di dag srog ltar bsrung ba'i blos 'di'i rjes zlos /
dbang bzhi rdzogs pa'i dam tshig tuH
rdo rje slob dpon mi spang zhingaH
mar ngo'i tshes bcu rgyun mi gcadaH
gzhon nu ma la bsnyen bkur byaH
rtag tu byang chub sems gnyis bsgomaH
lan gsum /
rdo rje theg pa'i dam tshig spyi dang bye brag pa mtha' dag tshul bzhin gzung zhing bsrung ba'i 'dun pas 'di'i rjes zlos /
gtso bos ji ltar sogs dang /
gtang rag maN+Dal /
lus 'bul /
dge bsngo bya /
phrin las kyi rjes rim tshogs la rol zhing lhag ma gtang ba nas bsngo smon shis brjod kyi bar yang las byang dkyus ltar mthar dbyung ngo //
'di dges zab lam mtha' ru phyin //
rnal 'byor dbang mos rjes bzung ste //
bde chen rdo rje'i gar bsgyur bzhin //
mkha' spyod grong khyer mchog bgrod shog
/ces pa'ang rtsa ba'i gzhung dang shing rta'i srol 'byed kyi dgongs pa las gzhan du ma 'khyogs par nyer mkho'i cha lag gsal la 'dus par pad+ma gar dbang blo gros mtha' yas kyis bgyis pa dge legs 'phel ///
/
