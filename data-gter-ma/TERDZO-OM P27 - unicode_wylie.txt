A+o~M swasti /
shes rab pha rol phyin dngos yum //
gdug pa 'dul phyir drag mo'i skur //
rnam rol rdo rje btsun mo la //
btud nas de yi sgrub thabs bshad //
'dir nyang gter rdo rje phag mo don grub ma'i sgrub thabs dang 'brel bar byin rlabs bya ba la gsum ste /
sbyor ba yo byad kyi gshom dang /
dngos gzhi sgrub pa'i thabs /
byin rlabs kyi cho ga'o //
dang po yo byad bsham pa ni /
dur khrod la sogs pa'i gnas su gsang ba'i bris sku bkram pa'i mdun du stegs bu chang dang bdud rtsi lngas byugs pa la /
maN+Dal chos 'byung nang dmar po phyi nas re khA dkar pos nyis rim gyi tshul du bris pa'i steng du me tog dmar po'i tshom bu bkod /
steng nas dar dmar po'i gur phub /
mthar phyi'i mchod yon nyer spyod dang /
dbang po'i me tog sogs nang gi nyer spyod lnga /
khyad par gyi mchod pa rak+ta'i zhal bu dang /
thod pa'i snod du sbrang rtsi dang klad pa sbyar ba /
lcags snod du nim pa dang khyi tshil sbyar ba /
'khar ba'i snod du glang po che'i mkhris pa dang lce spyang gi sha sbyar ba /
sha chen dang gu gul sbyar ba'i spos rnams dang /
thod pa'i snod du sha chang gis brgyan pa'i gtor ma dang /
rdor dril nang mchod DA ru sogs yo byad thams cad tshogs par bya'o //

//gnyis pa sgrub thabs la /
thog mar nang mchod raM yaM khaM gis bsregs gtor bkrus /
rlung me thod pa'i sgyed pu gsum la gnas pa'i ka pA lar /
dam rdzas sha lnga bdud rtsi lnga me rlung gis sbyangs /
ye shes kyi bdud rtsi thim pas gnyis su med par gyur /
A+o~M AHhU~M lan gsum gyis byin gyis brlabs te bdag gnas yo byad la gtor /
de bzhin du gtor ma 'bru gsum gyis byin gyis brlabs nas /
thugs ka'i hU~M 'od kyis ye shes kyi mkha' 'gro rnams spyan drangs la gtor sngags 'og nas 'byung bas 'bul ba dang /
skyabs sems sngon du 'gro bas /
rang nyid skad cig gis rdo rje phag mo phyag bzhi ma'i skur gyur /
A+o~M hrIHg+hA ta ya sarba duSh+TAn hU~M phaT swA hA zhes brjod pas /
steng 'khor lo rtsibs brgyad pa dang 'og pad+ma 'dab brgyad du gnas pa'i bar du /
chos 'byung gru gsum pa rtse mo thur du zug cing gdengs ka gyen du lta ba phyi dkar la nang dmar ba khong stong yangs shing zab pa srung ba'i 'khor lor grub par gyur /
rang gi lte bar chos 'byung dmar po gru gsum pa de je cher 'phel bas rang lus chos 'byung du gyur nas sngar gyi chos 'byung gi nang du chud pa'i bar mtshams rnams mer 'bar bar gyur /
chos 'byung nang ma'i dbus su mi ro dmar ser sgur te g.yas su lta ba'i steng du pad+ma dmar po 'dab ma bzhi pa'i lte bar nyi ma'i gdan la rang sems hrIHyig dmar po bskal pa'i me ltar 'bar ba /
de las 'od zer 'phros pas sangs rgyas thams cad mchod /
khams gsum pa'i lus ngag yid gsum gyi dri ma sbyangs tshur 'dus hrIHla thim /
de yongs su gyur pa las bdag nyid rdo rje phag mo sku mdog dmar mo zhal gcig phyag bzhi zhabs gnyis ma /
drag mo chen mo 'jigs su rung ba'i phag gi gdong can shin tu khros pa /
dmar la zlum pa'i spyan gsum bkra ba khro gnyer bsdus pa /
zhal gdangs shing mche ba gtsigs pa /
ljags skyod pa phaiM gyi sgras gdug pa zil gyis gnon pa /
dbu skra kham pa gyen du 'khyil ba /
thung zhing gsus pa 'phyang ba /
thod skam lnga'i dbu rgyan dang khrag 'dzag mgo bo'i do shal 'phyang ba /
gcer bu phyag rgya lngas mdzes pa /
phyag g.yas pa rdo rje dang lcags kyu /
g.yon thod khrag dang sdigs mdzub bcas pa'i zhags pa 'dzin pa /
mchan khung g.yon na kha T+wAM ga sgreng ba /
zhabs g.yas brkyang zhing g.yon bskum pa'i gyad kyi dor stabs kyis sa gsum gnon pa /
me dpung 'bar ba'i dbus na bzhugs pa'i thugs kar hrIHsa mtshan par bsam mo //
de nas ye shes pa spyan 'dren pa ni /
A+o~M badzra b+ha ra he A be sha ya sarba duSh+TAn hrIM swA hA:
zhes brjod cing thugs ka'i hrIHlas 'od zer 'phros pas ye shes pa spyan drangs te mdun gyi nam mkhar bzhugs pa la /
sngar bshams pa'i gtor ma dang phyi nang   zhal gnyis ma ltar dang /gsang ba'i mchod pa   a nu rA ga'i sngags /rnams phul la /
hU~M/
skyon bral gru gsum chos dbyings pho brang na //
zhes sogs kyi bstod pa rgyas pa'am /
stong nyid snying rje dbyer med pa /
khams gsum pa yi ngo bo nyid //
bskal pa'i me bzhin gzi brjid 'bar //
rdo rje phag mo la 'dud do //
zhes pa tsam gyis bstod la /
dzaHhU~M baM hoHzhes pas ye shes pa rang la gnyis med du thim par bsam la lha'i gsal snang dang nga rgyal shugs drag tu sgom pa la ci gnas bzhag nas /
snying gar zla ba'i steng du pad+ma 'dab ma bzhi pa'i dbus su hrIHphyogs bzhir A+o~M hU~M hrIHhA zhes pa g.yon skor du gnas pa las 'od zer 'phros /
phyogs bcu'i de bzhin gshegs pa dpa' bo dang rnal 'byor ma thams cad kyi byin rlabs rnams mkha' 'gro rigs bzhis bsdus /
de rnams mdun gyi nam mkhar bzhugs pas bdag la dbang bskur zhing byin gyis brlabs par bsam la /
A+o~M badzra b+ha ra he A be sha ya sarba duSh+TAM hrIHswA hA:
zhes pa ci nus su bzla'o //
de nas bsnyen pa ni phyi tshad med bzhir bzla ba /
nang phrin las bzhir bzla ba /
gsang ba ye shes bzhir bzla ba ste /
A+o~M hU~M hrIHhA bzhi pos las de dang de sgrub par bsam zhing bzla ba yin te /
grangs kyi bsnyen pa 'bum tsho gcig :
mnyam par bzhag pas 'grub par 'gyur :
zhes gsungs pa bzhin no //
de nas sgrub pa ni /
bdun phrag gsum gyi dang por /
'od zer nag po'i spro bsdus zhe sdang sbyang /
gnyis par 'od zer dmar po'i spro bsdus 'dod chags sbyang /
gsum par 'od zer dkar po'i spro bsdus gti mug sbyangs par bsam nas bzlas pas rim pa bzhin sku gsum gyi 'bras bu thob par 'gyur ro //
sgrub chen ni /
gsang ba'i bris sku'i mdun du /
sha chen gyi me tog
/tshil chen gyi mar me /
khrag gi ar+g+haM/
sha chen gyi gtor ma rnams bshams nas bzlas pa bya /
mchod gtor phul /
bstod cing phrin las bskul ba sogs dang /
rdzogs rim gyi man ngag rnams ni gter gzhung las shes par
bya'o //
rgyun gyi rnal 'byor la ni bzlas pa'i mthar thun bsdu ba spyi ltar byas nas thun mtshams la 'jug
/skabs der gtor ma 'bul na /
sngar ltar byin gyis brlabs shing /
phaiM zhes spyan drangs /
A+o~M hrIHhaM haM he he ha ha hi hi pheM pheM pheM:
zhes lan bdun gyis phul nas /
mchod bstod sogs sngar bshad pa bzhin las khyad par sha chen gyi spos la sogs pa rnams /
A+o~M AHhrIHhU~M ha ha zhes pa nyer gcig gis phul la /
hU~M:
'bar ma chen po mkha' 'gro ma :
dur khrod brgyad kyi gnas srung ba :
sgrub skyong sha za'i mkha' 'gro ma :
mkha' 'gro ma dang shugs kyis 'gro :
yid kyis 'gro dang rkang pas 'gro :
so so'i 'khor g.yog 'bum dang bcas :
sha dang khrag la rngams pa rnams :
srog dang dbugs 'phrog byed pa yi :
las kyi mkha' 'gro rnams la mchod :
sha dang rak+ta spos dang tshil :
bdud rtsi chen po rnam pa lnga :
klad pa byang chub sems sbyar ba :
sbrang rtsi rak+ta klad pa sbyar :
nim pa khyi yi tshil bu dang :
glang po'i mkhris pa lce spyang sha :
sna tshogs sha skam gu gul spos :
mkha' 'gro'i tshogs rnams mchod par bzhes :
dmar chen gtor ma 'di longs la :
sangs rgyas bstan pa rgyas par mdzod :
bar chad dgra bgegs khyed kyis sgrol :
ces dang A+o~M hrIHhaM haM sogs brjod cing rol mo'i sgra dang bcas pas bskul zhing phrin las 'chol ba dang /
tshogs kyi mchod pa'ang bya'o //
!
//gsum pa byin rlabs kyi cho ga ni /
sngar bshad pa'i yo byad kyi bsham dang ldan pas /
bdag mdun mnyam sgrub bya zhing cho ga ni snga ma bzhin no //
slob ma'i bya ba khrus byas /
bgegs bskrad /
chos bshad mtshams sbyor ci rigs pa byas nas maN+Dal phul /
gsol 'debs dang skyabs sems tsam   zhal gnyis ma ltar /mchan /sngon du 'gro bas byin rlabs kyi gzhi bca' ba ni /
maN+Dal chos 'byung gru gsum pa'i steng du slob ma gcer bur skyil krung mnyam gzhag bcas pa'i spyi bor bla ma he ru ka'i rnam pa can bsgoms pa'i sku gsung thugs kyis slob ma'i lus ngag yid gsum byin gyis brlabs par bsam pa'o //
byin rlabs dngos la drug las /
dang po lha bsgom pas byin gyis brlab pa ni /
'og rlung bskum ste rnal 'byor ma'i skur bskyed pa'i lte bar pad+ma 'dab ma bzhi pa'i lte bar hrIHla rtsa ba'i sngags kyis bskor ba /
de las 'od zer 'phros sangs rgyas dang byang chub sems dpa' dpa' bo mkha' 'gro'i tshogs dpag tu med pa spyan drangs khyed rang la sib kyis thim pas lus ngag yid gsum byin gyis brlabs par mos shig bya /   'og gi 'beb sngags dang spos rol 'dir bya dgos /
gnyis pa yig 'brus byin gyis brlab pa ni /
slob ma'i lte bar hrIHdmar po las chos 'byung dmar po hrIHyis mtshan pa g.yon du 'khor ba /
snying gar hU~M nag po las g.yung drung nag po hU~M yig gsum gyis mtshan pa g.yas su 'khor ba /
mgrin par A+o~M dkar po las g.yung drung dkar po A+o~M gyis mtshan pa g.yon du 'khor ba /
spyi bor ha~M ser po las g.yung drung ser po ha~M gis mtshan pa g.yas su 'khor bar bsam la /
mthar spyi bo'i bla ma bstims nas gnas bzhi'i yi ge rnams la sems gtad de byin gyis brlab bo /   sngags spos rol /
gsum pa spos kyis byin gyis brlab pa ni /
snying ga'i g.yung drung la sems bzung ste /
byi la nag po'i brun /
pad+ma rak+ta /
sha chen /
gu gul /
klad chen /
bdud rtsi lnga /
ra'i lce dang rkang lag gi nywa bzhi'i sha
/ba lang gi spu /
rang gi skra rnams bsregs pa'i dud pas slob bu dang bris sku rnams la bdug cing /
A+o~M hrIM hrIM hU~M hU~M swA hA:
zhes bzla'o /   sngags spos rol /
bzhi pa me tog gis byin gyis brlab pa ni /
me tog dmar po mdzes pa gcig maN+Dal steng nas blangs te slob ma'i spyi bor bzhag la /
me tog des mtshon par rnal 'byor ma'i sku zhig dmar ril gyis byon nas slob ma'i snying gar thim par bsam zhing phaiM nyer gcig dbugs gcig la brjod par bya'o /   sngags spos rol /
lnga pa mar mes byin gyis brlab pa ni /
slob ma lhar gsal ba'i lte bar a dmar po 'bar ba dang spyi bor ha~M dkar pos mtshan par gyur /
'og rlung bskums pas gtum mo 'bar 'khor lo bzhi rim par bsregs /
spyi bo'i ha~M yig zhu ba'i byang sems a la thim pas me cher 'bar /
lus dang lus kyi bag chags rnam rtog dang bcas pa bsregs nas mi rtog pa'i ngang la rtse gcig tu mnyam par 'jog tu gzhug /   sngags spos rol /
des lus yod du mi tshor zhing dbugs phyi nang du rgyu ba mi tshor na byin phebs pa'o //
drug pa gtor mas byin gyis brlab pa ni /
lus skyil krung bcas 'og rlung 'then la /
bshang sgor yaM las rlung /
lte bar raM las me /
snying gar thab khung gru gsum /
mgrin par rtsa gsum A+o~M AHhU~M gsum las thod pa'i sgyed pur mgo bo ka pA la rang byung gi snod du /
dbang po lnga sha lnga /
yul lnga bdud rtsi lnga /
phung po lnga rigs lnga /
'byung ba lnga yum lnga /
dug lnga byang chub sems kyi bdud rtsi 'gyu dran bdud rtsi mkha' khyab tu mchod par bsam la /
hU~M:
bla ma yi dam mkha' 'gro'i tshogs :
phung po gzugs kyi gtor ma bzhes :
rnal 'byor pa yi lam sna drongs :
dbyings nas ye shes mkha' 'gro ma :
nyon mongs rnam rtog gtor ma bzhes :
chos kyi dbyings kyi dngos grub stsol :
gnas pa ye shes mkha' 'gro ma :
lus gnas rtsa rlung gtor ma bzhes :
'chi med tshe yi dngos grub stsol :
'dren pa las kyi mkha' 'gro ma :
dug gsum sha khrag gtor ma bzhes :
dam tshig nyams pa bskang du gsol :
gtsor byed dam tshig mkha' 'gro ma :
dug lnga dug gsum gtor ma bzhes :
phyag rgya chen po'i dngos grub stsol :
ces dang /
sde tshan drug po thams cad kyi mthar A+o~M badzra b+ha ra he A be sha ya sarba duSh+TAM hrIM swA hA:
zhes pa drug tu bzla /
sbyar spos bsreg cing rol mo'i sgra cher bya /
de nas slob dpon rnal 'byor ma'i nga rgyal gyis langs te rol mo drag tu dkrol bas slob bu'i shes pa dkrogs pas /
lus 'phar ba dang /
ngag smra rgod /
sems rtog med du 'byams pa sogs byung na byin rlabs zhugs pa yin no //

//'a~Xgyur me~Xd bde chen 'char ba'i gzhi //
stong nyid shes rab phar phyin yum //
rdo~X rje~X btsun mo don grub ma'i //
sgrub thabs nyang gter snying por dril //
nyang gter rdo rje phag mo don grub ma'i sgrub thabs kyi le tshan no ///
/
