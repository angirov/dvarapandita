@#//
dgongs gter las 'od zer can ma'i dbang bzhugs //
na mo mA ri ts+yai /
'od zer can ma'i dbang ni /
bum pa gtor ma sogs dbang rdzas bsham /
skyabs 'gro sems bskyed spyi 'tsham gcig da nangs song bas 'thus /
skad cig dran rdzogs dam ye dbyer med du /
bdag dang bum lha dang gtor ma 'od zer can sku mdog ser mo dar dang rin po che sna tshogs kyis brgyan pa /
phyag g.yas g.yon gnyis khab dang skud pa 'dzin pa /
dbu skra thor cog la rin po che'i rgyan du mas brgyan pa /
phag ser mo'i steng na rol stabs su bzhugs pa /
thugs kar mAM ser po gcig la rtsa sngags kyis bskor ba las 'od zer phyogs bcur 'phros pas /
phyogs bcu'i zhing nas 'od zer can gyi sku che phra sna tshogs char bzhin babs nas bdag mdun bum pa'i lha la thim par gyur /
oM mA ri ts+yai mAM swA hA/
zhes brgya stong ci 'grub mang du bzlas nas /
ar+g+haM sogs /
gang khyod ming tsam 'dzin dang dran pa yis :
mi mthun phyogs rnams ma lus sel 'gyur zhing :
'jig rten 'jig rten 'das pa'i dpal ster ma /
'phags ma 'od zer can la phyag 'tshal bstod :
de nas slob ma 'dus khrus byas la maN+Dal phul /
'o na da lam khyed rnams la lha mo 'od zer can gyi dbang bskur ba yin te /
lha 'di'i ngo bo ni rje btsun ma'i rigs su yang gtogs la zhi ba lha mo 'od zer can /
drag mo byas na dpal ldan lha mo rang byung rgyal mo yin pas bka' yang shin tu gnyan /
sngon gyi dus na lha dang lha min 'thab pa'i tshe /
lha rnams kyi mdangs las lha mo 'di 'khrungs /
lha mos gser gyi co tho'ang sprugs pa'i nang nas gser gyi go khrab bye ba dung phyur byung bas lha rnams lha ma yin gyi g.yul las rgyal /
lha mo yang dpag bsam shing gi bdag mor bskos pas /
shing gi lha mo 'od zer can zhes grags so //
ngo bo sa bcu'i sems ma yin yang /
rnam pa 'jig rten pa'i tshul gyis rgya gar mya ngan med pa'i shing drung na bzhugs pas /
rno myur 'jig rten pa dang 'dra ste shin tu rno /
de yang 'od zer can gyi gzungs dang rtogs pa ni bya ba'i rgyud yin la /
sgyu 'phrul drwa ba sogs nas gsungs pa ni rnal 'byor rgyud /
rdo rje gur las gsungs pa ni bla med rgyud /
lha mo dngos grub bstan gzigs kyi rgyud las gsungs pa ni rnying ma yin /
dgongs gter 'di ni rnying ma'i rgyud dang mthun pa yin /
de yang bcom ldan 'das rgyal byed kyi tshal na bzhugs pa'i tshe /
dge slong rnams la bka' bstsal pa /
lha mo 'od zer can zhes bya ba mthu dang rdzu 'phrul dpag tu med pa gcig yod do //
de'i ming shes pa de'ang bzung ba dang bcing ba dang chad pas gcod pa dang /
mgo breg pa dang /
mer bsreg tu med /
dgra'i dbang du mi 'gro gsungs so //
rdo rje gur las kyang /
chom rkun med phyir mA ri ts+yai /
zhes dang /
dngos grub bstan gzigs kyi rgyud las /
chom rkun 'joms byed bcu bzhi mA ri ts+yai /
zhes dang /
gzungs dang rtogs pa las kyang /
oM mA ri ts+yai swA hA/
mchog gi snying po 'di nges par mchog tu 'grub par 'gyur ro //
rims thams cad med par byed do //
nad thams cad med par byed do //
bzlas pa dang sbyin sreg gis kyang 'od zer can gyis nor 'phel bskyed par byed do //
zhes gsungs so //
'di sgrub pa'i tshe rtags ni /
sbrul spre'u byi ba bong bu rta glang chen ma he dred dang khyi sogs phan tshun 'thabs pa dang /
rang nyid skrag par rmis na sngags da rung nyis 'gyur bzla /
rgya mtsho las brgal ba dang /
ri bo la gnas pa dang /
gzhon nu ma dang 'phrad par rmis pa dang /
mar me'i rtse mo 'phel zhing dri zhim pa sna tshogs bro ba dang /
sangs rgyas byang sems 'od zer can mthong bar 'gyur te 'grub rtags so //
'og dang steng du AHlas zla ba'i dkyil 'khor gnyis kyi bar du rang yod par bsgom /
yang nyi zla gnyis phan tshun 'dres par bsgoms la /
'od zer can bdag la skyobs shig
/ces 'jigs pa chen po'i dus so //
dbyug pa'i steng rdo rje rtse gsum 'og rdo rje rtse gcig pa byas pas rkun ma sogs kyi gnod pa bsrung zhing /
'jigs pa che dus lag tu thogs la yi ge drug pa bzlas na 'jigs pa thams cad bsrung ngo //
gser gyi mdog gi phag gi dbus su rang lha mo phyag drug pa'am gnyis par bsgom /
phyag rgya bcings nas sngags ring 'di bzlas na dgra'i nang du song yang bzung ba dang bcing ba dang chad pa gcad pa dang /
mgo breg pa dang /
mes sreg tu med cing dgra'i dbang du mi 'gro'o //
sngags 'di yid la byas nas dal bu'i rlung bzung lce la sos bsdams /
lha mo dran pas sngags bzla zhing kha mig lce bsdoms gos mtha' ma skud pa la nyer gcig bzla zhing nyer gcig mdud de btags na nags nang gi lam ngan du yang rkun ma'i gnod pa bsrung ngo //
zhes gsungs /
mdor na bka' gsar rnying gter gsum thams cad nas /
dgra dang chom rkun dang lam dgra'i 'jigs pa skyob pa'i mchog tu gsungs pa'i phyir /
thag ring du 'gro ba rnams lam dgra'i bar chad zhi ba dang mgo thon pa'i thabs /
gzhi byes gang du yang rung ste /
dgra dang jag pa dang rkun ma dang rgyal po'i chad pa dang ma nyes pa'i kha yog dang /
phyi nang gi 'khrug rtsod /
mi kha bra mchu la sogs pa nye bar 'tshe ba thams cad zhi ba'i mchog tu gyur pa yin /
'di la yang gsar rnying rigs mang du yod de /
'di ni dgongs gter brgyud pa nye bas shin tu rno ba yin /
de nas de yi dbang bskur ni /
gsol 'debs 'di yi rjes zlos gyis /

/dus gsum sangs rgyas thams cad dang //
lha mo 'od zer can ma la /
gsol ba 'debs so dbang bskur stsol //
gsum /
de nas 'di yi rjes zlos gyis //
dkon mchog gsum la bdag skyabs mchi //
sdig pa mi dge so sor bshags //
'gro ba'i dge la rjes yi rang //
sangs rgyas byang chub yid kyis gzung //
sangs rgyas chos dang tshogs mchog la //
byang chub bar du skyabs su mchi //
rang gzhan don gnyis rab bsgrub phyir //
byang chub mchog gi sems ni bskyed par bgyi //
byang chub mchog gi sems ni bskyed bgyis nas //
sems can thams cad bdag gis mgron du gnyer //
byang chub spyod mchog yid 'ong spyad par bgyi //
'gro la phan phyir sangs rgyas 'grub par shog
/gsum mam rjes ma gsum bya /
da khyed rang 'od zer can ma sku mdog ser mo dar dang rin po che sna tshogs kyis brgyan pa phyag g.yas g.yon gnyis khab dang skud pa 'dzin pa /
dbu skra thor cog la rin po che'i rgyan du mas brgyan pa /
phag ser mo'i steng na rol stabs su bzhugs pa /
thugs kar mAM ser po gcig la rtsa sngags kyis bskor ba de las 'od zer 'phros pas /
rgya gar mya ngan med pa'i shing drung nas 'od zer can ma dpag tu med pa spyan drangs khyed rang rnams la thim par sgoms /
hU~M:
'od zer can ma'i lha tshogs ma lus rnams :
gnas 'dir spyan 'dren byin chen dbab tu gsol :
skal ldan dad ldan 'di la dbang mchog skur :
log 'dren tshe yi bar chad bsal du gsol :
oM mA ri ts+yai mAM swA hA:
badzra A be sha ya a A:
rdo rje mgor bzhag la /
tiSh+tha badzra :
da bum pa 'di'i nang na lha mo 'od zer can 'od du zhu ba'i bdud rtsi'i chus dbang bskur bas bdud rtsi'i rgyun spyi bo nas zhugs /
lus thams cad gang /
tshe rabs 'khor ba thog ma med pa nas gzhan la gnod 'tshe byas pa'i sgrib pa dag
/'od zer can gyi sku'i byin rlabs zhugs /
lus gzhom gzhig bral ba rdo rje'i sku thob par sgoms shig
/bla mas bum pa thogs te /
hU~M:
lha mo 'od zer can ma yi :
sku yi dbang mchog bskur ba'i rdzas :
rnam rgyal bum pa bdud rtsi'i mtsho :
lha mo nyid dang gnyis su med :
skal ldan bu mchog khyod la dbang bskur bas :
'jigs pa kun las thar gyur cig :
d+hA ki mA ri ts+yai kA ya sid+d+hi hU~M:
gang gi mtshan tsam 'dzin cing dran pas kyang //
bar du gcod pa kun las bskyab mdzad cing //
dri med bde ba chen po stsol mdzad ma //
lha mo 'od zer can ma'i sku yi bkra shis shog
/'o des lus kyi sgrib pa dag
/sku'i dbang thob /
lus gzhom gzhig dang bral ba rdo rje'i sku 'grub pa'i skal pa dang ldan no //
da bum pa 'di'i nang na lha mo 'od zer can zhu ba'i bdud rtsi khyed rang gi mgrin pa nas zhugs /
lus kyi rtsa gnas thams cad gang bas rtsa mdud rnams grol /
bde stong gi ye shes 'bar bar sgoms shig
/hU~M:
lha mo 'od zer can ma yi :
gsung gi dbang mchog bskur ba'i rdzas :
ro mchog ldan pa'i a mr-i ta :
lha mo nyid dang gnyis su med :
skal ldan bu mchog khyod la dbang bskur bas :
'jigs pa kun las thar gyur cig :
d+hA ki mA ri ts+yai wA ka sid+d+hi hU~M:
zhes bum pa mgrin par bzhag
/bum chu blud /
gang gi mtshan tsam 'dzin cing dran pas kyang //
bar du gcod pa kun las bskyab mdzad cing //
dri med bde ba chen po stsol mdzad ma //
lha mo 'od zer can ma'i gsung gi bkra shis shog
/'o des ngag gi sgo nas gzhan la mi snyan par brjod pa'i sgrib pa dag
/gsung gi dbang thob /
ngag bden tshig 'grub pa'i skal pa dang ldan no //
da gtor ma 'di nyid lha mo 'od zer can du gsal ba'i thugs ka nas 'od zer kha dog sna tshogs byung /
khyed rang rnams kyi snying gar thim par sgoms shig
/hU~M:
lha mo 'od zer can ma yi :
thugs kyi dbang mchog bskur ba'i rdzas :
dpal gyi gtor ma brjid ldan 'di :
lha mo nyid dang gnyis su med :
skal ldan bu mchog khyod la dbang bskur bas :
'jigs pa kun las thar gyur cig :
d+hA ki mA ri ts+yai tsit+ta sid+d+hi hU~M:
zhes snying gar gtugs /
gang gi mtshan tsam 'dzin cing dran pas kyang //
bar du gcod pa kun las bskyab mdzad cing //
dri med bde ba chen po stsol mdzad ma //
'od zer can ma'i thugs kyi bkra shis shog
/des sems kyis gzhan la gnod sems kyi sgrib pa dag
/thugs kyi dbang thob /
sems 'jigs skrag dang bral ba rdo rje lta bu'i ting nge 'dzin bsgom par dbang ba'i skal pa dang ldan no //
da lha mo 'od zer can gyi sku'i gnas brgyad nas bkra shis pa'i lha mo brgyad rang rang gi phyag mtshan 'dzin pa 'phros nas /
khyed rang rnams kyi lus kyi gnas brgyad la thim pas bkra shis bde legs phun sum tshogs pa'i skal ba dang ldan par sgoms shig
/bkra shis gang zhig mchod pa'i lha mo ni //
phyag na dpal gyi be 'u 'od 'bar ba //
bsnams nas rgyal ba'i thugs la mchod pa ltar //
thugs la dpal be'u'i bkra shis thob par shog
/oM mang+ga lam shrI wat+sa a b+hi ShIny+tsa hU~M/
bkra shis gang zhig mchod pa'i lha mo ni //
phyag na gser gyi 'khor lo 'od 'bar ba //
bsnams nas rgyal ba'i zhabs la mchod pa ltar //
zhabs la 'khor lo'i bkra shis thob par shog
/oM mang+ga lam tsakra a b+hi ShAny+tsa hU~M/
bkra shis gang zhig mchod pa'i lha mo ni //
phyag na pad+ma dmar po 'dab brgyad pa //
bsnams nas rgyal ba'i ljags la mchod pa ltar //
ljags la pad+ma'i bkra shis thob par shog
/oM mang+ga lam pad+ma a b+hi Shiny+tsa hU~M/
bkra shis gang zhig mchod pa'i lha mo ni //
phyag na rin chen rgyal mtshan rab mdzes pa //
bsnams nas rgyal ba'i sku la mchod pa ltar //
sku la rgyal mtshan bkra shis thob par shog
/oM mang+ga lam d+h+wa dza a b+hi Shiny+tsa hU~M/
bkra shis gang zhig mchod pa'i lha mo ni //
phyag na gdugs bzang gser gyi yu ba can //
bsnams nas rgyal ba'i dbu la mchod pa ltar //
dbu la gdugs kyi bkra shis thob par shog
/oM mang+ga lam tsha t+t+raM a b+hi Shiny+tsa hU~M/
bkra shis gang zhig mchod pa'i lha mo ni //
phyag na rin chen bum pa rab mdzes pa //
bsnams nas rgyal ba'i mgul la mchod pa ltar //
mgul la bum pa'i bkra shis thob par shog
/oM mang+ga lam kum b+ha A b+hi Shiny+tsa hU~M/
bkra shis gang zhig mchod pa'i lha mo ni //
phyag na chos kyi dung sgra sgrog mdzad pa //
bsnams nas rgyal ba'i gsung la mchod pa ltar //
gsung la dung gi bkra shis thob par shog
/oM mang+ga lam shaM kha a b+hi Shiny+tsa hU~M/
bkra shis gang zhig mchod pa'i lha mo ni //
phyag na gser gyi nya mo 'od 'bar ba //
bsnams nas rgyal ba'i spyan la mchod pa ltar //
spyan la nya yi bkra shis thob par shog
/oM mang+ga lam mat+s+ya a b+hi Shiny+tsa hU~M/
bsod nams ri bo bzhin du brtan pa dang //
sogs /
da gtor ma 'di nyid lha mo 'od zer can ma sku mdog ser mo dar dang rin po che sna tshogs kyis brgyan pa /
phyag g.yas g.yon gnyis khab dang skud pa 'dzin pa /
dbu skra thor cog la rin po che'i rgyan du mas brgyan pa /
phag ser mo'i steng na rol stabs su bzhugs pa /
thugs kar mAM ser po gcig la rtsa sngags kyis bskor ba /
de las 'od zer 'phros pas /
rgya gar mya ngan med pa'i shing drung nas lha mo 'od zer can gyi sku che phra sna tshogs /
gsung sngags kyi phreng ba /
thugs mya ngan med pa'i shing gi yal ga dang mAM yig ser po char bzhin babs nas khyed rang rnams la sib sib thim /
mthar lha mo 'od du zhu nas khyed rang la thim par sgoms shig
/A+o~M mA ri ts+yai 'od zer can slob ma 'di 'jigs pa dang skrag pa thams cad las skyobs shig swA hA/
A+o~M mA ri ts+yai bad ta li /
bad da li ba ra hi /
ba ra ha mu khi sarba duSh+TAM pra duSh+TAM tsak+Shu mu kha b+han+d+ha b+han+d+ha swA hA/
gang gi mtshan tsam 'dzin cing dran pas kyang //
bar du gcod pa kun las bskyab mdzad cing //
dri med bde ba chen po stsol mdzad ma //
lha mo 'od zer can ma'i bkra shis shog
/'o des dgongs gter las byung ba'i 'od zer can ma'i dbang legs par thob pa yin pas 'di yi dam du 'dzin pa'i mos pas rjes zlos mdzod /
gtso bos ji ltar bka' bstsal pa //
de dag thams cad bdag gis bgyi //
deng nas brtsam ste bdag bran du /
khyed la bdag ni 'bul lags kyis /
khyed kyis slob mar gzung ba dang //
cha yis kyang ni spyad du gsol //
maN+Dal phul /
grwa slob bam yon bdag gal chen rgya dbus lho byang sogs thag ring du 'gro ba /
dmag sogs 'jig skrag gi sar 'gro ba /
khrims ra sogs su 'gro dus sam /
kha yog dang chad pas gzir dogs /
gzhi na 'dug na'ang dgra jag kha mchu sogs kyi 'jigs skrag che ba /
de dag la 'di'i dbang bskur nas bsnyen pa byed na mchog yin /
bsnyen pa yang mi shes na rab 'di'i dbang brgya'am lo grangs sum 'gyur /
'bring lo grangs /
tha na'ang bcu gsum yan chad bskur /
des bar chad de dag la phan pa'i thabs 'di las zab med do //
zhes dgongs gter rdo rje'i gsung gi rtsa chig don gter blon karma a rA gas rgyas par bkrol ba la /
nyes 'gal mchis na chos bdag srung ma'i tshogs la bshags shing dge bas ma 'ongs sems can mang po la mi 'jigs skyabs kyi sbyin pa chen por gyur cig
/yi ge pa ni brtson 'grus kyis bgyis pa'o //
mang+ga laM///
/
