las ma byin par len pa'i ngo bo ni :
gzhan gyi rdzas bdag gir byed pa zhig yin te :
dbye na :
mthus len pa mngon sum du 'phrog pa lta bu dang :
'jab bus len pa ma tshor bar rku ba dang :
g.yo sgyus len pa bre srang gi zol la sogs pa byed pa yin :
mtsho rgyal 'dod pa las blo ma log pa'i mi la skyid med gsungs :
de rdzogs par byed pa'i yan lag sngar ltar bzhi tshang bas rdzogs :
'bras bu la gsum las rnam par smin pa'i 'bras bu shas che 'bring chung gsum gyis ngan song gsum du lhung :
khyad par du yi dwags :
dbang gi 'bras bu gal te mir skyes srid na yang 'byor pa chung zhing rku 'phrog mang du 'byung bar 'gyur ro :
rgyu mthun gyi 'bras bu ni bag chags ngan pa kun gzhi la sog pas tshe rabs thams cad du yang ma byin par len pa la dga' bar 'gyur ro :
mtsho rgyal de lta bu la spyad pa spangs na :
'bras bu lha mi'i lus blangs nas 'byor pa dang ldan pa la sogs pa sngar las zlog pa 'thob par 'gyur ro gsungs :
lus kyi mi dge ba gsum pa 'dod pas log par g.yem pa'i ngo bo ni :
'dod pa'i yul rang dbang du ma gyur pa la g.yem pa zhig yin :
dbye na :
rgyal pos bsrungs pa btsun mo la 'bangs kyis spyad du mi rung ba'am :
khrims bcas pas spyad du mi rung ba lta bu'o :
pha mas bsrungs pa ni :
rgya gar pa bab col du spyad du med de :
pho mo khyim du ma bstun gyi bar la pha mas bsrungs pa lta bu la spyad pa'o :
mi chos kyis bsrungs pa zhes bya ste :
ma sring la sogs pa'i ngo tsha ba'i gnas la spyad du mi rung ba'o :
lha chos kyis bsrungs pa zhes bya ste :
slob dpon gyi phyag rgya ma'am :
'dul khrims can la sogs pa yin :
skyes bu chags pa can gyis thar pa'i lam sna mi zin :
mtsho rgyal gnyen pos sleb par gyis shig gsungs :
bdag gi dbang du byas pa'i grogs la'ang spyad du mi rung ba'i skabs yod de :
dus mi rung ba nya stong brgyad gsum la mi rung :
gnas dkon mchog spyan sngar mi rung :
yan lag ma yin pa byol song gi spyod tshul la sogs pa mi rung ngo :
mtsho rgyal lar skyes bu khyim thab ma spang ba bdud kyi ra bar tshud pa yin gsungs :
de yang rdzogs par byed pa'i yan lag sngar ltar bzhi tshang bas rdzogs :
'bras bu la yang gsum :
las kyi rnam par smin pa'i 'bras bu ngan song gsum du skye :
gal te mtho ris thob srid na yang khyo shug 'thab 'dod pa la sogs par 'gyur :
dbang gi 'bras bu ni tshe rabs su yang bdag gi mchis brang snying ring zhing log pa sna tshogs byed :
rgyu mthun gyi 'bras bu bag chags ngan pas 'dod log la dga' bar 'gyur ro :
mtsho rgyal de lta bu la spyad pa spangs na 'bras bu de las zlog pa 'thob par 'gyur bas spang ba gal che gsungs :
gnyis pa ngag gi mi dge ba la bzhi ste :
dang po rdzun du smra ba'i ngo bo ni :
dngos po'i chos la mi gnas pa la :
der ngag gis rjod pa :
dbye na :
phan gnod med pa'i rdzun rgan po rdzun byed pa lta bu dang :
phan gnod yod pa'i rdzun yul gcig la phan pa gcig la gnod pa'i rdzun dang :
mi chos bla ma'i rdzun zhes te bdag gi rgyud la med pa'i mngon par shes pa la sogs pa'i yon tan yod par smra ba rnams yin te :
mtsho rgyal ma brtags pa'i brjod pa ma mang zhig gsungs :
de rdzogs par byed pa'i yan lag sngar ltar bzhi tshang bas rdzogs :
'bras bu la gsum las :
rnam par smin pa'i 'bras bu ngan song gsum du lhung :
dbang gi 'bras bu gal te mir skyes na yang ngag mi btsan par 'gyur :
rgyu mthun pa'i 'bras bu tshe rabs su yang rdzun smra ba la dga' bar 'gyur ro :
mtsho rgyal de lta bu spangs na 'bras bu de las zlog pa 'thob par 'gyur bas spang ba gal che gsungs :
ngag gi mi dge ba gnyis pa phra ma'i ngo bo ni :
gzhan gyi mdza' bo dbye ba zhig yin :
dbye na :
btsan phra zhes bya ste ngos rgol dang :
gzhogs phra ste zur zlos byed pa dang :
lkog phra ste gzhan la so sor sgrog pa rnams yin te :
mtsho rgyal tsho gzung ma nus pa'i mi la skyid med gsungs :
yan lag sngar dang 'dra :
'bras bu gsum las :
rnam par smin pa'i 'bras bu ngan song gsum du lhung :
dbang gi 'bras bu ni mi lus thob srid na yang mdza' bo nyung ba dang :
'thab zla mang ba dang :
rtag tu gyod sna mang :
kun gyi yid du mi 'ong :
don med par 'gyur :
rgyu mthun tshe rabs su phra ma la dga' bar 'gyur ro :
mtsho rgyal bdag cag gis de lta bu spangs na 'bras bu de las zlog par 'thob pas spang ba gal che gsungs :
ngag gi mi dge ba gsum pa tshig 'khyal ba'i ngo bo ni :
ngal ba chud zos pa zhig :
dbye na :
mi dpon dang :
sgrung lde'u dang :
bre mo'i gtam mo :
yan lag sngar ltar bzhis rdzogs :
'bras bu gsum la :
rnam par smin pa'i 'bras bu ngan song gsum du skye :
dbang gi 'bras bu mir skye srid na yang tshig mi btsun pa dang :
smod tshig can dang :
'khyal par 'gyur :
rgyu mthun tshe rabs su tshig kyal pa smra ba la dga' bar 'gyur ro :
mtsho rgyal de lta bu spangs na 'bras bu de las zlog pa 'thob pas don med kyi long gtam la ma dga' gsungs :
ngag gi mi dge ba bzhi pa tshig rtsub kyi ngo bo ni :
gzhan zhe gcod pa'i ngag :
dbye na :
ngor mtshang 'bru ba :
brgyud de zhe gcod pa :
lkog tu zhe gcod pa rnams yin :
mtsho rgyal rang rgyud gzhan rgyud gnyis ka mes ma sregs shig :
tshig rtsub kyi mtshon gyis thar pa'i srog gcod gsungs :
yan lag bzhis rdzogs :
'bras bu gsum la :
rnam smin ngan song gsum du skye :
dbang gi 'bras bu mir skye na yang ci smras gzhan gyi zhe gcod la phog pa dang rtag tu zhe gcod du 'ong :
rgyu mthun 'bras bu tshig rtsub la dga' bar 'gyur ro :
mtsho rgyal de lta bu spangs na 'bras bu de las zlog pa 'thob ste :
dus ngan gyi sems can la skyid mi gda' gsungs :
gsum pa yid kyi mi dge ba la gsum ste :
dang po brnab sems kyi ngo bo ni :
phun sum tshogs pa la chags pa :
dbye na :
bdag gi la yod pa :
gzhan la mi gtong ba :
gzhan gyi bdag gi dbang du bya bar 'dod pa :
de gnyis ka ma yin pa'i phun sum tshogs pa la chags pa rnams yin te :
mtsho rgyal zang zing gi longs spyod la bdag tu ma zhen cig :
mi rtag pa rgyud la ma skyes pa'i chos pa la skyid med do gsungs :
yan lag bzhis rdzogs :
rnam smin gyi 'bras bu ngan song gsum :
dbang gi 'bras bu mir skyes na yang rtag tu yul ngan pa bkres pa dang skom pa dang bcas par 'gyur :
rgyu mthun tshe rabs su brnab sems la dga' bar 'gyur ro :
mtsho rgyal de lta bu spang ba gal che gsungs so :
gnyis pa gnod sems kyi ngo bo ni :
gzhan la bsam ngan 'chang ba :
dbye na :
zhe sdang gi cha las byung ba dang :
'khon du 'dzin pa'i cha las byung ba dang :
phrag dog gi cha las byung ba gsum yin te :
mtsho rgyal rang sdug rang la gnod pa'i las ma byed cig gsungs :
yan lag bzhis rdzogs :
rnam smin gyi 'bras bu ngan song gsum du skye :
dbang gi 'bras bu mir skye srid na yang nyes pa med par gzhan sdang ba dang :
rtag tu smra mang kha mchu mang bar 'gyur :
rgyu mthun 'bras bu gnod sems can du 'gyur ro :
mtsho rgyal gnod sems 'di ma spang na theg pa che chung gang yang mi mchi gsungs :
gsum pa log par lta ba'i ngo bo ni :
bden pa'i don las phyin ci log pa :
dbye na :
sgro skur 'dogs pa dang :
mu stegs ltar rtag chad du lta ba dang :
khyi dang bya'i dka' thub la sogs pa dang tshul khrims dang brtul zhugs mchog tu 'dzin pa dang :
'jig tshogs la lta ba rnams yin te :
mtsho rgyal chos dang chos ma yin pa'i bye brag shes pa rang yang nyung bar 'dug na gsungs :
yan lag bzhis rdzogs :
rnam smin 'bras bu ngan song gsum du skye :
dbang gi 'bras bu mir skyes srid na yang yul mtha' 'khob kla klo la sogs pa dkon mchog gi sgra yang mi thos par skye :
rgyu mthun log par lta ba'i bag chags kun gzhi la 'thas nas log par lta ba la dga' bar 'gyur ro :
mtsho rgyal de ltar mi dge ba bcu po 'di ni 'phags pa rnams kyis smad pa dang :
mkhas pa rnams kyis spangs pa dang :
lha mi dal 'byor khyad par can thob pa rnams kyis spyad par bya ba ma yin pas spongs shig :
dge sdig ngo mi shes pa rang yang mang :
bdag cag sangs rgyas kyi bstan pa la ni zhugs :
las dge sdig rgyu 'bras shes bzhin du mi dge ba spyod pa 'di rnams dud 'gro dang khyad med do gsungs :
slob dpon la jo mos zhus pa :
de dag spangs na 'bras bu ci thob zhus pas :
slob dpon gyis gsung pa :
rnam smin 'bras bu lha mir skye :
tshangs pa bzhin du dbyangs snyan :
brgya byin bzhin du gzugs bzang :
'khor los sgyur ba'i rgyal po bzhin du longs spyod dang ldan par 'gyur ro :
dbang gi 'bras bu thos pa 'dzin zhing shes rab dang :
sangs rgyas kyis bstan pa'i chos rnams dang 'phrad par 'gyur ba dang :
mthar byang chub gsum gyi go 'phang 'thob par 'gyur ro :
rgyu mthun 'bras bu tshe rabs thams cad du mi dge bcu spang ba la brtson par 'gyur ro :
jo mos zhus pa :
de lta bu'i mi dge ba bcu po la :
sdig pa che chung gi khyad par mchis sam ma mchis :
slob dpon gyis gsung pa :
de la khyad par yod de :
spyir nyon mongs pa'i sgo nas dbye ba ni :
zhe sdang gi sgo nas mi dge ba bcu spyad na dmyal ba :
'dod chags kyi sgo nas yi dwags :
gti mug gis spyad na dud 'gror skye'o :
yul gyi sgo nas che chung gi khyad par yod de :
yul khyad par can la mi dge ba bcu spyad pas dmyal ba :
yul tha ma la yi dwags :
yul dman pas dud 'gror skye bar 'gyur :
de yang bye brag tu srog gcod pa'i nang nas sems bskyed pa'i byang chub sems dpa' srog dang phral ba'i sdig pa rnam smin che :
ma byin par len pa'i nang nas dkon mchog gi dkor la rku ba sdig che :
'dod log gi nang nas dgra bcom ma la spyad na sdig che :
rdzun gyi nang nas bla ma dang dge 'dun mchod par 'os pa'i mgo bskor ba sdig che :
phra ma'i nang nas dge 'dun gyi dbyen byas pa sdig che :
tshig rtsub kyi nang nas dge 'dun la mi snyan par brjod pa sdig che :
ngag 'khyal gyi nang nas dge slong ma bsam gtan gnyis med kyi don sgom pa'i blo dkrugs pa sdig che :
brnab sems kyi nang nas dkon mchog gi nor la brnab pa sdig che :
gnod sems kyi nang nas mtshams med pa lnga shom pa sdig che :
log lta'i nang nas yang dag pa'i don la skur pa 'debs pa sdig che :
mtsho rgyal las de lta bu ni srog la babs kyang mi rung gsungs :
spyir bstan na mi dge ba bcu nyid la yang khyad yod de :
srog gcod pa :
phra ma :
tshig rtsub :
gnod sems bzhis dmyal ba :
'dod log :
ma byin par len pa :
brnab sems gsum gyis yi dwags :
rdzun :
ngag 'khyal :
log lta gsum gyis dud 'gror skye'o gsungs :
:slob dpon la jo mos zhus pa :
gnyis pa dang du blang ba'i gnyen po dge bcu ji ltar brten :
slob dpon gyis gsung pa :
dge ba bcu la don bzhi ste :
dang po ngo bo ni mngon mtho skyed par byed pa'i lus ngag yid gsum dag pa zhig yin :
gnyis pa nges tshig ni dal 'byor thob pa'i gang zag gis tshul bzhin du spyad na :
yid la 'dod pa'i 'bras bu ster bar byed pas na dge ba zhes bya :
gsum pa dbye na :
mi dge ba bcu las log pa'i dge ba ste srog 'don bya ba dang :
sbyin pa rgya chen po gtong ba dang :
tshangs par spyod pa la gnas pa dang :
bden par smra ba dang :
'thab pa rnams sdum pa dang :
zhi zhing dul bar smra ba dang :
gsong por smra ba dang :
sems can rnams la byams par bya ba dang :
chags pa med par bya ba dang :
las 'bras dang yang dag pa'i don la the tshom dang bral bar bya ba'o gsungs :
bzhi pa de dag rgyud la gnas par byed pa'i grogs la bcu ste :
yang dag pa'i chos la dad pa dang :
ngo tsha shes shing khrel yod pa la gnas pa dang :
rgyan po mi 'gyed cing rtsod pa med pa dang :
khrom 'dus pa la mi blta ba dang :
rtag tu bag yod par spyad pa dang :
le lo med pa dang :
sdig pa'i grogs dang mi 'grogs pa dang :
lus ngag yid gsum shin tu sbyang ba dang :
skye mched mu bzhi sgom pa dang :
khyad par du yid 'phags pa'i lam la dmigs pa'o :
mtsho rgyal de ltar spyod cig mngon par mtho ba'i 'bras bu la the tshom med kyi gsungs :
:slob dpon la jo mos zhus pa :
gsum pa bya ba la 'jug pa'i pha rol tu phyin pa bcu ji ltar lags :
slob dpon gyis gsung pa :
bya ba la 'jug pa'i pha rol tu phyin pa la don lnga ste :
dang po spyi'i ngo bo ni bla na med pa'i byang chub sgrub pa'i lam gyi rang bzhin zhig yin :
gnyis pa nges tshig ni 'khor ba'i rgya mtsho'i pha rol tu phyin pa las 'das pa chen por phyin par byed pa'o :
gsum pa las ni tshogs gnyis rdzogs nas sems can gyi don ched sgrub par byed pa'o :
bzhi pa dbye ba la spyi dang bye brag gnyis las :
spyir dbye na :
sbyin pa dang :
tshul khrims dang :
bzod pa dang :
brtson 'grus dang :
bsam gtan dang :
shes rab kyi pha rol tu phyin pa drug yod gsungs :
bye brag tu dbye na :
sbyin pa la gsum ste :
chos kyi sbyin pa dang :
zang zing gi sbyin pa dang :
mi 'jigs pa'i sbyin pa dang gsum yin gsungs :
tshul khrims la yang gsum ste :
sdom pa'i tshul khrims dang :
dge ba chos sdud tshul khrims dang :
sems can don byed tshul khrims dang gsum las :
rim bzhin mi dge ba bcu sdom pa dang :
pha rol tu phyin pa drug dang :
bsdu ba'i dngos po bzhi yin gsungs :
bzod pa la yang gsum ste :
'khor ba spong ba la sdug bsngal la ji mi snyam pa'i bzod pa dang :
sems can gyi don sgrub pa la dka' ba dang du len pa'i bzod pa dang :
chos la nges par sems pa zab mo'i don la mi skrag pa'i bzod pa gsum yin gsungs :
brtson 'grus la yang gsum ste :
theg pa chen po'i chos la sbyor ba'i brtson 'grus dang :
go chas mi mthun pa zlog pa'i brtson 'grus dang :
rnam pa thams cad mkhyen pa'i sangs rgyas sgrub pa la chog mi shes pa'i brtson 'grus so gsungs :
bsam gtan la yang gsum te :
'jig rten pa'i yang dag gi lam la dmigs pa'i bsam gtan dang :
'jig rten las 'das pa'i lam la dmigs pa'i bsam gtan dang :
dmigs pa thun mong gi bsam gtan dang gsum yin gsungs :
shes rab la yang gsum ste :
chos can dmigs su med par rtogs pa'i shes rab dang :
chos nyid dmigs su med par rtogs pa'i shes rab dang :
gnyis ka mnyam pa chen por rtogs pa'i shes rab dang gsum yin gsungs :
lnga pa de dag rgyud la brten pa'i thabs re re la yang pha rol tu phyin pa bzhi tshang bar shes dgos te :
lan la re ba med pa'i sbyin pas ser sna dang dbul ba 'joms pas stobs kyi pha rol tu phyin pa dang :
so so skye bo dang theg pa dman pa'i bsam pa dang bral bas thabs kyi pha rol tu phyin pa dang :
bdag dang sems can thams cad kyi dbul ba rgyun gcod par gyur cig snyam pas gtong bas smon lam gyi pha rol tu phyin pa dang :
'khor gsum yongs su dag par gtong bas ye shes kyi pha rol tu phyin pa'o gsungs :
de bzhin du 'khor ba'i 'bras bu 'dod pa ma yin pa'i tshul khrims kyis mi dge ba 'joms pas stobs :
chos brgyad kyi bsam pa dang bral bar srung ba thabs :
bdag gcig pu lha mi 'dod pa ma yin par sems can thams cad tshul khrims rgyun chad par ma gyur cig snyam pas smon lam :
'khor gsum mi dmigs pas zin pa ye shes so :
kun la snyoms pa'i bzod pas khong khro 'joms pas stobs :
g.yo sgyu la sogs pa 'jig rten pa'i ched du ma yin pa thabs :
bdag gcig pu lha mi'i gzugs bzang po 'dod pa ma yin par sems can thams cad kyang mi sdug pa rnams zhi bar gyur cig snyam pa smon lam :
de dag 'khor gsum mi dmigs pas zin pa ye shes so :
yon tan rjes su dran pa'i brtson 'grus kyis le lo 'joms pas stobs :
gzhan dang gzhan du re ba la sogs pa 'jig rten gyi bya ba dang bya ba ma yin pa nges pa thabs :
sems can gyi le lo rgyun bcad de yang dag pa'i lam la rtsol bar gyur cig snyam pas smon lam :
'khor gsum mi dmigs pas zin pa ye shes so :
gzugs med spangs pa'i bsam gtan gyis g.yeng ba 'joms pas stobs :
lha mi'i go 'phang 'dod pa ma yin par bla na med pa'i byang chub kyi yon tan phun sum tshogs pa sgrub pa'i phyir thabs :
sems can thams cad kyi rnam par g.yeng ba rgyun chad par gyur cig snyam pas smon lam :
de yang 'khor gsum yongs su mi dmigs pa'i ye shes so :
stong nyid snying rje'i bdag nyid can gyi shes rab kyis mtshan ma'i spros pa 'joms par byed pas stobs :
de nyid dang dus gsum du 'bral ba med pas thabs :
bdag gzhan thams cad yang dag pa'i don rtogs par gyur cig snyam pas smon lam :
rang gi sems nyid ye nas shes rab de lta bu'i rang bzhin yin pa la yin par shes pa ye shes kyi pha rol tu phyin pa yin :
mtsho rgyal de ltar ma yengs par nyams su longs shig :
'bras bu ngan song las thar te lha mi khyad par can thob nas lam mthar phyin te :
myur du sangs rgyas nas sems can thams cad 'khor ba las sgrol ba'i ded dpon chen por 'gyur gyis gsungs :
bcu gcig pa gtong thob kyi sa mtshams ni :
thob pa'i dus ni bsod nams kyi tshogs mang po bsags nas rgyud yongs su dag par sbyangs te :
sems can gyi don phyin ci ma log par bya dgos pa'i bsam pa skyes pa dang :
cho ga rdzogs pa'i brjod pa gsum gyi tha ma la 'thob :
gtong ba'i dus ni log lta skyes pas dkon mchog gsum spangs te :
bslab bya las 'das na 'chor bas dran pa dang shes bzhin gyi bya ra bas 'bad pa 'don pa gal che'o gsungs :
bcu gnyis pa nyams na gso ba'i thabs ni :
rtsa ba nyams na sngar ltar blang dgos :
yan lag nyams na slob dpon dang dkon mchog spyan sngar bshags par bya'o gsungs :[ <!TCC Tibetan character 4,37 undefined in unicode!> ]:slob dpon la jo mos zhus pa :
gnyis pa nang ltar sems bskyed pa la ji ltar bslab ces zhus pas :
slob dpon gyis gsung pa :
de yang bslab pa'i tshul khrims la bcu gnyis yod gsungs :
de las dang po ngo bo ni :
chos nyid yang dag pa'i don spros pa dang bral ba yin pa la :
de ltar ma rtogs pa rnams la phan sems bskyed pa yin :
gnyis pa nges tshig ni :
de lta bu de phyi lus ngag gi bya ba la mi ltos par sems kho nas bskyed pa'i phyir nang zhes bya ste :
de rang yang mi nus gsungs :
gsum pa dbye ba ni :
smon 'jug gnyis te :
de yang smon pa ni :
de ltar sems can ma rtogs pa rnams kyis de ltar rtogs par 'dod pa zhig yin te :
de yang kha 'khun zhing bsdad pas mi chog :
sems can thams cad kyis de thob par byed pa'i thabs la ci nas kyang 'bad pa gal che ste :
mtsho rgyal gnyis 'dzin dang ma bral bar du 'jug pa nyid kyang dka' gsungs :
bzhi pa bslab pa la 'jug pa'i gang zag gi mtshan nyid ni :
sngar bshad pa lta bu'i steng du rtog pa'i spros pa chung ba zhig dgos :
mtsho rgyal sems ngal sor chug gsungs :
lnga pa blang ba'i yul ni :
bla ma shes rab rnam gsum la bslab par bya zhing :
bdag med gnyis kyi don rtogs ste :
chos brgyad dang bral ba las blang dgos :
mtsho rgyal theg pa chen po'i chos la zhugs pa la bla ma gal che 'o gsungs :
drug pa blang ba'i cho ga ni :
'khor gsum yongs dag byas nas :
'jig rten gyi bya ba mtha' dag blos btang ste :
yang dag pa'i gdams ngag zhu gsungs :
bdun pa bslabs pa'i phan yon ni lam log pa dang theg pa dman pa las khyad du 'phags te :
nga bdag dang gzung 'dzin gyi rtog pa thams cad spangs nas bdag med pa'i don rtogs pa'i dgos pa yod gsungs :
brgyad pa sems bskyed pa de la slob pa'i gtan tshigs ni :
bdag gis sems can thams cad yang dag pa'i lam bdag med gnyis kyi don la dgod dgos pas so :
dgu pa ma bslab pa'i nyes dmigs ni :
bdag med pa'i don las gol ba zhig yin te :
de yang gang zag gi bdag ni grub mthas blo ma bsgyur ba so so'i skye bo dang :
grub mtha' log par zhugs pa'i mu stegs pa rnams zag pa'i phung po lnga :
skye mched bcu gnyis :
khams bco brgyad la dbang sgyur zhing longs spyad pa dang :
de yang rtag pa dngos po can bdag dang bcas pas dgra gnyen bdag gzhan la sogs par 'dzin pa zhig yin :
mtsho rgyal 'dzin pa'i rtod phur 'byin dgos gsungs :
des btags pa'i nyes pa ni :
de ltar nga dang bdag du bzung bas yul gzhan du snang :
de gnyis su bzung bas bdag la phan 'dogs pa la gnyen du bzung :
gnod pa skyel ba la dgrar bzung :
de las chags sdang gnyis skye :
des mi dge ba sna tshogs spyad pas ngan song dang 'khor bar 'khyams :
mtsho rgyal 'gong po 'di sgor ma thon na skyid med gsungs :
bdag de gang zag gang gis 'gegs na :
spyir nang pa sangs rgyas pa thams cad kyis 'gegs :
khyad par du nyan thos bye brag pas kyang 'gegs :
'o skol theg pa chen po'i sgor zhugs pa rnams kyis gang zag gi bdag tu mi 'dzin pa lta smros kyang ci dgos gsungs :
chos kyi bdag med pa ni phyogs rtogs nyan thos dang :
yang dag par ma rtogs par rang sangs rgyas 'dod de :
de yang nyan thos kyis chos kyi bdag shes pa las log don bem por khas len pa dang :
rang sangs rgyas kyis shes pa log pa'i don gyis stong pa'i sems nyid 'dzin pa'i char gnas par 'dod de :
mtsho rgyal grub mtha' dman pa'i 'dod pa dang ma bral gyi bar du yang dag pa'i don mi mthong gsungs :
der bzung ba'i nyes pa ni :
khas len dang 'dzin pa'i cha de las nyon mongs pa 'byung zhing :
des 'khor bar 'khyams pa'i rgyu byed pas bskal bar 'bad kyang don med pa'i las yin no gsungs :
de gang zag gang gis 'gegs na :
theg pa chen po pa thams cad kyis 'gegs :
khyad par du dbu ma pas kyang 'gegs :
'o skol gsang sngags kyi sgor zhugs pa rnams kyis phyogs ris su 'dzin pa ltas ngan yin gsungs :
bcu pa bsrung bya'i chos ni :
bdag med pa'i don la bslab pa ste :
de yang gnyis las :
dang po smon pa'i bsrung bya ni :
dus rtag tu sems can thams cad kyis bdag med pa'i don rtogs par gyur cig snyam du smon lam rgyun mi 'chad pa dang gcig :
gzhan bdag med pa'i don sgom pa rnams la nyin lan gsum mtshan lan gsum du rjes su yi rang ba sgom pa dang gnyis :
dus rtag tu bdag med pa'i don las mi 'da' bar 'bad pa la bslab pa gal che gsungs :
gnyis pa 'jug pa'i bsrung bya la phyi nang gnyis te :
dang po phyi'i bsrung bya bzhi ni :
bdag med pa'i don ma rtogs kyi bar du de ston pa'i bla ma dge ba'i bshes gnyen dang mi 'bral ba dang gcig :
gnas yul sde ris dang dgra gnyen phyogs cha spang ba dang gnyis :
bdag med stong pa nyid ston pa'i chos thos bsam sgom gsum bya ba dang gsum :
ming rus lus dang gsum la bdag tu nges par mi gzung ba bzhi yin gsungs :
gnyis pa nang gi bslab bya la yang bzhi ste :
phyi rol gyi btags pa'i ming dang tha snyad thams cad sems nyid kyi ngo bo las ma grub pas tha snyad la don du mi gzung ba dang gcig :
snod bcud kyis bsdus pa'i dngos po 'di rnams rmi lam lta bu snang yang rang bzhin ma grub par shes pa dang gnyis :
de ltar gang du yang ma grub pa la sna tshogs su 'dzin mkhan gyi sems rig pa de nyin lan gsum mtshan lan gsum du btsal ba dang gsum :
btsal bas nang nas 'dzin pa'i sems de gang du yang ma rnyed par ming med mtha' stongs su 'jug pa'i don las mi 'da' ba dang bzhi la 'bad cing bslab pa gal che :
de ltar 'bad na 'gong po rtsad nas chod de 'khor ba'i rgyun ldog par gda' yi gsungs :
bcu gcig pa gtong thob kyi sa mtshams las :
thob pa'i dus ni bla ma las man ngag thob pa'i dus nas 'thob :
gtong ba'i dus ni rang bzhin med par ma rtogs gzung 'dzin rang kha ma'i phyir 'brengs na 'chor bas gnyen pos sleb par gyis shig gsungs :
bcu gnyis pa nyams na gso ba'i thabs ni :
sngar gyi don las ma yengs par bslab :
gzung 'dzin gyi mdud pa shugs kyis grol nas 'gro gsungs :[ <!TCC Tibetan character 4,37 undefined in unicode!> ]:slob dpon la jo mos zhus pa :
gsum pa gsang ba'i sems bskyed pa la ji ltar bslab ces zhus pas :
slob dpon gyis gsung pa :
de la bcu gcig yin :
dang po gsang ba'i sems bskyed pa'i ngo bo ni :
ye nas bya rtsol las 'das te bsam brjod kyi mtha' dang bral ba skye 'gag gnyis med du rgyun du shes pa'o :
gnyis pa nges pa'i tshig ni :
de lta bu de tshig gis mtshon cing sems kyis bsam pa las 'das pas rang bzhin gyis theg pa 'og ma ba rnams la gsang ngo :
gsum pa dbye na :
dag pa phyogs gcig bsgom du 'dod pa dang :
rang bzhin lhun grub sgom med ye sangs rgyas par 'dod pa gnyis yin te :
de yang gang du yang rgya ma chad pa zhig dgos gsungs :
bzhi pa de la 'jug pa'i gang zag gi mtshan nyid dbang po yang rab blo dngos kyi chos las yid byung ba zhig dgos :
mtsho rgyal sngon sbyangs can gyi gang zag mi gda' na gsungs :
lnga pa blang ba'i yul ni :
chos sku thig le nyag gcig rtogs pas bya bral klong chen ngang la gnas pa zhig dgos te :
mtsho rgyal rdzogs pa chen po rtogs pa'i slob dpon mi gda' gsungs :
drug pa blang ba'i cho ga ni :
rig pa rtsal gyi dbang bskur la :
lus kyi ma dag pa 'jig rten gyi bya ba dang dag pa dge ba'i las kyi bya ba thams cad btang la skyes bu bya ba zin pa ltar gnas :
ngag gi ma dag pa log pa'i smra brjod dang dag pa'i kha ton dang bzlas brjod la sogs pa spangs te lkugs pas bu ram za ba ltar gnas :
sems kyis ma rtogs pa'i 'khor ba'i rnam rtog thams cad dang dag pa mya ngan las 'das pa'i rnam par rtog pa thams cad spangs te skyes bu'i snying bton pa ltar gnas :
lar rig pa ye nas chos sku smra brjod kyi yul las 'das pa'i don de bla mas bstan pa tsam gyis mthong bar 'gyur te :
mtsho rgyal nga'i gdams pa 'di rtogs grol dus gcig tu 'gro ba'i chos yin gsungs :
bdun pa de la bslabs pa'i dgos pa ni :
'khor ba ma spang par rang sar grol nas nyon mongs pa ye shes su lhun gyis grub ste :
da lta nyid du sangs rgyas pa'i yon tan yod gsungs :
brgyad pa de ltar slob pa'i gtan tshigs ni :
rgya chad phyogs lhung med pa'i don dang ldan dgos pas so :
dgu pa ma bslab pa'i nyes dmigs ni :
grub mtha' phyogs su lhung nas chos nyid kyis 'ching bar gyur pa'i skyon yod gsungs :
mtsho rgyal phyogs su lhung na rdzogs pa chen po ma yin gsungs :
bcu pa bsrung bya'i chos ni :
tha snyad tsam du yang chos thams cad kyi rtsa ba rang gi rig pa byang chub kyi sems skye med ka dag tu 'dus par lta ba dang :
rig pa byang chub kyi sems de la blta bya lta byed la sogs pa spros pa gang du yang mi 'dug pas :
de rtogs sangs rgyas par lta ba dang :
de'i ngang las rtog 'dzin ci byung yang ye nas rig pa stong gsal de nyid du 'dug par shes pa dang :
phyi yul gyi snang ba yang snang ba'i dus nyid na ngo bo gang du yang ma grub pas chos nyid kyi rol pa las ma 'das par shes pa dang :
yul sems gnyis su med par chos nyid bde ba chen po spang blang dgag sgrub med par spyod pa dang :
bye brag tu nyon mongs pa sdug bsngal thams cad byang chub kyi lam dam par spyod pa dang :
sems can du snang ba'i dus nyid na gang du yang ma grub par 'dug pas 'khor ba la spang du med de skye med ka dag rtogs pa dang :
sku dang ye shes su snang ba thams cad blo dngos kyi chos su 'dug pas sangs rgyas la bsgrub tu med par rtogs par gyis shig :
dpal kun tu bzang mo'i gdung rgyud 'dzin par gyis shig :
bcu gcig pa gtong thob kyi sa mtshams ni med de :
ye nas dus gsum du 'du 'bral med par gnas so gsungs :
mtsho rgyal bdag gis sems bskyed phyi nang gsang ba gsum du mdo rgyud lung man ngag kun gyi don bsdus pa 'di nyams su longs shig :
lam du khyer cig :
rgyud la khol cig :
don dang bstun cig :
theg pa chen po'i chos kyi rtsa ba yin no gsungs :
theg pa chen po'i byang chub kyi sems sbyang ba :
sems bskyed lam khyer gyi skor zhes bya ba :
mon kha seng ge rdzong du yi ger btab bo :
rdzogs s+ho :
gter rgya :
sbas rgya :
gtad rgya ::
::

@#:
na mo gu ru :
slob dpon chen po pad+ma 'byung gnas zhes bya ba :
dang por mngal gyis ma gos te pad+ma'i sdong po las 'khrungs pa :
bar du dka' ba'i spyod pa sna tshogs mdzad pa :
tha mar tshe'i rig 'dzin grub nas skye shi rgyun bcad de bzhugs pa :
chos kyi sgo mo brgyad khri bzhi stong zhal nas gsung ba :
'gro ba rigs drug dang lha ma srin sde brgyad kyi skad mkhyen pa :
tshangs pa'i gsung gis sems can la phan 'dogs pa :
thugs rnam pa thams cad mkhyen pa'i dgongs pa mnga' ba :
skye 'gag med pa'i don thugs su chud pa :
chos nyid kyi don la phyogs ris mi 'byed pa :
yon tan gyis dgos 'dod thams cad ngang la 'byung ba :
legs pa thams cad 'byung ba'i gzhir gyur pa :
'gro ba thams cad 'dul ba'i thabs la mkhas pa :
phrin las bde bar gshegs pa'i thugs rgyud bskul ba :
lha ma srin sde brgyad kyi srog snying mnga' ba :
rgya mtsho'i gling nas sku 'khrungs pa :
o rgyan yul du rgyal srid bzung nas :
dur khrod brgyad du spyod pa mdzad pa :
rgya gar yul du dka' ba spyad nas :
bod yul du thugs rjes byon pa :
bod kyi btsan po'i thugs dgongs bsgrubs nas :
bod kyi rgyal khams bde ba la bkod pa'i bka' drin can de la :
jo mo mkhar chen bza' mtsho rgyal bud med kyi bur gyur pa la :
dad pa dang ldan pa :
snying rje che la phan sems dang ldan pa :
yid gzhung la blo rno ba des dgung lo bcu gsum lon nas slob dpon gyi gzungs ma mdzad :
slob dpon de bod yul du dgung lo brgya dang bcu gcig bzhugs kyi bar du zhabs tog mdzad nas thugs zin te mnyes par mdzad :
gdams ngag gi bcud phyung thugs kyi nying khu rnams gcig kyang ma lus par gnang :
bar skabs kyi bka' bstsal du gsungs pa thams cad bsdebs nas yi ge ris su btab ste :
rin chen gter du sbas nas bzhag go :
:slob dpon pad+ma'i zhal nas :
chos byed pa la bslab pa'i mtha' bcu la rdzogs par slob dgos gsungs :
jo mos de gang lags zhus pas :
lta bas thag gcod pa khyung nam mkha' la lding ba lta bu chos thams cad 'og tu tshud pa zhig dgos :
la spyod pas dor ba glang po che chur zhugs pa lta bu gang gis kyang mi rdzi ba zhig dgos :
nyams su ting nge 'dzin gyis blang ba mun khung du sgron me btegs pa ltar ma rig pa'i mun pa sel ba zhig dgos :
don man ngag gis sgrub pa nor bu rin po che lon pa lta bu chos thams cad don du grol ba zhig dgos :
rim pa dbang gis bgrod pa rgyal bu rgyal sar phyung pa lta bu 'khor bar lhung ba'i dogs pa dang bral ba zhig dgos :
gzhi dam tshig gis gzung ba zhing sa gshin po lta bu ci byas chud mi zos pa zhig dgos :
rgyud thos pas grol ba cang shes sgrog bkrol ba lta bu chos kyi phyogs thams cad la byang ba zhig dgos :
sgo kun nas sdur ba bung ba tshang tshol ba lta bu chos kyi grub mtha' thams cad shes pa zhig dgos :
mdo gcig tu sdud pa tshong pa khe spogs byed pa lta bu chos thams cad du ma ro gcig tu shes pa zhig dgos :
mkhas pa phul du byung ba ri rab kyi rtser phyin pa lta bu chos thams cad kyi don gsal la ma 'dres par shes pa zhig dgos pa yin gsungs :
bod kyi mis de dag la ma bslab par mkhas par 'dod pa de :
don la ma mkhas par chos la phyogs ris che :
bslab pa'i mtha' bcu la ma bslab pa'i skyon yin gsungs :
:slob dpon pad+ma'i zhal nas :
bslab pa'i mtha' bcu la ma sbyang pa la skyon bcu yod gsungs :
jo mos de ji ltar mchi zhus pas :
lta ba thag ma chod na gar 'gro cha med pa'i skyon yod :
spyod pa yal bar dor na lta spyod zung 'jug mi shes pa'i skyon yod :
nyams su ting nge 'dzin gyis len ma shes na chos nyid kyi don mi mthong :
don man ngag gis ma bsgrub na nyams su len mi shes :
rim pa dbang gis ma bgrod na chos la spyod par mi rung :
gzhi dam tshig gis ma zin na ci byas dmyal ba'i sa bon 'debs :
rgyud thos pas ma grol na chos kyi ro mi tshor :
sgo kun nas ma bsdur na grub mtha'i phyogs mi chod :
mdo gcig tu ma bsdus na chos kyi rtsa ba mi shes :
mkhas pa phul du ma phyin na chos kyi don mi mthong :
chos ma bslab pa'i dge ba'i bshes gnyen du gsol ba rnams :
chos ris med pa de kun gyis ma shes :
gcig la gcig chos kyi kha zin chen po byed :
theg pa rang sa na bden pas kha gzung mi 'tshal :
cog ge zhog gsungs :
:slob dpon pad+ma'i zhal nas :
chos byed pa la mdo bcu dang ldan dgos gsungs :
jo mos mdo bcu gang lags zhus pas :
dad pa'i mdo 'phel 'grib med pa chu bo lta bu zhig dgos :
snying rje'i mdo dgra zun med pa nyi ma lta bu zhig dgos :
sbyin pa'i mdo phyogs ris med pa btung chu lta bu zhig dgos :
dam tshig gi mdo dri ma med pa shel gong lta bu zhig dgos :
lta ba'i mdo phyogs lhung med pa nam mkha' lta bu zhig dgos :
sgom pa'i mdo gsal 'grib med pa nam langs pa lta bu zhig dgos :
spyod pa'i mdo blang dor med pa khyi phag lta bu zhig dgos :
'bras bu'i mdo spang blang med pa rin po che gser gyi gling du phyin pa lta bu zhig dgos :
chos phyogs su gdung ba skom pa chu tshol ba lta bu zhig dgos :
lar mdo chos la mi byed par mdo nor la byed pa sha stag 'dug ste :
rang 'chi kar nor gyis stongs nas ngan song du ma song ba zhig dgos gsungs :
:slob dpon pad+ma'i zhal nas :
chos la kha tshig tu 'gro ba mang po yod gsungs :
jo mos de gang lags zhus pas :
dad pa med pas klog 'don pa yang kha tshig yin :
snying rje med pa'i phan sems kyang kha tshig yin :
ser sna dang ma bral ba'i sbyin pa yang kha tshig yin :
dam tshig mi srung ba'i sngags pa yang kha tshig yin :
sdom pa mi bsrung ba'i btsun po yang kha tshig yin :
mi sgom pa'i bzang po yang kha tshig yin :
chos mi spyod pa'i shes pa yang kha tshig yin :
nyams len don dang mi ldan pa'i chos spyod kyang kha tshig yin :
rang chos bzhin mi byed pa'i gzhan la 'chad pa yang kha tshig yin :
rang nyams su mi len pa'i gdams ngag kyang kha tshig yin :
lar mkhas pa chos kyis sems ma thul bar chos nyon mongs pa'i bsnon mar song ba 'di dag :
ci zer kha tshig tu thos nas rna ba sun log ge 'dug gsungs :
:slob dpon pad+ma'i zhal nas :
chos byed pa la kha rje che ba bcu yod gsungs :
jo mos gang lags zhus pas :
ma nyan par chos shes na kha rje che :
ma bsgrub par mthu che na kha rje che :
mos gus med par byin rlabs byung na kha rje che :
ma bsgom par sangs rgyas na kha rje che :
bskur sti ma byas par slob dpon rnyed na kha rje che :
brgyud pa med pa'i chos kyis grol na kha rje che :
gdams ngag med par rtogs pa shar na kha rje che :
nyams len ma byas par rang rgyud grol na kha rje che :
brtson 'grus med par nyams su lon na kha rje che :
dam tshig ma bsrung bar bkra shis na kha rje che :
lar dka' ba ma spyad par sla bar 'ong bar 'dod pa 'di dag la kha rje che ba kho na mi 'ong ste mchi gsungs :
:slob dpon pad+ma'i zhal nas :
chos nyams su len pa la skyon bcur ma song ba zhig dgos gsungs :
jo mos de gang lags zhus pas :
bsgoms kyang nyon mongs dang rnam rtog gi gnyen por ma song na gdams pa ma theb pa'i skyon yod :
sems zin yang shes pa phyogs ris med par ma grol na gdams pa khyad par can dang ma 'phrad pa'i skyon yod :
mos gus drags po byas kyang byin rlabs ma zhugs na bla ma grub pa thob pa dang ma 'phrad pa'i skyon yod :
rtsol ba drags po byas kyang nyams la bogs med na sems rgyud rtsal ma 'byongs pa'i skyon yin :
dge sbyor byas pas khams ldog na sems nyid sa ma zin pa'i skyon yin :
sgom byas kyang sems gnas su ma 'dod na bsam gtan gyi ljid ma phebs pa'i skyon yin :
shes pa ltengs nas nyams myong 'phral dag tu mi skye na zhi gnas rkyang par shor ba'i skyon yin :
rig pa'i rbad kham ma slong na snang ba grogs su khyer ma shes pa'i skyon yin :
nyon mongs pa chags zhen gcad dka' na dug lnga lam du khyer ma shes pa'i skyon yin :
sdug bsngal dang rkyen ma thub na rang rgyud 'khor ba las ldog ma shes pa'i skyon yin :
lar chos byed zer zhing skyon gyis khong bkang nas :
dus nam phugs su legs pa sna gcig kyang cang mchi'am gsungs :
:slob dpon pad+ma'i zhal nas :
chos byas pa'i rtags su yon tan bcu dgos gsungs :
jo mos de gang lags zhus pas :
rnam rtog zil gyis non na sems nyid btsan sa zin pa'i rtags yin :
ye shes phyogs med du 'char na gdams ngag gnad du thebs pa'i rtags yin :
bla ma sangs rgyas su mthong na bla ma la gus pa phul ba'i rtags yin :
byin rlabs thogs med du byung na grub thob kyi brgyud pa ma chad pa'i rtags yin :
rtsol sgrub kyis shes pa gcun pas rgyud phyogs med du sgyur nus na sems nyid rtsal 'byongs pa'i rtags yin :
dge sbyor nyin mtshan du byas kyang khams mi ldog na rlung sems gnad du phebs pa'i rtags yin :
bsgoms ma bsgom la gsal mi gsal med na bsam gtan gnad du phebs pa'i rtags yin :
shes pa ci skyes kyang snang ba ci shar chos nyid du gsal 'debs nus na rtogs pa lam du slongs pa'i rtags yin :
nyon mongs pa'i ro mi ldang zhing langs kyang 'phral du zhi na dug lnga gnas su choms pa'i rtags yin :
sdug bsngal gyi rkyen gyis brdzi bar mi nus na 'khor ba'i mtshan nyid mi rtag par shes pa'i yon tan yin :
lar chos rgyud la skyes na yon tan nang nas 'char te :
dad pa dang brtson 'grus shes rab dang bral ba'i bod kyi mi 'di kun la yon tan nang nas 'char ba dka' bar mchi'o gsungs :
:slob dpon pad+ma'i zhal nas :
chos rgyud la thebs na rtags bcu 'char gsungs :
jo mos de gang lags zhus pas :
'dzin pa chung na 'gong po sgor thon pa'i rtags yin :
nyon mongs pa chung na dug lnga khong du sod pa'i rtags yin :
nga bdag chung na 'gong po sgor thon pa'i rtags yin :
ngo tsha gza' gtad dang bral na 'khrul pa'i snang ba zhig pa'i rtags yin :
bsgom bya sgom byed dang bral nas chos nyid don dang ldan par gnas na sems nyid ma bu 'phrad pa'i rtags yin :
snang ba cir shar yang rang snang ris med du shar na lta sgom gyi phu phrol pa'i rtags yin :
'khor 'das dbyer med du chod na rtogs tshad rgyud la skyes pa'i rtags yin :
mdor na rang gi lus la yang zhen pa med na 'dod pa gting nas bral ba'i rtags yin :
sdug bsngal gyi rkyen gyis mi gnod na snang ba sgyu mar shes pa'i rtags yin :
chos brgyad shas chung na sems nyid ngo shes pa'i rtags yin :
lar nang rtags phyir 'char ba shing la lo ma skyes pa dang 'dra :
phyi rtags gzhan pa la 'char ba shing thog gi 'bras bu smin nas zas su rung ba dang 'dra ste :
nang na yon tan sna gcig kyang med pa'i chos pa mang :
rtogs pa dang ldan pa shin tu dkon pas sgom pa la 'bad rtsol skyed pa gal che gsungs :
:slob dpon pad+ma'i zhal nas :
chos byar byung ba rnams la yin pa bcu yod gsungs :
jo mos de gang lags zhus pas :
sangs rgyas kyi bstan pa gnas pa dang gang zag gis mi lus thob pa dus mtshungs na tshe snga ma la tshogs bsags pa yin :
rang chos la mos pa dang bla ma gdams pa can dang 'phrad na long bas rin po che rnyed pa lta bu yin :
mi lus gtsang ma thob pa dang dad pa shes rab tu 'dzom na sngon sbyangs pa'i las 'phro sad pa yin :
rang nyid sdug bsngal la skyo ba skyes pa dang nye 'brel rgya gad smra ba dus mtshungs na chos la skul ma 'debs pa yin :
rang la 'byor pa yod pa dang slong mo ba dus mtshungs na sbyin pa rdzogs par 'gyur ba'i dus yin :
dge sbyor nyams su blang ba'i tshe sdug bsngal gyi mtsho 'brub na las ngan sgrib pa dag pa yin :
rang chos la blo zhugs pa'i dus su ma nyes pa'i dgra byung na bzod pa'i lam sna bgrod pa yin :
rang la dad pa phul byung yod cing 'dus byas mi rtag par go ba dang gdams pa zab mo rnyed pa dus mtshungs na 'jig rten las blo ldog pa'i dus yin :
rang mi rtag pa 'chi bas 'jigs pa dang gzhan shi ba dus mtshungs na dad pa thun mong ma yin pa skye ba'i dus yin :
lar bsod nams kyi tshogs ma gsag pa kho na shas che bas :
sngon du 'jig rten bya ba bsgrubs nas :
phyis chos la 'gro bar bsam pa mang bar gda' ste :
'khor ba las thar ba nyung bar mchi gsungs :
:slob dpon pad+ma'i zhal nas :
chos byed pa la 'khyog pa bdun yod gsungs :
jo mos de gang lags zhus pas :
dad pa chung zhing shes rab che na ston par 'khyog :
brten pa mang la rang sgo drags na dge bshes su 'khyog :
mi chos bzo la chos rgyud la ma 'byor na gtso bor 'khyog :
gdams ngag btab nas nyams len ma byung na dred po chos rgyus can du 'khyog :
chos sems la med par tho co che ba rnal 'byor za phyid byed pa'i zog por 'khyog :
thos pa chung la gdams pa med na dad pa che yang tha mal du 'khyog :
chos pa gzhung dang mthun pa de :
shes rab kyis rgyud grol :
dad pas sems thul :
nyan pas sgro 'dogs chod :
mi chos rgyab tu bor :
rang rgyud chos su 'dres :
thos bsam gyis shes bya rdzogs :
gdams ngag gis sems thag chod :
lta sgom gyis phugs shig phrol dgos te dka' gsungs :
:slob dpon pad+ma'i zhal nas :
chos sgor zhugs pa 'di dag la nor ra re mang po yod gsungs :
jo mos ji ltar mchi zhus pas :
thos bsam gyis rgyud grol ba'i dge bshes dang :
shes rab kyis lta rtog byas pa'i ston pa nor ra re :
rang gis nyams su blangs pa'i nyams myong can dang :
nyams su ma blang pa'i dred po chos rgyus can nor ra re :
rang rgyud chos kyis thul ba'i bzang po dang :
gzob pa'i slu brid tshul 'chos nor ra re :
gdams pa can gyi lta ba dang :
kha chos mkhan gyi lta kham gyi tshig nor ra re :
dad pa can gyi chos la mos pa dang :
kha chos mkhan gyi chos skad nor ra re :
lar chos dang rang rgyud 'dres pa zhig dgos pa yin te :
chos pha rol tu bzhag nas rang tshur rol du 'dug pa'i chos par khas blangs pa kha spyang mkhan 'di rnams la chos mi mchi gsungs :
:slob dpon pad+ma'i zhal nas :
chos chos su 'gro ba zhig dgos :
chos lam du 'gro ba zhig dgos :
lam gyi 'khrul pa sel ba zhig dgos :
'khrul pa ye shes su 'char ba zhig dgos :
gsungs :
jo mos de ji ltar bgyi zhus pas :
chos thams cad theg pa gcig tu 'dus par shes nas spang blang med par rtogs na chos chos su 'gro ba yin :
chos gang la yang skyabs 'gro sems bskyed dang :
bskyed rim rdzogs rim :
thabs shes rab tu 'brel na chos lam du song ba yin :
lam lta sgom spyod pa 'bras bu dang 'brel na lam gyi 'khrul pa sel ba yin :
lta sgom gyi phugs phrol nas nyams len la brtson na 'khrul pa ye shes su 'char ba yin :
lar chos gang sgrub kyang bskyed rdzogs lta spyod thabs shes rab zung 'jug tu ma shes na :
rkang pa gcig gis 'gro mi shes pa dang 'dra gsungs :
:slob dpon pad+ma'i zhal nas :
chos byed pa la theg pa 'og ma par ma song ba zhig gal che gsungs :
jo mos de ji ltar bgyi zhus pas :
zhi gnas kyi bde gsal mi rtog pa gsum la chags na nyan thos dang rang sangs rgyas las 'gro sa med :
lhag mthong gi bde gsal mi rtog pa gsum skyes na chos sku yin gsungs :
lar zhi gnas ltengs po la sems zin pa mang :
des lha'i bsam gtan du skye ba'am gal te lus ma blang yang sems can gyi don mi 'grub gsungs :
:slob dpon pad+ma'i zhal nas :
chos kyi rtsa ba skyabs 'gro dang sdom pa yin gsungs :
jo mos de gnyis skye ba'i dus gang gi tshe lags zhus pas :
ngan song gis 'jigs shing dkon mchog gsum la dad pa'i tshe skyabs su 'gro ba'i sdom pa skye ba yin :
las rgyu 'bras la yid ches pa'i dus na dge bsnyen gyi sdom pa skye ba yin :
'khor ba las blo log pa'i dus na dge tshul gyi sdom pa skye ba yin :
sdig pa mtha' dag las blo ldog pa'i dus na dge slong gi sdom pa skye ba yin :
snying rjes bdag gzhan snyoms pa'i tshe byang chub smon pa'i sdom pa skye ba yin :
rang las gzhan gces byung ba'i dus na byang chub sems dpa'i sdom pa skye ba yin :
bod kyi mis skyabs 'gro la ma tha'i chos su byed :
btsun pa la 'dul khrims med :
theg pa chen po yin zer nas byang chub kyi sems med :
sngags pa la dam tshig med :
rnal 'byor pa la sgom med :
bod kyi yul 'dir grub thob dka' bar 'ong gsungs :
:slob dpon pad+ma'i zhal nas :
chos byed pa la dam tshig bsrung dgos te dka' gsungs :
jo mos ji ltar bsrung zhus pas :
slob dpon la sangs rgyas su mthong na sku'i dam tshig dang ldan pa yin :
bka' lung la nor bu rin po che ltar mthong na gsung gi dam tshig dang ldan pa yin :
gdams ngag la bdud rtsir mthong na thugs kyi dam tshig dang ldan pa yin :
yi dam la spong len med na lus kyi dam tshig dang ldan pa yin :
gsang sngags la the tshom med na ngag gi dam tshig dang ldan pa yin :
gnas lugs kyi don rtogs na sems kyi dam tshig dang ldan pa yin :
lar rang sems rnam par dag na dam tshig gtsang gsungs :
:slob dpon pad+ma'i zhal nas :
chos byed pa la mi mthun pa'i phyogs bco lnga yod pas spang dgos gsungs :
jo mos gang lags zhus pas :
long gtam ku re bzhad gad gsum sgom pa'i bar chad yin pas spang dgos :
gnyen dang grogs po slob ma gsum chos kyi bshol 'debs yin pas spang dgos :
khe dang grags pa bkur sti gsum chos kyi rtod phur yin pas spang dgos :
rdzas dang 'du 'dzi longs spyod gsum chos kyi g.yeng ba yin pas spang dgos :
gnyid dang snyom las le lo gsum chos byed pa'i dgra chen yin pas spang dgos :
lar chos byed pa la bshol 'debs 'ong ba mtshang re che gsungs :
:slob dpon pad+ma'i zhal nas :
chos byed pa la rgyu rkyen bco lnga dang ldan dgos gsungs :
jo mos de gang lags zhus pas :
thos pa dang bsam pa sgom pa gsum :
'di gsum chos kyi rgyangs shing yin :
brtson 'grus dang dad pa yid ches gsum :
'di gsum chos kyi srog shing yin :
mkhas pa dang btsun pa bzang ba gsum :
'di gsum chos kyi gang zag yin :
chags med dang zhen med 'dzin med gsum :
'di gsum chos kyi mthun phyogs yin :
lar chos byed pa la rgyu rkyen gsum dang ldan pa'i mi mi 'dug :
chos gzhung dang mthun pa de dka' bar gda' gsungs :
:slob dpon pad+ma'i zhal nas :
chos byed pa la don med pa nyi shu rtsa gcig yod gsungs :
jo mos de gang lags zhus pas :
sems can rnams la gnod pa ma spang pa'i sems bskyed pa la don med :
dam tshig mi srung ba'i dbang rim pa mnos pa la don med :
rang sems la ma phan pa'i thos pa mang po la don med :
sdig dang 'dres pa'i dge rtsa byas pa la don med :
rtag tu sdig pa la sbyor na bla ma bsten pa la don med :
chos las blo ldog nas sdig pa la sbyor ba'i slob dpon byas pa la don med :
'jig rten chos brgyad sgrub pa'i las ka byas pa la don med :
rtag tu pha ma la sdang bar byed cing mchod gnas phugs su bsten pa la don med :
mi dge ba lhag par spyod pas dmyal bar 'jigs zer ba la don med :
dad pa med cing byang chub kyi sems kyis ma zin pa'i sbyin pa gtong ba la don med :
gnyen po'i stobs kyis ma zin pa'i dbang med pa'i bzod pa la don med :
bying rgod gnyis la rtag tu gnas pa'i bsam gtan sgom pa la don med :
byang chub kyi lam du mi 'gyur ba'i brtson 'grus rtsom pa la don med :
dug lnga rgyas par byed pa'i log pa'i shes rab skyed pa la don med :
snying rje'i lam dang bral ba'i theg chen sgrub pa la don med :
rang gi sems nyid ma rtogs pa'i sgom pa byas pa la don med :
rang nyid nyams su mi len pa'i gdams ngag mnos pa la don med :
byang chub sems kyis ma zin pa'i 'gro don byed pa la don med :
srung ba'i sems dang mi ldan pas sdom pa nos pa la don med :
lar don med kyang bya byed mang ba 'di dag la dgos pa med kyang byis pa'i skye bo rnams mi nyan gsungs :
:slob dpon pad+ma'i zhal nas :
chos byed pa la phyir mi ldog pa bzhi dgos gsungs :
jo mos de gang lags zhus pas :
'chi ba rjes su dran pa bsgoms pas tshe 'di'i ched la phyir mi ldog :
mi dge ba bcu'i 'bras bu la ches cher bsgoms pas ngan song gsum du phyir mi ldog :
byams pa bsgoms pas theg pa chung ngur phyir mi ldog :
stong nyid bsgoms pas 'khor bar phyir mi ldog :
lar chos byed pa la 'jig rten 'di'i ched las blo ldog dgos gsungs :
:slob dpon pad+ma'i zhal nas :
chos byed pa la mi 'ong ba bzhi yod pas spang dgos gsungs :
jo mos de gang lags zhus pas :
'chi ba rjes su ma dran na chos sgrub pa'i dus mi 'ong :
las 'bras la yid ma ches pas mi dge ba mi spong ba la mtho ris thar pa thob pa'i dus mi 'ong :
sems can gyi don du byang chub tu sems ma bskyed par rang gcig pu thar pa dang grol bar 'dod pa la rdzogs pa'i sangs rgyas mi 'ong :
lar tshe 'di'i bya ba las blo mi ldog na yang dag pa'i chos gtan nas mi 'ong :
'jig rten blos gtong ba 'ga' yang mi gda' gsungs :
:slob dpon pad+ma'i zhal nas :
chos byed pa la snying po blang ba gal che gsungs :
jo mos de gang lags zhus pas :
lus snying po med pa las snying po blang ba ni tshul khrims gtsang ma bsrung :
longs spyod snying po med pa las snying po blang ba ni sbyin pa sems bskyed kyis zin par gtang :
tshogs snying po med pa las snying po blang ba ni rgyu bsod nams kyi tshogs dang 'bras bu ye shes kyi tshogs gsag :
thos pa snying po med pa las snying po blang ba ni sgrub pa nan tan gyis nyams su blang ba la 'bad :
de ltar snying po len ma shes na 'jig rten 'di'i las 'ba' zhig yin gsungs :
:slob dpon pad+ma'i zhal nas :
chos byed pa la 'khrul med lnga dgos gsungs :
jo mos de gang lags zhus pas :
khas blangs pa'i tshul khrims dang srung sdom la 'khrul pa med pas srung ba zhig dgos :
byams snying rje byang chub sems sgom pa la dus rtag tu 'khrul pa med pa zhig dgos :
las rgyu 'bras sgom pa la 'khrul pa med pas las phra mo nas 'dzem pa zhig dgos :
bla ma sangs rgyas su sgom pa la 'khrul pa med de rtag tu spyi bor sgom pa zhig dgos :
lar chos byed pa thams cad stong pa nyid du sgom pa la 'khrul pa med pa ste thams cad zung 'jug stong pa'i ngang du rtogs pa zhig dgos :
:slob dpon pad+ma'i zhal nas :
chos byed pa la pha rol tu phyin pa drug gi sgo nas nyams su len dgos gsungs :
jo mos de ji ltar nyams su blang zhus pas :
ser sna'i phyogs gang yang yid la ma byas na sbyin pa'i pha rol tu phyin pa yin :
nyon mongs pa thabs kyis spong ba tshul khrims kyi pha rol tu phyin pa yin :
khro ba dang 'khon du 'dzin pa gang yang med na bzod pa'i pha rol tu phyin pa yin :
le lo dang sgyid lug pa med na brtson 'grus kyi pha rol tu phyin pa yin :
g.yeng ba dang bsam gtan gyi ro la chags pa med na bsam gtan gyi pha rol tu phyin pa yin :
spros pa'i rnam pa gang yang med na shes rab kyi pha rol tu phyin pa yin gsungs :
:slob dpon pad+ma'i zhal nas :
chos byed pa la brel ba rnam pa gsum yod gsungs :
jo mos de gang lags zhus pas :
bya ba gzhan la mi brtson par ci byed phyi ma'i ched du brel pa de skyes bu tha ma yin te :
mtho ris mi 'thob pa'i thabs med :
'khor ba mtha' dag la yid byung nas dge sbyor la brel ba de skyes bu 'bring yin te :
thar pa mi 'thob pa'i thabs med :
sems can thams cad kyi don du byang chub kyi sems sbyong bas brel pa de skyes bu mchog yin te :
rdzogs pa'i byang chub mi 'thob pa'i thabs med :
lar nangs bya dang mnyam pa nub mun dang mnyam nas brel ba 'di dag tshe 'di'i ched du yin te :
tshe 'di la nyon mongs la phyi mar ngan song gsum las 'gro sa med gsungs :
:slob dpon pad+ma'i zhal nas :
chos byed pa kun nye 'brel shi ba la mya ngan che bar byed par gda' ste de ltar ma yin gsungs :
chos byed pa la mya ngan byed dgos pa lnga yod gsungs :
jo mos de gang lags zhus pas :
slob dpon bzang po dang bral na mya ngan 'das mchod byed dgos pa yin :
chos grogs bzang po dang bral na mya ngan tshogs gsog byed dgos pa yin :
rang la nyams chag dang zhig ral byung na mya ngan gso sbyong dang bshags dgos pa yin :
rang yun ring du na nas dge sbyor byed ma nus na mya ngan bla ma bsten dgos pa yin :
'jig rten chos brgyad la sems shor na mya ngan zhen pa gting nas log dgos pa yin :
lar 'dus byas mi rtag par ma go ba rnams la mya ngan rdzogs pa dang sangs pa mi 'ong gsungs :
:slob dpon pad+ma'i zhal nas :
chos byed pa la so nam rnam bzhi dgos gsungs :
jo mos de gang lags zhus pas :
yid ches pa'i dad pa brtan pos rgyud kyi tha rgod sbang dgos :
sgom sgrub kyis sems bsgyur kha'i lud 'debs dgos :
dge ba'i rtsa ba byang chub kyi sems kyis zin pa'i sa bon bzang po 'debs dgos :
dug lnga dang rnam rtog thams cad thabs shes rab zung 'jug gi rmos glang gis skyes bu brtson 'grus can gyis ye shes kyi gshol bzung bas rol du gsod dgos :
de ltar byas na byang chub kyi myu gu la sangs rgyas kyi 'bras bu mi skye mi srid do :
lar 'jig rten 'di'i so nam la ngal dub med par thar pa'i so nam mi nus pa kho na mang :
sems can snying rje gsungs :
:slob dpon pad+ma'i zhal nas :
chos byed na smra bcad brgyad bya dgos gsungs :
jo mos de gang lags zhus pas :
lus smra gcod phyogs su ma lhung ba'i dben sar bsdad :
des chags sdang gnyis las ldog pa yin :
ngag smra gcod lkugs pa'i tshul du gnas :
des gzhan dang gtam ma 'dres pas dge sbyor las mi yengs pa'i dgos pa yod :
sems smra ba bcad de rgyun du rnam rtog dang g.yeng ba'i dbang du mi gtang :
des bsam du med pa'i chos nyid la gnas pa'i dgos pa yod :
'dod yon smra ba bcad de zas la gtsang dme'i rtog pa spang :
des 'tsho ba sla zhing mkha' 'gro 'du ba'i dgos pa yod :
gdams ngag smra ba bcad de snod mi ldan pa la mi sbyin :
des brgyud pa'i byin rlabs 'jug pa'i dgos pa yod :
spyod pa smra ba bcad de tshul chos dang bral ba rang byung du spyad :
des sems la sgrib pa mi sog pa'i dgos pa yod :
nyams myong smra ba bcad de nyams rtogs ci byung yang gzhan la gsang zhing 'chad pa spang :
skye ba 'di la phyag rgya chen po'i dngos grub 'thob pa'i dgos pa yod :
rtogs pa smra ba bcad de zhe 'dod pa'i phyogs lhung mtha' bral du gnas :
de rtogs pa tsam gyis da lta nyid du grol ba'i dgos pa yod :
lar dge sbyor dro kha tsam re yang mi nus shing :
bzlas pa thun re ma rdzogs bar du yang smra gcod mi nus :
smra 'dod pa'i kha la tshugs pa med pa 'di dag la smra bcad gang la yang mi 'ong gsungs :
:slob dpon pad+ma'i zhal nas :
chos byed pa'i gang zag rnams kyang bdud kyis bslus pa ma tshor bar 'dug gsungs :
jo mos ji ltar gda' zhus pas :
mthu bo che rnams nga rgyal dregs pa'i bdud kyis bslus nas gda':
dred po rnams kha 'jam 'khrul pa'i bdud kyis bslus nas gda':
tha mal pa rnams ma rig rmongs pa'i bdud kyis bslus nas gda':
phyug po rnams zang zing nor gyis bslus nas gda':
chos byed kun kyang zang zing nor spel gyi bdud kyis bslus nas gda':
lan chags bu spel bdud kyis bslus nas gda':
slob 'khor bkur sti'i bdud kyis bslus nas gda':
nye drung 'khor byams bdud kyis bslus nas gda':
dgra sdang gdong 'dzugs bdud kyis bslus nas gda':
gnyen gyi gcam tshig bdud kyis slu ba yin :
lus kyis 'dud bzang bdud kyis slu ba yin :
ngag 'jam tshig snyan bdud kyis slu ba yin :
sems kyi zhen chags bdud kyis slu ba yin :
mdzes sdug brtse gdung bdud kyis slu ba yin :
'khrul pa'i las la brtson pa thams cad bdud kyis slu ba yin :
dug lnga rang la gnas pa sems kyi bdud :
yul drug bag chags bzhag pa phyi yi bdud :
ting 'dzin ro la chags pa nang gi bdud :
rdzogs chen 'bras bur re ba lta ba'i bdud :
yon tan che ba rnams kyang bdud yin la :
ma rig rmongs pa rnams kyang bdud yin no :
des na bdud chen bdag tu 'dzin pa yin :
gzhan du ma yin de nyid nang du sod :
lar bdud nang du sod na phyi nas bdud mi 'byung ste :
bdud ngo ma shes pa kho na mang bar gda' gsungs :
:slob dpon pad+ma'i zhal nas :
chos byed pa la dug lnga rtsad nas gcod dgos te gsungs :
jo mos de ji ltar lags zhus pas :
zhe sdang che ba'i gang zag de rang sdug bsngal che :
gti mug che ba'i mi dud 'gro dang mtshungs pas chos mi go :
nga rgyal che ba'i mi la yon tan mi 'go dgra mang :
'dod chags che ba'i mis sdom pa mi thub sgro skur mang :
phrag dog che ba'i mi mtho 'dod che dbyen la dga':
dug lnga po 'di'i rjes su mi 'breng skyes grol dus mnyam du khong du gsad 'tshal te :
dug lnga rang dgar spyod pa'i mi 'di dag sdug rang gis sgrub par gda' gsungs :
:slob dpon pad+ma'i zhal nas :
chos byed pa la sngon la rang rgyud dul dgos gsungs :
jo mos de ji ltar gda' zhus pas :
zhe sdang gi me dpung byams pa'i chus gsod dgos gsungs :
'dod chags kyi chu bo gnyen po stobs ldan gyi zam pas sgrol dgos :
gti mug gi mun pa la shes rab kyi sgron me spar dgos :
nga rgyal gyi ri brag la brtson 'grus kyi gzu shing gis rmang nas sgyel dgos :
phrag dog gi rlung dmar la bzod pa'i gos gon pas spang dgos :
lar dug lnga po 'di rang dgar shor na rang rgyud rlog par byed pas :
dug lnga rang khar mi gtang ba shin tu gces so gsungs :
:slob dpon pad+ma'i zhal nas :
chos byed pa la mthong ba'i rtags lnga dang ldan dgos gsungs :
jo mos de gang lags zhus pas :
dam chos tshig dang bral ba'i sems nyid dngos med du mthong dgos :
'di ltar snang ba 'di 'dzin med rang grol mthong dgos :
nyams myong la ci skyes kyang dngos med bde chen du mthong dgos :
mos gus dang ldan pas bla ma la sangs rgyas su mthong dgos :
lar chos byed pa la ci la yang chags pa med par mthong dgos gsungs :
:slob dpon pad+ma'i zhal nas :
chos byed pa la grub pa lnga dang ldan dgos gsungs :
jo mos de gang lags zhus pas :
bla ma'i gdams ngag le lor ma bzhag par nyams len grub pa zhig dgos :
rang nyid kyis sgrub pa byas nas rang don grub pa zhig dgos :
byin rlabs kyi babs dang ldan pas gzhan don slob ma khrid nus pa zhig dgos :
snang ba chos su grol bas ma bcos rang lugs su grub pa zhig dgos :
rang ngo rang gi shes pas rang sems sangs rgyas su grub pa zhig dgos :
da lta'i dus na bod kyi sgrub pa po rnams la dgos pa sna gcig grub pa yang mi gda' 'o gsungs :
:slob dpon pad+ma'i zhal nas :
chos byed pa la che ba rnam pa lnga dang ldan dgos gsungs so :
jo mos de gang lags zhus pas :
bla ma gdams ngag che ba zhig dgos :
gdams ngag kyang thabs zab mo'i che ba dang bcas pa zhig dgos :
rang nyid dka' thub kyi sgom sran che ba zhig dgos :
chos phyogs su mos pa che ba zhig dgos :
nyams len la bcad pa che ba zhig dgos :
'khor ba las thar bar byed pa la de lnga dang ma ldan na mthar mi phyin no gsungs :
:slob dpon pad+ma'i zhal nas :
chos byed pa la chud pa lnga dang ldan dgos :
jo mos de gang lags zhus pas :
chos la rang byan chud pas gcig shes kun las grol ba zhig dgos :
chos nyid klong du chud pas skye med rgyud la skyes pa zhig dgos :
dam tshig gnas su chud pas sems la dri ma med pa zhig dgos :
brtson pas srog rtsol gnas su chud pas rlung sems dbang du 'dus pa zhig dgos :
gdams pa gnas su chud pas gang zag ji lta bu la yang gdams pa thebs pa zhig dgos gsungs :
:slob dpon pad+ma'i zhal nas :
chos byed pa la dgos pa chung ba lnga yod :
jo mos de gang lags zhus pas :
'khor ba la zhen pa ma log pas mos pa byed pa dgos pa chung :
dngos po la zhen pa ma log pas stong nyid sgom pa dgos pa chung :
'dod pa la blo ma log pas sgom byed pa dgos pa chung :
chags sdang las blo ma log pas gdams ngag bshad pa dgos pa chung :
rang don dang mi ldan pas kha tshig bzang po dgos pa chung gsungs :
:slob dpon pad+ma'i zhal nas :
chos byed pa la dgos pa lnga dang ldan dgos gsungs :
jo mos de gang lags zhus pas :
dam pa rnams kyi thugs zin na gdams pa rnams kyi bcud thob pa'i dgos pa yod :
bla ma la mos gus drag po rgyun ma chad par byas na byin rlabs shugs las 'byung ba'i dgos pa yod :
tshogs khyad par can bsags na bsam pa las su rung ba'i dgos pa yod :
des ting nge 'dzin rgyud la skye ba'i dgos pa yod :
des thams cad mkhyen pa'i sangs rgyas myur du 'thob pa'i dgos pa yod gsungs :
:slob dpon pad+ma'i zhal nas :
chos par khas len pa la rdzun du 'gro ba lnga yod gsungs :
jo mos de gang lags zhus pas :
'jig rten 'di la mngon par dga' zhing tshe phyi ma la 'jigs gtam zlos pa rdzun du 'gro :
ngan song gsum la mi 'jigs pa'i las byed cing skyabs su 'gro zer ba rdzun du 'gro :
'dod pa las blo ma log par sgom chen khas len pa rdzun du 'gro :
rgyu 'bras mi shes par lta ba rtogs zer ba rdzun du 'gro :
srid pa'i g.yang sa ma chod par sangs rgyas yin zer ba rdzun du 'gro :
chos par khas blangs nas rang gzhan gnyis ka la rdzun gtong ba mang po gda' ste :
shi 'phos pa'i dus na rdzun thams cad rang la gtong bar mchi gsungs :
:slob dpon pad+ma'i zhal nas :
chos byed pa la gdams pa nges pa'i tshig lnga dang ldan dgos gsungs :
jo mos de gang lags zhus pas :
ma bsgom par nyams rtogs mi skye bar nges :
theg chen thabs shes rab ya bral na nyan thos su lhung bar nges :
lta spyod zung 'jug ma shes na lam log par 'gro bar nges :
sems nyid rnam dag ma rtogs pa la las dge sdig yod par nges :
rang sems ma rtogs na sangs mi rgya bar nges so gsungs :
:slob dpon pad+ma'i zhal nas :
chos byed pa la don med pa lnga gda' gsungs :
jo mos de gang lags zhus pas :
bcud dang mi ldan pa'i slob dpon bsten pa la don med :
dam tshig mi srung ba'i slob ma bsten pa la don med :
rang nyams su mi len pa'i chos shes pa la don med :
rang rgyud la ma phan pa'i sgom pa la don med :
rang la mi phan pa'i kha gtam rkyang pa'i chos la don med :
lar don med pa mang po byed par gda' ste :
ma rig pas bye brag ma shes pa yin gsungs so :
:slob dpon pad+ma'i zhal nas :
chos byed pa la 'phags pa'i chos drug dang ldan dgos gsungs :
jo mos de gang lags zhus pas :
lta ba la rang byan tshud pas thams cad sems su shes :
tshul khrims la ngo lkog med pas rang rgyud dri ma dang bral :
sbyin pa la phyogs ris med pas kha len dang byin bzhag med :
bzod pas rkyen thub pas dgra la khong khro med pa :
thos pas rgyud sbyangs pas sdug bsngal lam du slong ba :
bsgoms pa bsod nams kyi bdud kyis ma khyer ba zhig dgos te :
sgrub pa po rnams kyang chos dang mthun par mi byed par gda' gsungs so :
:slob dpon pad+ma'i zhal nas :
chos byed pa la skyon bzhi spang dgos gsungs so :
jo mos de gang lags zhus pa :
sgrub pa dal khom gyis mi 'ong chu bo rgyun gyi rnal 'byor rgyun ma chad par dgos :
nyams myong 'dre mthong gis mi 'ong chos kyis rang rgyud grol ba zhig dgos :
spyod pa tshul 'chos kyis mi 'ong rang byung shugs la 'char dgos :
bkur sti kha len gyis mi 'ong bla ma'i zhabs nas 'degs dgos :
lar chos pa 'di bzhi dang 'bral bar gda' ste :
'chi ba'i tshe rang nyid kho na pham par mchi gsungs :
:slob dpon pad+ma'i zhal nas :
chos pa lo 'dod la rtsis byed pa 'di rnams tha mal pa bas kyang thu gsungs :
jo mos gang lags zhus pas :
chos pa che lo :
bla ma bsten lo :
ston pa che lo :
grwa pa mang lo :
dgon pa 'dzin lo :
mchod pa bzang lo :
dge sbyor rem lo :
mngon shes yod lo :
'dag sbyar byed lo :
gdams ngag che lo :
'jig rten gyi dregs pa dang ma bral bar las tshul 'chos la byas pas :
mi'i mgo rang 'thag bzhin bskor bas :
'chi khar 'gyod par mchi 'o gsungs :
:slob dpon pad+ma'i zhal nas :
zhe thag pa nas chos byed na rgyab log bcu bzhi byed dgos gsungs :
jo mos de gang lags zhus pas :
ri yi bu gyis la ri khrod dgon pa 'grims :
mu ge'i zas zo la dka' thub bcud len gyis :
sku che ba'i rgyal sar ma 'grim dman pa'i spyod lam gyis :
dgra dga' ba'i las gyis la su dang yang 'brel pa chod :
skyug log pa'i gos gon la ldom bu gyis :
gnyen byams par skyug zlogs la 'brel chod :
'gran sangs rgyas la tshugs la sgrub pa gyis :
brnag pa gdams ngag la gyis la chos nyams su longs :
lkog 'bug yi dam la gyis la bzlas pa la 'bad :
gzhung ngan sdig pa la gyis la rgyab tu bor :
gtong phod bla ma la gyis la ci yod phul :
rgyab log 'khor ba la gyis la skyo ba skyed :
rgyal kha gzhan la byin la drag po'i zla ma byed :
mngan rang la bgrongs la mtshang yul thon :
de ltar gyis dang chos su bgrod 'gro :
'khor ba ru zlog par gda' gsungs so :
:slob dpon pad+ma'i zhal nas :
chos byed pa la nad gsum spang dgos par gda' gsungs :
jo mos de gang lags zhus pas :
yul gyi nad pha yul ma spang na dug lnga'i btson rar chud pa yin te :
ngan song gi gnas su lhung :
gnas kyi nad khang khyim bdag 'dzin ma spang na gzung 'dzin gyi khri mun du chud pa yin te :
'khri ba'i mdud pa mi chod :
'brel ba'i nad bu tsha gnyen 'dun bud med ma spang na 'khor ba'i 'dam rdzab tu tshud pa yin te :
thar pa'i dus mi 'ong :
nad gsum ma spang pa'i 'khor ba'i khang pa na :
dug gsum gyi nad kyis gdungs nas sdug bsngal ma tshor bar sdug sran che bar gda' gsungs :
:slob dpon pad+ma'i zhal nas :
chos byed pa na 'khor ba las thar ba'i thabs yod pa la gsungs :
jo mos de ji ltar bgyi zhus pas :
gus pa khyad par can skye bar 'dod na bla ma'i phyi nang gi yon tan la ltos :
spyod pa kun dang mthun par 'dod na gzhan don gyi rtsol ba mi dgag :
bla ma'i thugs zin par 'dod na bla mas gnang ba'i gdams ngag nyams su blang :
dngos grub myur du thob par 'dod na dam tshigs ma nyams par bsrung :
skye rgas na 'chi'i chu bo bzhi las thar bar 'dod na kun gzhi dal med du rtsad chod :
sgrub pa la bar chad med par 'dod na 'jig rten gyi g.yeng ba rgyab tu bor :
gzhan don 'bad pa med pa sgrub par 'dod na tshad med pa'i byams snying rje byang chub kyi sems la rgyud sbyongs :
phyi mar ngan song gsum du 'tsher na tshe 'dir mi dge ba bcu spongs :
'di dang ma 'ongs pa gnyis ka bde bar 'dod na dge ba bcu la 'bad :
chos la blo 'jug par 'dod na sdug bsngal gyi dka' ba nyams su blang :
'khor ba las zlog par 'dod na bla na med pa'i byang chub rang gi sems las btsal :
'bras bu sku gsum thob par 'dod na tshogs gnyis gsag pa la 'bod :
de ltar bgyis na bde bar 'ong bar gda' ste :
'khor ba la blo ma log pa'i mi la skyid med gsungs :
:slob dpon pad+ma'i zhal nas :
snying nas chos byed na bya thabs yod gsungs :
jo mos tsug byed zhus pas :
sgrub pa nyams su len na chags sdang gi sgrog khrol :
thos pa gzhung bzhin byed na bzod pa'i go gyon :
gnas dgon brten na yid zas nor la ma chags par gyis :
grub pa'i chos 'dod na grub pa brnyes pa'i bla ma bsten :
bla ma dam pa dang 'phrad nas 'dug na log pa ma byed par thugs ci zin gyis :
chos la the tshom byung na bla ma'i zhal la dris :
gnyen gyi chags zhen kun ldog la sems kyis 'khri ba chod :
blo yis steng du song na shes pa bcud la bor :
bar chad 'byung pos g.yeng ba thongs :
sdod long med pas myur du sgoms :
g.yeng la ma dga' gcig tu sdod :
gnyen dang nor dang 'brel pa dngos po thams cad 'khrul pa yin gyis bor la thongs :
mi dang 'grogs na chags sdang skye :
rang re gcig tu sdod la dge sbyor gyis :
g.yeng ba che na bar chad 'byung gis rgyab tu bor :
lar chos ma nus pa dge sbyor med pa'i mi la skyid med gsungs :
:slob dpon pad+ma'i zhal nas :
chos byed pa la dam tshig bsrung dgos te dka' bas dam nyams pa kho na shas che bar gda' gsung :
jo mos de ji ltar lags zhus pa :
slob dpon gsang nas bdag nyid kyi che ba 'byin pa'i dam nyams kyang gda':
bla ma la dbul bar bsams nas blo log ste rang gi nor la dkor du sgyur ba'i dam nyams kyang gda':
bla ma dang chos grogs rdzun gyis mgo bskor nas slu ba'i dam nyams kyang gda':
bla ma bka' drin can khyad du bsad nas sgo drags pa skad du zlos pa'i dam nyams kyang gda':
rang skyon bla ma la bkal bas dam tshig gtsang ba skad du zlos pa'i dam nyams kyang gda':
slob dpon gyi tshul gzhal la med par yod zer ba dran pa'i dam nyams kyang gda':
chos ma nyan pa shes :
dbang ma thob pa thob :
gdams ngag med par yod zer ba'i sgo bzang po mang bar gda' ste :
byin rlabs dang nus pa 'byung ba nyung bar mchi gsungs :
:slob dpon pad+ma'i zhal nas :
chos byed pa la dad pa brtan po kho na gal che ste :
dad pa skye ba la rgyu bcu dgos gsungs :
jo mos de gang lags zhus pas :
da ltar gyi byed spyod kha drag dang bcas pa 'di la bde ba med par ngo shes pa dang :
las dge sdig gnyis kyi rgyu 'bras la yid ches pa dang :
rang 'chi ba rjes su dran nas skyo ba skye ba dang :
'chi ba'i dus su longs spyod dang bu smad dang gnyen 'brel dang mi 'grogs pas dgos med du shes pa dang :
tshe phyi ma la gang du skye ma nges pas gnas mal la rang dbang med par shes pa dang :
mi lus gtsang ma thob nas chos med stong log byed par shes pa dang :
'khor ba'i gnas rigs drug gang du skyes kyang sdug bsngal las ma 'das par ngo shes pa dang :
dkon mchog gsum gyi che ba'i yon tan thos pa dang :
bla ma dam pa khyad par can gyi mdzad spyod yon tan mthong ba dang :
chos grogs bzang po dge ba la gnas pa dang 'grogs pa dang :
de rnams rgyud la skyes sam dran na gang zag de 'khor ba las zlog par gda' ste :
re re rgyud la skye ba yang dka' bar mi gda' 'am gsungs :
:slob dpon pad+ma'i zhal nas :
sems thag pa nas chos byed na :
zhen log gi chos bcu gsum dgos gsungs :
jo mos de gang lags zhus pas :
pha yul ma spang na nga rgyal gyi bdud mi choms :
khyim gyi bya ba ma gtang na chos bya ba'i skabs mi rnyed :
dad pa skyes pa'i tshe na chos la ma phyin na las la zin pa mi 'ong :
rang la dad pa med par mi gzhan la bsnyad ma 'dogs :
rang gi yo byad rlung la ma skur na mi chos la kho thag mi chod :
gnyen 'brel dang rgyang ma bsring na chags sdang rgyun mi chod :
dus da res chos ma byas na phyis gang du skye cha med :
da lta rang la bya dbang yod pa la mi byed par phyi ma la smon lam 'debs pa de la des mi stongs pa yin :
rang la rdzun mi byed na zhe 'dod chod la dam pa'i chos gyis :
gnyen 'dun bud med yo byad dor dgos pa la da lta dor na don can du 'gro ba yin :
rang la mi stongs nges pa'i srid ma skyong bar dgos nges pa'i dge ba skyongs :
dgos sam mi dgos mi nges pa'i sang phod kyi bcas ma byed par dgos par nges pa'i dge sbyor gyis shig gsungs :
nan tar chos byed na lto rgyab gnyis kyi sdug bsngal bya mi dgos zhor la 'byung :
chos byed ltog cing shi zer ba ma thos ma mthong gis gsungs :
:slob dpon pad+ma'i zhal nas :
yang dag par chos byed na gces pa bcu gsum dang ldan dgos gsungs so :
jo mos de gang lags zhus pas :
yon tan dang ldan pa'i bla ma la bkur sti bya ba gces :
gdams pa dang ldan pa'i bla ma yun ring du bsten pa gces :
lha dkon mchog gsum po la dad gus brtan po gces :
sdig pa mi dge ba phra mo la yang 'dzem pa gces :
nyin lan gsum mtshan lan gsum du mi rtag pa rgyud la sgom pa gces :
dge ba'i chos la brtson 'grus bskyed pa gal che :
dus rtag tu sems can la byams pa dang snying rje sgom pa gces :
snang ba dang dngos po la zhen chags thabs kyis bskyung ba gces :
phyin ci ma log pa'i gdams ngag la nges shes skye ba gces :
dam tshig dang sdom pa tshul bzhin du bsrung ba gces :
gsang ba'i man ngag snod ngan la mi spel ba gces :
nyams su len pa la dgon pa brten pa la 'bad pa gces :
rgyun du rang gi sems nyid gtan la 'beb pa gces :
de rnams dang ldan na chos 'ong ba yin gsungs :
:slob dpon pad+ma'i zhal nas :
chos 'dod na thabs yod gsungs :
jo mos ji ltar bgyi zhus pas :
chos nyid kyi don mthong bar 'dod na bla ma bsten dgos :
'khor ba nas thar bar 'dod na khyim thab spang dgos :
rang nyid 'chi ba go na chos spyod byed dgos :
gnyis med sgom par 'dod na bya ba gtong dgos :
yon tan rdzogs par 'dod na sgrub pa byed dgos :
sdug bsngal spong bar 'dod na 'khor 'dabs bskyur dgos :
nyams myong skye bar 'dod na ri khrod 'grim dgos :
chags sdangs med par 'dod na rang yul spang dgos :
ltad mo blta bar 'dod na rang sems gsal ba'i me long blta dgos :
dngos grub nye bar 'dod na bla ma yi dam mkha' 'gro gsum spyi bor khur dgos :
thar pa thob pa'i chos nyams su len pa mi gda' na gsungs :
:slob dpon pad+ma'i zhal nas :
snying nas chos byed na 'bad rtsol dang ldan pa dgos gsungs :
jo mos ji ltar 'tshal zhus pas :
gnyen dang zas nor bu tsha kun :
'khrul pa yin pas bor dgos :
g.yeng ba dang bsod nams bkur sti rnams :
bar chad g.yab mo yin pas bor dgos :
grogs dang g.yog po nye 'brel rnams :
chags sdang 'khor ba'i rgyu yin pas bor dgos :
lo dang zla ba zhag dang za ma rnams 'chi ba'i tshe rkun yin pas myur du sgom dgos pa yin te :
snying la rus pa med pa'i mi rnams gnyen dang zas nor bu tsha la yon tan du bzung :
g.yeng ba la bsod nams su mthong :
byur gyi gnya' shing grogs la dga' bder mthong :
lo zla nam zla zad par ma tshor ba'i tshe ring thung brtsi zhing :
dug lnga la sems rten 'cha' ba mang bar gda' ste :
'chi ba'i tshe rang gi 'dun ma rang gis bya dgos so gsungs so :
:slob dpon pad+ma'i zhal nas :
chos byed pa yang dka' bar gda' gsungs :
jo mos ji ltar gda' zhus pas :
nyen lta ba log na che :
sgom pa yid la byas pas 'khrul :
dgrar dam tshig nyams pas gnod :
spyod pa lus ngag yid gsum sdig la spyod pas 'khrul :
bstan pa zhe 'dod ches pas bshig :
chos nor la dmigs pas snub :
sdom pa gzhan la gshe skur gyis 'chor :
lam sdug bsngal la bden par 'dzin pa 'dis log :
khrel 'dod pas gdungs pa la 'chor :
'dun ma tshe 'di'i kha drags pa rnams nor :
ngo ston pa chos med po rnams tsha :
yi sgom chen rdugs pa rnams mug :
'di dag gis mi rtag pa ma dran pas :
'chi ba'i tshe na kham che bar ngas mthong ste :
kho dag rnams spyang zhing mkhas par rlom nas tshugs par gda' 'o gsungs :
:slob dpon pad+ma'i zhal nas :
shes na bde ba'i thabs yod gsungs :
jo mos ji ltar bgyi zhus pas :
gzung 'dzin gnyis su med pa'i lta ba bde :
bying rgod g.yeng ba med na sgom pa bde :
zhen chags mkha' ltar dag na spyod pa bde :
rang sems dri ma dag na nyams myong bde :
sems la zug rngu med na rang gnas bde :
phyogs ris rnam par dag na snying rje bde :
'dzin pa gting nas dag na sbyin pa bde :
zas nor sgyu mar shes na longs spyod bde :
gar sdod sdod la nges pa med na gar 'dug bde :
dregs pa'i sa ma bzung na spyod lam bde :
sdug thub khyim du ma khyer na 'tsho ba bde :
bzang po'i 'gran zla ma byas na grogs su bde :
byis pa'i spyod pa bdag 'dzin bral na bde :
gdams pa snying rjer ldan pa'i dam pa bsten pas bde :
bde gshegs snying pos bsdus pa'i 'gro drug mched du bde :
sems kyi zhen pa chod na ci byas lam du bde :
snang srid rang sar grol na bde chen rnyed de bde :
snang grags sgyu mar shes na gdung ba bcad de bde :
rang gis rang ngo shes na 'bad rtsol med de bde :
rnam rtog chos nyid yin pas cir mthong sgom par bde :
de ltar shes na gang ltar byas kyang bde ste :
bdag 'dzin dang ma bral ba'i dus ngan gyi sems can la skyid pa dang bde ba mi gda':
thams cad snying rje bar gda' gsungs :
:slob dpon pad+ma'i zhal nas :
nus na skyid pa'i thabs yod gsungs :
jo mos ji ltar bgyi zhus pas :
zhen chags kyi 'dam la zug pa med pas pha yul spangs na skyid :
shes bya'i thos bsam la rdzogs pa med pas rang sems rtogs pa'i dus na skyid :
tha mal gyi long gtam la zad pa med pas smra bcad byed nus na skyid :
'jig rten gyi g.yeng ba'i las la zin pa med pas gcig pur 'dug nus na skyid :
bya ba'i las ka zin pa med pas bya ba gtong nus na skyid :
bsags pa'i nor la chog shes med pas 'dzin chags bskyung bar nus na skyid :
sdang ba'i dgra la thul ba med pas nyon mongs pa 'joms na skyid :
zhen chags kyi gnyen la mgu ba med pas gdung sems gcod nus na skyid :
'khor ba'i rtsa ba la chod pa med pas nga bdag gcod nus na skyid :
rnam rtog dang 'gyu byed la zad pa med pas sems kyi 'phro 'du gcod nus na skyid :
lar nga bdag dang ma bral ba'i sems can la skyid mi gda':
'khor ba'i gnas su sdug yun ring por gda' 'o gsungs :
:slob dpon pad+ma'i zhal nas :
rnal 'byor par khas blangs nas tha mal du gol ba mang du yod gsungs :
jo mos ji ltar mchis zhus pas :
kha la lta ba zer zhing sems ngo ma shes pa'i rnal 'byor gol :
shes pa btson du bzung nas ma rtogs glen sgom byed pa'i rnal 'byor gol :
thams cad sems yin zer zhing spyod pa bab col byed pa'i rnal 'byor gol gsungs :
:ma gol ba ji lta bu zhus pas :
snang ba sems su shes nas chos sku lam du khyer ba'i rnal 'byor ma gol :
spros pa mtha' dag bcad nas lta ba'i gdeng dang ldan pa'i rnal 'byor ma gol :
de nyid nyams su myong nas rig pa lam du khyer ba'i rnal 'byor ma gol :
snang ba grogs su khyer nas chags med zhen med kyi rnal 'byor ma gol :
lar snyigs ma'i dus su rnal 'byor pa rnams kyang ma go+ol ba nyung zhing gol ba mang bar mchi 'o gsungs :
:slob dpon pad+ma'i zhal nas :
chos byed pa la thabs gal che gsungs :
jo mos thabs gang lags zhus pas :
rang la yod pa'i lhan cig skyes pa'i ye shes ngos zin na sangs mi rgya ba'i thabs med :
grub mtha' dang phyogs re la zhen na sangs la rgya thabs med :
'khor ba'i mtshan nyid sdug bsngal gyi lu gu rgyud du shes nas de las blo log na 'khor ba las mi thar pa'i thabs med :
gzung 'dzin dang ma bral na 'khor bar mi ldog pa'i thabs med :
ye shes gzugs su ma grub pas dug lnga rang sangs su shes na dmyal bar 'gro ba'i thabs med :
de lta bu rgyud la ldan pa 'ga' yang mi gda' ste :
'khor ba'i gnas su 'khyam yun ring bar mchi gsungs :
:slob dpon pad+ma'i zhal nas :
chos 'di yang byas pas 'ong bar mi 'dug gsungs :
jo mos ji ltar gda' zhus pas :
bshad pa byas pas sgro skur gnyis su 'gro bar gda':
thos pa byas pas re dogs gnyis su 'gro bar gda':
tshogs dpon byas pas bza' btung gnyis la zhen pas 'gro bar gda':
sgom pa byas pas bying rgod gnyis su 'gro bar gda':
bsod nams skyes pas rnyed pa dang bkur stir 'gro bar gda':
yon tan shes shing 'dod pa cher 'gro bar gda':
slob ma dang mang du 'brel na chos la dal du 'gro bar gda':
ci byas chos dang 'gal ba'i chos pa kho na mang por gda' 'o gsungs :
:slob dpon pad+ma'i zhal nas :
chos par khas 'ches pa 'di dag nga rgyal gyis rang mthong bas 'dod pa che bar 'dug gsungs :
jo mos ji ltar gda' zhus pas :
kha cig bdag nyid nyan bshad dang ldan pa'i shes rab can du rang gis mthong :
kha cig bdag nyid btsun pa dang chos spyod par rang gis mthong :
kha cig ri khrod dgon pa 'grim pa'i sgom chen par rang gis mthong :
kha cig mthu dang nus pa che bar rang gis mthong :
'dod pa'i nor mthong na gcan zan khrag mthong ba bzhin du gdung :
mi 'dod pa'i gnod pa mthong na 'brong chad pa bzhin du ldog :
rang nyid kyi yon tan la rma bya'i mdongs mthong ba bzhin du rlom :
gzhan gyi yon tan la khyi bzang nor srung ba bzhin du phrag dog byed :
rang gis rang mthong ba'i chos pa 'di dag gis phung 'dre bdag kho na la byed de :
de ltar ma rig pa 'di dag bdud kyi spyod yul du gyur pa yin pas snying rje snyam du sems gsungs :
:slob dpon pad+ma'i zhal nas :
chos byed pa la dge sdig gi spros pa chod dgos gsungs :
jo mos de gang lags zhus pas :
bdag du lta ba'i rnam par rtog pa zad pa'i dus na :
chos med sdig med las dang rnam par smin pa med pas :
ji srid bdag lta'i rtog pa ma zad kyi bar du mi dge ba'i las rnams kyang sog cing 'bras bu 'byin :
dge ba'i las rnams kyang sog cing 'bras bu 'byin :
rnam par rtog pa zad pa'i tshe :
dge sdig gang yang mi sog :
'bras bu gang la yang mi 'byin :
dus de'i tshe rgyu zad rkyen zad bya ba yin :
don dam pa'i bden pa zhes bya ba yin :
dus lnga brgya'i snyigs ma ma 'ongs pa'i dus su :
gang zag 'ga' zhig bdag tu lta ba ngos ma zin par rnam par rtog pa'i kha ma bri bas :
nyon mongs pa gang las kyang rags par byas pa nas :
lta ba kha la khyer te :
dge sdig gi las 'bras spyod pa la lta ba dma' ba zhes zer te :
las 'bras khyad du bsad nas sangs rgyas kyi dgongs pa yin pa skad zer :
spyod pa bab col kha yan du spyod pa shas gcig 'ong ste :
de dag gis rang gzhan gnyis ka log par 'khrid pa'i log spyod yin pas :
de rnams kyi rjes su skad cig tsam yang 'brang du mi rung ngo zhes gsungs so :
:bdag 'dra mtsho rgyal bud med skye dman blo chung yang :
slob dpon sprul sku'i zhabs la yun ring btud pa yis :
chos kyi gdams ngag skabs 'gar tshig 'ga' gsungs :
mi brjed gzungs su nan tan bskyed nas bzung :
phyi rabs don du bsdebs nas yi ger bkod :
spel ba'i gnas med rin chen gter du sbas :
skal ldan las 'phro can dang 'phrad par shog :
zhus lan bstan pa ma'i skor zhes bya ba phag gi lo'i ston zla 'bring po'i nyi shu lnga la mchims phu dge'u gong du yi ger btab bo :
gter rgya :
sbas rgya :
gtad rgya ::
::[ \u0f88  ]@#:
na mo gu ru :
slob dpon pad+ma'i zhal nas :
mtsho rgyal chos byed pa la grong yul dang :
rgyal po'i pho brang dang dge 'dun gyi gnas dang :
skye bo'i 'du 'dzi la sogs pa g.yeng ba'i sar bsgoms pas :
sems g.yeng bas khyer nas gnas su mi 'dod :
grong ngam khang khyim bzang po dang 'khor dang longs spyod rnams la chags pas tshe ma tshor bar zad de :
'chi ba'i tshe na yang chags zhen gyis bcings nas :
mkha' la rgyu ba'i yi dwags su skyes te 'khor dang rdzas gang la chags pa de la gnod :
khang pa la chags pas rtsig rmang gi srog chags su skye ba yin :
de bas chos byed na seng ge gangs gong na gnas pa lta bur g.ya' ri dang gangs ri dang nags khrod la sogs par gnas te bsgrub par bya :
lus dben na sems dben :
sems dben pas dge sbyor ngang gis 'phel ba yin :
mkha' 'gro dang chos skyong rnams kyang rang bzhin gyis 'du bas bar chad mi 'byung ba yin gsungs :
de yang longs spyod la ma chags pa rgyal bu kun du dge lta bu zhig dgos gsungs :
:jo mos rgyal bu des ji ltar ma chags pa lags zhus pas :
slob dpon gyis gsung pa :
yul dbus 'gyur gyi tshal na :
rgyal po shing rta bcu pa zhes bya ba la :
rgyal bu dge ba zhes bya ba yod pas skye shis 'jigs pas :
rgyal po'i pho brang rin po che bsam las 'das pa dang :
rgyal srid 'khor dang btsun mo dang zas nor longs spyod la ma chags par nags khrod dgon pa zhig tu bros nas gnas te :
mya ngan las 'das pa'i chos yid la byed cing yod pa la spro ba dang brod pa la sogs pa ji ltar bskyed kyang ma khug nas :
yul dartu ni na rgyal po dge ba'i 'od ces bya ba thabs la mkhas pa mnga' thang dang ldan pa zhig yod pas :
de rgyal po shing rta bcu pa'i grogs po yin pas rgyal bu 'gugs pa'i ngo chen zhus nas :
nags khrod du rgyal bu'i drung du byon te zhus pa :
kye ma rgyal bu dge ba khyod :
khyim bzang dpal ldan bor nas ni :
shing drung bdud po'i yul len pa :
bdud kyis bslus sam smyo bar nges :
shin tu 'khrul pas bdag la gson :
rgyal khrims gzung la chos kyang yod :
ces smras pas :
rgyal bus gsung pa :
rgyal pos gsungs pa'i bka' gros dag :
byams pa'i sems kyis gsung mod kyang :
bdag gi bsam pa'i don dang 'gal :
dben par gcig pu chos sems pas :
rgyal po'i pho brang grog tshang hrul po 'dra :
de la chags sems bdag la med :
ces smras so :
yang rgyal pos zhus pa :
rgyal srid 'dzin par mi byed kyang :
pho brang gnas nas dam chos spyod :
ces smras so :
rgyal bus gsol pa :
'khor ba'i khyim pa bya ba mang :
rtag tu nyon mongs sdug bsngal spyod :
khyim ni sbrul gyi tshang dang ni :
rtag gtan sdug pa btson dong 'dra :
zhes gsol pas :
rgyal pos smras pa :
yul 'khor rgyal srid mi skyong yang :
dam chos pho brang nang du gsung :
zhes smras pas :
stong nyid spyod pa sgom pa'i go 'phang gcod mthong na :
thos mang tshig la zhen pa ne tso 'dra :
bsod nams 'du 'dzi'i chos 'chad snying rje'i gnas :
rang yang mi grol gzhan la phan mi 'gyur :
zhes gsungs so :
yang rgyal pos smras pa :
tshogs mang bsten par mi byed kyang :
longs spyod bzung la sbyin pa thongs :
zhes smras pas :
rgyal bus gsol ba :
gser gyi ri la g.yu yi mtsho brdol kyang :
nor gyi 'os su rang sems chog shes bzang :
yod cing ser sna chags sems yi dwags rgyu :
sbyin pa bla med byang chub sems skyed bzang :
zhes gsungs so :
yang rgyal pos smras pas :
longs spyod rdzas rnams mi brten kyang :
'khor 'bangs bsten la bde ba spyod :
ces smras pas :
yang rgyal bus gsung pa :
dpal gyi ri la g.yu yi chu 'brub kyang :
bud med 'khor 'bangs 'khor ba'i gdos thag byed :
sems kyis bsten sa bla med dkon mchog bzang :
zhes gsungs so :
rgyal pos zhus pa :
'khor 'bangs bsten par mi byed kyang :
mdzes pa'i na bza' sku la gsol :
ces smras pas :
rgyal bus gsung pa :
gser gyi khri dang mdzes rgyan lhab lhub gos :
chags sems che 'gying nyon mongs snying rje'i yul :
rang gi chog shes snal ma dur khrod gos :
zhes gsungs :
yang zhus pa :
mdzes pa'i na bza' mi gsol yang :
kha zas dgyes pa'i ro dang ldan :
zhes gsol pas :
rgyal bus gsung pa :
mi rtag nags su shing rtsi sman dang bcud :
dri med zas mchog snyoms zas bdud rtsi 'di :
'dod yon ro ldan zas ni chog shes med :
ces gsungs so :
der rgyal po dge ba'i 'od kyis smras pa'i bka' gros ma rnyed nas mi smra bar gnas so :
rgyal bus rgyal po dge ba'i 'od la gsung pa :
kye lags rgyal po chen po bdag la gson :
'khor ba mi rtag sgyu ma'i chos nyid la :
blun po chags shing mkhas pas smad pa'i gnas :
de bas bdag ni dgon pa'i gnas su mchi :
rgyal po zhes bya rgyal srid sdig don spyod :
tshe 'di long med sgyu ma rmi lam 'dra :
slar yang gtan sdug ngan 'gro'i gnas su 'khyam :
thar pa bsgrubs pas bde ba'i sangs rgyas mchog :
rgyal po nyid kyang dgon par stong nyid sgoms :
zhes bka' gros phar gsol pas :
rgyal po dge ba'i 'od yid rangs te :
rgyal srid dor nas rgyal bu dang gnyis nags khrod brten te sgom pas mngon par rdzogs par sangs rgyas skad do :
mtsho rgyal de bas skye shis 'jigs pa rnams :
yul dang khang khyim bu dang chung ma nor dang longs spyod la ma chags par dgon pa brten nas bsgom pa gces gsungs so :
:slob dpon pad+ma'i zhal nas :
mtsho rgyal mi phyug po rnams nor sog ste :
nor de dang po gsag dka' ste :
ser sna dang zhib 'grigs kyis gsog dgos ste :
bza' ba dang gon par phangs :
sbyin par phangs :
de yang shas bag tsam chung ste :
la la tshong sogs dang g.yo sgyu dang :
khram dang slu brid dang :
mgo skor sna tshogs byas nas gsog pa de yang sdig che :
de bas sems can srog gcod rku 'phrog la sogs las ngan pa sna tshogs byas nas gsog pa gda' ste sdig pa shin tu che'o :
nor rdzas de yang bsags te phyug nas yod pa tsam gyis sdug bsngal che ste :
btsa' rdzi :
'tsho skyong :
mel tshe :
rkun ma :
zad kyi dogs :
ma 'phel gyi dogs :
de la chags pas shi na yi dwags su skye :
'jig rten na bu la phog pa rab tu byed de :
zas nor bus khyer nas sdig dang rnam smin rang gis khur nas ngan song du 'gro ste :
bu med na nor rdzas kun gzhan gyis thob shar khyer :
rang zhe sdang bsags pas 'dir sdug phyi ma ngan song las 'gro sa med de :
dper na bung bas sbrang rtsi bsags pa lta bu'o :
de bas nor rdzas yod pa rnams kyis :
bla ma dkon mchog mchod :
tshe 'di la nor 'byor pa che zhing 'phel :
phyi mar byang chub 'thob pa :
khyim bdag gi bu nor tshol lta bu yin gsungs :
:jo mos de ji ltar lags zhus pas :
slob dpon gyis gsung pa :
rgya gar gyi yul dbus 'gyur 'chang na :
khyim bdag go'u ta ma zhes bya ba :
nor rdzas dang longs spyod chen po ldan pa zhig la :
bu nor tshol bya ba zhig yod pa la :
bu de la nor rdzas phog nas khyim thabs byas pas :
bu des mi mang po zhig bung ba'i tshang 'jig pa zhig mthong nas sbrang rtsi mi rnams kyis 'thung :
bung ba'i phru gu rnams bsad :
ma mo rnams la la shi :
la la bros :
la la brgyal bar mthong nas :
de dag la snying rje drag po skyes te :
rang nyid kyis bsam pa las :
bdag gi nor rdzas 'di dag kyang 'di dang khyad par med :
dgra rdzas 'dre rdzas kha len ngo srung du song bas sbrang rtsi gzhan gyis khyer ba dang 'dra :
de bas tshe 'di phyi gnyis la phan pa'i sbyin pa gtang snyam du bsams pa las :
phas gtang dbang ma byung gis dogs nas smras pa :
khyim bdag chen po :
bsags pa'i nor la don ci yod :
bdag cag 'chi dus na nor thams cad gzhan gyis khyer :
dper na bung tshang mis bton pa lta bu :
bdag cag la dgra thub pa med pa zhig 'ong ngo zhes smras pas :
phas bu la smras pa :
dgra zhes pa gang nas byung zhes smras pas :
bus smras pa :
skye rga na 'chi zhes bya ba zhig 'byung ste :
skra dkar dang gnyer ma 'dus :
rkang lag kun yang 'dar :
srog ni zil pa 'dra ste bo la khad :
dbugs ni na bun 'dra ste yal la khad :
sems ni me stag 'dra ste yar la khad :
longs spyod sgyu ma 'dra ste brlag la khad :
mdor na bung tshang 'dra ste gzhan gyis khyer :
thub pa med pa'i dgra bzhi 'ong ba nges :
zhes smras pas :
phas gsol ba :
dgra de thub pa'i thabs su la yod :
bus smras pa :
de thub pa'i thabs sangs rgyas bcom ldan 'das la yod ces zer :
der khyim bdag pha dang bus sangs rgyas la zhus pas :
'khor ba mi rtag bung tshang zhig pa 'dra :
rtag par 'dzin pa phung bar 'gyur :
zas nor mi rtag skyo ba skyes nas ni :
sbyin pa gtong zhing bla ma dkon mchog mchod :
sdug bsngal las grol bde ba'i gnas 'thob 'gyur :
zhes bka' bstsal pas :
khyim bdag yab sras kyis :
nor rdzas longs spyod thams cad cha bgos skye bo mang po bsags :
sbyin pa rgya chen po btang bas :
skye ba de nyid la mngon par rdzogs pa'i byang chub thob skad do :
mtsho rgyal bdag cag kyang 'khor ba'i longs spyod kyi rdzas la skyo ba skyes pa yod na sbyin pa gtang :
bla ma dang dkon mchog mchod gsungs so :
:slob dpon pad+ma'i zhal nas :
mtsho rgyal chos kyi bcas shom pa la dang po nyid nas bcas legs pas nyon mongs pa brgyad khri bzhi stong gi dgra las rgyal bar byed pa la :
rgyal bu zla ba'i 'od zer gyis 'khrugs pa'i shom ra lta bu zhig dgos gsungs :
jo mos ji ltar bgyis zhus pas :
rgya gar yul na rgyal po zla ba bzang po zhes bya ba la :
bu rgyal bu zla ba'i 'od zer zhes bya ba yod de :
de la rgyal srid gtad nas rgyal bu rgyal srid kyi bya ba byed ma 'dod pas :
rgyal pos rgyal bu la smras pa :
rgyal srid kyi bya ba gyis shig :
bdag cag ni rgyal po pha rol dang g.yul gsham par 'tshal bas :
dmag tshogs kyi dpung 'joms pa'i thabs gyis shig gsungs pas :
rgyal bus smras pa :
pha rol dgra'i dpung choms pas mi phan :
bdag cag la dgra thub par dka' ba :
shin tu 'jigs su rung ba zhig 'ong bar gda' ste :
de'i dmag dpon ni bdag 'dzin rgyal pos byas :
dmag dpung nyon mongs brgyad khri bzhi stong gis byas :
mtshon du skye rgas na 'chi'i chu bo chen po bzhi thogs nas :
bdag cag la dmag 'ong bar 'dug go :
zhes smras pas :
rgyal pos smras pa :
dgra de yul gang na gnas :
rgyal bus smras pa :
dngos po sna tshogs 'dzin pa na :
rgyal po nga bdag 'gong po zhes bya ba la :
blon po nyon mongs dug lnga :
dmag mi nyon mongs pa brgyad khri bzhi stong la :
go cha mi dge ba bcu gon nas :
mtshon cha skye rga na 'chi bzhi bsnun te :
gcig kyang mi thar bar gda' 'o zhes gsol pas :
rgyal pos smras pa :
dgra de las rgyal bar byed pa la :
g.yul ji ltar bsham zhes smras pas :
rgyal bus gsol pa :
de ni ston pa bde bar gshegs pa la zhus shig ces smras :
rgyal po yab sras kyis bcom ldan 'das la zhus pas :
bcom ldan 'das kyis bka' bstsal pa :
nyon mongs dgra'i g.yul las rgyal bar 'dod na :
dad pas shags gdab :
tshul khrims kyi gzhi bzung :
brtson 'grus kyi rtar zhon :
bzod pa'i go cha gon :
bsam gtan gyi mkhar rtsig :
shes rab kyi mtshon cha gzung :
chos spyod bcu'i dmag dpung skyed cig :
ces bka' bstsal pas :
rgyal po yab sras kyis pha rol tu phyin pa drug spyad pas 'khor ba las grol lo :
de ngo mtshar nas bar snang gi lha rnams kyis smras pa :
mi rtag srin po'i tshogs kyi dmag dpung la :
dad pas pha rol phyin drug g.yul bshams pas :
nyon mongs 'khor ba'i dgra las thar par mdzad :
g.yul bshams 'di lta bu ni ngo mtshar che :
zhes kyang smras so :
mtsho rgyal bdag cag kyang skye shis 'jigs pa las g.yul de ltar bsham dgos gsungs :
:slob dpon pad+ma'i zhal nas :
mtsho rgyal lta ba dang spyod pa gnyis las lta ba gces :
lta ba thag chod na spyod pa ci byas kyang grol te :
lta bas gzhi nas grol bar byed pa yin :
rnal 'byor pa lta ba'i gdeng dang ldan tsam na :
spyod pa shugs 'byung 'gag med du 'byung ba yin :
lta ba'i dpe nam mkha' ltar phyogs lhung dang bral ba rten med yin gsungs :
de la yid ches pa'i gtam rgyud ni :
sngon rgya gar yul na :
khyim bdag mgon med zas sbyin zhes bya ba la :
mchod gnas gnyis yod pa las :
dge slong dri ma med par grags pa ni lta ba thag ma chod na :
spyod pa la sogs pa ci byas kyang god med zhes zer te sems kyi rtsal 'ba' zhig sbyong ngo :
spyod pa nag po chen po ni spyod pas grol bar 'dod de :
brtul zhugs kyi spyod pa sna tshogs byed do :
de gnyis kyi slob ma khyim bdag la yang de kho na ltar bshad pas :
khyim bdag gis de gnyis gang lags zhes sangs rgyas la zhus pas :
sangs rgyas kyis bka' bstsal pa :
lta ba yang dag don rtogs na :
srid pa'i gzeb las grol bar 'gyur :
lta ba med pa'i spyod pa ni :
grol ba med pas khyi phag 'dra :
zhes gsungs so :
des na chos bzhin byed na :
lta ba nam mkha' ltar rgya che ba :
spyod pa sa gzhi ltar shong che ba :
lta spyod zung 'brel du bya dgos gsungs so :
:slob dpon pad+ma'i zhal nas :
mtsho rgyal skye shis 'jigs pa la bsgom dgos pa yin :
ma bsgom par sangs rgya ba ni sangs rgyas kyis kyang ma gsungs te :
sgom pa de yud tsam dang zhag dang zla ba 'gas mi 'ong ste lo mang du bsgom dgos :
sgom pa'i dpe chu bo ltar rgyun chad med pa zhig dgos pa yin :
sgom pa dang rgyu bsod nams kyi tshogs gsog gnyis gang gces na :
sgom pa gces pa yin gsungs :
de la yid ches pa'i gtam rgyud ni :
rgya gar gyi yul na rgyal po rab snang la :
mchod gnas gnyis yod pa las :
dge bsnyen nyi ma'i 'od zer ni sangs rgya ba la ma bsgom na mi phan zhes zer nas sgom pa 'ba' zhig byed :
dge slong pad+ma'i ngang tshul ni rgyu bsod nams kyi tshogs gsog dgos zhes zer nas tshogs gsog go :
rgyal po la yang de kho na ltar bshad pas :
rgyal pos sangs rgyas gser thub la gang gtso zhus pas :
bsod nams tshogs kyis mtho ris 'thob :
de yang 'bras bu 'khor ba yin :
bsgoms pas nyon mongs zad nas ni :
mya ngan 'das pa 'thob par 'gyur :
zhes gsungs so :
de bas na bsod nams kyi tshogs zhar la bsags pas dge sbyor gyi grogs su 'gyur :
sgom pa chu bo'i rgyun bzhin bsring :
ye shes kyi tshogs rdzogs na sangs rgya bar 'gyur ro gsungs so :
:slob dpon pad+ma'i zhal nas :
spyod pa zhen chags med pa skyi ser gyi rlung lta bu zhig dgos :
chags zhen gang byung yang des 'ching ba las ma chod pa yin :
chags pa dang zhen pas 'ching ba'i gtam rgyud ni :
ko sa la'i rgyal khams na :
rgyal po gsal rgyal zhes bya ba shin tu longs spyod dang ldan pa zhig gnas pa la :
dbul po des pa zhes bya ba shin tu bkren pa zhig gis dus re zhig gi tshe nor bu rin po che zhig rnyed nas :
bdag ltogs pa 'di ka la su yang re gnas med :
'di bdag gis bcangs pas dbul po rnams kyi re gnas su mi 'gyur bas :
'jig rten na gang dbul ba yin pa la sbyin no zhes smras pas :
dbul ba thams cad 'dus nas bdag cag la sbyin cig zer :
khyed ni dbul po ma yin te dbul po zhes bya ba rgyal po gsal rgyal yin pas rgyal po la sbyin no zhes smra :
rgyal po ngo tsha nas des pa la khyod bas bdag dbul ba ji ltar yin zhes smras pas :
bdag la ni ci yang med kyang chog shes pas phyug po yin :
rgyal po ni dkor nor ji rnyed dang ldan yang chog mi shes pas dbul po 'o zhes smras pas :
de ltar yin nam ma yin sangs rgyas la dris pas :
bka' bstsal pa :
zang zing nor la chog shes sems med na :
ji snyed yod kyang de nyid sdug bsngal rgyu :
chog shes phyug cing chog shes med pa dbul :
zhes gsungs so :
rin po che rgyal po la byin :
dbul pos zas rang nyid 'tsho nus pa tsam rgyal po la blangs nas chos byas pas grol te byang chub thob bo :
des na gang la yang zhen pa dang chags pa des 'ching bas spyod pa zhen med chags med du skyi ser gyi rlung ltar spyod gsungs so :
:slob dpon pad+ma'i zhal nas :
mtsho rgyal 'bras bu dgos 'dod phun sum tshogs pas rang don dang gzhan don 'grub pa yid bzhin gyi nor bu lta bu zhig dgos :
de gzhan na med pas rang gi sems nyid rtogs pa nyid sangs rgyas yin no :
de yang yid ches pa'i gtam rgyud ni :
yul ma ga d+ha na rgyal po gzugs can snying po zhes bya ba la mchod gnas gnyis yod de :
ri khrod pa sems dpa' seng ge ni sems rtogs pa kho na sangs rgya'o zhes zer nas sems sangs rgyas su ngo sprod :
hang bu bde ba'i rgyal po zhes bya ba ni sangs rgyas 'og min gyi gnas phun sum tshogs pa na bzhugs so zhes zer nas dus rtag tu spyan 'dren mchod pa 'bul lo :
de gnyis gang lags rgyal pos bcom ldan 'das la zhus pas :
chos sku spros bral dag pa ni :
rang sems rtogs pa kho na yin :
gzhan na yod par 'dod pa ni :
bye ma dag la mar 'tshir 'dra :
zhes gsung ngo skad :
da ltar rnal 'byor pa rnams kyis kyang sangs rgyas kyi sku sgom pa rmongs pa spro ba skyed cing blo sbyong sems 'brid pa yin :
de bas na sangs rgyas ni rang sems rtogs pa kho na chos sku yin :
sangs rgyas sku gsum thugs phrad du shes pa gal che ste :
sems skye med chos sku :
'gag med longs sku :
gnyis med sprul sku :
rtog med chos sku :
bde ba longs sku :
gsal ba sprul sku yin gsungs so :
:slob dpon pad+ma'i zhal nas :
mtsho rgyal sems las su rung zhing blo bkol du 'dod pas :
gzhan gyi shes pa 'gyur bar nus la :
rang gi shes pa gzhan la 'jug par nus pa la sogs pa'i rdzu 'phrul dang ldan pa :
rnal 'byor gyi dbang phyug lta bu zhig dgos pa yin gsungs :
de yang rgya gar gyi yul nags khrod cig na rnal 'byor pa dpon g.yog gnyis sgom zhing gnas pa la :
dus nam zhig gi tshe grong khyer du bsod snyoms la phyin pas :
rgyal bu zhig dpyid zla 'bring po la rgyal sar 'don pa la zla ba snga ma la shi nas :
yab kyis rgyal bu'i ro dgung zhag bzhi lngar pang du blangs te gdung bas 'bral mi phod par gyur :
de nas mya ngan dpag tu med pa zhig byed cing 'dug pa la :
rnal 'byor pas bsod snyoms blangs pas rgyal po na re rnal 'byor pa grub pa thob pa zhig yin nam zhes zer ba la yin du rung zhes zer :
de nyid pho brang du spyan drangs te :
zas skom gyis bsnyen bkur byas nas :
rnal 'byor pa grub pa thob pa zhig yin na :
nga'i rgyal bu 'di slongs shig :
ma bslang na chab gsol lo zhes smras pas :
rnal 'byor pas ro de spos chu dang du ru ka dang tsan dan dang dri bzang po la sogs pa'i chus bkrus nas :
ras gtsang ma'i steng du bzhag ste :
dgongs pas rgyal bu de'i rnam shes bkug nas ro la bcug nas :
da rgyal pos gzigs shig ces gsol bas :
der rgyal pos bltas pas mdangs zhig byung :
de nas ngang la snying 'gul :
de nas lus dang yan lag rim gyis 'gul nas dbugs dang skad byung ste :
sngar bzhin du gyur nas rgyal bus yab rgyal po'i mgul la khyud kyis 'khyud nas :
rnal 'byor pa la mchod gnas zhus pas ma gnang ste gshegs so :
de nas grong khyer zhig tu bu pho zhig shi ba'i mya ngan byed pa dang 'phrad nas bsod snyoms blangs pas :
sngar bzhin du ro de bslang bar zhus te :
gzigs pas :
bu de nyid lhar skyes nas 'dug pas :
skad rigs mi gcig pa'i bu pho na zla tsam zhig gi kun gzhi 'khyams shing 'dug pa bzung nas ro la bcug pas kag gis langs par gyur to :
rnal 'byor pa des smras pa :
khyod kyi bu pho de lhar skyes 'dug pas :
bu pho gzhan gcig gi shes pa 'khyams pa 'di la bcug pa yin pas khyod kyi bu pho der shes par gyis shig :
ces gsungs pas :
bud med shin tu dga' bar gyur nas rnal 'byor pa la bsnyen bkur byas nas gshegs so :
de nas lam srang zhig na skyes pa gzhon nu gzugs byad dang ldan pa zhig shi ma thag pa'i ro zhig 'dug nas :
ro la khrus byas nas g.yog po la smras pa :
bdag ni 'byung ba rnying pa'i lus 'di bor la 'di la 'jug gis :
ro 'di la bdag gi shes pa bzhag pa dang nga'i ro sregs shig :
ces smras nas ro la shes pa bcug pa dang :
rnal 'byor pa'i shangs khung nas 'od dkar dmar gnyis byung nas ro'i sna bug tu song ste ro de langs par gyur pa dang :
gzhon nu'i lus la rnal 'byor pa'i sems bcug mdangs dang ldan par byas nas :
phyag rgya chen po'i rig 'dzin thob ste :
da lta yang 'dzam bu gling pa'i sgrub pa po rnams la mchog thun mong gi dngos grub su 'dod ces smra zhing 'byon te :
las kyi sgrib pas ma mthong ma thos pa yin no gsungs so :
mtsho rgyal sems las su rung na yon tan de lta bu dang ldan pas :
sems nyid gtan la dbab pa gal che'o :
yon tan thams cad de las 'byung ngo gsungs :
nges shes skyed pa gtam rgyud kyi skor :
jo mo mkhar chen bza' yis yi ge ris su btab nas phyi rabs don du rin po che'i gter du sbas so+o :
gter rgya :
sbas rgya :
gtad rgya ::
::

@#:
gsang sngags blo sbyong skor :
na mo gu ru :
slob dpon chen po pad+ma 'byung gnas zhes bya ba :
sku phyag rgya chen po mchog gi dngos grub brnyes pa :
rang rig pa rtsal gyi dbang thob pa de la :
jo mo mkhar chen bza' mtsho rgyal gyis :
mtshan bcas lha'i sgom rim zhus pa :
e ma ho slob dpon chen po lags :
mtshan bcas lha'i sku sgom pa'i gdams pa zhig zhu 'tshal zhes zhus pas :
slob dpon gyi zhal nas :
yi dam lha'i skur ma bsgom na dngos grub mi thob pas :
yi dam lha sgom pa la gang zag blo chung bas rim gyis sgom pa dang :
gang zag blo che bas gnyis med kyis skur sgom pa gnyis yin :
de la blo chung bas byang chub kyi sems rin po che la bslab ste :
dang por sgrub pa po gnas gang na 'dug par :
re zhig rang nyid kyi bdud rtsi'i chu'am bum pa'i chus gdong pa la sogs pa bkrus la :
bde ba'i gnas su rdo rje skyil krung ngam sems dpa'i skyil krung gis 'dug ste :
khams gsum 'khor ba'i sems can sdug bsngal gyi rgyu la zhugs pa rnams la de rnams 'khor ba las gdon pa'i phyir :
bdag nyid yi dam gyi lha'i skur bsgom snyam pa'i byang chub kyi sems sngon du song bas :
sems can thams cad la snying rje'i bsam pa dang :
sdug bsngal dang bral bar bya snyam pa'i bsam pa dang :
bde ba dang 'phrad pa'i dga' ba dang :
de dang mi 'bral ba'i btang snyoms bsgom par bya'o :
de nas A+o~M AHhU~M zhes yi ge 'bru gsum brjod pas :
rang yi dam gyi lhar nga rgyal byas la :
de'i thugs kar pad+ma dang nyi zla'i steng du sa bon gyi yi ge gang yin pa bsams la :
de las byung ba'i 'od zer gyis phyogs bcu na bzhugs pa'i sangs rgyas dang byang chub sems dpa' dang :
bla ma yi dam mkha' 'gro rnams mdun gyi nam mkha' la dmigs la phyag btsal ba dang :
mchod pa dang :
sdig pa bshags pa dang :
bsod nams la rjes su yi rang ba dang :
skyabs su 'gro ba dang :
chos kyi 'khor lo bskor bar bskul ba dang :
mya ngan las mi 'da' bar gsol ba gdab pa dang :
byang chub tu sems bskyed pa dang :
dge ba'i rtsa ba bsngo ba rnams byas la :
rten rnams gshegs su gsol ba'am mi dmigs pa'am lus la bsdu ba gang yang rung ba bya'o :
de rnams ni bsod nams kyi tshogs gsag pa'i yan lag yin gsungs so :
de nas ye shes kyi tshogs gsag pa la :
rang gi snying ga'i sa bon gyi 'od zer las 'od 'phros pas bdag gi lus thams cad kyang 'od kyi rang bzhin du byas la :
phyogs bcur 'od 'phros pas kyang snod bcud kyi dngos po thams cad 'od kyi rang bzhin du byas te :
'od de phyogs bcu'i sangs rgyas dang byang chub sems dpa' thams cad kyis byin gyis brlabs te :
'od de dag slar bsdu ba'i rim pa ni :
snod 'od du gyur nas bcud la bsdu :
de rang gi lus la bsdus :
lus kyi 'od kyang me long hus btab pa ltar 'dus nas :
rim gyis pad+ma'i gdan la 'dus :
de nyi zla la 'dus :
de yang sa bon la 'dus :
sa bon yang rim gyis zla tshes la 'dus :
thig le'i 'od kyang sems kyi rang bzhin skra'i rtse mo brgyar gshags pa tsam du yang dang yang du bsam par bya'o :
dmigs pa mi gsal na :
shUn+ya tA la sogs pa'i sngags brjod pas stong pa nyid chen po de dag kyang mi dmigs par bsam mo :
de lta bu'i tshogs rnam pa gnyis rdzogs pa las rang gi sems nyid yi dam gyi lha'i sa bon du gnas par bsam pa'am :
yang na sa bon yongs su gyur pa las phyag mtshan la sa bon gyis mtshan par bsams te :
de yongs su gyur pa las rang gi yi dam lha gang yin pa de'i zhal dang phyag mtshan la sogs pa rdzogs par bskyed la :
de'i thugs kar pad+ma dang nyi ma'am zla ba'i dkyil 'khor gyi gdan steng du :
sa bon bsams pa las byung ba'i 'od zer gyis bla ma yi dam mkha' 'gro phyogs bcu'i bde gshegs dang bcas pa mdun gyi nam mkha' la spyan drangs te :
mchod pa rnam pa lnga phul te :
rang gi ye shes kyi lha dgug pa dang gzhug pa bya :
bde bar gshegs pa rnams kyis dbang bskur nas :
rigs kyi bdag pos rgyas gdab par byas la :
rten rnams gshegs su gsol lo :
de nas bdag gi gnas gsum du nyi ma'i dkyil 'khor gyi steng du yi ge 'bru gsum bsgoms pa la sku gsung thugs kyi byin gyis brlab pa bya'o :
yi dam kyi lha de nyid la sems rtse gcig tu gzung bar bya'o :
de nas sgom pa la skyo na bzlas pa bya ste :
de yang rdo rje shub bu'i bzlas pa ni thong gas thos pa tsam gyi bzlas pa bya'o :
rdo rje dbyangs kyi bzlas pa ni dzapa? dbyangs su bsgrag go :
rdo rje gsang ba'i bzlas pa ni yid kyis bzlas pa'o :
de yang 'khor lo lta bu'i bzlas pa ni kha nas byung nas lte bar zhugs snying kha'i dbus kyi sa bon la thim par bsam mo :
phreng ba lta bu'i bzlas pa ni thugs ka'i sa bon la sngags kyi phreng bas bskor nas yi ge la sems rtse gcig tu byas la bzlas pa'o :
sgra la dmigs pa'i bzlas pa ni sngags kyi sgra nyid la sems gtad la bzlas pa bya'o gsungs :
:slob dpon la jo mos zhus pa :
yi dam lha sgom pa'i thun mtshams su ji ltar bgyi zhes zhus pas :
slob dpon gyis gsung pa :
bzlas pas skyo na rol mo'i sgra bsgrag cing bstod pa bya'o :
yi dam lha gshegs su gsol :
bdag nyid tha mal ba'i rtog pas gnas par bya'o :
de nas sgrub pa'i mchod pa byed par 'dod na :
rten rnams mdun du bkram la :
de'i mdun du dri zhim po'i chus ma d+hal byugs te me tog bkram la :
skad cig gis bdag nyid yi dam lha'i nga rgyal byas la :
snying kha'i sa bon las 'od 'phros pas phyogs bcu'i chos dang sku gzugs rnams spyan drangs la rten rnams la bstim :
phyogs bcu na bzhugs pa'i sangs rgyas dang byang chub sems dpa' dang :
bla ma dang yi dam lha dang mkha' 'gro'i tshogs dpag tu med pa mdun du bzhugs par bsams la rang gis ci 'byor ba'i mchod pa rnams kyis mchod de :
de'i mdun du bdun rnam dag la sogs pa byas la :
skabs der yi dam lha la gtor ma dbul ba dang :
chos skyong mchod pa dang :
chu gtor gtang ba dang :
sAts+tsha gdab pa la sogs pa bya'o :
de nas bde bar gshegs pa rnams kyi bka' bklag par 'dod na yang :
skad cig gis lce stong pa nyid las hU~M:
de las rdo rje rtse lnga par bsams pa la :
rang gi sa bon las rdo rje'i bu gar gang kha ton byed pa'i sgra de byung bar bsam zhing :
bdag gi lus kyang du mar gyur pas stong gsum la sogs pa 'jig rten gyi khams du mar khyab ste :
de'i kha re rer yang rdo rje'i lce du ma bsams te bklags pas sems can thams cad kyis thos nas 'khor ba las grol bar bsam pa ni :
spyod lam thun mtshams kyi rnal 'byor yin gsungs :
:slob dpon la jo mos zhus pa :
bskyed pa'i rim pa la rdzogs pa'i rim pas rgyas ji ltar btab :
slob dpon gyis gsung pa :
rdzogs pa'i rim pa sgom par 'dod pa'i rnal 'byor pas :
rang lha'i skur bsgoms pa thun gtong ba'i tshe ye shes sems dpa' gshegs su gsol :
dam tshig sems dpa' 'od du zhu nas yi dam lha de'i sa bon nam hU~M du gyur pa'i tshe :
hU~M rim gyis thig ler gyur :
thig le de yang rim gyis phra bar gyur nas stong par gnas pa de'i ngang la chos thams cad kyi de kho na nyid stong gsal mi rtog pa yod med kyi mtha' dang bral ba la gnas par bya'o :
yang na bla ma las rdzogs pa'i man ngag ji ltar thob pa bzhin yang yang du gsal gdab par bya'o gsungs :
de ltar sgrub pa la thun gsum mam bzhir nyams su blangs na :
skye ba 'di'am skye ba gzhan gyis bar ma chod par :
srid pa bar ma dor rnal 'byor chen por ngal gso ste :
yi dam gyi lha sku phyag rgya chen por 'gyur ro :
gal te bskyed pa'i rim pa'i rtsal ma 'byongs na yang :
skye ba phyi ma la rnal 'byor chen por ngal gso ste :
phyag rgya chen po'i rig 'dzin gdon mi za'o :
de rnams ni gang zag dbang po brtul po tha ma'i dbang du byas pa ste :
rim gyis sgom pa'i lam rim du gdams pa'o :
:slob dpon la jo mos zhus pa :
gang zag dbang po rab kyis ji ltar bsgom :
slob dpon gyis gsung pa :
gang zag dbang po rab kyis lha sgom pa ni :
rim nas rim gyis mi bskyed de snying po'am tshig brjod pa tsam gyis chu bur brdol ba'i tshul du skad cig gis rang byung du gsal ba ni :
lha dbyings nas spyan drang ba yang de nyid de :
bdag lhar gsal ba de dbyings :
lha snang la rang bzhin med pa de ye shes :
dbyings ye shes gnyis su med pas kun rdzob tu ma 'gags par lhar snang ba yin :
lha la rang bzhin med pa'i ngo bo stong pa de don dam pa yin :
de ltar kun rdzob don dam dbyer med pa'o :
lha yab ltar snang ba thabs :
yum ltar snang ba shes rab :
thabs shes rab dbyer med pa yin :
lhar snang ba bde ba :
lha la rang bzhin med pa stong pa :
bde stong dbyer med :
lha lhar snang ba rig pa :
lha snang la rang bzhin med pa stong pa :
rig stong dbyer med yin :
lha lhar snang ba gsal ba :
lha la rang bzhin med pa stong pa :
gsal stong dbyer med yin no :
de la lhar gsal ba de sku snang la rang bzhin med pas bgres rgud mi mnga' ba :
gsung la 'gag pa mi mnga' bas snying po rgyun mi 'chad :
thugs la skye 'chi med pas chos nyid rgyun chad med :
'gro 'chag nyal 'dug spyod lam rnam bzhir de dang mi 'bral bar gsal ba ni :
dbang po rab kyi lam rim yin no gsungs :
de yang shin tu dka' ste :
sngon sbyangs las 'phro can gyi spyod yul yin no gsungs :
:slob dpon la jo mos zhus pa :
yi dam lha sgom pa la dang po lha la sems gzung ba'i gdams pa zhig zhu 'tshal zhes zhus pas :
slob dpon gyis gsung pa :
dang po lha gsal bar bya ba'i man ngag la :
mdun du bsgom yang rung ste :
bla ma'i man ngag thob ste bla mas slob ma byin rlabs bya ba dang bgegs bsrung ba byas la :
de nas stan bde ba la 'dug ste khams snyoms par byas la :
yi dam lha'i bris sku mdun du legs par bkram nas :
ci la yang mi rtog par cung zad cig gnas :
de nas sku gzugs la dbu nas zhabs su blta :
zhabs nas dbu la rim gyis blta :
de nas sku spyir khyab par blta zhing :
skabs su mi rtog pa la bzhag ste ngal gso :
de ltar yang dang yang du nyin gcig bzhin du bltas la :
de'i nub mo gnyid tshims par log la :
nam langs nas yang sngar bzhin du blta zhing nub mo lha mi sgom par mi rtog pa la sems bzhag :
de nas ma bsgom par lha yid la wal gyis 'byung ste :
ma byung na yang sku la bltas la mig btsums te mdun du gzugs brnyan de nyid gsal bar byas la :
sems sngar gyi de las ma shor bar 'dug go :
de mi gsal na yang gzugs brnyan la bltas la gsal gdab ste :
rnam rtog gi rgyu ba bcad la 'dug go :
de ltar bsgoms pa de la nyams lnga ste :
g.yo ba'i nyams dang :
thob pa'i nyams dang :
goms pa'i nyams dang :
brtan pa'i nyams dang :
mthar phyin pa'i nyams so :
de yang de'i tshe sems gnas su mi 'dod par rtog pa'i 'du byed mang du rgyu ba ni g.yo ba'i nyams so :
de ni sems zin par nye ba ste ri gzar gyi chu lta bu'o :
de nas cung zad lhar gsal te lha'i dbyibs dang kha dog dus gcig tu wal le gsal na thob pa'i nyams te rdzing lta bu'o :
de ltar gsal ba de rgyang ring thung gang du bsgoms kyang gsal zhing thun sum cha'i phyed tsam du gnas nus shing rtog pa rags pa mi 'gyu na goms pa'i nyams te chu klung lta bu'o :
de ltar rtog pa mi gsal bar lhar gsal ba la thun skyong nus pa ni brtan pa'i nyams te ri rab lta bu'o :
de nas lha'i sku ba spu man chad nas phyag zhabs yan chad bkra lam gyis gsal zhing rtog pa mi 'phro bar nyin mtshan phyed bar gnas pa yan chad mthar phyin pa'i nyams so :
yang rnal 'byor rang gi nyams dang sbyor cig :
lha mi gsal ba yun ring na khams 'khrugs sun phyung ting nge 'dzin la bogs mi thon zhing rtog pa slar yang mang du 'byung ngo :
spyir na thun chung la gsal ba gal che ste :
snang ba dang bcas pa'i nyi ma dang mar me la sogs pa la bsgom :
gnyid sad ma thag dang :
myas myos dang :
rab rib la mi bsgom :
nub mo gnyid tshims par log la :
nyin mo thun chung ngu chung ngu brgyad la bsgom :
sgom gtong na ting nge 'dzin glo bur btang na 'chor bas dal bus gsal ba la gtang :
sgom ma thag tu gsal wal gyis 'ong na :
mtshan mo yang srod tho rangs la bsgom :
spyir ma sun tsam du gang gsal ba de la sems gtad la :
de brtan par gyur pa dang :
sku rdzogs par gsal bar bya'o :
:slob dpon la jo mos zhus pa :
lhar gsal ba'i dus ring thung gnas pa ji ltar bgyi zhus pas :
slob dpon gyis gsung pa :
de ni gong ltar gsal ba thob nas :
cung zad brtan pa dang yun ring du gnas pa bya :
bzlas pa dang thun tshod ni :
dbugs kyi thun tshad tsam :
phyi'i thun tshad chu tshod grangs kyis brtsi'o :
nyin gcig gi thun tshod kyang 'byung ste bzhi bzhi nyin mtshan gang rigs pa la gzung ngo :
thun tshod kyi dgos pa ni :
khams mi 'khrugs pa dang :
sgom pa'i tshad zin pa dang :
ting nge 'dzin bogs che ba dang :
yun ring du gnas pa'o :
grangs ni ngag gis mi bgrang ste :
yid kyis phreng ba la gzung :
de nas rim gyis mang du bsring zhing grangs tshad de'i bar du ngal mi gso :
grangs de'i bar du bsgom :
grib ma'i tshod ni :
nyin gcig la thun drug bcu drug gam brgyad du bshad de :
grib ma'i cha de re rer phyin pa'i bar du bsgom :
de'i tshad tsam du ngal gso :
mdor na thun brgyad du bsgom zhing brgyad ngal gso ba spel mar shes par bya'o :
de nas brtan pa dang thun chung gnyis gnyis bsrings te sgom :
de nas nyi ma dang nyin zhag dang zla ba phyed la sogs pa gnas nus so :
mdor na thun ji ltar yin yang ma sun zhing gsal la rtog pa med pa mi rgyu ba de'i ngang la bags kyis yun ring du bsring ngo :
de ni lha gsal ba yun ring bar bya ba'i man ngag go :
:slob dpon la jo mos zhus pa :
lha bcos pa de la 'gyur ba'i skyon ji ltar bcos zhus pas :
slob dpon gyis gdams pa :
de la skyon ngos gzung ba dang :
bcos thabs gnyis so :
ngos gzung ba la spyi skyon dang :
khyad par gyi skyon gnyis las :
dang po spyi skyon la :
dmigs pa brjed ngas pa dang :
le lo dang :
dogs pa dang :
bying ba dang :
rgod pa dang :
rtsol ba dang :
mi rtsol ba'o :
de la brjed ngas pa ni sgom pa yengs pa'o :
le lo ni snyoms las su bzhag pa'o :
dogs pa ni gol sar ltung gi dogs pa'o :
bying ba ni rkyen gyis bying ba dang rang bzhin gyis bying ba'o :
rgod pa ni rang bzhin gyis rgod pa dang rkyen gyis rgod pa dang ched du byas pa'i rgod pa 'o :
rtsol ba ni lhar gsal bzhin du chog ma shes te gsal btab pas slar rtog pa skye ba'o :
mi rtsol ba ni lha mi spang par sgom blo med pa'o :
gnyis pa khyad par gyi skyon la ni lha sgom pa'i tshe rab rib kyi skyon dang :
mgo mjug log pa dang :
grib ma dang :
sku'i tshad 'gyur ba dang :
cha lugs 'gyur ba dang :
dbyibs 'gyur ba dang :
grangs 'gyur ba dang :
bzhugs tshul 'gyur ba dang :
sku mdog 'gyur ba dang :
kha dog 'ba' zhig tu snang ba dang :
dbyibs 'ba' zhig tu snang ba dang :
'phred la 'dug pa dang :
rim pas nub pa dang skyon bcu gnyis yod gsungs :
:de la skyon de dag bcos pa'i thabs bstan pa ni :
spyi skyon bdun la spong ba'i 'du byed brgyad pa brten te :
dmigs pa brjed pa la dran pa brten :
le lo'i gnyen por dad pa dang brtson 'grus brten :
dogs pa'i gnyen por mi rtog pa brten :
bying ba'i gnyen por brod pa bskyed khrus bya lus bcag :
rgod na 'khor ba la skyo ba bskyed :
sems dran pa'i thag pas bcings la dmigs pa'i sdong po la gdags so :
mdor na bying rgod la shes bzhin gyi bya ra ba brten :
rtsol 'dod na btang snyoms brten :
mi rtsol na brtson 'grus kyis gsal gdab :
khyad par lha'i skyon bcos pa ni rab rib mag mog grib ma ltar snang ba gsum la :
stong nyid mi rtog pa bsgoms pa'i rjes la bris sku la zhib tu bltas la bsgom :
de yang mi rtog pa dang bris sku la bltas te sgom pa spel zhing bsgom mo :
sku tshad 'gyur ba dang :
cha lugs 'gyur ba dang :
bzhugs tshul 'gyur ba dang :
dbyibs 'gyur ba rnams la sku de gdos pa can du brtan pa sna bug nas phug ron 'byung 'jug byed pa :
yan lag la bya dang lug dang ri dwags rtse ba lder so lta bur bsgom mo :
grangs 'gyur ba la dang po la gcig gam gnyis sam grangs bcad pa ltar bya :
kha dog 'ba' zhig snang ba la dbyibs gsal gdab :
khrag mkhris la sogs pa khams kyi tsha bas ser po dang dmar po la sogs pa kha dog 'gyur ba la khams gso ba'i cho ga bya'o :
rim pas nub na zhal phyag gsal bar sems gzung :
ma rdzogs pa'i skyon la sku yongs su rdzogs par rgyan dang cha lugs rdzogs par gsal gdab :
yang na gang ma rdzogs pa de gsal gdab bo :
mdor na skyon gang byung yang de nyid la yid ma byung bar bsgom mo :
de nas stong pa nyid rtogs pa'i rjes la lha'i sku la bltas shing sems gtad la bsgom gsungs :
:slob dpon la jo mos zhus pa :
lha de dang dbral na ji ltar bslab :
slob dpon gyis gsung pa :
lha dang dbral ba'i man ngag ni :
lha sgom pa'i skyon de dag ma sel bar du mi rtog pa bsgoms pas lha gsal bar byed pas lha dang mi rtog pa spel zhing bsgom :
lha skyon med du gsal nas mi rtog pa dang bral bar lha rang kho na bsgom mo :
:de nas lha slong ba ni :
skyon med du gsal ba nas de nyid langs par bsgom :
'dug pa dang :
nyal ba dang :
gan rkyal dang :
kha sbub dang :
ri dang :
thang dang :
nye ba :
ring ba :
rdo'i dkyil :
chu'i dkyil la sogs pa gang du yang bsgom par 'dod na :
lha lam du slongs pa yin no gsungs so :
:slob dpon la jo mos zhus pa :
lha dang bsre na ji ltar bgyi zhus pas :
slob dpon gyis gsung pa :
de yang lha de slongs pa rang la bstim :
rang sku rgyan gcig pa'am dkyil 'khor dang zhing khams rdzogs par bskyed la bsgom :
:de nas lha de don la sbyar ba ni :
bdag nyid rtog pa'i lha de brtan pa dang rang gi sems dang rnam par shes pa'i tshogs brgyad lha'i sku dang ye shes su shar ba las :
don du rig pa byang chub kyi sems rang byung gi ye shes 'bras bu'i ngo bo nyid :
lha de gang nas kyang 'ongs pa med cing :
snang la rang bzhin med pas gnyis su med pa'i sku'o :
de yang lha'i skur snang ba ni sku gsung thugs rdo rje lta bur snang la rang bzhin med pa ni zhen pa med pa'o :
sems nyid lha ru snang yang rang bzhin med par rtag cing bstan du med pas chos kyi sku zhes bya :
de ltar don la sbyangs pa'i rnal 'byor pas sgom pa'i dam tshig drug la gnas te :
man ngag ston pa'i bla ma la gdung ba rgyun mi gcad pa dang :
ting nge 'dzin gyi mthun pa rnams brten pa dang :
mi mthun pa dor ba dang :
spyod lam kun la ting nge 'dzin rnams yal bar mi 'dor ba dang :
yi dam mi spang bar mthar dbyung ba dang :
lha gang sgom pa gsang ba dang :
yi dam lha la spong len gyi sems kyis mi bsgom :
lha gang bsgoms kyang sangs rgyas thams cad sgom pa yin :
sangs rgyas kyang rang gi sems rtogs pa las gud na bsgom rgyu med :
yi dam lha yang sems kyi snang ba yin :
logs nas bsgrub cing bsgom rgyu zhig med pas sangs rgyas thams cad yi dam lha la 'dus :
yi dam lha mang po bsgoms kyang sems kyi snang ba yin :
lha gcig bsgoms kyang sems kyi snang ba yin no :
de rnams ni lha dang bsre zhing lha don la sbyar ba'i man ngag yin no gsung ngo :
:slob dpon la jo mos zhus pa :
lha lam du khyer zhing ji ltar bsgrub ces zhus pa :
slob dpon gyis gsung pa :
lha bsgrub pa ni thog mar lha mdun du goms par byas la :
de nas bdag lhar bsgoms pa'i dmigs pa brten pa dang :
de yan chod bzlas brjod spang :
de nas sgrub pa'i ma d+hal bshams la mchod pa bsham :
rang stan bde ba la 'dug :
mdun du rten rnams bzhugs la bla ma yi dam lha tshogs thams cad spyan drangs la phyag btsal ba dang :
mchod pa dang :
bstod pa dang :
yan lag brgyad pa bya ste :
lha 'od du zhu nas bdag la thim pas bdag yi dam lhar bskyed :
mtshams gcad :
mchod pa byin gyis brlab :
ting nge 'dzin rnam gsum la sogs pas dkyil 'khor lha dang bcas pa bskyed la :
dbang bskur byin rlob :
ye shes sems dpa' spyan drangs la bstim pa dang :
phyag dang mchod bstod byas la :
ye shes pa mdun du phyes la dzapa? bya :
bzlas pa rdzogs nas bstod pa bya :
mdun du phyes pa bdag la bstim la bdag lha'i nga rgyal gyis nyal :
nangs par skad cig gis lhar bskyed la :
gong bzhin gzhung bsrang la bzlas pa bya'o :
bza' btung byin gyis brlabs la tshogs phud dbul :
sku rgyan gcig pa la sbyor yang de ltar bsgrub bo gsungs :
:slob dpon la jo mos zhus pa :
lha bsgrubs pas grub rtags dang mtshan ma ji ltar 'byung zhus pas :
slob dpon gyis gsung pa :
rtags la rmis ltas dang :
drod ltas dang :
mtshan ltas dang :
rtags so :
mtshan ltas lnga ni :
du ba lta bu dang :
smrig rgyu lta bu dang :
srin bu me khyer lta bu dang :
dri za'i grong khyer lta bu dang :
sprin med pa'i nam mkha' lta bu ste :
de dag ni nyams kyi rim pa ste dper bshad do :
rmis ltas ni :
sangs rgyas byang chub sems dpa' rnams sku so sor bzhugs par mthong ba dang :
sangs rgyas rnams dang bdag mtshungs par mthong ba dang :
bdag lhar gsal ba'i sku mdun rgyab med par mthong ba dang :
sangs rgyas dang byang chub sems dpa' thams cad kyis bdag lhar gsal ba la phyag 'tshal zhing mchod pa byed par mthong ba dang :
sangs rgyas rnams kyis chos zab mo ster ba dang bshad pa rmi'o :
gzhan yang rtag par gcer bur phyung ba bag chags byang ba'i rtags dang :
nam mkha'i skas la 'dzegs pa lam sna zin pa'i rtags dang :
seng ge dang glang po che la zhon pa sa non pa'i rtags dang :
gzugs brnyan zhal 'dzum pa la sogs pa lung bstan thob pa'i rtags dang :
de dag la sogs pa rmis ltas bzang po byung yang dga' brod mi bya'o gsungs :
sgom pa'i drod ni phyi nang gsang ba gsum las :
phyi'i drod ni sgom pa'i tshe rdul phran dang yi ge dang thugs phyag mtshan dang :
sku phra mo la sogs pa'i spyod yul rags pa mthong ba'o :
me dang chu la sogs pa'i kha dog lnga'i skye mched rags pa mthong ba'o :
nang gi drod ni lha bsgoms pas dbugs phyi nang du rgyu ba mi tshor ba dang :
lus shing bal ltar yang ba dang :
rgas shing rgud pa med pa'o :
gsang ba'i drod ni lha sgyu ma tsam du bsgoms pas ye shes rang gsal te :
snying rje mnyam pa nyid du skye ba dang :
so so'i spyod yul ye shes su skye ba'o :
rtags ni phyi rtags nang rtags las :
phyi rtags su 'od byung ba dang :
lha'i gzugs brnyan 'dzum pa dang :
sgra chen po dang :
dri zhim po dang :
mar me rang 'bar ba dang :
ban d+ha mkha' la 'phar ba dang :
khams mi bde ba med pa'o :
nang rtags ni sngar bas snying rje che ba dang :
chags pa chung ba dang :
phyogs ris med pa dang :
dam tshig gtsang zhing bla ma rdo rje spun la gdung ba dang :
'khor 'das la re dogs bral ba dang :
bdud la nyam mi nga ba la sogs pa mang du 'byung ste :
de ltar yang dga' brod mi bya bar brtson 'grus bskyed do :
de dag ni lha bsgoms pa'i drod rtags 'byung ba rnams yin no gsungs :
:slob dpon la jo mos zhus pa :
lha bsgoms pas yon tan ci 'byung zhus pas :
slob dpon gyis gsung pa :
bsgoms pa'i yon tan ni :
sgrib pa byang ba dang :
tshogs skye ba'o :
lha bsgoms pas kun brtags zad pa'i phyir las dang nyon mongs pa'i skye gnas kyi sgrib pa 'byang ba'o :
tshogs skye ba ni :
'bras bu lnga ste :
de yang lam gyi 'bras bu rig 'dzin bzhi dang :
mthar thug gi 'bras bu'o :
rig 'dzin la gnyis te :
yon tan dang ngo bo'o :
yon tan ni :
mngon shes drug dang :
cho 'phrul bzhi'o :
ngo bo ni :
rnam par smin pa'i rig 'dzin dang :
tshe la dbang ba'i rig 'dzin dang :
phyag rgya chen po'i rig 'dzin dang :
lhun gyis grub pa'i rig 'dzin no :
mthar thug gi 'bras bu de ltar sgom pa de las su rung na shes rab chung yang rdzogs pa'i sangs rgyas kyi go 'phang thob par the tshom med gsungs so :
:slob dpon la jo mos zhus pa :
shes rab kyi pha rol tu phyin pa nas lam rnam pa lnga sbyang dgos par bshad na :
de dang lha'i dkyil 'khor rdzogs par sgom pa ji ltar sbyar lags :
slob dpon gyis gsung pa :
rnal 'byor pa lha'i dkyil 'khor sgom pa la lam bzhi ste :
sbyor ba'i lam dang :
mthong ba'i lam dang :
sgom pa'i lam dang :
mthar phyin pa'i lam ste :
de yang lam rim pa bsnyen sgrub zhar la sbyar te :
bsnyen pa sbyor lam :
nye ba'i bsnyen pa mthong lam :
sgrub pa sgom lam :
sgrub pa chen po mthar phyin pa'i lam mo :
sbyor ba'i lam la bzhi ste :
drod de bzhin nyid dang sgyu ma lta bur sgom pa dang :
rtse mo phra mo'i ting nge 'dzin phyag rgya gcig pa sgom pa dang :
bzod pa snang ba rnam 'byed phyag rgya spros pa sgom pa dang :
'jig rten chos mchog bar chad med pa'i lam du tshogs sgrub pa'o :
de yang de bzhin nyid kyi ting nge 'dzin gyis chos thams cad sems thog gnas :
sems ma bcos pa chos nyid ngang gis mi rtog par bsgom :
de yang mngon du ma grub bar bsgom :
sgyu ma lta bu ni skye ba med pa'i dbyings rang snang yin te :
rang bzhin du gsal :
gsal bzhin du rnam par mi rtog pas :
nam mkha'i 'od kyi snang ba bzhin snang stong dbyer med gsal la mi rtog pa de bsgom :
de nyid las su rung zhing mngon du gyur nas theg pa che chung gi rigs phyed de drod 'thob :
rtags kyang lus la srog chags mi chags pa dang :
phyi nang gi dri ma dag pa dang :
'du ba rnam bzhi'i nad dang bral ba dang :
lus kyi bzod pa thob pa la sogs pa phyir mi ldog pa'i rtags bcu gcig 'byung ngo :
rtse mo phra mo'i phyag rgya gcig pa bsgom pa ni :
phra mo'i ting nge 'dzin yi dam lha gang yin pa'i phyag rgya gcig pa yul gsum gsal bar goms pas :
rtse mo'i drod ni nang gi nyon mongs pa lnga phyi'i yul la mi skye zhing :
phyi'i 'byung ba lnga'i gnod pas mi tshugs pa ni sems dang snang ba 'dres pa'i rtags so :
bzod pa la phyag rgya spros pa bsgom pa ni zhi khro rigs gsum mam lnga'am :
rigs kyi tshom bu'i grangs la bslab :
goms nas skad cig ma'i ting nge 'dzin gyis 'od du 'bar te :
sangs rgyas stong gi dkyil 'khor yan chad du rang rig pa gsal bas mthar phyin pa'o :
bzod pa thob nas snang ba rnam 'byed las su rung ba'i rtags ni :
bye ma la gser du sgyur ba dang :
sa skam las chu dbyung ba dang :
sol dum las ljo+on shing skyed pa dang :
snang ba'i dngos po thams cad la ji ltar 'dod pa bzhin dbang sgyur nus pa ni sems la dbang thob pa'i rtags so :
'jig rten chos mchog bar chad med pa'i lam du tshogs sgrub pa ni :
shin tu brtan par gyur nas :
yo byad lnga po la sogs pa dang ldan par byas nas :
sgrub pa dus tshod dang sbyar te chos nyid bde ba chen po'i don nyams su blang ngo :
de la ting nge 'dzin gyi rtsal che na :
tshe la dbang ba'i rig 'dzin 'thob ste :
zla drug bcu gnyis bcu drug gis :
dbang sgyur rigs kyi dam pa 'thob :
ces 'byung bas tshe nyi zla dang mnyam par 'gyur bas :
lo brgya brgya zhing phyir bsring nus pa yin no :
ting nge 'dzin rtsal chung na rnam par smin pa'i rig 'dzin 'thob ste :
bar ma do la yi dam gyi lha'i sku ji lta ba bzhin du gyur nas :
bskyed rim brtan pa'i 'bras bu yin no :
nye ba'i bsnyen pa mthong lam du bstan pa ni :
lhag ma'i lus 'di nyid ye shes kyi lus su grub nas zag pa zad nas lus ma bor bar tshe la dbang ba'i rig 'dzin skye shi med pa'i g.yung drung thob ste :
mngon par shes pa lnga dang cho 'phrul bzhi thob nas don gyi mtshan nyid mngon du byas shing :
mthong lam du cho 'phrul ston :
bskal pa grangs med par sna tshogs su sprul pas gzhan don mdzad kyang chags pa med par spyod cing :
sprul pa'i sku la chos nyan te zag pa med cing lam las phyir mi ldog pa'o :
sgrub pa sgom lam du bstan pa ni :
sgom lam ni 'ja' tshon lta bu'i sku phyag rgya chen por gyur nas :
don gyi mtshan nyid nyams su len pa'o :
de yang mnyam bzhag tu rgyal ba'i dgongs pa dang khyad med kyang :
rjes kyi shes pa yod pas ched du mnyam par 'jog dgos :
'dir mi g.yo ba'i ting nge 'dzin la gnas pas phyag rgya chen po'i rig 'dzin no :
shin tu rnal 'byor las mi g.yo ba'i spyod pa ste :
mnyam bzhag las ma g.yos par cho 'phrul sna tshogs bkye nas gzhan don mdzad cing :
longs spyod rdzogs pa'i sku la dgongs pa brda'i sgo nas chos nyan pa'o :
sgrub pa chen po mthar phyin pa'i lam lhun gyis grub pa'i rig 'dzin :
sangs rgyas kyi che ba'i yon tan shas cher mnyam yang mnyam bzhag gis bogs 'byin mi 'byin gyi khyad par yod do :
lhun gyis grub pa'i rig 'dzin la skad cig ma la bogs dbyung du yod pa'o :
rgyal tshab rgyud gcig ston par byed :
mthar phyin pa rdo rje lta bu'i ting nge 'dzin thob nas :
rtsol ba med pa'i cho 'phrul gyi rang bzhin gyis don mdzad :
chos kyi sku'i zhal mthong nas byin rlabs kyis chos ston pa nyan zhing shes bya'i sgrib pa phra mo sbyong ba'o :
de rnams ni bsnyen sgrub bzhi dang :
lam lnga dang :
rig 'dzin bzhi'i thob lugs lam rim gyis pa yin no gsungs :
:slob dpon la jo mos zhus pa :
gsang sngags la lam nye bar bshad na :
lam thod rgal du bgrod du mchis sam ma mchis zhus pas :
slon dpon gyis gsung pa :
lam thod rgal ba yang yod par bshad de :
sbyor lam mthong lam sgom lam chig chod du khyer nas mthar phyin pa yang srid :
rim pas bgrod mi dgos par kha cig mthong lam nas sangs rgyas sar 'gro ba yang yod :
kha cig sgom lam nas sangs rgyas kyi sar 'gro ba yang yod :
kha cig rim gyis bgrod nas sangs rgyas kyi sar 'gro ba yang yod :
shes rab dang ting nge 'dzin gyi rtsal che chung gi rim pas phye ba'o :
de ltar gang zag bzhi po'i rim pas lam du khyer lugs bzhi po de kun kyang :
'bras bu gsang sngags kyi lugs kyi skye ba phyi ma blang ba'i lam la mi ltos par :
tshe 'di nyid la 'khor ba'i nad dang bral bar byas nas :
skye ba phyis mi len pas ting nge 'dzin gyi sa thob nas sku gsum lhun gyis grub par 'dod do :
skye ba gcig gi dbye ba :
sa non na chos kyi sku 'thob par bya ba'i phyir :
chos sku'i lam goms par bya ba'i blo gros can la :
de kho na nyid lam du khyer bar bstan pa dang :
ye shes bla ma'i sa non pa dang :
bde chen gyi sku 'thob par bya ba'i phyir :
bde ba chen po'i lam la sbyar zhing goms par bya ba :
'dod chags can bde ba lam du khyer ba dang :
'khor lo tshogs chen gyi sa non pa dang :
gzugs sku 'thob par bya ba'i phyir :
zhe sdang can sgrol ba lam du khyer zhing mtshan ma can la lha lam du khyer ba bstan pa'o :
de ltar sku gsum gyi zhing la sbyang zhing sa gsum la goms par byas la :
'bras bu thams cad rang gi sems la rdzogs pa'i phyir :
sangs rgyas logs na med par thag gcod gsungs :
:slob dpon la jo mos zhus pa :
gsang sngags kyi 'bras bu ye shes lnga'i thob tshul ji ltar lags zhes zhus pas :
slob dpon gyis gsung pa :
gong ltar dbang po'i bye brag dang sbyar nas :
lam gyi sbyor lugs bzhi'i tshul du bgrod pas :
mthar thug gi 'bras bu ni sku lnga ye shes lnga lhun gyis grub pa sangs rgyas kun gyi spyi gzugs can de ni chos nyid spros pa dang bral ba ye nas 'dus ma byas pa'i gnyen po :
ma byung ma skyes gzod nas dag pa skye 'gag med pa de ni chos kyi dbyings kyi ye shes so :
dbyings de nyid dngos po med kyang rang bzhin gyis 'od gsal zhing chos thams cad me long gi gzugs brnyan ltar snang ba :
rang bzhin med cing gsal la rtog pa med pa ni me long lta bu'i ye shes so :
dbyings ma 'gags pa rang byung gi rig pa yin :
rig pa'i ye shes spros pa dang bral ba snang ba ma skyes pa dang gnyis su med pas mnyam pa chen po ni mnyam pa nyid kyi ye shes so :
mnyam pa nyid gnyis su med pa'i ngang las ma g.yos par chos spyi dang khyad par rang gi mtshan nyid ma 'dres par yongs su rdzogs :
ma rig pa'i bag chags spangs :
rnam pa thams cad mkhyen pa'i ye shes shar bas so sor rtog pa'i ye shes so :
gong ma ltar gsal ba'i dus na dbyer med kyi ye shes su gsal zhing bdag gzhan gyi don la nan tan du lhun gyis grub par mdzad pas bya ba nan tan gyi ye shes so :
de ltar ye shes lnga po de rig pa'i rtsal ma 'gags pas so sor 'char te :
gzhi chos kyi dbyings kyi ye shes las ma g.yos so :
kun gyi chos kyi dbyings kyi ye shes de ni rang la ye nas gnas te :
dus gsum du rnal 'byor pa dang 'du 'bral med pa yin no :
sku lnga'i 'char lugs ni :
ma bcos pa'i chos nyid rnal ma zab mo skye 'gag med cing spros pa dang bral ba ni chos kyi sku'o :
chos nyid ngang las sku dang ye shes gsal bas rig pa rang byung gi ye shes chen por longs spyod pas longs spyod rdzogs pa'i sku'o :
ye shes las thugs rjer 'phrul cing cir yang ston pas sprul pa'i sku'o :
byang chub sems ma skyes pa'i bde ba chen po ni bde chen gyi sku'o :
sku bzhi po de yang chos nyid byang chub kyi sems kyi ngo bor gcig pas ngo bo nyid kyi sku'o :
sku lnga ye shes lngar lhun gyis grub pas sangs rgyas kyi spyi gzugs can zhes bya'o :
sku lnga'i ngo bo de yang rnal
