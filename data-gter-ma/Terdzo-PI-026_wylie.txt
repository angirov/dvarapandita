rig 'dzin srog sgrub las ri bo bsang mchod bzhugs so //
oM AHhU~M:
mkha' mnyam srid zhi'i skyabs kun snying po'i bcud :
dbang drag rig 'dzin pad+ma thod phreng rtsal :
khyod skur snang srid rgyal ba'i dkyil 'khor rdzogs :
'gro kun srid las bsgral phyir skyabs su mchi :

gsang mchog 'od gsal ye shes thig le'i gzhir :
'gro kun sgrib gsum dag nas sku dang gsung :
thugs kyi thig ler lhun grub snang bzhi'i ngang :
gzhon nu bum skur grol bar sems bskyed do :

gshis rig ma bcos gnyug mar phyag 'tshal zhing :
gting mtha' bral ba'i 'od gsal mchod par 'bul :
'khor ba myang 'das mnyam nyid klong du bshags :
blo bral chos zad chen por rjes yi rang :
lhun grub rdzogs pa chen po'i chos 'khor bskor :
'khor ba dong nas sprugs par gsol ba 'debs :
'khor gsum dmigs mtha' bral ba'i pha mthar bsngo :
ri bo bsang mchod ni :
b+h+rU~M:
rin chen sna tshogs dwangs ma'i snod yangs su :
'jig rten srid pa'i 'dod dgu'i dam tshig rdzas :
'bru gsum ye shes bdud rtsir byin brlabs pas :
snang srid mchod pa'i 'dod dgur 'khrigs pa 'di :
bla ma yi dam d+hA ki chos skyong dang :
phyogs bcu'i rgyal ba'i dkyil 'khor ji snyed pa :
'dzam gling gzhi bdag rigs drug lan chags mgron :
khyad par bdag gi tshe 'phrog srog rku zhing :
nad gtong bar chad rtsom pa'i 'byung po dang :
rmi lam rtags mtshan ngan dang ltas ngan rigs :
sde brgyad ma rungs cho 'phrul bdag po dang :
zas dang gnas dang nor gyi lan chags can :
grib bdag smyo 'dre pho gshin mo gshin dang :
gri bo the'u rang grong srin 'dre mo rnams :
lan chags dmar po'i me la 'jal te bsregs :
rang rang yid la gang 'dod 'dod dgu'i char :
ji srid nam mkha' gnas kyi bar nyid du :
'dod pa'i yon tan zad pa med par bsngo :
bdag gis dus gsum bsags pa'i sdig sgrib dang :
dkon mchog dad gshin dkor la spyad pa rnams :
sbyin sreg me mchod 'di yis dag gyur cig :
me lces snang srid gang ba'i rdul phran rer :
kun bzang mchod pa'i sprin phung mi zad pa :
rgyal ba'i zhing khams yongs la khyab gyur cig :
me lce ye shes 'od lnga'i mchod sprin zer :
rigs drug mnar med gnas su khyab gyur nas :
khams gsum 'khor ba 'ja' lus 'od skur grol :
'gro kun byang chub snying por 'tshang rgyar shog :
oM AHhU~M:
zhes brgya stong khri 'bum mang pos 'bul bar bya'o :
sku gsum dag pa snod kyi gzhal yas su :
chos longs sprul gsum snang srid gzugs phung rnams :
bdud rtsir zhu ba'i 'ja' 'od bar snang gang :
'khor ba myang 'das zag med bdud rtsi'i bcud :
thog med dus nas da lta yan chad du :
snang srid mgron du gyur pa yongs la bsngo :
sa lam 'bras bu'i yon tan mthar phyin zhing :
lta sgom spyod pa'i bar chad kun bsal nas :
rmad byung kun bzang thugs kyi mkha' dbyings su :
gzhon nu bum skur gtan srid zin par shog :
'khor ba'i rgya mtsho chen po stongs pa'i mthar :
'og min pad+ma drwa bar 'tshang rgyar shog :
phung khams bsreg rdzas bkrag mdangs gzi byin 'bar :
dkar dmar byang sems bsreg rdzas bde stong 'bar :
stong nyid snying rje'i bsreg rdzas chos dbyings gang :
snang srid 'khor 'das rdo rje 'od lnga'i gzhir :
lhun grub rdzogs sangs rgyas pa'i bsreg rdzas 'bul :
sngon gyi lan chags thams cad byang gyur cig :
da lta'i rgyud la mi gnas mthol lo bshags :
ma 'ongs sgrib pa'i 'khor lor ma gyur cig :
so thar byang sems rig pa 'dzin pa yi :
sdom bcas bslab pa gsang sngags dam tshig rigs :
tshor dang ma tshor nyams pa mthol lo bshags :
nad gdon grib dang mi gtsang dag gyur cig :
nad mug mtshon gyi bskal pa zhi gyur cig :
mtha' mi dbus su 'ong ba'i sun ma zlog :
chos mdzad bla ma gdan 'dren bar chad zlog :
bod yul bkra mi shis pa'i ngan ltas zlog :
gza' klu rgyal pos srog dbugs sdud pa zlog :
'jigs pa chen po brgyad dang bcu drug zlog :
bdag cag gar gnas bkra mi shis pa zlog :
dam sri 'gong po'i mthu stobs nus pa zlog :
ces shing sna tshogs pa'i bsang khang brgya dang brgyad sbyin sreg gi cho ga las 'byung ba ltar bya :
ri bo bsang mchod 'dis :
'chi bslu dang :
dkor sbyong /
bar chad kyi rigs sel ba rdo rje pha lam lta bu 'di :
lha btsun sgyu ma'i rnal 'byor bdag gis sbas yul 'bras mo ljongs kyi gnas sgo 'byed pa'i cha lag tu mkha' 'gros gnang ba bzhin nor 'khrul med par sbyar ba'o :
sa ma ya :
rgya rgya rgya :
'bras mo gshong gi gnas sgo 'byed pa'i dus gter ston nam mkha' 'jigs med kyis DA ma ru'i sgra las byung gsungs so ///
/
