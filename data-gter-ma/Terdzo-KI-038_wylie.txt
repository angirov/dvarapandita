@#//
pad gling gter byon rdo rje phur pa srog gi spu gri'i dbang chog nag 'gros bdud bzhi zil gnon zhes bya ba bzhugs so //
bla ma dang lhag pa'i lha shrI badzra ku mA ra dbyer ma mchis pa la phyag 'tshal lo //
'dir pad gling gter byon rdo rje phur pa srog gi spu gri'i dbang chog 'jug bde'i mtshams sbyor chog sgrig tu  spel ba la /
khrus bya /
bgegs bskrad /
srung 'khor bsgom /
me tog bkram bsdu byas la /
'o nam mkha' dang mnyam pa'i sems can thams cad kyi don du bla na med pa yang dag par rdzogs pa'i sangs rgyas kyi go 'phang rin po che ci nas kyang 'thob par bya /
de'i ched du rdo rje theg pa'i lam gyi rtsa ba mngon par dbang bskur ba zab mo gsan nas don thugs nyams su bzhes te /
sems can thams cad bla na med pa yang dag par rdzogs pa'i sangs rgyas dpal kun tu bzang po'i go 'phang la 'god par bya snyam du /
byang chub mchog tu sems bskyed pa rgya chen po gsal btab ste gsan par zhu /
de yang 'o skol gyi ston pa rgyal ba thabs mkhas la thugs rje chen po dang ldan pa de nyid kyis gdul bya'i bsam pa dang /
dbang po dang /
bskal pa'i khyad par dang rjes su mthun pa'i chos kyi bdud rtsi bsam gyis mi khyab pa zhig bstan pa thams cad kyang bsdu na theg pa rim dgu'am /
de yang rgyu 'bras kyi theg pa gnyis su 'du ste /
kun byed rgyal po las /
mtshan nyid rgyu yi theg pa dang //
'bras bu rdo rje'i theg pa 'o //
zhes gsungs pa ltar theg pa chen po pha rol tu phyin pa bden gnyis la bzang ngan blang dor du lta ba las /
'dir kun rdzob tu'ang chos rnams la mi gnyis pa'i bsam spyod dang ldan pas 'bras bu'i ngo bo snang stong zung 'jug gi chos skur rtogs par byas la /
ting nge 'dzin gyis goms par byas pa'i phyir 'bras bu lam byed kyis khyad par du 'phags pa gsang sngags rdo rje'i theg pa yin /
de ltar yang slob dpon sangs rgyas gsang bas /
thabs kyi theg pa chen po ni //
rnam par byang dang sdug bsngal ba //
kun rdzob tu yang dbyer med de //
lta ba mtho dman de tsam mo //
zhes dang /
sgyu 'phrul gsang ba snying po las /
'di ni gsang chen nges pa yis //
'bras bu lam du gyur pa yin //
zhes gsungs /
de la'ang gsang sngags gsar rnying las /
'dir gsar ma las che ba drug gis 'phags pa gsang sngags rnying ma yin /
de la yang phyi thub pa rgyud kyi theg pa kri yog sde gsum dang /
nang pa thabs kyi theg pa bskyed rdzogs rnam pa gsum ste drug tu dbye ba'i rang skad thun mong ma yin pa las nang rgyud /
de la'ang rgyud sde dang sgrub sde gnyis las 'dir sgrub sde /
de la ye shes lha'i sgrub pa lnga dang 'jig rten pa'i gsum ste brgyad las /
'dir ni gdug pa can 'dul ba'i thabs gtso bor ston pa phrin las phur pa'i sgrub sde ste /
de yang ji skad du /
bal yul yang le shod kyi brag phug tu :
yang dag bde chen snying po bsgrubs pa'i tshe :
bar chad bgegs rnams rdo rje phur pas bsgral :
phyag rgya chen po'i dngos grub gnas der thob :
rdo rje thod phreng rtsal la gsol ba 'debs :
zhes pa ltar slob dpon mtsho skyes rdo rjes rgya bal gyi mtshams dgun dus kyang me tog rnam par bkra zhing /
bkra shis byin chags pa'i gnas yang le shod kyi brag phug tu /
dpal yang dag lha dgu'i dkyil 'khor la bsten nas mchog gi rig 'dzin sgrub par /
mi bsrun nag po'i phyogs kyis slob dpon chen po'i dgongs par tho 'tsham ma thub kyang /
rgya bal bod gsum du sad ser mu ge yams nad btang bar /
bar chad 'dul ba'i chos rgya gar gyi slob dpon rnams las len par pho nya mngags pas slob dpon pra b+ha hastis /
bi d+yot+ta ma la ya 'bum sde nas dgra bgegs 'dul ba'i phrin las mi khur gnyis brdzangs /
glegs bam phebs pa tsam gyis bdud sde'i ru mtshon dus gcig tu bsnyal ba'i mthu rtsal can gyi rdo rje phur pa 'di nyid la bka' gter gnyis las /
slob dpon chen pos 'jig pa med pa'i sgrom bur rgyas btab ste /
las ldan la smon lam mdzad pa'i gter ma ste /
de la'ang bka' srol ji snyed cig bzhugs pa las /
'dir ni lcags sna dgu las grub pa'i rten phur dang lhan cig bse sgrom nag por gtams te lho brag sman thang gi mda'/
chu bo gru gsum gyi dbus /
brag seng ge'i gdong pa 'dra bar gter du sbas pa'i gdams skor khyad par lnga dang ldan pa ste /
mtha' mi mgon btsun bzo bo khyad par can :
bse sgrom nag po snod kyi khyad par can :
srog gi spu gri drag sngags khyad par can :
mnga' bdag rgyal po yon bdag khyad par can :
gu ru pad+ma'i man ngag khyad par can :
zhes pa ltar don la gnas pa'i zab chos /
bdud dang bar chad thams cad tshar gcod pa spu gri ngar ma lta bu'i sgrub skor 'di nyid /
lha lcam pad+ma gsal gyi sprul pa gter chen chos kyi rgyal po rig 'dzin pad+ma gling pas zab gter nas gdan drangs te /
bdag gi drin can rtsa ba'i bla ma'i bar du brgyud pa zam ma chad par byon pa'i byin rlabs kyi tshan kha gzhan las khyad par du gyur pa 'di nyid kyi dkyil 'khor du smin byed dbang bskur gyi rim pa sgrub par byed pa la /
rdo rje slob dpon gyi bya ba dang slob ma'i bya ba gnyis las /
slob dpon gyis bgyi 'os rnams bla ma dam pa'i phyag bzhes las ji ltar 'byung ba ltar chad lhag med par sngon du song grub /
da khyed rang gi ngo skal du gyur pa yin pas /
bla ma dang dkyil 'khor gyi gtso bo tha mi dad pa la 'jug pa'i chos rnams zhu ba'i yon du maN+Dal phul mdzod /
thog mar 'jug pa'i chos chas su 'jug pa ni /
sngon chad gnyis 'dzin gyi zhen rtog 'thug pos mig ldongs pas dkyil 'khor gyi lha tshogs ma mjal ba'am mjal na'ang dkyil 'khor so ma 'di nyid ma mjal ba mtshon byed du spyan dar dmar po res gdong g.yogs pa'i mos pa mdzod /
oM tsak+Shur+b+han+d+ha wa ra ma na ye swA hA:
zhes mig dar bcing /
dkyil 'khor gyi lha dang mjal ba'i tshe phyag stong du mjal mi rung bas phyag tu u dum+bA ra'i me tog gi phreng ba kha dog sna lnga pa re bzung ba'i mos pa mdzod /
A khaM wI ra hU~M:
zhes me tog gi phreng ba gtad /
rang cag rnams kyi gnas kyi khang pa 'di nyid thar pa chen po'i gzhal med khang dag pa rab 'byams kyi dkyil 'khor chen por gyur pa'i dbus su /
bla ma dang dkyil 'khor gyi bdag po rdo rje gzhon nu dbyer ma mchis par bzhugs pa'i steng gi cha la rtsa brgyud dus gsum gyi bla ma rnams dang /
gzhan yang rtsa gsum rab 'byams sprin phung gtibs pa ltar bzhugs pa la /
rgyud dag par bya ba'i slad du skyabs sems yan lag bdun pa 'di'i rjes zlos mdzod /
dkon mchog gsum la skyabs su mchi :
sdig pa thams cad so sor bshags :
'gro ba'i dge la rjes yi rang :
sangs rgyas byang chub yid kyis bzung :
sangs rgyas chos dang tshogs mchog la :
byang chub bar du skyabs su mchi :
byang chub sems su bdag bgyis te :
bdag dang gzhan don rab bsgrub phyir :
bdag gis byang chub mchog sems bskyed :
e ma ho :
sems can ma lus mgron du gnyer :
byang chub spyod mchog mdzad bzhin spyad :
'gro la phan phyir sangs rgyas shog :
lan gsum /
snyim pa me tog dang bcas pas gsol ba gdab pa 'di'i rjes zlos mdzod /
ho :
bdag cag 'dir 'tshogs lcam dral rnams :
rdo rje slob dpon gsung sgrub cing :
dkyil 'khor gnyan por 'jug 'tshal na :
thugs rjes brtser dgongs bka' gnang zhu :
lan gsum /
slob dpon gyis /
ho :
rigs kyi bu khyod rnams dgongs shig :
gsang ba'i dkyil 'khor chen por 'jug pa ni shin tu dka' na :
'dir 'jug pa la tshe rabs du ma nas rgyud sbyangs las 'phro skal bar ldan pa :
sdom pa dam tshig gis bcings shing rang rgyud phun sum tshogs pa :
dbang thob pa :
blo che ba :
shes rab gsal ba :
rin chen gser snod lta bu dgos pas de ltar yin na dkyil 'khor du 'jug cing gdams pa'ang sbyin no :
gal te de ltar ma yin par dug sbrul lta bur rgyud rtsub cing ngan pas :
slob dpon bka' gcog mched la mi gdung :
dam tshig la rgyab kyis phyogs par byed srid na :
rdo rje dmyal ba'i dong khar lhung srid pas phyir dengs shig :
ces brjod /
de'i lan du slob bus /
bdag cag rnams skye ba sngon rol nas :
theg mchog chos la blo sbyangs shing :
dam tshig sdom pa gtso bor 'dzin :
dbang thob bla ma yi dam :
mched dang lcam dral srog gi phyir yang mi 'dor ba'i skal ba can lags pas :
thugs rjes gnang bar zhu'o :
zhes zhus la /
slob dpon gyis /
de bzhin gyur na legs 'os pas :
tshur gshegs lha la me tog dor :
zhes brjod /
de nas dkyil 'khor gyi lha la phyag lan gsum byed pa'i dmigs pa dang bcas thal mo sbyar ba'i bar du me tog gzungs la /
rang rang gi rigs kyi lhag pa'i lha la 'bul ba'i 'dun pa dang bcas 'di'i rjes zlos mdzod /
ho :
sku gsung thugs kyi dkyil 'khor du :
rig pa'i me tog lha la 'bul :
las dang thugs rje zung 'brel ba'i :
lhag pa'i lha la 'bab par shog :
pra tIts+tsha badzra hoH
zhes me tog dor bas /
shar du babs na zhe sdang rdo rje /
lhor rat+na rdo rje /
nub tu pad+ma dbang chen /
byang du las kyi rdo rje /
dbus su rdo rje 'dus pa rtsal zhes gsang ba'i mtshan btags par mos mdzod /
d+harma kA ya hU~M/
rdo rje 'dus pa rtsal zhes bya ba'i de bzhin gshegs pa'o //
de nas las kyi rdo rjes nang du khrid de dkyil 'khor la skor ba lan gsum byed par mos la /
ho :
las dang skal ldan snying gi bu :
byang chub rdo rje'i lam la drangs :
rdo rje slob dpon mchog gis zungs :
nam mkha'i rdo rje 'di la stsol :
ces slob dpon la gtad par mos mdzod /
mig dbye ba ni /
ho :
sngon tshe mig mkhan mig 'byed ltar :
nga yis khyod kyi ma rig bsal :
shes rab gsum bskyed dkyil 'khor ltos :
lam mchog rnyed do spro ba skyed :
oM badzra tsak+ShuHpra we sha ya phaT:
ces mig dar dang yol ba bsal /
de ltar khyed rang rnams kyi mi shes pa'i rab rib dag nas /
ye shes kyi mig thob ste thar pa chen po'i dkyil 'khor du zhugs pa yin pas dpal chen rdo rje phur pa'i dkyil 'khor gyi lha tshogs rnams kyi zhal mngon sum du mthong byung snyam pa'i dga' ba dang spro ba yang dag par mdzod /
de nas dam tshig dbog pa ni /
bdud rtsi slob bu'i lce thog tu bzhag la /
dam bsgrag pa ni /
hU~M:
gnyis med rdo rje'i dam tshig chu :
bu khyod la ni bdag gis sbyin :
khyod kyi snying gi dkyil du babs :
ye shes sems dpa' tshon gang bar :
'di gyur bsam pa rdzogs gyur cig :
dam tshig 'di las khyod 'da' na :
yak+sha sdig mgo dgu par 'gyur :
snying khrag 'thung zhing dmyal bar bsreg :
de phyir dam tshig srog bzhin srungs :
sa ma ya rak+Shan+tu :
de ltar bdud rtsi ye shes sems dpa'i ngo bor snying nang du bstims nas /
spyi dang bye brag rtsa ba yan lag gi dam tshig rnams lus dang srog gi phyir yang mi gtang bar tshul bzhin du bsrung bar bya'o snyam pas bro bor ba 'di'i rjes zlos mdzod /
sa ma ya i dan+te na ra kan :
des dkyil 'khor du 'jug pa'i chos yan lag dang bcas pa song /
da dbang dngos kyi rim pa zhu ba'i don du maN+Dal phul /
de yang gzhung las don tshan bcu dgur bstan pa las /
dang por me tog dor ba sngon du song nas /
gnyis pa /
bla ma dang dkyil 'khor gyi gtso bo tha mi dad pa'i drung du mi phyed dad pa'i gdung shugs drag pos gsol ba 'debs pa 'di'i rjes zlos mdzod /
thabs kyi spyod pas 'gro don du //
byams dang snying rjes gang 'dul ba //
sangs rgyas phrin las rdzogs mdzad nas //
dbang dang byin rlabs bdag stsol cig
/ces lan gsum gyis gsol ba btab /
gsum pa slob bu'i snod sbyang zhing ye shes dbab pa ni /
bla ma dpal chen rdo rje gzhon nu yab yum gyi thugs ka dpal gyi be'u'i gsang mdzod las hU~M yig mthing ga 'od zer 'bar ba 'phros te /
khyed rang rnams kyi sku lus la phog pas 'od kyi gong bur gyur /
hU~M hU~M hU~M zhes brjod pas slob dpon gyi zhal du zhugs /
sku'i dbyibs brgyud /
mkha' gsang nas hU~M gi gzugs su byung bar mos shig
/phaT phaT phaT/
ces brjod pas /
rang rig hU~M de skad cig dran rdzogs su sras mchog badzra kI la ya'i skur gyur pa ni sku mdog mthing nag
/mthing dkar dmar ba'i zhal gsum phyag drug
/phyag dang po gnyis rdo rje rtse dgu dang me dpung /
bar pa gnyis rtse lnga dang kha T+wAM ga
/mtha' ma gnyis ri rab kyi phur bu sgril ba /
zhabs bzhi g.yas bskum g.yon brkyang ba'i stabs can /
yum mchog 'khor lo rgyas 'debs ma ut+pal dang thod khrag 'dzin pas mnyam par sbyor ba /
dur khrod rol pa'i chas brgyad dang dpal gyi chas bcu yongs su rdzogs pa'i bdag nyid can pad zla nyi ma dregs pa lha chen pho mo bsnol ba'i gdan la bzhugs par gsal ba'i /
spyi mgrin snying khar rdo rje gsum gyi rang bzhin oM AHhU~M dkar dmar mthing gsum gyis mtshan pa dang /
bla ma dang lha dbyer med pa'i thugs ka nas kyang 'od zer dpag tu med pa 'phros /
'og min me ri 'bar ba'i dur khrod nas phyogs bcu dus gsum gyi bde bar gshegs pa thams cad /
dpal chen rdo rje gzhon nu'i lha tshogs kyi rnam par grangs med pa kha char dang bu yug 'tshub pa bzhin byon nas khyed rang la gnyis med du sprul par bcas /
oM badzra sa ma ya ho :
sa ma ya satwaM:
hU~M:
'og min chos dbyings pho brang nas :
bcom ldan rdo rje gzhon nu dang :
yum chen 'khor lo rgyas 'debs ma :
khro bcu khra thabs sprul par bcas :
bka' nyan phur srung dam can tshogs :
rdo rje phur bu'i rig 'dzin rnams :
dkyil 'khor 'di la byin cig phob :
sgrub mchog rnams la dbang chen skur :
rtags dang mtshan ma bstan pa dang :
dngos grub chen po myur du phob :
'gro ba ma lus don slad du :
dbang dang byin rlabs 'dir stsol cig :
dbang chen rnams kyis dbang skur cig :
byin chen rnams kyis byin phob cig :
mthu chen rnams kyis mthu stsol zhig :
oM badzra kI li kI la ya :
A be sha ya :
a a A:
zhes spos rol gyi sbyor ba dang bcas ye shes dbab cing /
ye shes gnyis med du brtan par byas pa'i mos pa mdzod /
tiSh+Tha badzra :
zhes brtan par byas la /
bzhi pa dbu rgyan gyi dbang bskur ba ni :
hU~M:
srid pa gsum la dbang bsgyur phyir :
byang chub sems ni mngon du bstan :
khams gsum ye shes bskyed pa'i phyir :
dbu la rigs lngas dbang bskur ro :
oM badzra kI li kI la ya hU~M phaT:
dz+nyA na pany+tsa ya ri sha a b+hi Shiny+tsa oM AHhU~M swA hA:
ho :
skal ldan khyod la dbu rgyan gyis dbang bskur pas :
'og min rdo rje chos kyi gtso bo dang :
bsod nams ye shes skal pa mnyam par gyur te :
chos kyi rgyal srid bla na med pa'i gter skal ldan khyod la mngon du thob nas :
rigs lnga ye shes lnga'i dbang dam pa thob par gyur cig :
ces brjod do :
lnga pa cod pan gyis dbang bskur ba ni :
hU~M:
'khor 'das ma lus zil gnon zhing :
bcom ldan 'das dang skal pa mnyam :
rnam par rtog pa kun 'joms phyir :
gtsug tu cod pan dbang bskur ro :
oM badzra kI li kI la ya d+harma kA ya hU~M A:
ho :
skal ldan khyod la cod pan gyi dbang bskur pas :
chos kyi rgyal srid thob nas kun gyi gtsug tu 'khur bar byed pa'i dbang dam pa thob par gyur cig :
drug pa nyan bshad kyi dbang bskur ba ni :
hU~M:
chos nyid bdud rtsi chos kyi char :
skal ldan 'di la dbab pa'i phyir :
mthun par gsang sgra chos kyi dbang :
de ring khyod la bskur bar bya :
oM badzra kI li kI la ya A li kA li dz+nyA na a b+hi Shiny+tsa hU~M:
ho :
skal ldan khyod la nyan zhing 'chad pa'i dbang bskur pas :
gsang sngags 'bras bu theg pa mchog la nyan zhing thos bsam sgom pa'i dbang dam pa thob par gyur cig :
bdun pa bum pa'i dbang bskur ba ni :
bum pa spyi thog tu bzhag ste :
hU~M:
bum pa'i ngo bo chos kyi sku :
bum pa'i rang bzhin longs spyod rdzogs :
bum pa'i thugs rje sprul pa'i sku :
sku gsum yongs rdzogs dbang bskur ro :
oM badzra kI li kI la ya a b+hi Shiny+tsa a A:
zhes brjod la bum chu 'thung du gzhug khrus bya'o :
ho :
skal ldan khyod la bum pa'i dbang bskur pas :
gsang sngags klong du gyur cing longs spyod rdzogs pa'i dbang dam pa thob par gyur cig :
brgyad pa dkyil 'khor gsum gyi lha dbang bskur ba ni :
bdag rtsa ba'i lha'am phur pa gtad de :
hU~M:
mthing nag gru gsum 'bar ba'i dkyil 'khor nas :
dus gsum sangs rgyas phrin las rdzogs mdzad phyir :
dpal chen rdo rje gzhon nu yab yum gyi :
sku gsung thugs kyi dbyig tu dbang bskur ro :
oM badzra kI li kI la ya hU~M phaT:
a b+hi Shiny+tsa oM AHhU~M:
ho :
rigs kyi bu khyod la dpal rdo rje gzhon nu yab yum rtsa ba'i dkyil 'khor gyi dbang bskur pas :
sku gsung thugs yon tan phrin las thams cad rtsol ba med par lhun gyis grub pa'i dbang dam pa thob par gyur cig :
de nas phyogs bcu khro bo'i lha'am phur pa gtad de :
hU~M:
bskal pa me ltar 'bar ba'i klong dkyil nas :
'jigs byed chen po khro rgyal yab yum bcu :
sprul pa mgo brnyan phra men tshogs bcas kyi :
sku gsung thugs kyi bdag tu dbang bskur ro :
oM badzra kI li kI la ya :
badzra ma hA kro d+ha sarba a b+hi Shiny+tsa oM AHhU~M:
skal ldan khyod la phyogs bcu'i khro bo'i dkyil 'khor du dbang bskur pas :
sku gsung thugs yon tan phrin las thams cad rtsol ba med par lhun gyis grub pa'i dbang dam pa thob par gyur cig :
de nas sras mchog nyer gcig gi lha phur gtad de :
hU~M:
dmar nag e yi dkyil 'khor nas :
khams gsum ye shes bskyed pa'i phyir :
sku gsung thugs sras gdug pa sgrol :
sku gsung thugs bdag dbang bskur ro :
oM badzra kI li kI la ya kA ya wA ka tsit+ta oM AHhU~M:
skal ldan khyod la phur pa rdzas kyi dkyil 'khor gyi dbang bskur pas :
sku gsung thugs yon tan phrin las thams cad rtsol ba med par lhun gyis grub pa'i dbang dam pa thob par gyur cig :
dgu pa gsang ba byang chub sems kyi dbang bskur ba ni :
bla ma rdo rje gzhon nu yab yum snyoms par zhugs pa'i dga' ba'i sgra dang 'od zer gyis de bzhin gshegs pa thams cad spyan drangs /
spyi bo nas zhugs pa 'dod chags chen po'i mes 'khor ba'i chos thams cad dbyings su bsgral pa byang chub kyi sems su zhu ba /
mkha' gsang las phyungs te thod pa'i dza gad dang lhan cig pa khyed rang rnams kyi lce thog tu bzhag pa'i mos pa mdzod /
e ma ho :
nga ni rang byung rdo rje ste :
dpal chen rdo rje gzhon nu'i sku :
'khor ba dbyings su sgrol ba'i phyir :
byang chub sems kyi dbang bskur ro :
oM badzra kI li kI la ya bo d+hi tsit+ta oM:
zhes byin pa myang /
ho :
skal ldan khyod la byang chub sems kyi dbang bskur pas :
thabs dang shes rab gnyis su med pa'i dbang thob nas 'khor ba thams cad mya ngan las 'das te rdo rje gzhon nu yab yum gyi sku gsung thugs kyi dbang dang dngos grub dam pa myur du thob par gyur cig :
bcu pa sku gsung thugs yon tan phrin las yongs su rdzogs pa'i dbang ni :
slob dpon dpal chen po rdo rje gzhon nur gsal bzhin pa'i phyag mthil g.yas su zla ba'i dkyil 'khor as mtshan pa'i dbus su rdo rje gzhon nu /
phyag mthil g.yon du nyi ma'i dkyil 'khor mas mtshan pa'i dbus su 'khor lo rgyas 'debs ma /
g.yas kyi sor mo lnga la zla ba sran zlum tsam lnga la khrag 'thung yab lnga /
g.yon gyi sor mo lnga la nyi ma sran zlum tsam lnga la kro d+hI yum lnga bzhugs pa de lta bu'i phyag gnyis kyi bar du phur pa rnams bzung ste /
oM badzra kI li kI la ya hU~M phaT:
ces brgya rtsa'am cung zad bzla ste /
rdo rje gzhon nu yab yum dang rigs lnga khrag 'thung sbyor ba mdzad pa'i sbyor mtshams nas sras mchog phur pa'i lha tshogs 'khrungs te /
ye shes kyi phur pa zhal gsum phyag drug mtshon cha sna tshogs 'dzin pa /
sku smad lcags phur zur gsum 'od dang tshwa tshwa 'phro ba dang /
phrin las bzhi'i phur pa la bde gshegs thams cad kyi phrin las bzhi'i nus stobs thim par bsam mo //
srid pa rdo rje phur pa'i lha :
ye shes khro bo grub par mdzod :
ces pa'i don no //
de nas thal mo sbyar bas sbams phur bsgril zhing /
slob ma'i dpral bar bzhag ste /
hU~M:
sangs rgyas kun gyi ye shes sku :
nga nyid rdo rje chos dbyings las :
'bar ba'i khro mo mi bzad pa :
sku yi dbyig tu dbang bskur ro :
oM badzra kI li kI la ya badzra satwa rA dzA ya hU~M phaT:
kA ya a b+hi Shiny+tsa oM:
skal ldan khyod la rdo rje phur bu'i dbang bskur pas :
skus srid pa ma lus mya ngan las 'das pa'i skur sgrol nus pa'i dbang dam pa thob par gyur cig :
ces brjod /
dbang rtags su dpral bar oM dkar pos mtshan par bsam :
yang sbams phur mgrin par bzhag la /
hU~M:
sangs rgyas kun gyi ye shes sku :
nga nyid rdo rje chos dbyings las :
'bar ba'i khro bo mi bzad pa :
gsung gi dbyig tu dbang bskur ro :
oM badzra kI li kI la ya ma hA wA ka badzra hU~M phaT:
a b+hi Shiny+tsa AM:
skal ldan khyod la rdo rje phur bu'i gsung gi dbang bskur pas :
gsung gis srid pa ma lus pa mya ngan las 'das pa'i dbyings su sgrol ba'i dbang dam pa thob par gyur cig :
dbang rtags su mgrin par AMHdmar pos mtshan par bsam :
yang sbams phur snying gar bzhag la /
hU~M:
sangs rgyas kun gyi ye shes sku :
nga nyid rdo rje chos dbyings las :
'bar ba'i khro bo mi bzad pa :
thugs kyi dbyig tu dbang bskur ro :
oM badzra kI li kI la ya tsit+ta hrI da badzra kI la ya hU~M phaT:
a b+hi Shiny+tsa hU~M:
skal ldan khyod la rdo rje phur bu'i thugs kyi dbang bskur pas :
thugs kyis srid pa ma lus pa mya ngan las 'das pa'i klong du sgrol nus pa'i dbang dam pa thob par gyur cig :
dbang rtags su thugs kar hU~M sngon pos mtshan par bsam mo :
bcu gcig pa phrin las rnam pa bzhi'i dbang bskur ni :
gru chad kyi phur pa bzhi rim par gtad de :
hU~M:
thog ma las la spyir dmigs te :
dpal chen sku yi phyag rgya 'dis :
sangs rgyas phrin las rdzogs mdzad pa'i :
las rnams rdzogs par dbang bskur ro :
oM AHhU~M hrIHsarba a b+hi Shiny+tsa hU~M:
hU~M:
byang sems sku yi khyad par las :
dngul gyi phur pa zlum po yis :
thams cad zhi bar dbang bskur ro :
oM badzra kI li kI la ya :
b+hin+d+ha ya bing bing phaT a b+hi Shiny+tsa hU~M:
hU~M:
byang sems yon tan khyad par las :
gser gyi phur pa gru bzhi yis :
thams cad rgyas par dbang bskur ro :
oM rat+na kI li kI la ya :
na ma sa man+ta hri da ya hrIng hrIng a b+hi Shiny+tsa hU~M:
hU~M:
byang sems gsung gi khyad par las :
zangs kyi phur pa zla gam gyis :
thams cad dbang sdud dbang bskur ro :
oM pad+ma kI li kI la ya :
su ru su ru pra su ru a b+hi Shiny+tsa hU~M:
hU~M:
byang sems phrin las khyad par las :
lcags kyi phur pa zur gsum gyis :
thams cad sgrol bar dbang bskur ro :
oM karma kI li kI la ya :
mA ra ya mA ra ya a b+hi Shiny+tsa hU~M:
ho :
skal ldan khyod la dpal chen rdo rje gzhon nu'i dkyil 'khor rnam pa gsum gyi sku gsung thugs yon tan phrin las bzhi yongs su rdzogs pa'i dbang bskur pas :
de dag de bzhin du yongs su rdzogs pa'i ngo bor dbang thob par gyur cig :
bcu gnyis pa sgom zhing sgrub pa'i dbang bskur ba ni :
mngags phur chen po gtad de :
hU~M:
sangs rgyas kun dang mnyam sbyor phyir :
srid gsum phur pa'i rang bzhin du :
sgom zhing sgrub pa'i dbang bskur ro :
sbyang dang bskyed dang brtan par bya'o :
oM badzra kI li kI la ya a b+hi Shiny+tsa hU~M:
ho :
skal ldan khyod la mngags phur chen po 'di lag tu byin nas dbang bskur pas :
srid gsum phur pa'i rang bzhin du rtogs nas :
dpal chen rdo rje gzhon nu'i sku gsung thugs dang dbyer med par gyur cig :
bcu gsum pa dzapa? bzlas dbang bskur ba ni :
ye shes sems dpa'i gzugs dang dzapa? dbyangs gtad de :
hU~M:
sgrub pa'i ye shes tshon gang po :
gsang ba sngags kyis bskyed pa'i phyir :
rgyun du dus su bzla dgos pas :
dzapa? sngags 'di yis dbang bskur ro :
oM badzra kI li kI la ya sarba big+h+nAn baM hU~M phaT dzaHhU~M A:
skal ldan khyod la man ngag gi snying po 'di byin cing dbang bskur pas :
de ring phan chad bde bar gshegs pa'i gsung gi dbang dam pa thob par gyur cig :
bcu bzhi pa phur pa byin gyis rlob pa'i dbang bskur ba ni :
chas brgyad kyang bskon zhes gsungs pa'i gzhung du skur tshig ma byung bas rang gter gsang bdag dregs pa kun 'dul las /
hU~M:
gdug pa 'dul ba sbrul gyi chun po dang :
mtshan ldan mi 'gyur zhing chen g.yang gzhi dang :
sku gsum don ldan thod pa'i phreng ba dang :
bsgral ba'i dpa' rtags stag gi sham thabs dang :
theg chen don ldan glang chen ko rlon dang :
'gro don chags pa rak+ta'i thig le dang :
dregs pa tshar gcod thal chen tshom bu dang :
'khor ba'i bcud bsdus zhag gi zo ris dang :
dur khrod gsang ba'i rdzas mchog 'di rnams kyis :
rnal 'byor rnams kyi sku la brgyan par bya :
zhes dur khrod chas brgyad bskon /
de nas gdab phur lag tu 'dril zhing gtad de :
hU~M:
rdo rje 'bar ba'i kI la ya :
yab yum phyag rgyas byin brlabs nas :
khyod kyi lag tu 'di byin pas :
byin gyis rlob par dbang bskur ro :
oM AHhU~M badzra kI li kI la ya hU~M phaT:
skal ldan khyod la gdab phur gtad cing dbang bskur pas :
rdzas kyi phur pa la ye shes kyi khro bo'i rang bzhin du byin gyis rlob pa'i dbang dang bcas pa thob par gyur cig :
bco lnga pa gdab las kyi dbang bskur ni :
brub khung ling+ga bcas par /
dmigs bya dgug bstim byas par gsal ba gsum dang ldan pas /
hU~M:
bdag dang lag pa'i mchog rnams kyis :
rab tu 'dril te gsor byas nas :
dug gsum rtsa ba rtsad gcad phyir :
'dril zhing 'debs pa'i dbang bskur ro :
oM badzra kI li kI la ya a b+hi Shiny+tsa A:
skal ldan khyod la phur pa 'dril zhing 'debs pa'i dbang bskur pas :
dug gsum gyis bskyed pa'i dregs pa can rnams dang dgra bgegs tshar gcod sgrol zhing rdul du rlog pa'i mthu stobs dang ldan pa'i dbang dam pa thob par gyur cig :
bcu drug pa rdul du rlog pa'i dbang bskur ba ni :
rdo rje tho ba gtad de :
hU~M:
khro mo 'bar ba'i gtun khung du :
khro tshogs 'bar ba'i gtun tshogs kyis :
khams gsum gdug pa bsgral ba'i phyir :
phur bu tho ba'i dbang bskur bas :
thams cad sgrol ba'i dbang thob shog :
kI la ya mu ti baM g+h+r-i Na A ko Ta ya a b+hi Shiny+tsa hU~M phaT:
skal ldan khyod la phur bu tho ba'i dbang bskur pas :
khams gsum gyi dgra bgegs thams cad bsgral zhing tshar bcad nas rnam par shes pa mi gnas pa'i mya ngan las 'das nas :
kun bzang mkha' dbyings su sgrol ba'i dbang dam pa thob par gyur cig :
bcu bdun pa dam can bran du 'khol ba'i dbang bskur ba ni :
dam can gyi phur pa rnams bsdus la gtad de :
hU~M:
bran dang bka' nyan pho nya'i tshogs :
khyed kyi dam tshig dus la bab :
sngon chad ji ltar dam bcas pa'i :
mngon spyod phrin las myur du mdzod :
oM badzra kI li kI la ya dzaHhU~M baM ho :
he he he he :
b+h+yo b+h+yo b+h+yo b+h+yo :
mo ha g+ha ta ya d+ha ti ma ma shI g+h+raM karma ka ra ye a b+hi Shiny+tsa hU~M:
skal ldan khyod la bka' sdod dam can gyi dbang bskur pas :
phrin las thams cad thogs med du 'grub cing mi nub rgyal mtshan gyi dbang dam pa thob par gyur cig :
bco brgyad pa gtor ma'i dbang bskur ba ni :
dpal gtor chen po gtsug tu bzhag ste :
gtor snod dur khrod rab 'jigs 'bar ba'i zhing khams chen por yongs su grub pa'i nang na /
gtor ma 'di nyid bcom ldan 'das dpal chen po rdo rje gzhon nu'i dkyil 'khor 'khor lo'i lha tshogs kyi rnam par bzhugs pa'i gnas gsum nas 'od zer dkar dmar mthing gsum 'phros /
khyed rang gi gnas gsum du thim lus ngag yid gsum gyi sgo nas bsags pa'i nad gdon sdig sgrib 'gal rkyen mi mthun pa'i phyogs thams cad sbyangs /
lus ngag yid gsum sku gsung thugs rdo rje gsum du byin gyis brlabs nas mthar gtor ma'i lha 'od du zhu ste khyed rang rnams la thim par mos shig
/hU~M:
rdo rje gzhon nu'i rig 'dzin rnams :
srid pa rdo rjer grub mdzod cig :
srid pa rdo rje phur pa'i lha :
ye shes khro bo grub par mdzod :
oM badzra kI li kI la ya ma hA ba lin+ta dz+nyA na a b+hi Shiny+tsa hU~M A:
skal ldan khyod la gtor chen ye shes phyag rgya'i dbang bskur pas :
bde gshegs kun gyi thugs dam bskangs shing bar chod thams cad zhi ba'i dbang dam pa thob par gyur cig :
bcu dgu pa tshe dang zhal zas dngos grub rdzas kyis dbang bskur ba ni :
rdzas rnams spyi bor bzhag ste :
hU~M:
srid pa'i phur bu bsgrub pa dang :
dbang dang dngos grub blang ba'i phyir :
ye shes khro bo gshegs su gsol :
ye shes khro bo gshegs nas kyang :
rtags dang mtshan ma bstan pa dang :
kI la ya yi dngos grub stsol :
oM badzra kI li kI la ya sarba big+h+nAn baM hU~M phaT:
badzra A yu she sid+d+hi hU~M:
kA ya badzra sid+d+hi hU~M:
wA ka badzra sid+d+hi hU~M:
tsit+ta badzra sid+d+hi hU~M:
gu Na badzra sid+d+hi hU~M:
karma badzra sid+d+hi hU~M:
shAn+tiM sid+d+hi hU~M:
puSh+TiM sid+d+hi hU~M:
wa shaM sid+d+hi hU~M:
mA ra ya sid+d+hi hU~M:
a b+hi Shiny+tsa sid+d+hi hU~M A:
skal ldan khyod la tshe dbang dngos grub zhal zas longs spyod sna tshogs kyi dbang bskur pas :
bde bar gshegs pa'i sku tshe dang longs spyod la mnga' brnyes shing :
mchog dang thun mong gi phun sum tshogs pa'i dngos grub kyi dbang dam pa thob par gyur cig :
de ltar dpal chen rdo rje gzhon nu'i dkyil 'khor du dbang rdzogs par thob par gyur pa la /
phyogs bcu'i sangs rgyas sras dang bcas pas bden tshig rdo rje'i glu dbyangs sgrogs shing /
shis brjod kyi me tog char du phab pas dge legs kyi snang bas phyogs dus kun tu khyab pa'i mos pa mdzod /
byin rlabs mchog stsol sogs kyi shis brjod dang /
dam tshig khas blang /
gtang rag gi maN+Dal lus longs spyod 'bul ba bsngo smon sogs rjes kyi bya ba rnams spyi ltar bya'o //
de ltar pad gling gter byon phur pa'i dbang gi mtshams sbyor 'di'ang gter gzhung dbang chog la /
chos dbang phur pa'i dbang gi mtshams sbyor drin can rje'i gsung gsang las btus te bklag chog mar bkod pa po ni pad gling brgyad par 'bod pa'i blun rmongs zol zog mkhan bdag gis bgyis pa /
nongs kun bla ma lha la mthol zhing dge 'bras bstan 'gro'i phan bde rgyas pa'i rgyur gyur cig dza yan+tu /
bkra shis /
dge'o //
dge'o //

//
