rmugs 'dzin dmar po'i skong ba longs spyod char 'beb ces bya ba bzhugs so //
na maHpad+mAka ra ya /
dzam lha dmar po'i skong ba bya bar 'dod pas /
tshogs dang 'brel na tshogs phud phul ba de nyid bla med mchod pa'i dam tshig tu sbyangs rtogs spar ba zin pas byin rlabs zur du mi dgos shing /
skabs gzhan du byed na skong gtor rnying ma spyi'i phyag len bzhin nam /
gtso bor dad mos yid sprul la brten cing /
dngos bshams gang 'byor /
raM yaM khaM gis sbyang /
nam mkha' mdzod kyi sngags rgyas spel la /
hrIH
ma chags pad+ma'i longs spyod rdzogs pa nas /
khyab bdag 'od dpag med mgon sras bcas byon //
sor rtog ye shes dbang mdzad 'od klong nas //
rmugs 'dzin dmar po gnod sbyin 'khor bcas byon //
dwangs srog thig le zla gam 'khyil ba nas //
sbas yum rig byed DA ki'i tshogs bcas byon //
thugs rje'i dbang gyur rtsa gsum rab 'byams lha //
'dir gshegs dgyes par bzhugs la dngos grub stsol //
dad pa rnam gsum sa gzhi bstar ba la //
tshul khrims gzhal med khang pa bkod legs mdzes //
mang thos nye bar spyod pa'i sprin phung bkod //
gtong ba'i 'dod yon nam mkha' mdzod sgo dbye /
khrel yod rig ma'i bde gar dga' bzhi sbar //
bag ldan lha sngags ting 'dzin rol mo rtse //
shes rab 'phrul gyis 'khor gsum dag par spel //
rgyal ba mnyes byed kun bzang mchod sprin 'dis //
bde ba chen po mtsho skyes yab yum sogs //
rig 'dzin rtsa brgyud bla ma'i thugs dam bskang //
snang ba mtha' yas 'jig rten dbang phyug sogs //
sangs rgyas byang chub sems dpa'i thugs dam\u0f8e
dbang chen rdo rje rta yi zhal can sogs //
yi dam rgyud sde bzhi drug thugs dam\u0f8e
gsang ba ye shes myur mdzad dpa' mo sogs //
gnas gsum mkha' 'gro dam can thugs\u0f8e
rnam mang thos sras dzam lha mched lnga sogs //
gter bdag nor lha bye ba'i thugs\u0f8e
dgyes par dgongs la mchog thun dngos grub stsol /
khyad par tshe bsod longs spyod dar rgyas mdzod //
hrIH
lha mchog thugs dam mnyes byed khyad par rdzas //
bkra shis rdzas rtags rin chen rnam pa bdun //
gter gyi bum bzang dpag bsam ljon pa'i shing //
'dod 'jo'i ba mo rin chen dbyig gi gter //
'chi med bdud rtsi dmar chen khrag gi mtsho //
'bras chan khur ba shing tog dkar mngar bcud //
mAM sa rang byung sbyar ba'i chang sna sogs //
bza' bca' btung bas zangs gzhong phyur bur bkang //
rin chen gwa'u mtshan ldan ban d+ha dang //
shel dkar tsit+ta yid sgyur rdzas kyis bltams //
sku gzugs bla rdo srog gi tsakra sogs //
phyi nang gsang rten sgrub dang mchod skong rdzas //
mthun pa'i yo byad nam mkha' gang ba 'dis //
mgon po gsung gi dbang phyug thugs dam bskang //
chu dbang gter gyi bdag po'i thugs\u0f8e
rmugs 'dzin mkha' 'gro'i dbang phyug thugs\u0f8e
sbas yum ku ru kul+le'i thugs\u0f8e
myur mgyogs las kyi pho nya'i thugs\u0f8e
sprul 'khor bye ba dung phyur thugs\u0f8e
ma rig dug lnga'i rgyus skyed sdig kun dang /
khyad par 'dod chags ser sna'i dbang gyur pas //
ma byin len sogs dbul phongs las bsags pa //
lha mchog thugs rje can gyi spyan sngar bshags //
chos dbyings 'gyur med dga' bas mnyes pa'i gar //
ye shes 'dzum bag sgrub pa po la ston //
bstan dang bstan 'dzin mnga' thang dgung du spor //
bdag dang chos bzhin spyod pa mtha' dag la //
grub gnyis bdud rtsi'i 'phral yun 'tsho ba sbyor //
tshe bsod dpal 'byor rgya mtsho gong du spel //
snyan grags dbyar gyi rnga chen srid rtser sgrogs //
'dzad med dgos 'dod gter sgo brgya phrag phyes /
khams gsum srid gsum mos bzhis dbang du sdus //
gzhan phan phrin las chu rgyun mkha' mthar drongs //
nam mkha'i mtha' dang mnyam pa'i sems can gyi //
dbul phongs sdug bsngal rgyu 'bras sel ba dang //
dus 'di nas gzung byang chub snying po'i bar //
lha mchog khyod dang mi 'bral 'grogs pa yis //
'dod pa'i 'bras bu myur du mchis par mdzod //
'di'ang gsung rdo rjer gdod nas grub pa 'jam mgon bla ma'i bka' bstsal rjes su bsgrub slad pad+ma gar gyi dbang phyug rtsal gyis dpal spungs yang khrod du dkar phyogs kyi 'grub pa'i sbyor ba dang ldan pa la bgyis pa dge legs 'phel ///
/
@#//
'phags pa dzam+b+ha la dmar po'i g.yang chog gi cha lag g.yang 'gugs pad+ma rA ga'i lcags kyu zhes bya ba bzhugs so //
dbang mdzad gsung gi rdo rje la //
btud nas rmugs 'dzin rA ga'i mdog
/phywa g.yang las la bskul 'dod na //
g.yang chog gzhung bzhin grub pa'i rjes //
sngags 'chang sbyin pa'i bdag po bcas //
zhwa gos chas bklubs gzi mdangs bskyed //
mda' dar dbang mdog phyogs bcur g.yab //
dri bzang shing sna'i dud sprin gtibs //
rol mo dbyangs bcas 'di skad do //
hrIHdzaH
dngos grub mchog stsol rtsa gsum dam can tshogs //
bden grub drang srong gtsang rigs dkar phyogs skyong /
khyad par rmugs 'dzin gter bdag sprul 'khor bcas //
rab 'byams zhing dang rang rang dgyes pa'i gnas //
pho brang lcang lo can nas sku skyod la //
'da' dka' rdo rje'i tha tshig ma bsnyel bar //
bkra shis dpal gyis gang ba'i gnas mchog 'dir //
srid zhi'i phywa g.yang 'gugs pa'i phrin las mdzod //
sngon byung gdod ma'i mgon pos skad cig la //
gzhi snang rig las 'khor 'das grol gzhir bsdus //
lhun rdzogs yon tan phywa dpal g.yang chags ltar //
de ring lha khyim 'di ru g.yang 'gugs so //
bar du mkhan slob chos gsum zhal 'dzoms te //
gangs can ljongs su chos srid dpal 'byor drangs //
mtha' bzhi'i phywa tshe g.yang dpal bkug pa bzhin //
de ring lha khyim 'di ru g.yang 'gugs so //
phyis dus grub rigs mthu rtsal can rnams kyis //
phywa cha bkod cing g.yang cha bkrams nas kyang //
srid zhi'i g.yang bsdus sbyin bdag dpal bskyed ltar //
de ring lha khyim 'di ru g.yang 'gugs so //
hrIHdzaH
dkon mchog rtsa ba gsum gyi byin rlabs dang //
chos nyid rnam dag rten 'brel bslu med mthu //
lha sngags phyag rgya ting 'dzin bden pa yis //
srid dang zhi ba'i phywa g.yang 'dir khug cig
/mngon dga' dpal ldan bde chen las rab rdzogs //
stug po bkod dang chos dbyings lhun grub sbubs //
rab 'byams sprul pa'i zhing dang der bzhugs kyi //
rgyal ba sras bcas byin rlabs 'dir khug cig
/nam mkha' 'byung bzhi ri rab rgya mtsho dang //
nyi zla gza' skar gling bzhi gling phran khams //
nor bu bum bzang dpag bsam ljon shing sogs //
brtan pa snod kyi phywa g.yang 'dir khug cig
/drang srong rig 'dzin mkhas grub dge ba'i bshes //
lha klu mi dbang sde brgyad mthu bo che //
rigs bzhi'i rgyal blon btsun mo khyim bdag sogs //
g.yo ba bcud kyi phywa g.yang 'dir khug cig
/rgya gar rgya nag o rgyan sham+b+ha la //
gangs can hor bod stag gzig bal po li /
khrom dang ge sar gar log la sogs pa //
dzam bu'i gling gi phywa g.yang 'dir khug cig
/'chi med tshe dang 'grib med bsod nams rgyun //
'dzad med longs spyod snyan grags gzi mdangs stobs //
dpal 'byor dbang thang 'khor slob mnga' ris sogs //
mtho ris legs dgu'i phywa g.yang 'dir khug cig
/rma g.yang zas dang dkor mdzod nor gyi rigs //
rkang bzhi phyugs dang bang mdzod 'bru sna tshogs //
brgyud 'dzin srid dang rgol 'joms dpung la sogs //
btsan phyug 'phan dar phywa g.yang 'dir khug cig
/mkhas pa'i rnam dpyod grub pa'i yon tan dang //
rnal 'byor nyams rtogs gsang 'dzin mthu nus rtsal //
chos mthun dkar po'i bsam sbyor ji snyed sogs //
dge legs gtan gyi phywa g.yang 'dir khug cig
/hrIHdzaH
rnal 'byor rig 'dzin dgongs pa'i rtsal bskyed cing //
le brgan 'bar ba'i dar gyis g.yab pa'i tshe //
rmugs 'dzin chags pa'i mdangs ldan dbyings nas bzhengs //
chu dbang snying rje can gyi thugs dam bskul //
da lta snyigs ma'i dus kyi rgud pa shar //
bdag dang yon bdag chos ldan 'byor pas dman //
de phyir gter gyi bdag po khyod bskul na //
thugs dam ma bsnyel phrin las rtsal sprugs la //
thugs rje chags pa dbang gi gzi brjid kyis //
srid zhi'i dwangs bcud khab len lcags bzhin sdus //
sgeg pa'i gzugs dang ne'u le'i zhal khyim nas //
sna tshogs nor bu'i char rgyun 'dzad med phob //
'gugs byed zer gyis lha 'dre mi gsum sdus //
'ching byed rgya yis brtan g.yo'i chos kun chings //
dbang mdzad DA ki nyi zer rdul ltar 'khrugs //
glog 'gyu'i rtsal gyis yid la gang 'dod khug
/lcags kyu 'bar bas srog gi dwangs mar gzer //
'od dmar drwa bas sgo gsum 'chug med sdoms //
dregs ldan sems kyi brtan pa dbang med phrogs //
gzugs can gzugs med snang ba chos la sgyur //
'khor 'das lam gyis bsdus pa'i phywa g.yang khug
/'dus byas 'dus ma byas pa'i phywa g.yang khug
/brtan g.yo snod bcud kun gyi phywa g.yang khug
/mi mjed stong gsum zhing gi phywa g.yang khug
/khu ye hu lo sngags kyi brda' yis 'bod //
spro bsdu'i sbyor ba'i ting 'dzin pho nya bkye //
bzang shing ngad pas gtsang rigs lha srung bskul //
lha mda' dar sna'i 'phur mas g.yab 'dor na //
ma g.yel ma g.yel rtsa gsum rgyal ba'i lha //
ma g.yel ma g.yel rmugs 'dzin nor gyi bdag
/sprul pa'i pho nyas 'jig rten gsum bkang la //
phywa g.yang thogs med 'gugs pa'i phrin las mdzod //
phywa tshe 'od kyi thig le kyi li li //
rma g.yang zer gyi rmu thag sha ra ra //
dngos grub bdud rtsi'i char chen si li li //
rmu g.yang dpal gyi mtsho mo me re re //
g.yang gi lha gzhi dkar po bkrag la gsal //
tshe bsod dpal gyi lhun po brtan la brjid //
phywa g.yang 'byor pa'i snum zhag che la 'thibs //
dbang thang nyi zla'i dkyil 'khor gsal la brtan //
phywa dang bla tshe ri la ma bros la //
g.yang dang bsod nams sgo ru mi nyams par //
'gyur med phyag rgya gsum gyi rgyas 'debs shing //
mi gnas mi dmigs chos kyi dbyings su sba //
gnod gnas gter gyi bdag po'i mthu rtsal gyis //
srid zhi'i phywa g.yang dmigs pa'i 'ben la stims //
'phral yun dge legs nam mkha'i mdzod chen la //
dbang sgyur sbyin pa'i pha rol phyin rdzogs shog
/ces gter chen rin po ches mdzad pa'i las byang gi cha lag tu gsung rdo rje brtse ba chen po'i bka' bzhin /
sngags rig 'dzin pa pad+ma gar gyi dbang phyug rtsal gyis dpal spungs yang khrod du dkar po'i phyogs kyi 'grub pa'i sbyor ba la bgyis pa dge legs 'phel ///
/
