@#//
bi ma'i bla sgrub lam zab snying po las /
yang gsang mkha' 'gro'i gtor zlog gi phrin las rdo rje'i me char zhes bya ba bzhugs so //
na mo gu ra be /
gzhi dbyings mtshan bral nam mkha' dwangs pa'i mdog
/lhun grub 'bar ba'i gar gyis bdud sde'i dpung //
'joms byed dpa' mo 'phrog byed zhal can la //
btud nas phyir zlog las rim khyer bder dgod //
mchog gling dag snang bi ma la'i bla sgrub yang gsang mkha' 'gro'i phrin las dang 'brel bar myur mgyogs gtor mas zlog pa'i las kyi rim par 'jug pa la don gnyis /
sbyor ba yo byad kyi gshom /
dngos gzhi las khrigs kyi rim pa'o //
dang po ni /
'dzom na bris sku sogs rten bkram pa'i mdun ngos su stegs mtho bar bdag bskyed gang la brten pa'i gtor ma sman raka phyi mchod sogs bshams pa'i mdun stegs cung zad dma' bar /
zlog dkyil ma traM sngo skya'i lte bar thod rwa dang khrag mtsho chos 'byung gru gsum mthing nag gi dbus su drag po'i 'khor lo mthing nag rtsibs bzhi lte ba dang bcas pa bri /
mgyogs khyad rdul tshon mi 'grub na shog bu la chu tshon gyis bris pa'am 'bru nag gi tshom bu gtso 'khor lnga bkod kyang rung /
de'i steng lcags snod du dug khrag chang gis sbrus pa'i zan la 'khor lo rtsibs bzhi'i lte bar drag gtor phur gzugs khru gang las mi chung ba /
phyogs bzhir dmar gtor bzhi /
mthar dmar gtor chung ngu mang po dang khrag kong /
gtso bo la sku gzugs dang dar gdugs mthing nag
/thams cad la mtshe yungs skyer rtsang sha dar sogs kyis brgyan pa bzhag
/mtha' skor du kong zor /
rdo zor /
khrag zor /
dug zor /
mda' zor /
nyungs zor rnams bkod /
drag po'i nyer spyod sogs phyi nang gi mchod pas mtha' bskor /
srung ma'i gtor 'bul /
tshogs kyi yo byad sogs 'du bya /
las dkyil gyi 'og tu hom khung nang dug shog la dgra bgegs ling+ga spyi ltar bris pa'am zan ling skye mched tshang ba bcug la bzhag
/bya 'ug sgro
/phur bu /
gri gug rnams dang /
spro na thun bdun gyi rdzas rnams kyang nye bar bsdog go
/gnyis pa dngos gzhi'i las khrigs la gnyis /
bdag bskyed kyi las khrigs /
mdun bskyed kyi las khrigs so //
dang po la'ang /
dgongs gter bi ma la'i bla sgrub rang rkang tshugs pa'i dbang du byed na gter gzhung dang chog khrigs ltar phyi nang gsang ba yang gsang gi bdag bskyed bzlas pa bcas grub nas /
'og tu 'byung ba'i mdun bskyed la 'jug pa yin yang /
seng gdong ma'i zlog pa kho na tsam don du gnyer ba la de lta'i khrigs chags dgos pa'i nges pa med pas /
dkon mchog spyi 'dus lta bu zhi drag gang rung gi bskyed bzlas byas nas 'di'i mdun bskyed la 'jug kyang chog la /
'di nyid kho nas bdag mdun gnyis char sgrub pa'ang stabs bde zhing don dang mi 'gal bas de ltar na gnyis /
sngon 'gro
/dngos gzhi'o //
dang po la /
dkar gtor spyi ltar gtang /
rgyud sbyong ba ni /
mdun gyi nam mkhar tshogs rten rtsa gsum rgyal ba rab 'byams mkha' khyab tu sad par mos la /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
zhes rgyun bshags yan lag brgyad pa lan gsum /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bzhi bsgom /
dzaHhU~M baM hoH
tshogs zhing rnams rang la thim /
bgegs gtor bsham /
rang nyid skad cig gis bdud 'dul las kyi mkha' 'gro'i skur gyur /
raM yaM khaM gis bsang /
stong pa'i ngang las b+h+rU~M las rin po che'i snod du khaM las gtor ma 'dod pa'i yon tan lnga dang ldan pa so so'i spyod yul bzhin du 'char bar gyur /
oM AHhU~M gsum gyis byin brlab /
sarba b+hUta A kar+Sha ya dzaHsa mgron dgug
/sarba big+h+nAn na maHsarba ta thA ga te b+h+yo sogs nam mkha' mdzod kyi sngags rgya lan gsum gyis bsngos la bgegs bskrad pa ni /
hU~M:
rang rig lha yi dkyil 'khor du :
gnyis 'dzin 'khrul pa'i bdud dang bgegs :
rang snang 'dod yon gtor ma longs :
mtha' bral gnyis med klong du dengs :
hU~M hU~M hU~M u tsa ta ya phaT:
srung 'khor bsgom pa ni /
hU~M:
mi 'gyur rdo rje'i sku gsung thugs :
ye nas ye shes rtsal rdzogs pa'i :
snod bcud gzhal yas lha dang sngags :
rdo rje'i gur khang me dpung 'bar :
hU~M badzra rak+Sha rak+Sha b+h+rU~M:
brda sgo dbye phyag dang bshags shing dam bca' ba ni /
ye nas snang srid lha ru dag :
dkyil 'khor chen por mthong phyag 'tshal :
sngon nas ma rig bsgribs pa bshags :
da ni rang rig las mi 'da':
na mo pra be sha ya shud+d+he a :
sa ma ya hU~M:
snod bcud byin dbab ni /
hU~M hrI:
rang bzhin dbyings na bzhugs pa'i lha tshogs rnams :
ye shes rang rtsal gzugs kyi skur bzhengs nas :
byin chen dbab cing dbang chen bskur du gsol :
snang srid gzhir bzhengs rang gsal dus la bab :
gu ru d+he ba d+hA ki nI dz+nyA na A be sha ya a :
mchod rdzas byin brlab ni /
hU~M:
ye shes raM yaM khaM gis bag chags sbyangs :
lhun grub bde chen b+h+rU~M las b+hany+dza'i snod :
hU~M las ye shes lnga yi bdud rtsir 'khyil :
A las 'khor ba rang grol rak+ta'i mtsho :
oM las dbyings ye zung 'jug gtor ma'i sprin :
snang ba ma 'gags mchod rdzas cir yang 'char :
oM ma hA a mr-ita AHhU~M:
oM ma hA rak+ta AHhU~M:
oM ma hA ba liM ta AHhU~M:
oM badzra ar+g+haM sogs nas /
shab+da AHhU~M:
oM ma hA sarba pU dza AHhU~M:
gnyis pa dngos gzhi la bskyed bzlas gnyis las dang po ni /
hU~M b+h+yo :
ma skyes rang byung 'od gsal dbyings kyi ngang :
de ltar ma rtogs 'gro ba bsgral ba'i phyir :
stong nyid rtsal las mtshon chen hU~M sngon 'bar :
'od 'phros srung ba'i 'khor lo'i gur gyi dbus :
dur khrod rol pa'i gzhal yas chen po'i nang :
rig pa ye shes kun bzang gnam zhal ma :
drag tu khros pa bdud 'dul seng ge'i gdong :
nam mkha'i mdog can gar dgu'i nyams dang ldan :
phyag g.yas gri gug gzung 'dzin drwa ba gcod :
g.yon pas thod khrag bde chen ye shes 'bar :
he ru ka dpal kha T+wAM mchan g.yon bzung :
rin chen rus rgyan dar dpyang cod pan 'phur :
sku smad gnam lcags phur bu me 'bar bas :
pad+ma nyi zla bdud bzhi'i snying gar gzir :
phur pa'i dbal las me rlung 'khrugs pa'i klong :
bde gshegs rin chen pad+ma las mkha' 'gro :
dkar ser dmar ljang rigs kyi gtso mor bzhengs :
de las phra men dbang phyug sgo ma'i tshogs :
bsam gyis mi khyab nyi zer rdul ltar 'phro :
snod bcud dag pa seng gdong mkha' 'gro'i dal :
sku gsung thugs mchog gdod nas rdo rje gsum :
dug lnga gnas gyur ye shes rnam pa lnga :
sku lnga ye rdzogs chen por dbang bskur ro :
oM AHhU~M:
oM hU~M trAM hrIHA:
hU~M b+h+yo :
kun tu bzang mo gnam zhal dbyings phyug ma :
drag tu khros pa d+hA ki seng ge'i gdong :
'bum phrag mkha' 'gro phra men tshogs dang bcas :
bar chad bdud tshogs 'dul phyir dbyings nas bzhengs :
oM badzra d+hA ki siM ha mu kha sa pa ri wA ra badzra sa ma ya dzaHdza :
dzaHhU~M baM ho :
a ti pU ho :
pra tIts+tsha ho :
oM AHhU~M:
snang srid rnam dag phyi yi mchod pa dang :
phung khams rnam dag nang gi mchod pa 'bul :
bde chen ye shes gsang ba'i mchod pa mchog :
ka dag de kho na nyid mchod pa 'bul :
dug lnga rnam dag bdud rtsi sman chen po :
nyon mongs 'khor ba bsgral pa'i rak+ta 'bul :
'jig rten phung po dbyings kyi b+han+d+ha ru :
phyi nang gsang ba'i dpal gyi gtor chen bshams :
'dod yon lnga yi lha mos rab brgyan te :
gus pas 'bul lo dgyes pas bzhes su gsol :
oM badzra ar+g+haM nas /
shab+da pra tIts+tsha swA hA:
ma hA pany+tsa rak+ta ba liM ta khA hi :
hU~M b+h+yo :
gnam zhal dbyings phyug rab khros seng ge'i gdong :
sangs rgyas phrin las rdzogs mdzad kI la ya :
bde gshegs rin chen pad+ma las mkha' 'gro :
ma mo 'bum gyi tshogs dang bcas la bstod :
gnyis pa bzlas pa la bsnyen sgrub gnyis las /
dang po ni /
thugs kar sbas pa'i yab ya ma rA tsa'i ngo bo gnam lcags kyi rdo rje rtse dgu pa rwa gdengs shing me 'bar ba'i lte bar nyi ma la gnas pa'i hU~M yig gi mthar sngags kyi phreng bas bskor ba las 'od zer 'phros :
ma rungs pa'i gdug pa can thams cad tshar bcad :
rtsa gsum chos skyong srung ma'i byin rlabs dang nus stobs thams cad tshur 'dus shing thim pas lha sngags ye shes kyi gzi byin ches cher 'bar bar bsam la /
oM badzra kro d+hI shwa rI siM ha mu kha hU~M phaT:
bsnyen pa'i skabs 'di nyid grangs thems par bzla /
hU~M yig gi mthar sgrub pa'i sngags kyi phreng bas bskor ba las 'od zer 'phros :
snod bcud kyi dngos 'dzin thams cad bsregs shing sbyangs :
snang grags rtog tshogs dbyings phyug d+hA ki seng gdong ma'i sku gsung thugs kyi phyag rgyar sad par bsam la /
aHkaHsaHmaHraHtsaHshaHdaHraHsaHmaHraHyaHphaT:
sgrub pa la 'di bzla dgos pas zlog rkyang skabs su'ang bdag bskyed la bsnyen sngags dang mdun bskyed la sgrub sngags gtso bor bzlas na skabs su bab bo //
gnyis pa mdun bskyed la'ang bzhi /
mdun rten bskyed cing mchod bstod bzlas pa sogs bya ba /
gdab kha'i las bya ba /
zlog pa'i las bcol ba /
las mjug 'phang bas bsdu ba'o //
dang po ni /
hU~M b+h+yo :
ma skyes rang byung 'od gsal dbyings kyi ngang :
de ltar ma rtogs 'gro ba bsgral ba'i phyir :
stong nyid rtsal las mtshon chen hU~M sngon 'bar :
'od 'phros srung ba'i 'khor lo'i gur gyi dbus :
rang mdun dur khrod gzhal yas chen po'i nang :
rig pa ye shes kun bzang gnam zhal ma :
zhes pa nas sgrub pa'i bzlas pa rdzogs kyi bar bdag bskyed nyid bskyar la gtang /
de nas srung ba'i dmigs pa ni /
bdag mdun gyi thugs srog las baM ha ri ni sa b+h+yo zhes pa'i sngags kyi yi ge sgra dang bcas pa 'phros :
phyi rol du seng gdong rigs lnga dang phra men brgyad kyi ngo bo rdo rje :
'khor lo :
rin chen :
pad+ma :
ral gri :
gnam lcags kyi tsakra rtsibs brgyad pa dang bcas pa'i gur khang yangs shing rgya che ba sra zhing brtan pa :
'khor lo'i rtsibs rtser phra men gyi d+hA ki brgyad 'khor dbang phyug ma mo 'bum gyi tshogs dang bcas te zhal nang du gzigs nas srung ba'i sngags 'brug stong ltar sgrog cing mtshams kyi las mdzad pa'i sku las ye shes kyi me chu rlung gi tshogs bsam gyis mi khyab pa 'phros pas byad phur gdon bgegs thams cad phyogs su nye mi nus par bsam :
thugs ka'i hU~M yig sngags phreng dang bcas nyi zla kha sbyor srubs med pa'i nang du tshud cing hU~M gi khog par rang dang bsrung bya'i gtso bo'i rlung sems dbyer med pa'i ngo bo thig le dkar 'tsher snum la 'dril ba 'od zer kha dog lnga 'phro ba dang :
mtha' skor du bsrung bya gzhan rnams dngos sam ming yig dang po thig les brgyan pa'i rnam par gsal bar bsams te :
sgrub sngags sham du :
badzra kI li kI la ya e sa b+h+yo srungs :
zhes gtso bor bzla zhing thun mthar :
e ka ya ma du ru tsakras srungs :
he ka ya ma du ru tsakras srungs :
g+h+r-i ma ya ma du ru tsakras srungs :
ma ma kA wA tsi rak+Sha rak+Sha b+h+rU~M:
zhes pa'ang nyer gcig las mi nyung bar bzlas la mchod bstod bya /
'dir bka' gter srung ma'i gtor 'bul rgyas bsdus ji ltar rigs pa gtang /
de nas tshogs kyi yo byad 'du byas la /
raM yaM khaM gis bsang /
stong pa'i ngang las tshogs gzhong b+han+d+ha 'bar ba'i snod du tshogs rdzas bdud rtsi'i rgya mtsho 'dod yon gyi sprin phung 'phro bar gyur :
oM AHhU~M ha ho hrI:
hU~M:
'og min chos dbyings pho brang dang :
dur khrod drag po'i gnas mchog nas :
bdud 'dul mkha' 'gro seng gdong ma :
rigs lnga sprul pa yang sprul dang :
phra men ma mo 'bum sde'i tshogs :
longs spyod tshogs kyi 'du bar gshegs :
oM badzra siM ha mu kha sa pa ri wA ra e h+ye hi :
dzaHhU~M baM ho :
hU~M:
bla med mchog gi dam tshig rdzas :
'dod yon rgya mtsho'i sprin phung 'phro :
tshogs kyi mchod pa dam pa 'di :
thugs dam dbang gis bzhes su gsol :
sarba ga Na tsakra pU dza ho :
ho :
bdag cag ma rig 'khrul pa yis :
ye shes d+hA ki'i lha tshogs kyi :
thugs dang 'gal ba'i nyes ltung kun :
mthol bshags tshangs pa'i dngos grub stsol :
yi ge brgya pa brjod /
'dir spro na spyi dang bye brag gi skong ba gtang /
de ltar mchod bshags sngon du 'gro bas /
gnyis pa tshogs tha ma dang 'brel bar gdab kha'i las bya ba ni /
ling+ga bsgral chas sogs mdun du bkod la thog mar thugs dam bskul ba ni /
hU~M b+h+yo :
chos dbyings skye med ngang las ma g.yos kyang :
skye ba'i cho 'phrul kun bzang gnam zhal yum :
drag tu khros pa d+hA ki seng ge'i gdong :
rigs lnga phra men ma mo 'bum gyi tshogs :
thugs dam bskul lo thugs rje'i mthu rtsal skyed :
zhing bcu tshang ba'i dam nyams dgra bo dang :
bstan pa bshig pa'i nag phyogs bgegs rigs la :
mngon spyod drag po'i phrin las dus la babs :
zhes bskul /
gser skyems bran la /
raM yaM khaM/
'dod yon zag pa med pa'i bdud rtsi'i rgya mtshor gyur /
oM AHhU~M ha ho hrIHsa byin brlabs la /
hU~M:
rtsa brgyud bla ma mchog gsum yi dam lha :
gser skyems bdud rtsi 'bar ba 'di gsol la :
rnal 'byor bdag gi gzu dang dpang mdzod cig :
mthu rtsal nus pa'i gzi byin bskyed du gsol :
dpa' bo mkha' 'gro chos srung dregs pa'i sde :
gser skyems bdud rtsi 'bar ba 'di gsol la :
rnal 'byor bdag gi gzu dang dpang mdzod cig :
mthu rtsal nus pa'i gzi byin bskyed du gsol :
phyogs skyong lha klu sa bdag 'byung po'i tshogs :
gser skyems bdud rtsi 'bar ba 'di gsol la :
rnal 'byor bdag gi gzu dang dpang mdzod cig :
mthu rtsal nus pa'i gzi byin bskyed du gsol :
de nas brub khung bskyed cing ling+ga dmigs bya dngos su gsal 'debs pa ni /
e yaM raM yongs su gyur pa las drag po'i btson khang gting ring ba :
dug lnga'i rang gzugs 'byung ba lnga 'khrugs shing phyi nang du gshin rje'i dmag tshogs mtshon cha sna tshogs 'dzin pa rgyob sod kyi sgra sgrog pa 'jigs su rung ba :
de'i nang du dgra bgegs de nyid nyam thag pa'i lus can ngu 'bod lhang lhang pa gcig tu gyur :
bden stobs brjod pa ni /
na mo :
sangs rgyas kyi bka' bden pa dang :
chos kyi bka' bden pa dang :
dge 'dun gyi bka' bden pa dang :
gsang sngags rig sngags snying po phyag rgya ting nge 'dzin gyi bden pa dang :
chos nyid gdod nas dag pa'i bden pa dang :
chos can rgyu 'bras bslu ba med pa'i bden pa dang :
khyad par du bdud 'dul ye shes kyi mkha' 'gro seng gdong rigs lnga 'khor tshogs dam can bka' sdod sprul pa phyag brnyan dang bcas pa'i bden pa dang :
bden pa chen po'i mthu la brten nas 'phral gyi tshe srog la bar du gcod pa dang :
yun gyi byang chub la bar du gcod pa :
mi 'dod pa glo bur du byed pa'i bdud dang dam sri dregs tshogs thams cad mtshan ma rdzas kyi rten 'di la da lta nyid du khug cig :
lan gsum sogs ci rigs dang sgrub sngags mthar /
nr-i tri sarba sha trUn A kar+Sha ya yaM yaM dzaHdza :
zhes pas dgug
/bdag mdun 'khor gyi phra men dbang phyug ma mo'i tshogs kyis dmigs bya dbang med du bkug bstim lha dang phral bar bsam la :
oM badzra aM ku sha dza :
badzra pA sha hU~M:
badzra s+pho Ta baM:
badzra gaN+De ho :
zhes pas rten la bcing :
gu gul gyis bdug :
bya rog 'ug pa'i sgros dbye rgya dang bcas :
hU~M:
ka ka mu kha mthu mo che :
mthing nag chen mo bya rog dbu :
hu lu mu kha mthu mo che :
ser nag chen mo 'ug pa'i dbu :
phra men rnam gnyis dus la bab :
lha dang dgra gnyis so sor phrol :
nr-i tri sha trUn sarba de ba shag shag phye phye uts+tsha Ta ya phaT:
ces lha dang dbye :
phyag g.yon thod khrag las nad mtshon dug khrag gi char chen po phabs par bsam la :
sgrub sngags sham du /
badzra kI li kI la ya e sa b+h+yo rbad :
ces dang /
e ka ya ma du ru tsakras sod :
he ka ya ma du ru tsakras sod :
g+h+r-i ma ya ma du ru tsakras sod :
dgra bgegs byad ma mA ra ya thum ril rbad :
ces bzla zhing thun brdeg
/sku smad phur pa'i dbal las gnam lcags kyi las phur mtshan nyid rdzogs pa char ltar babs pas tshe bsod rang la 'dus :
rnam shes dbyings su spar :
gtso mo'i thugs ka'i hU~M las sha za phra men ma mo'i tshogs kyi ngo bo b+h+yo dmar nag gnyis spros pa kha dang bshang lam nas zhugs :
snying gar slebs ma thag zangs lcags kyi 'khor lor gyur te g.yas g.yon du shugs drag por 'khor bas sha khrag rus gsum dmar myog myog tu gtub cing lus kyi gnad thams cad bcad par bsam la phur pa 'dril zhing :
hU~M b+h+yo :
bdud 'dul d+hA ki seng gdong 'khor bcas kyi :
phrin las yongs rdzogs badzra kI la yas :
dgra bgegs gnod byed byad ma'i tshogs rnams la :
mngon spyod drag po'i phrin las dus la bab :
sgrub sngags dang :
badzra kI li kI la ya sarba sha trUn hU~M hU~M hU~M a yaM mA ra ya rbad :
ces gdab :
phyag g.yas kyi gri gug las gri gug gi char babs pas snyigs ma'i phung po dum bur gtubs par bsam la :
sgrub sngags dang :
ts+tshin+da ts+tshin+da b+hin+da b+hin+da ha he phaT:
ces brjod :
slar yang sku smad phur pa'i dbal dang phyag mtshan gri gug las thun rdzas kyi char phab pas rdul du brlags par bsam la /
hU~M:
yungs dkar rgyal po sha rI ram :
khro rgyal yongs rdzogs gyad kyi sku :
dgra bgegs lnga phung rdul du rlog :
yungs thun dgra bgegs steng du ya :
hU~M:
rak+ta'i rgya mtsho rba rlabs 'khrugs :
ma mo yongs rdzogs gyad kyi sku :
dgra bgegs lnga phung rdul du rlog :
khrag thun dgra bgegs steng du ya :
hU~M:
'byung ba'i dug thun rlung ltar 'tshubs :
klu bdud yongs rdzogs gyad kyi sku :
dgra bgegs lnga phung rdul du rlog :
dug thun dgra bgegs steng du ya :
hU~M:
mtshe mda' drag po skar ltar 'khrugs :
bdud rgyal yongs rdzogs gyad kyi sku :
dgra bgegs lnga phung rdul du rlog :
mtshe thun dgra bgegs steng du ya :
hU~M:
drag po'i mda' thun thog ltar lhung :
gza' rgod yongs rdzogs gyad kyi sku :
dgra bgegs lnga phung rdul du rlog :
mda' thun dgra bgegs steng du ya :
hU~M:
rdo thun drag po rbab ltar 'gril :
btsan rgyal yongs rdzogs gyad kyi sku :
dgra bgegs lnga phung rdul du rlog :
rdo thun dgra bgegs steng du ya :
hU~M:
phur thun phyag mtshan yongs rdzogs thun :
rdo rje phur pa kI la ya :
btab pas 'khor 'das mtha' gnyis bsgral :
dgra bgegs steng du phur thun ya :
zhes dang /
sgrub sngags sham du /
badzra kI li kI la ya e sa b+h+yo rbad :
e ka ya ma du ru tsakras sod :
he ka ya ma du ru tsakras sod :
g+h+r-i ma ya ma du ru tsakras sod :
dgra bgegs byad ma mA ra ya thum ril rbad :
ces brjod /
zan ling gi cha shas gtor mar 'bul zhing :
gtso 'khor thams cad kyis dgra bgegs byad ma'i sha khrag rus gsum hab thob tu gsol bar bsam la /
hU~M b+h+yo :
gdug pa'i dgra bgegs bsgral pa'i sha khrag rus :
bdud 'dul seng gdong lha tshogs zhal du bstab :
rngams shing dgyes pa'i tshul gyis bzhes nas kyang :
mngon spyod drag po'i phrin las yongs rdzogs mdzod :
oM badzra siM ha mu kha sa pa ri wA ra ma hA mAM sa rak+ta tsit+ta go ro tsa na ba su ta kiM ni ri ti kha kha khA hi khA hi :
dgyes pa'i gad mo dang bcas bzhes te mngon spyod kyi las la slar yang spro ba'i tshul gyis bzhugs par bsam mo :
gsum pa zlog pa la /
ting nge 'dzin ni :
zlog pa'i phrin las bcol zhing zlog sngags bzlas pas phyi rol gyi ma mo 'bum sde'i tshogs rnams zhal phyir gzigs te sngags kyi sgra 'brug stong ltar sgrog cing :
sku las ye shes kyi me rlung chu dang mtshon cha'i tshogs spros pas mi mthun pa'i phyogs thams cad dgra bgegs kyi steng du zlog par bsam la :
ling ro dang gtor chung khrag skyems bran pa 'bul zhing bskul ba sngon du 'gro bas :
zlog pa'i phrin las bcol ba ni /
hU~M b+h+yo :
dbus phyogs gsang chen rol pa'i dur khrod nas :
me long ye shes rdo rje rigs kyi yum :
zhe sdang bdud 'dul badzra seng ge'i gdong :
gtso 'khor sprul par bcas pa dbyings nas bzhengs :
dgra bgegs sha khrag mchod gtor 'di bzhes la :
rnal 'byor bdag cag 'khor dang bcas pa yi :
nad rigs bzhi brgya rtsa bzhi dgra la zlog :
gdon rigs sum brgya drug cu dgra la zlog :
bgegs rigs stong phrag brgyad cu dgra la zlog :
glo bur bdun brgya nyi shu dgra la zlog :
ye 'drog sum brgya drug cu dgra la zlog :
dus min 'chi ba bco brgyad dgra la zlog :
'jigs chen brgyad dang bcu drug dgra la zlog :
sde brgyad gdug pa'i cho 'phrul dgra la zlog :
sangs rgyas chos kyi bden tshig dgra la zlog :
mu stegs gdug pa'i ngan sngags dgra la zlog :
ban bon sngags pa'i byad phur dgra la zlog :
mnan sreg 'phang pa'i 'phrul 'khor dgra la zlog :
gnam gyi 'ju thag chad pa dgra la zlog :
sa yi rten phur bud pa dgra la zlog :
bar gyi mtshan ltas ngan pa dgra la zlog :
chag chen nyam nga thams cad dgra la zlog :
lo kag zla gshed thams cad dgra la zlog :
mi mthun mi 'dod phyogs ngan dgra la zlog :
zlog go dmar chen gtor ma 'di yis zlog :
sgyur ro byad phur rbod gtong dgra la sgyur :
zlog sgyur bcol pa'i phrin las 'grub par mdzod :
hU~M b+h+yo :
shar phyogs khrag 'thung rol pa'i dur khrod nas :
chos dbyings ye shes bde gshegs rigs kyi yum :
gti mug bdud 'dul bud+d+ha seng ge'i gdong :
gtso 'khor sprul par bcas pa dbyings nas bzhengs :
dgra bgegs sha khrag mchod gtor 'di bzhes la :
rnal 'byor bdag cag sogs zlog byang 'gres /
hU~M b+h+yo :
lho phyogs gshin rje rol pa'i dur khrod nas :
mnyam nyid ye shes rin chen rigs kyi yum :
nga rgyal bdud 'dul rat+na seng ge'i gdong :
gtso 'khor sprul par bcas pa dbyings nas bzhengs :
dgra bgegs sha khrag mchod gtor 'di bzhes la :
rnal 'byor bdag cag sogs zlog byang 'gres /
hU~M b+h+yo :
nub phyogs dbang chen rol pa'i dur khrod nas :
sor rtog ye shes pad+ma rigs kyi yum :
'dod chags bdud 'dul pad+ma seng ge'i gdong :
gtso 'khor sprul par bcas pa dbyings nas bzhengs :
dgra bgegs sha khrag mchod gtor 'di bzhes la :
rnal 'byor bdag cag sogs zlog byang 'gres /
hU~M b+h+yo :
byang phyogs phrin las rol pa'i dur khrod nas :
bya grub ye shes las kyi rigs kyi yum :
phrag dog bdud 'dul karma seng ge'i gdong :
gtso 'khor sprul par bcas pa dbyings nas bzhengs :
dgra bgegs sha khrag mchod gtor 'di bzhes la :
rnal 'byor bdag cag sogs zlog byang 'gres /
hU~M b+h+yo :
rab 'jigs dur khrod chen po'i gnas brgyad nas :
rigs lnga d+hA ki'i bka' nyan las byed gtso :
bar chad bdud 'dul phra men chen mo brgyad :
gtso 'khor sprul par bcas pa dbyings nas bzhengs :
dgra bgegs sha khrag mchod gtor 'di bzhes la :
rnal 'byor bdag cag sogs zlog byang 'gres /
hU~M b+h+yo :
'bar ba'i dkyil 'khor chen po'i bar khyams nas :
legs nyes stangs 'dzin dam tshig rjes gcod ma :
dbang phyug chen mo nyi shu rtsa brgyad dang :
ma mo 'bum gyi tshogs rnams las la bzhengs :
dgra bgegs sha khrag mchod gtor 'di bzhes la :
rnal 'byor bdag cag sogs zlog byang 'gres /
hU~M b+h+yo :
gzhan yang dpal chen yab yum bka' sdod cing :
drag rtsal thogs med zhing bcu'i dgra bgegs sgrol :
lha klu gnod sbyin rgyal po gza' btsan sogs :
sde brgyad gdug pa'i dmag dpung las la bzhengs :
dgra bgegs sha khrag mchod gtor 'di bzhes la :
rnal 'byor bdag cag 'khor dang bcas pa yi :
nad rigs bzhi brgya rtsa bzhi dgra la zlog :
gdon rigs sum brgya drug cu dgra la zlog :
bgegs rigs stong phrag brgyad cu dgra la zlog :
glo bur bdun brgya nyi shu dgra la zlog :
ye 'drog sum brgya drug cu dgra la zlog :
dus min 'chi ba bco brgyad dgra la zlog :
'jigs chen brgyad dang bcu drug dgra la zlog :
sde brgyad gdug pa'i cho 'phrul dgra la zlog :
sangs rgyas chos kyi bden tshig dgra la zlog :
mu stegs gdug pa'i ngan sngags dgra la zlog :
ban bon sngags pa'i byad phur dgra la zlog :
mnan sreg 'phang pa'i 'phrul 'khor dgra la zlog :
gnam gyi 'ju thag chad pa dgra la zlog :
sa yi rten phur bud pa dgra la zlog :
bar gyi mtshan ltas ngan pa dgra la zlog :
chag chen nyam nga thams cad dgra la zlog :
lo kag zla gshed thams cad dgra la zlog :
mi mthun mi 'dod phyogs ngan dgra la zlog :
zlog go dmar chen gtor ma 'di yis zlog :
sgyur ro byad phur rbod gtong dgra la sgyur :
zlog sgyur bcol pa'i phrin las 'grub par mdzod :
ces zlog gzhung nyid tshar grangs gang dgos bsags pa'i mthar sgrub sngags sham du /
badzra kI li kI la ya e sa b+h+yo zlog :
ces dang /
e ka ya ma du ru tsakras zlog :
he ka ya ma du ru tsakras zlog :
g+h+r-i ma ya ma du ru tsakras zlog :
aHyaHmaHduHruHtsaHshaHnaHb+h+yo b+h+yo zlog zlog b+h+yo zlog cig :
ces bzla :
mthar /
bdag mdun gyi gtso 'khor thams cad kyi phyag gnyis kyi mthil du nyi zla'i dkyil 'khor 'od 'bar ba gsal btab nas brdab pa'i bar du gnod byed thams cad rdul phran bzhin du brlags par bsam la :
na mo :
bla ma mchog gsum rgyal ba rgya mtsho'i tshogs kyi bka' bden pa dang :
yi dam dkyil 'khor gyi lha tshogs rnams kyi bka' bden pa dang :
ye shes kyi mkha' 'gro seng gdong ma 'khor yang 'khor sprul pa yang sprul gyi tshogs dang bcas pa rnams kyi bka' bden pa dang :
bden pa chen po'i mthus bdag cag 'khor dang bcas pa'i nad gdon bar chad byad phur rbod gtong mi mthun pa'i phyogs thams cad dgra dang bgegs kyi steng du zlog cig :
sgyur cig :
med par gyur cig :
zhi bar gyur cig :
rab tu zhi bar gyur cig :
ces dang :
gong gi sngags dang :
oM hU~M trig khroM b+h+yo :
ma ni mA ra Ni b+h+yo :
mA ra du na b+h+yo :
rak+mo raka shan b+h+yo :
ting ya rak+sha b+h+yo :
ya ma rA tsa b+h+yo :
mA ra ya kI la b+h+yo :
zhes bzlas shing thal mo brdab :
thun gtor 'phang ngo //
de nas tshogs la rol /
lhag ma byin gyis brlabs la /
hU~M b+h+yo :
lhag la dbang ba'i dregs tshogs kun :
sha khrag bdud rtsir bcas pa yi :
lhag ma'i gtor ma 'di longs la :
bcol pa'i phrin las myur du sgrubs :
oM uts+tshiSh+Ta ba liM ta kha raM khA hi :
zhes bsngo zhing smon lam gdab :
zhag grangs mang du byed na nyin snga ma rnams su 'di nas gtor skyong sogs rjes kyi bya ba la 'jug go :
gsum pa las kyi mjug 'phang bas bsdu ba ni :
tshogs lhag yan grub pa dang /
mdun bskyed gtor ma'i lha la mchod cing bstod nas bzod gsol rjes :
gtor ma'i ye shes lha tshogs nam mkhar bzhugs :
dam tshig pa rnams rang la dbyer med thim :
slar yang gtor rdzas bdud 'dul seng ge'i gdong :
'khor bcas dug mtshon char pa 'beb par gyur :
zlog sngags mang du bzlas pas bsgrub cing zlog pa'i las bcol :
sgo dbye ba'i phyir gser skyems mchod cing :
hU~M:
rtsa brgyud bla ma yi dam lha :
khyad par bdud 'dul seng ge'i gdong :
gtso 'khor sprul pa yang sprul dang :
sgo skyong phra men tshogs bcas kun :
gser skyems phud kyi mchod pa bzhes :
gtor ma'i zor sgo dgra la phyes :
lha klu sa bdag phyogs skyong tshogs :
gser skyems bdud rtsi 'di gsol la :
sku zur dbu smod zhabs sdus shig :
bdag gi grogs dang dpung la gshegs :
zor sna dgra dang bgegs la drongs :
mngon spyod drag po'i las mdzod cig :
sarba b+hUta sa ma ya sma ra rak+Shan+tu :
zhes dam bsgrag :
gtor ma stegs las phab ste :
hU~M b+h+yo :
chos dbyings skye med sogs kyis bskul ba bya /
chad tho bsgrag pa ni /
hU~M:
dus bzhi'i bde gshegs rig 'dzin thams cad kyi :
spyan sngar khas blangs dam can srung ma'i tshogs :
sngon tshe ji ltar zhal bzhes ma g.yel bar :
sha khrag dmar gyi gtor ma 'di bzhes la :
bstan srungs phrin las myur du sgrub pa dang :
bar chad dgra bgegs thams cad zlog par mdzod :
ces gtor ma phul la /
gang du 'phen pa'i phyogs su rol mo dang drag sngags brjod bzhin khyer la gser skyems gong ltar mchod /
gtor ma phyir bskyel ba'i skabs 'dir srin mo'i za lam bskul na spyi mthun 'dir blang /
shog ling sogs dmigs pa'i 'ben yod na 'gugs gzhug byas la zor 'phen pa ni /
thog mar kong zor thogs la /
hU~M b+h+yo :
nga ni kun tu bzang mo dbyings phyug yum :
drag tu khros pa d+hA ki seng ge'i gdong :
dus gsum rgyal ba kun gyi phrin las rdzogs :
las byed pho nya'i tshogs kyis stong khams khyab :
de ring mngon spyod zor gyi las la bzhengs :
sdang ba'i dgra dang gnod byed bgegs tshogs la :
sde brgyad dregs pa'i tshogs kyis kong zor rgyob :
lus ngag yid gsum thal ba'i rdul bzhin rlogs :
bdun rgyud rigs kyang rtsad nas brlag par gyis :
ces dang /
sgrub sngags sham du /
badzra kI li kI la ya e sa b+h+yo zlog :
e ka ya ma du ru tsakras zlog :
he ka ya ma du ru tsakras zlog :
g+h+r-i ma ya ma du ru tsakras zlog :
aHyaHmaHduHruHtsaHshaHnaHb+h+yoHb+h+yoHzlog zlog b+h+yo zlog cig :
oM hU~M trig khroM b+h+yo :
ma ni mA ra Ni b+h+yo :
mA ra du na b+h+yo :
rak+mo raka shan b+h+yo :
ting ya rak+sha b+h+yo :
ya ma rA tsa b+h+yo :
mA ra ya kI la b+h+yo :
zhes bzlas shing 'phang ngo //
de nas rdo zor thogs la /
hU~M b+h+yo :
nga ni kun tu bzang mo dbyings phyug yum :
drag tu khros pa d+hA ki seng ge'i gdong :
dus gsum rgyal ba kun gyi phrin las rdzogs :
las byed pho nya'i tshogs kyis stong khams khyab :
de ring mngon spyod zor gyi las la bzhengs :
sdang ba'i dgra dang gnod pa'i bgegs tshogs la :
lha klu sa bdag tshogs kyis rdo zor rgyob :
lus ngag yid gsum thal ba'i rdul bzhin rlogs :
bdun rgyud rigs kyang rtsad nas brlag par gyis :
gong ltar zlog sngags tshang bar brjod /
khrag zor thogs la /
hU~M b+h+yo :
nga ni kun tu bzang mo dbyings phyug yum :
drag tu khros pa d+hA ki seng ge'i gdong :
dus gsum rgyal ba kun gyi phrin las rdzogs :
las byed pho nya'i tshogs kyis stong khams khyab :
de ring mngon spyod zor gyi las la bzhengs :
sdang ba'i dgra dang gnod pa'i bgegs tshogs la :
ma mo 'bum sde'i tshogs kyis khrag zor rgyob :
lus ngag yid gsum thal ba'i rdul bzhin rlogs :
bdun rgyud rigs kyang rtsad nas brlag par gyis :
zlog sngags brjod /
dug zor thogs la /
hU~M b+h+yo :
nga ni kun tu bzang mo dbyings phyug yum :
drag tu khros pa d+hA ki seng ge'i gdong :
dus gsum rgyal ba kun gyi phrin las rdzogs :
las byed pho nya'i tshogs kyis stong khams khyab :
de ring mngon spyod zor gyi las la bzhengs :
sdang ba'i dgra dang gnod pa'i bgegs tshogs la :
dbang phyug sgo ma'i tshogs kyis dug zor rgyob :
lus ngag yid gsum thal ba'i rdul bzhin rlogs :
bdun rgyud rigs kyang rtsad nas brlag par gyis :
zlog sngags brjod /
mda' zor thogs la /
hU~M b+h+yo :
nga ni kun tu bzang mo dbyings phyug yum :
drag tu khros pa d+hA ki seng ge'i gdong :
dus gsum rgyal ba kun gyi phrin las rdzogs :
las byed pho nya'i tshogs kyis stong khams khyab :
de ring mngon spyod zor gyi las la bzhengs :
sdang ba'i dgra dang gnod pa'i bgegs tshogs la :
phra men chen mo brgyad kyis mda' zor rgyob :
lus ngag yid gsum thal ba'i rdul bzhin rlogs :
bdun rgyud rigs kyang rtsad nas brlag par gyis :
zlog sngags brjod /
nyungs zor thogs la /
hU~M b+h+yo :
nga ni kun tu bzang mo dbyings phyug yum :
drag tu khros pa d+hA ki seng ge'i gdong :
dus gsum rgyal ba kun gyi phrin las rdzogs :
las byed pho nya'i tshogs kyis stong khams khyab :
de ring mngon spyod zor gyi las la bzhengs :
sdang ba'i dgra dang gnod pa'i bgegs tshogs la :
rigs bzhi'i seng gdong d+hA kis nyungs zor rgyob :
lus ngag yid gsum thal ba'i rdul bzhin rlogs :
bdun rgyud rigs kyang rtsad nas brlag par gyis :
zlog sngags brjod /
gtor chen thogs la /
hU~M b+h+yo :
nga ni kun tu bzang mo dbyings phyug yum :
drag tu khros pa d+hA ki seng ge'i gdong :
dus gsum rgyal ba kun gyi phrin las rdzogs :
las byed pho nya'i tshogs kyis stong khams khyab :
de ring mngon spyod zor gyi las la bzhengs :
sdang ba'i dgra dang gnod byed bgegs tshogs la :
gtso 'khor sprul par bcas pas gtor zor rgyob :
lus ngag yid gsum thal ba'i rdul bzhin rlogs :
bdun rgyud rigs kyang rtsad nas brlag par gyis :
zlog sngags brjod cing 'phangs pas sprul pa'i dmag tshogs rnams kyis dgra bgegs tshar bcad par bsam :
shog ling yod na hom du bsreg :
thal mo brdab /
de nas cung zad phyir shig la las byang ltar srung 'khor bsgom zhing srung sngags brjod /
phyi 'brang gcod pa'i sngags dmigs bcas sgo drung du sleb pa dang /
brtan gtor bshal chu bran la /
raM yaM khaM/
oM AHhU~M/
lan gsum gyis byin brlab /
hU~M:
sngon tshe pad+ma 'byung gnas kyis :
bka' dang dam la bzhag pa yi :
brtan ma chen mo khyed rnams kyis :
bshal chu bdud rtsi 'di gsol la :
rnal 'byor bdag gi sdongs grogs dang :
zab gter bstan pa rgyas par mdzod :
pad+ma d+hA ki nI b+h+yo ba liM ta a mr-ita khA hi :
gtor snod sbubs pa'i 'og tu dmigs bya 'gugs bstim byas la /
hU~M b+h+yo :
bdud 'dul drag mo'i dkyil 'khor du :
dbyings phyug khros ma'i rdo rje'i bros :
bar chad dam sri 'byung po kun :
skye med chos kyi dbyings su mnan :
oM AHhU~M satwaM b+ha ya laM nan :
zhes bro brdungs la shis pa brjod /
nang du phyin nas tshe 'gugs pa ni mda' dar g.yab la /
hU~M hrI:
rtsa brgyud bla ma yi dam mkha' 'gro'i tshogs :
thugs dam bskul lo thugs rje'i mthu rtsal skyed :
'khor 'das tshe yi dpal rnams deng 'dir sdus :
bar chad kun sol 'chi med dngos grub stsol :
oM AHhU~M gu ru bi ma la mi tra ha ri ni sa A yuHShe hU~M nr-i dzaHsid+d+hi pha la hU~M:
zhes bskul la /
dngos grub blang ba ni /
oM AHhU~M:
byin rlabs gter chen dngos grub mdzod :
phrin las char 'beb lhag pa'i lha :
rtsa gsum kun 'dus lha tshogs rnams :
deng 'dir rnal 'byor bdag cag la :
'chi med tshe dang 'dzad med nor :
nus pa sngags dang ting 'dzin sgo :
las bzhi grub pa chen po brgyad :
rig 'dzin bzhi dang dbang bcu'i dpal :
sku dang ye shes dbyer med pa'i :
thun mong mchog gi dngos grub rnams :
da lta nyid du bstsal nas kyang :
don gnyis 'grub par mdzad du gsol :
oM AHhU~M badzra gu ru d+he wa d+hA ki nI kA ya wA ka tsit+ta sarba sid+d+hi pha la hU~M A:
dam can rjes chog yod na skabs 'dir bya /
mdun bskyed la mchod bstod gong gsal phrin las ltar bya /
nongs bshags ni /
ho :
don dam gzod nas spros bral la :
gzung 'dzin mtshan ma las 'das kyang :
kun rdzob glo bur 'khrul pa'i tshogs :
'khor gsum dmigs med dbyings su bshags :
yi ge brgya pa lan gsum /
mdun mkhar ye shes sems dpa' rten yod na brtan bzhugs dang med na gshegs /
bdag bskyed bsdu ldang ni /
a :
sems nyid skye ba med pa las :
skye ba'i cho 'phrul dkyil 'khor lha :
mkha' la 'ja' tshon yal ba ltar :
'od gsal gnyug ma'i klong du thim :
a a a :
oM AHhU~M:
lha nyid rang la rang nyid lha :
rang bzhin ka dag ngang la gnas :
bdag nyid gnyug ma'i he ru ka :
snang srid zhing khams chen por blta :
bsngo smon ni /
bdag gis lha mchog bsgrubs pa yi :
bsod nams 'gro ba yongs la bsngo :
bdag dang mtha' yas sems can rnams :
bar chad kun zhi mthun rkyen 'byor :
sa bcu lam lnga mthar phyin nas :
ye shes bla ma'i sa thob shog :
shis brjod ni /
byin rlabs rtsa ba dkyil 'khor gtso :
bla ma rnams kyi bkra shis shog :
dngos grub kun bdag zhi dang khro :
yi dam rnams kyi bkra shis shog :
phrin las kun sgrub bde chen dbyings :
mkha' 'gro rnams kyi bkra shis shog :
legs nyes stangs 'dzin bar chad sel :
chos srung rnams kyi bkra shis shog :
sa lam 'bras bu dus gcig rdzogs :
rdo rje theg pa'i bkra shis shog :
ces me tog 'thor la dge legs su bya'o //
'dir bstan srung zlog bsad pa'i las chen gsum po bsgrub bya'i gtso bo yin pas so so'i las mthar phyin pa'i mtshan ma brtan po ma byung gi bar nan tan bya dgos la /
gzhan 'khor los srung ba dang dug khrag rdzas srung gi las phran sogs gter gzhung las shes par bya'o //
log pa'i sems ldan phyir rgol glang po'i khyu //
stobs ldan rig sngags gdong pa lngas bcom nas //
bstan 'dzin dbu 'phang dgung du bstod pa yi //
phan bde'i dpung gnyen mchog tu 'di gyur cig
/ces kun mkhyen bla ma rin po ches rjes su gnang ba ltar zab chos 'di nyid kyi smin grol bdud rtsi thog mar thob pa'i snod ldan pad+ma gar dbang blo gros mtha' yas kyis rdzong gsar bkra shis lha rtse'i chos grwa chen por bklag chog tu bsdebs pa dge legs 'phel ///
/
