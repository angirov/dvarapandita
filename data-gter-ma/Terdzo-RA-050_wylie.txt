@#//
rta mgrin dregs pa kun sgrol gyi las byang gi 'don 'grig phyogs mtshon bzhugs //
na mo gu ra be /
dpal rta mgrin dregs pa kun sgrol gyi phrin las gtang ba'i tshul la gsum /
bsnyen pa /
sgrub chen dang dbang bskur /
las sbyor zlog pa'i dus so //
de gsum ka las byang dang mngon rtogs khrigs su bsdebs pa 'di nyid la brten dgos pas spyi khog nas 'dra yang mngon rtogs 'dor len dang rgyas bsdus kyi khyad par rnams shes dgos pas /
dang po rang don bsnyen pa bya ba'i skabs su man ngag gsal sgron nyid rtsa bar byas nas nang lus dkyil ltar bsgom pa nyid gtsor bton dgos pas na /
de nas bshad pa'i dkyil 'khor rten rdzas gtor mchod rnams tshogs par bya /
spros med kyi rnal 'byor pa dang 'byor pa dman pa dag gis bsnyen pa byed na spyi mthun sman raka gtor gsum tsam la brten kyang chog ste bsnyen pa lus dkyil gtso che bas so //
phrin las thog mar tshig bdun dang brgyud pa'i gsol 'debs bya /
dkar bgegs gter rnying las byung ba'i rgyas pa zhig sbyar na legs par snang bas dgongs 'dus lugs lta bu'i dkar gtor btang /
rten rdzas yod na skabs 'dir 'god dgos pas phur pa dang byugs rdzas sogs mdun du bzhag la /
rang nyid skad cig gis dpal chen rta mgrin sku mdog dmar po zhal gcig phyag gnyis khro bo'i chas can /
phyag g.yas rdo rje'i tho ba phyar zhing g.yon sdigs mdzub kyi rtse la me zhags 'phro ba snang ba mtha' yas kyis dbu brgyan cing me phung 'bar ba'i dbus na 'gying bar gyur /
ces gsal btab la /
gsal sgron ltar /
rang nyid rta mgrin gyi skur gsal ba'i sogs phur bskyed /
byugs bdug brab gsum bzhugs gsol rnams byas la /
bka' brgyad bde 'dus kyi dus gsum bde gshegs lta bu byin 'beb spyi 'gro dang /
gzi byin bskyed pa dang sngags dbyangs bya /
de nas bgegs gtor byin brlab bsngo ba sogs gter rnying gzhan ltar byas la las byang gi bgegs bskrad /
me mtshams /
khro bcu'i mtshams gcod /
skyabs sems /
mchod pa byin rlabs /
brda sgo phyag
dam bca'/
byin 'bebs /
bshags pa /
sman raka gtor gsum byin brlab bcas sngon 'gro rnams rgyas par btang /
dngos bzhi'i bskyed rim gsal sgron ltar /
oM ma hA shUn+ya tA sogs nas /
rigs kyi bdag pos dbur brgyan par gyur /
ces pa'i bar gyis lus dkyil gsal gdab /
las byang ltar snyan gsan dbab pa nas bstod pa'i bar btang /
de nas gsal sgron las /
thugs ka'i ye shes sems dpa' sogs kyis dzapa? dgongs gsal btab la /
las byang ltar bsnyen sngags 'bru lnga bcu rtsa brgyad pa bzla /
thun mthar kha skong dbyangs gsal dang rten snying /
stong tshigs ye shes lha tshogs dang yig brgya brjod /
zur gsal gtor ma'i las rim ltar byin brlab nas mchod bstod bar gyis gtor ma 'bul /
nongs bshags gtor mgron brtan bzhugs spyi mthun //
gsal sgron ltar /
phyi snod kyi 'jig rten sogs kyis bsdu /
chos kyi sku'i dbyings sogs kyis thun mtshams lhar ldangs /
dge bsngo bkra shis las byang ltar bya /
thun rjes ma rnams la las byang gi skyabs sems dang mchod pa byin brlab /
sman raka gtor gsum sngags tsam gyis byin brlab /
gsal sgron ltar lha bskyed /
las byang gi spyan 'dren /
hrI:
nub phyogs bde ldan nas /
dbang gi rta skad 'tsher zhing gshegs su gsol :
sngags brjod /
bzhugs gsol yang de mtshungs /
hU~M:
brjod med spros bral sogs tshan dang po'i mthar sngags brjod /
phyag 'tshal dang po'i sh+lo ka gnyis kyi mthar sngags /
mchod pa /
hU~M:
dbus mtha' med pa nas /
tshims par bzhes su gsol :
zhes pa tsam gyi mthar /
gtor ma'i las rim nas 'byung ba'i mchod pa dang /
bstod pa sh+lo ka tsam gyis 'thus par byas na stabs bde'o //
dgong thun la tshogs mchod dus bzang sogs skabs su 'bul dgos shing lhag chog las byang dkyus kyis 'thus /
de 'phros gtang rag mchod bstod dang nongs bshags phyin chad mthar dbyung /
snga thun la brgyud 'debs /
mtshams gcod sogs sngon 'gro dang las byang rgyas pa tshar re grub na legs /
bsnyen tshad rgyas pa 'bum phrag bzhi /
las rung tsam la 'bum phrag gcig gis grub /
de ltar rtsa bsnyen thems nas sgrub pa'i sngags gsal sgron nas 'byung ba ltar gtso bo la 'bum /
'khor so so'i sgos bsnyen khri tsho re bzla /
de grub nas las sbyor sa bcad tsam du bsnyen sngags la las byang gi sngags sham spyir gdags pa bsnyen sgrub bcu cha tsam dang /
bye brag sgos srog gang 'os bzla /
bsnyen sgrub grub skabs bzlas pa dang gtor 'bul rjes bstod pa rngam chen 'gying glu gtang /
tshogs dang lhag chog rgyas pa /
brtan ma chad mdo bro rabs bcas sbyar /
gtang rag mchod bstod rgyas pa dang /
dngos grub blangs /
nongs bshags la sogs dkyus ltar la /
kha skong sbyin sreg bsnyen pa'i bcu cha dgos pas sreg pa me'i las gzhir bzhag
/thab dang bsreg rdzas lha'i sku mdog sngags sogs zhi ba kho nar bsgyur shes par bya'o //
des lus dkyil la brten te bsnyen pa la nang gses su dbye ba'i bsnyen sgrub las sbyor gsum ka grub pa yin no /
!
/gnyis pa sgrub pa dngos phyi dkyil la brten pa gtso che bas /
dkyil 'khor dang rten rdzas gtor mchod sogs gsal sgron nas bshad pa ltar 'tshogs par byas te /
'don 'grig ltar bsnyen pa'i skabs su smos pa nyid sor bzhag pa las /
dngos gzhi'i bskyed rim gsal sgron lus dkyil mi sbyor bar las byang dkyus kyi mngon rtogs dang /
bzlas dmigs kyang las byang las 'byung ba de kas 'thus shing /
bsgom tshul bdag mdun dbyer med la /
bzlas pa'i 'gor dzapa? khang dbye /
bsnyen sngags ring mo dang gsal sgron gyi sgrub sngags gtso bor bzla /
las sbyor yang skabs 'di'i rjes thog tu gal che /
thun mthar kha skong stong tshigs gtor 'bul rnams sngar ltar dang /
thun gang rung zhig mthar bskul chen mo nges par sbyor zhing tshogs mchod kyang nyin re bzhin grub dgos /
thun snga ma rnams la gtor 'bul nongs bshags brtan bzhugs grub nas 'jog
/bsdu ldang mi dgos /
thun rjes ma rnams la mngon rtogs kyis gsal 'debs bskyar /
spyan 'dren sogs mdor bsdus bya ba'i tshul gong du smos pa ltar dang /
dgong mo chos srung gtor 'bul /
srod thun mthar mdun bskyed brtan bzhugs /
bdag bskyed bsdu ldang sogs bya /
sgrub pa dus grangs rtags kyi tshad gang byed kyang grub pa'i rjes kyi bya ba rnams kyang bsnyen pa'i skabs su smos pa bzhin no //
sgrub chen tshom bu tshogs sgrub byed na sgrub khog spyi 'gro zhig sbyar ba'i phyag len dang cho ga'i 'gros rnams de ltar la /
rten phur rgyan 'god skabs su 'god /
byin 'beb sgrub khog gi dkyus ltar sbyar bas 'thus /
las byang gong du sgrub pa'i skabs su bshad pa ltar la /
'di thams cad la mngon rtogs skabs khro bcu srung ba'i dus kyi dkar po kho na bsgom /
sgrub chen skabs 'dir mchod bstod tshogs skong sogs spros pa ji tsam rgyas bzhin legs kyang bzlas grangs mi 'gro na cung zad bsdu ba sogs skabs bstun bya'o /
!
/dbang bskur skabs kyi 'don 'grig ni dbang bsgrigs su bshad pa ltar ro /
!
/gsum pa zlog pa'i las sbyor skabs /
rten phur 'god pa dang bdag bskyed lus dkyil bsgom pa sogs gsal sgron du bshad pa rnams mi dgos pas /
brgyud 'debs dang dkar bgegs sngon du 'gro bas las byang nyid mthar chags su gtang /
mngon rtogs lha bskyed skabs bdag bskyed 'khor du khro bcu srung ba'i dus ltar dkar po dang /
zlog gtor gyi go sar mdun bskyed kyi khro bcu zlog dus kyi nag po bsgom pa ste /
tshig ris gcig gis bdag mdun gnyis su bsgoms nas spyan 'dren man chad dus gcig tu byed pa stabs bde ba las /
zlog dkyil zur du 'don sgom byed pa sogs 'di rang la yig cha sger du yod par snang /
bzlas pa'i skabs bsnyen sgrub las sbyor gsum ka'i sngags bzla grub na legs shing /
mi 'grub na bsnyen sngags ring mo nyid spyi dril yin pas de dang /
sngags sham spyir gdags pa tsam gyis 'thus /
stong tshigs mchod bstod /
gtor 'bul bcas grub nas chos srung gtor chog gtang /
tshogs byin brlab nas skong bshags yan song mtshams bde gshegs spyi bskul chen mo sbyar /
gser skyems dpang gzu rnams spyi 'gro gtang /
las byang gi hom bskyed dang bskul sho lo ka gcig po'i 'phros /
tshig lhug 'gugs gzhug spyi 'gro lan gsum /
las byang gi phyag rgya bzhi bskul /
dbye 'bebs drug po re re'i gsham du /
bsnyen sngags kyi gsham du so so'i sngags btags pa lan gsum mam re re brjod /
bsgral bstab rjes su rtsa ba'i bstod pa rngam chen 'gying glu gyer /
zlog byang tshar gang 'os zlog sngags bgrang ba rnams bya /
zhag grangs byed na 'di mtshams tshogs la rol zhing lhag ma sogs rjes chog mthar dbyung /
gtor ma 'phen skabs lhag chog rjes gser skyems btang /
brtan ma dang chad mdo'i rjes zor du bskul ba gtor ma'i las rim mjug gi
/hU~M:
dgongs su gsol lo sogs zlog thung de tshar gcig gam gsum brjod la gtor ma 'phang /
bro brdung ba dang tshe 'gug spyi rgyug byang gter lta bu sbyar /
gtang rag mchod bstod nas bkra shis brjod pa'i bar snga ma rnams ltar byas pas grub bo //
zhes pa'ang blo rmongs rnams la phyogs mtshon tsam du pad+ma gar dbang blo gros mtha' yas kyis bris pa dge legs 'phel //

//
