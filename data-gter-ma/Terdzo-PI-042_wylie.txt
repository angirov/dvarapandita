@#//
'phags pa gnam sa snang brgyad kyi cho ga khams gsum bde legs bklag chog tu bkod pa bzhugs so //
bcom ldan 'das shAkya seng ge la phyag 'tshal lo //
'phags pa gnam sa snang brgyad kyi mdos chog slob dpon klu sgrub kyis mdzad par grags pa dang /
rgya nag nas 'gyur ba'i cho ga gter ston sangs rgyas bla ma'i gter las byung ba sogs kyi don mdor bsdus pa khams gsum bde legs kyi phyag len bklag chog tu 'god pa la /
thog mar bca' gzhi ni /
sngon chad ro dang bang nal sogs ma byung ba'i gtsang ma'i gnas su /
mdos stegs kyi dbus drang por ri rab bang rim bzhi pa /
phyi rol gling bzhi mtsho dang lcags ri mu khyud dang bcas pa'i bkod pa ci mdzes su byas /
de'i steng du rus sbal gyi gzugs kyi snying gar sa bdag yab yum sras gsum gyi sku'am /
gtor ma dkar zlum pad 'dab kyis brgyan pa gsum bzhag
/phyogs bzhir bshos phran bzhi /
de'i phyi rol du rim bzhin spar kha brgyad /
sme ba dgu
/lo skor bcu gnyis so so'i gzugs sam bshos bu /
srung bzhi'i gzugs /
ri rab bang rim dang po la sde brgyad bshos bu'am bshos phran brgyad /
gnyis pa nas brtsam ste nyer spyod /
'dod yon /
bkra shis rdzas rtags /
rgyal srid sna bdun /
ma rmos lo tog
/gter bum sogs srid pa'i 'byor pa dang /
ri dwags /
g.yung dwags /
rtsa bar chu gnas sna tshogs /
gling dang mtsho rnams la'ang 'dod yon gyi tshogs dang /
bshos bu /
ril bu /
dkar gsum /
mngar gsum /
'bru sman sogs kyis gtam /
mtha' skor du shing rtsi bal tshon dang dar sna tshogs kyis brgyan pa btsug
/steng du nam mkha' dang dar 'phan sogs kyis mdzes pa dang /
bya rigs sna tshogs lding ba bya /
mdun du gser skyems dang /
gtor ma cha lnga /
phye mar /
zas phud /
shel tshigs sogs 'og tu dgos pa'i yo byad thams cad bsham /
de'i steng gi nam mkha' 'am /
ma bde na rgyab phyogs stegs mtho bar ston pa'i sku dang /
gsung rab glegs bam /
mchod rten bcas kyi spyan sngar mchod pa ci 'byor bsham mo //
de nas bdag bskyed ni /
rang nyid yi dam gang byed kyi gzhung bsrang na'ang rung la /
khyad par 'di dang 'brel bar byed na /
sangs rgyas chos dang sogs skyabs sems dang /
sems can thams cad bde ba dang sogs tshad med bzhi bsgom /
oM swa b+hA ba sogs /
stong pa'i ngang las skad cig dran rdzogs su //
gnas yul rnam dag zhing khams chen po'i gzhir //
sna tshogs pad+ma 'dab brgyad nyis rim dbus //
bdag nyid bstan pa'i gtso bo shAkya'i rgyal //
gser mdog sa gnon mnyam gzhag sprul sku'i chas //
rdo rje'i skyil krung 'od zer rab 'phro ba'i //
pad 'dab nang mar nye ba'i sras brgyad dang //
phyi mar nyan thos chen po mchog brgyad bzhugs //
gzhan yang sangs rgyas byang chub sems dpa' dang //
rdzu 'phrul che ldan nyan rang dgra bcom sogs //
dpag med 'khor gyis bskor ba'i smin mtshams nas //
'od zer bye ba bsam gyis mi khyab 'phros //
lha klu sa bdag sde brgyad mi ma yin /
khams gsum kun khyab 'byung po'i tshogs la phog
/zhi zhing dul bas byang chub sems bskyed nas //
phan bde'i phrin las 'ba' zhig bsgrub par gyur //
ces bsgom zhing /
tad+ya thA/
oM mu ne mu ne shAkya mu na ye swA hA/
zhes dang /
oM ye d+harmA he tu pra b+ha bAH
he tun+te ShAn+ta thA ga te h+ya ba dat+ta /
te ShAny+tsa yo ni ro d+ha /
e waM bA dI ma hA shra ma NaH
ci nus dang /
oM sarba ta thA ga ta A yur+puSh+TiM ku ru swA hA/
zhes pa'ang bzla /
de nas a mr-itas bsngags pa'i bsang chu 'thor zhing /
mdun bskyed bsang sbyang /
stong pa'i ngang las rang gi thugs ka nas 'od zer gyi rtse las byung ba'i yi ge yaM raM khaM laM suM rnams 'phros pa las /
mdun du rlung me chu sa'i dkyil 'khor ri rab dang bcas pa'i steng du b+h+rU~M yig yongs su gyur pa las 'od kyi khang bzang 'ja' tshon gyi rnam pa can yangs shing rgya che bar gyur /
de'i steng gi nam mkhar mchod pa'i sprin phung mtha' yas par mngon par 'phro ba'i dbus su /
sna tshogs pad+ma 'dab ma brgyad pa nyis rim gyi lte bar zla ba'i gdan gyi steng du bcom ldan 'das dpal rgyal ba shAkya thub pa gser mdog sa gnon mnyam gzhag sprul sku'i cha lugs rdo rje'i skyil mo krung gis bzhugs pa /
'dab ma rnams la zla ba'i gdan re re'i steng du /
bsod nams phun sum tshogs pa nam mkha'i snying po /
bkod pa phun sum tshogs pa sa'i snying po /
gzi brjid phun sum tshogs pa kun tu bzang po /
bde legs phun sum tshogs pa byams pa mgon po /
dga' ba phun sum tshogs pa sgrib pa rnam sel /
mkhyen rab phun sum tshogs pa 'phags pa 'jam dpal /
thugs rje phun sum tshogs pa spyan ras gzigs dbang phyug
/mthu stobs phun sum tshogs pa phyag na rdo rje rnams byang chub sems dpa'i cha byad can /
de'i phyi rol du 'phags pa shA ri'i bu /
maung+gal gyi bu /
'od srungs /
kun dga' bo /
nor 'dzin /
nye bar 'khor /
ma 'gags pa /
rab 'byor rnams nyan thos dgra bcom pa dbang po dul ba'i tshul gyis 'khod cing /
gzhan yang sangs rgyas byang sems nyan rang dgra bcom pa'i tshogs bsam gyis mi khyab pas bskor ba /
gzhal yas khang gi dbus su sa bdag dbang chen stod mi'i gzugs la /
dbu lnga phyag bzhi pa /
mjug ma sbrul du 'khyil ba /
rtsa zhal rngam zhing mi'i gdong ser po /
g.yas stag gdong ljang gu
/g.yon phag gdong nag po /
g.yas kyi gong ma sbrul mgo dmar po /
g.yon gyi gong ma sprel mgo dkar po /
zhal dbus ma'i ral pa'i thor tshug gi rtse mor nor bu rin po ches brgyan pa /
phyag dang po gnyis kyis thugs kar thal mo sbyar nas sgrub pa po la 'dun pa /
g.yas kyi 'og ma na gser gyi 'khor lo dkar po rtsibs brgyad pa /
rtsibs brgyad la spar kha brgyad kyi phyag rgya bsnams pa /
g.yon gyi 'og ma na ri rab bsnams pa /
dar dang rin po che'i rgyan sna tshogs kyis brgyan pa /
'byung ba lnga'i rang bzhin nyon mongs pa lnga'i bdag nyid can /
ru sbal ser po'i gdan la bzhugs pa'o //
de'i g.yon du yum sa'i lha mo brtan ma sku mdog ser mo bdud rtsi'i bum pa 'dzin pa /
zhi zhing sgeg pa'i nyams dang ldan pa /
g.yas su sras sa 'dzin lag pa chen po sku mdog dkar po g.yas na rin po che'i ljon shing dang /
g.yon phag rgod kyi mche ba 'dzin pa /
sku smad sbrul mjug tu 'khyil ba /
shar du shing khams rgyal po ljang gu ljon shing 'dzin pa /
lhor me khams rgyal po dmar po sgron me 'dzin pa /
nub tu lcags khams rgyal po dkar po ral gri 'dzin pa /
byang du chu khams rgyal po nag po bum pa 'dzin pa /
yum dus bzhi'i lha mo bzhi dang bcas pa'o //
de'i phyi rol du spar kha chen po brgyad /
sme ba dgu
/lo skor bcu gnyis /
lo rgan drug cu /
the se rgyal po la sogs lo'i sa bdag
/grol bum lha lnga la sogs zla ba'i sa bdag
/gser mdzod g.yu mdzod la sogs zhag dus kyi sa bdag rnams kyang rang rang gi sku mdog phyag mtshan rgyan cha lugs thams cad yongs su rdzogs par gyur /
de'i phyi rol du tshangs pa dang brgya byin la sogs pa lha'i sde tshogs /
klu chen brgyad la sogs pa klu'i sde tshogs /
gza' chen brgyad la sogs pa gza'i sde tshogs /
gnod sbyin chen po brgyad la sogs pa gnod sbyin gyi sde tshogs /
rgyu skar nyer brgyad la sogs pa rgyu skar gyi sde tshogs /
gnyan chen de ba la sogs pa gnyan gyi sde tshogs /
gzhan yang gnam sa bar snang la gnas pa'i lha klu sa bdag gzhi bdag 'byung po'i tshogs dang bcas pa thams cad kyis bskor ba gsal bar gyur /
de thams cad kyi spyi bor oM dkar po /
mgrin par AHdmar po /
thugs kar hU~M sngon po /
bdag mdun gyi thugs ka'i sa bon las 'od zer 'phros pas /
bcom ldan 'das dpal rgyal ba shAkya thub pa sangs rgyas byang sems nyan rang dgra bcom pa'i tshogs dang /
sa bdag lha klu rgyu skar sogs 'jig rten skyong ba 'khor dang bcas pa thams cad badzra sa mA dzaH
zhes snyan gsan dbab la /
dang po mchod yul ye shes pa spyan drang ba ni /
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
bcom ldan bskal pa grangs med du ma ru //
'gro la brtse phyir thugs rje rnam sbyangs shing //
smon lam rgya chen dgongs pa yongs rdzogs pa'i /
khyed bzhed 'gro don mdzad dus 'di lags na //
de phyir chos dbyings pho brang lhun grub nas //
rdzu 'phrul byin rlabs sna tshogs ston mdzad cing //
mtha' yas sems can tshogs rnams bsgral ba'i phyir //
yongs dag 'khor dang bcas te gshegs su gsol //
oM sarba ta thA ga ta shAkya mu ne sa pa ri bA ra badzra sa mA dzaH
zhes spyan drangs /
bcom ldan 'dir ni byon pa legs //
bdag cag bsod nams skal bar ldan //
bdag gi mchod yon bzhes slad du //
thugs la dgongs shing gnang bar mdzod //
ces byon legs bya /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis sku khrus gsol //
oM sarba ta thA ga ta a b+hi She ka ta sa ma ya shrI ye hU~M/
zhes sku khrus gsol /
de dag sku la mtshungs pa med pa'i gos //
gtsang la dri rab bsgos pas sku phyi 'o //
oM hU~M trAM hrIHAH
kA ya bi sho d+ha ni swA hA/
zhes sku phyi /
de nas de la kha dog legs bsgyur pa'i //
na bza' shin tu dri zhim dam pa dang //
gos bzang srab la 'jam pa sna tshogs dang //
rgyan mchog brgya phrag dag kyang dbul bar bgyi //
oM badzra wasatra A lang+kA ra swA hA/
zhes na bza' dang rgyan 'bul /
bdag dang 'gro la thugs brtse'i phyir //
nyid kyi rdzu 'phrul mthu yis ni //
ji srid mchod pa bdag bgyi na //
de srid bcom ldan bzhugs su gsol //
oM pad+ma ka ma lA ya satwaM/
zhes bzhugs su gsol /
de nas /
ji snyed su dag phyogs bcu'i 'jig rten na //
zhes sogs bzang spyod nas 'byung ba ltar phyag mchod yan lag bdun pa bya'o //
de nas 'jig rten pa'i mgron rnams spyan 'dren pa ni /
hU~M/
rgyal ba'i bstan skyong sems can bde legs sgrub //
stong gsum mnga' bdag sa bdag dbang chen po //
btsun mo brtan ma sa 'dzin lag pa che //
lo la 'khor ba'i rje blon bcu gnyis sogs //
yab yum 'khor bcas gnas 'dir spyan 'dren no //
shar phyogs shing khams lho phyogs me yi khams //
nub phyogs lcags khams byang phyogs chu yi khams //
phyogs bzhi'i mnga' bdag dus bzhi yab yum rnams //
'khor bcas ma lus gnas 'dir spyan 'dren no //
phyogs mtshams mnga' bdag spar kha chen po brgyad //
pho brang gling dgu'i lha tshogs zhe lnga dang //
sprul pa'i blon chen lo skor bcu gnyis rnams //
'khor bcas ma lus gnas 'dir spyan 'dren no //
'byung lnga'i bdag nyid lo rgan drug cu dang //
lo la 'khor ba'i rje blon bcu bdun dang //
grol bum lha lnga la sogs zla ba'i lha //
'khor bcas ma lus gnas 'dir spyan 'dren no //
sa bdag pi ling la sogs dus tshod lha //
g.yu mdzod sngon mo la sogs za ma'i lha //
gzhan yang sprul pa yang sprul bcas pa rnams //
'khor bcas ma lus gnas 'dir spyan 'dren no //
bde legs sgrub mdzad lha yi sde tshogs dang //
dngos grub ster mdzad klu yi sde tshogs dang //
dpal 'byor rgyas mdzad gza' yi sde tshogs rnams //
'khor bcas ma lus gnas 'dir spyan 'dren no //
rin chen gter 'chang gnod sbyin sde tshogs dang //
dge legs don sgrub rgyu skar nyi shu brgyad //
pho nya las mkhan sa bdag gnyan chen tshogs //
'khor bcas ma lus gnas 'dir spyan 'dren no //
gzhan yang nam mkha' bar snang sa gzhi la //
rgyu ba'i sa bdag lha klu 'byung po'i tshogs //
yul lha gzhi bdag gnas bdag grong gi lha //
'khor bcas ma lus gnas 'dir spyan 'dren no //
oM sarba de ba lo ka pA la sa pa ri bA ra badzra sa ma ya dza dzaH
dzaHhU~M baM hoHgnyis su med par gyur /
bzhugs su gsol ba ni /
hU~M/
'jig rten skyong ba'i mthu stobs rdzu 'phrul can //
rgyal po btsun mo sras dang blon 'khor bcas //
yid 'ong sprul pa'i dkyil 'khor gzhal yas su //
dgyes shing brtan par dgongs te bzhugs su gsol //
oM sarba de ba lo ka pA la sa pa ri bA ra pad+ma ka ma lA ya satwaM/
khrus gsol ba ni /
hU~M/
sa bdag lha klu 'khor bcas rnams //
tshur gshegs 'dir ni byon pa legs /
khyed la dri ma mi mnga' yang //
'jig rten sri zhu'i tshul gyis ni //
gtsang ma'i khrus chab 'di phul bas //
sku dang phyag zhabs khrus bgyi 'o //
oM sarba de ba lo ka pA la sa pa ri bA ra a b+hi She ka te sa ma ya shrI ye hU~M/
phyag 'tshal ba ni /
hU~M/
'byung ba kun la dbang sgyur ba'i //
sa bdag lha klu dregs pa'i tshogs //
mthu dpal rdzu 'phrul ldan pa la //
dang ba'i yid kyis phyag 'tshal lo //
na mo na mA mi /
mchod pa 'bul ba'i thog mar mchod rdzas dang gtor ma sogs la bsang chu 'thor zhing bsang /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
mchod gtor rnams rang bzhin gyis dag pa'i stong pa nyid du gyur /
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
mchod gtor rnams mgron rang rang so so la gang mkho ba'i yo byad zad mi shes pa'i nam mkha'i mdzod du gyur /
oM badzra a mr-ita kuN+Da lI ha na ha na hU~M phaT/
mchod gtor rnams ngo bo ye shes kyi bdud rtsi zag pa med pa'i bde ba khyad par can bskyed par gyur /
oM na maHsarba ta thA ga ta a ba lo ki te oM saM b+ha ra saM b+ha ra hU~M:
mchod gtor rnams rnam pa mchod sbyin gyi 'dod yon char bzhin du 'beb par gyur /
oM dz+nyA na a ba lo ki te na maHsa man+ta s+pha ra Na rasmi b+ha ba sa ma ya ma hA ma Ni du ru du ru hr-i da ya dz+wa la ni swA hA/
mchod gtor rnams gang la bsngos pa bzhin du thob par gyur /
na maHsa man+ta bud+d+ha naM gra he shwa ra pra b+ha dz+yo ti ni ma hA sa ma ya swA hA/
mchod gtor rnams gang gis bzhes pa'i mgron thams cad bdag gi dbang du 'dus nas ci bsgo ba'i las bsgrub par gyur /
ces so so'i phyag rgya dang bcas pas byin gyis brlab cing /
na mo /
bdag gi bsam pa'i stobs dang ni //
de bzhin gshegs pa'i byin stobs dang //
chos kyi dbyings kyi stobs rnams kyis //
'phags pa rnams la mchod pa dang //
sems can rnams la phan gdags slad //
don rnams gang dag bsam pa kun //
de dag thams cad ci rigs pa //
'jig rten khams ni ma lus 'dir //
thogs pa med par 'byung gyur cig
/ces bden pa'i stobs brjod /
de nas mchod pa 'bul ba ni /
hU~M/
'byung ba kun la dbang bsgyur ba'i //
sa bdag shrI b+ha dra ni //
yab yum sras dang sprul 'khor bcas //
skyong byed rgyal po chen po bzhi //
phyogs skyong bcu dang lha gnas gsum //
dbang bsgyur lha chen brgyad sogs dang //
klu rigs bzhi dang klu chen brgyad //
gzhan yang dga' bo nye dga' sogs //
srid pa chu klung bdag po dang //
gnyan chen bcu gcig sde rigs bzhi //
nor srung pho mo dgu dang ni //
gza' dang spar kha lo zla zhag
/dbang byed sa bdag rdzu 'phrul can //
rgyu skar nyer brgyad 'khor dang bcas //
mdor na khams gsum rgyu ba yi //
dregs pa sde brgyad 'byung po kun //
de ring srid pa'i nyi ma la //
bkra shis gnas 'dir spyan 'dren nas //
phyag 'tshal mchod pa 'bul ba ni //
yan lag brgyad ldan mchod yon dang //
gzugs mdzes me tog sna tshogs dang //
dri zhim spos kyi bye brag dang //
nyi zla la sogs sgron me'i tshogs //
dri bzang byug pa'i mchog rnams dang //
zhal zas bza' bca' btung ba'i tshogs //
sgra snyan rol mo'i tshogs rnams dang //
gnas dang mkho dgu'i yo byad dang //
dar zab 'bru sna bzang sman dang //
rin chen sna tshogs 'dod yon lnga //
bya gcan ri dwags g.yung phyugs tshogs //
dngos 'byor yid sprul nam mkha' gang /
khyed la 'bul gyis bzhes su gsol //
oM sarba de ba lo ka pA la sa pa ri bA ra sarba pU dza ho /
de nas gtor ma 'bul ba ni /
mchod gtor byin rlabs gong du cha gcig grub pa yin kyang /
skabs 'dir /
na maHsarba ta thA ga ta b+h+yo bi shwa sogs nam mkha' mdzod kyi sngags dang phyag rgyas rgyas par spel la /
na maHsarba ta thA ga ta a ba lo ki te oM saM b+ha ra saM b+ha ra hU~M/
zhes lan bdun la sogs pas bsngos te /
ho /
mchod sbyin gyi gtor ma rgya chen po cha dang po 'di nyid 'bul ba'i gnas su gyur pa ni /
kung sa khams rgyal po /
rgyal phran /
spar kha mtshams bzhi la gnas pa /
sme ba lnga ser /
lo zla zhag dus khyi 'brug glang lug la gnas pa /
gza' spen pa dang sgra gcan la gnas pa /
skar ma mtshams skar bzhi la gnas pa /
gnyan chen po sprel ser po la gnas pa /
mdor na nyi ma dbus dang mtshams bzhi la mnga' mdzad pa'i 'byung ba sa'i khams su gtogs pa'i lha 'dre dregs pa can rnams la /
yon bdag shi gson mi nor gyi tsher rtsub sgyur ba dang glud du dmigs te 'bul ba bzhes la /
longs spyod bsod nams sa ltar rgyas pa'i phrin las mdzod cig
!
/ho /
mchod sbyin gyi gtor ma cha gnyis pa 'di nyid 'bul ba'i gnas su gyur pa ni /
keg shing khams rgyal po /
rgyal phran /
spar kha zin /
sme ba bzhi ljang la gnas pa /
lo zla zhag dus stag yos la gnas pa /
gza' phur bu la gnas pa /
skar ma shar skar drug la gnas pa /
gnyan chen po stag dkar po la gnas pa /
mdor na nyi ma shar phyogs la mnga' mdzad pa'i /
'byung ba shing gi khams su gtogs pa'i lha 'dre rdzu 'phrul can rnams la yon bdag shi gson mi nor 'khor bcas kyi tsher rtsub sgyur ba dang glud du dmigs te 'bul ba bzhes la /
longs spyod bsod nams shing ltar 'phel ba'i phrin las mdzod cig
!
/ho /
mchod sbyin gyi gtor ma cha gsum pa 'di nyid 'bul ba'i gnas su gyur pa ni /
ji me khams rgyal po /
rgyal phran /
spar kha li /
sme ba dmar po gnyis la gnas pa /
lo zla zhag dus rta sbrul la gnas pa /
gza' nyi ma mig dmar la gnas pa /
skar ma lho skar drug la gnas pa /
gnyan chen po 'brug sngon po la gnas pa /
mdor na nyi ma lho phyogs la mnga' mdzad pa'i 'byung ba me'i khams su gtogs pa'i lha 'dre rdzu 'phrul can rnams la /
yon bdag shi gson mi nor gyi tsher rtsub sgyur ba dang glud du dmigs te 'bul ba bzhes la /
gzi brjid me ltar 'bar bar mdzod cig
!
/ho /
mchod sbyin gyi gtor ma cha bzhi pa 'di nyid 'bul ba'i gnas su gyur pa ni /
shang lcags khams rgyal po /
rgyal phran /
spar kha dwa /
sme ba dkar po gsum la gnas pa /
lo zla zhag dus bya sprel la gnas pa /
gza' pa ba sangs la gnas pa /
skar ma nub skar drug la gnas pa /
gnyan chen po bya dmar po la gnas pa /
mdor na nyi ma nub phyogs la mnga' mdzad pa'i 'byung ba lcags kyi khams su gtogs pa'i lha 'dre rdzu 'phrul can rnams la /
yon bdag shi gson mi nor gyi tsher rtsub sgyur ba dang glud du dmigs te 'bul ba bzhes la /
longs spyod bsod nams tshe srog lcags ltar sra ba'i phrin las mdzod cig
!
/ho /
mchod sbyin gyi gtor ma cha lnga pa 'di nyid 'bul ba'i gnas su gyur pa ni /
'u chu khams rgyal po /
rgyal phran /
spar kha kham dang /
sme ba nag mthing gnyis la gnas pa /
lo zla zhag dus byi phag la gnas pa /
gza' zla ba dang lhag pa la gnas pa /
skar ma byang skar drug la gnas pa /
gnyan chen po ru sbal rgya bo la gnas pa /
mdor na nyi ma byang phyogs la mnga' mdzad pa'i 'byung ba chu'i khams su gtogs pa'i lha 'dre rdzu 'phrul can rnams la /
yon bdag shi gson mi nor gyi tsher rtsub sgyur ba dang glud du dmigs te 'bul ba bzhes la /
longs spyod bsod nams mi rigs chu bo'i gzhung ltar rgyun mi chad pa'i phrin las mdzod cig
/ces gtor ma phyogs bzhi dbus dang lnga la phul /
de nas gser skyems /
phye mar /
nas sngon po /
zas skom gyi phud /
shel tshigs /
lcags ngar pa /
de rnams lag tu thogs la mchod pa bya zhing mkhyen gsol byas la sa rin 'jal la 'di skad do //
na mo /
phud thams cad kyi bdag po /
man ngag thams cad kyi nying khu /
rig pa thams cad kyi yang rje /
'phags pa 'jam dpal la phyag 'tshal lo //
bdud rtsi gtsang ma'i phud kyis mchod do //
snyan nas gsan cing dgongs su gsol /
srid pa'i lha mo rnam rgyal ma 'khor lha mo bdun dang bcas pa rnams la /
bdud rtsi gtsang ma'i phud kyis mchod do //
snyan nas gsan cing dgongs su gsol /
lha kong tse 'phrul gyi rgyal po la sogs te gtsug lag brgyud pa 'dzin pa rnams la /
bdud rtsi gtsang ma'i phud kyis mchod do //
snyan nas gsan cing dgongs su gsol /
tshangs pa dang brgya byin la sogs pa lha chen po 'khor dang bcas pa rnams la /
bdud rtsi gtsang ma'i phud kyis mchod do //
snyan nas gsan cing dgongs su gsol /
byin za bden bral la sogs te lha min gyi sde tshogs 'khor dang bcas pa rnams la /
bdud rtsi gtsang ma'i phud kyis mchod do //
snyan nas gsan cing dgongs su gsol /
mkha' lding gi rgyal po gser mig la sogs te mkha' lding 'khor dang bcas pa rnams la /
bdud rtsi gtsang ma'i phud kyis mchod do //
snyan nas gsan cing dgongs su gsol /
nyi ma zla ba la sogs te gza' chen brgyad po 'khor dang bcas pa rnams la /
bdud rtsi gtsang ma'i phud kyis mchod do //
snyan nas gsan cing dgongs su gsol /
smin drug snar ma la sogs te rgyu skar nyi shu rtsa brgyad 'khor dang bcas pa rnams la /
bdud rtsi gtsang ma'i phud kyis mchod do //
snyan nas gsan cing dgongs su gsol /
pha khen pha rgan po gnam /
ma khon ma rgan mo sa /
bu chen ging ri /
bu mo zon rlung /
bu mo 'bring ba li me /
bu pho chung ba dwa lcags /
tsha mo zin shing /
tsha bo kham chu la sogs te spar kha chen po brgyad kyi lha tshogs 'khor dang bcas pa rnams la /
bdud rtsi gtsang ma'i phud kyis mchod do //
snyan nas gsan cing dgongs su gsol /
!
ho /
shar stod na gnas pa'i stag rnam pa lnga ma 'khrugs shig
/zhi ba dang bde legs su bcos so //
shar smad na gnas pa'i yos bu rnam pa lnga ma 'khrugs shig
/zhi ba dang bde legs su bcos so //
shar lho mtshams na gnas pa'i 'brug rnam pa lnga ma 'khrugs shig
/zhi ba dang bde legs su bcos so //
lho stod na gnas pa'i sbrul rnam pa lnga ma 'khrugs shig
/zhi ba dang bde legs su bcos so //
lho smad na gnas pa'i rta rnam pa lnga ma 'khrugs shig
/zhi ba dang bde legs su bcos so //
lho nub mtshams na gnas pa'i lug rnam pa lnga ma 'khrugs shig
/zhi ba dang bde legs su bcos so //
nub stod na gnas pa'i sprel rnam pa lnga ma 'khrugs shig
/zhi ba dang bde legs su bcos so //
nub smad na gnas pa'i bya rnam pa lnga ma 'khrugs shig
/zhi ba dang bde legs su bcos so //
nub byang mtshams su gnas pa'i khyi rnam pa lnga ma 'khrugs shig
/zhi ba dang bde legs su bcos so //
byang stod na gnas pa'i phag rnam pa lnga ma 'khrugs shig
/zhi ba dang bde legs su bcos so //
byang smad du gnas pa'i byi ba rnam pa lnga ma 'khrugs shig
/zhi ba dang bde legs su bcos so //
byang shar mtshams na gnas pa'i glang rnam pa lnga ma 'khrugs shig
/zhi ba dang bde legs su bcos so //
phrag dog ma byed cig
/ho /
gzhan yang dbus kyi sa bdag khyab pa dbang chen /
sa'i lha mo brtan ma /
blon po gtsang kun sprel mgo
/sa 'dzin lag pa chen po rnams la /
sa la rin 'jal /
rdo la nas 'bul ba yin pas /
ru nga dang phrag dog ma byed cig
/ya ma nga /
yo ma gzur /
nyams na bcos /
chad na mthud /
chag na sbyor /
ral na drubs /
yo na thig gis srongs /
gzhan yang sa bdag rje blon bcu gnyis /
ko long sdom pa'i lha dgu
/gtsug lag 'phrul gyi lha dgu
/pho brang bzhi bcu rtsa gnyis /
phyi skor phyi na gnas pa'i lha /
nang skor nang na gnas pa'i lha /
bar skor bar na gnas pa'i lha /
skyong byed dmu dgu
/lam gyi dmu dgu
/'dren chen dmu dgu
/'byung ba lnga yi lha tshogs /
lo zla zhag dus gza' skar ma spar kha sme ba la gnas shing mnga' mdzad pa rnams gsan cing dgongs su gsol /
khyed rnams la sa rin la sa 'bul /
rdo rin la rdo 'bul /
nyams na bcos /
chag na sbyar /
yo na thig gis bsrang /
khyed rnams kyis ru nga dang phrag dog ma mdzad cig
/de nas shel tshigs 'bul la 'di skad do //
hU~M/
shel tshigs khri dkar stod nag 'di //
bcom ldan phyag na rdo rje yis //
sngags dang phyag rgyas byin brlabs nas //
'dod yon longs spyod lhun gyis grub //
srid pa'i sa bdag klu gnyan nyon //
shel tshigs khri dkar stod nag 'di //
med pa de ni mi la btsal //
sra ba de ni brag la brkos //
dkon pa de ni rin gyis nyos //
rgyal srid bdun gyi mdzod nas bton //
mes po gnam rje gang sngon yin //
phyi mo sa sman 'phrul mo yin //
pha ni bdud rtsi rlan byed yin //
ma ni srid kyi rgyal mo yin //
zhing pa rgan po'i 'du byed kyis //
dpyid zla gsum la rdzu 'phrul sdeb //
dbyar zla gsum la char gyis bran //
ston zla gsum la 'bras bu smin //
ming po rgya nas 'phel chen yin //
sring mo sngon mo 'bru bdun yin //
sku gsung thugs kyi sgyed pu bcas //
theg pa chen po'i sla nga btsugs //
'od gsal chen po'i me sbar nas //
thabs mchog chen po'i yog pas dkrugs //
shes rab chen po'i skam pa thogs //
dkar ba g.yang mo lug brgya dang //
nag pa za le 'bri brgya ste //
ser po mdo ba rta brgya 'tsher /
kham pa 'gying ba g.yag brgya ngur //
glang chen brgya dang ma he stong //
lha g.yag brgya dang dung g.yag khri //
g.yu lug brgya dang shel ra khri //
ba zal brgya dang bil khri stong //
dkar ba brgya dang nag po stong //
srid pa'i sa bdag klu gnyan la //
brgya nyis stong mchi ba 'di 'bul lo //
'gras pa zlum la 'khon pa sbyong //
ma bsad pa yi stong du 'bul //
ma brkus pa yi 'jal du 'bul //
ma phrogs pa yi skyin du 'bul //
tshe glud srog gi rin du 'bul //
skyes pa pho brgya'i glud du 'bul //
za ma mo brgya'i srid du 'bul //
byis pa chung gi glud du 'bul //
sgo yi nor gyi glud du 'bul //
bzhes shig tshe skyin glud du bzhes //
zhi ba byang chub sems ldan mdzod //
ho /
yul gyi sa bdag klu gnyan rnams /
phrag dog dang ru nga ma mdzad cig
/las thabs bzang ngan ci byed kyang gdug rtsub dang ko long ma mdzad cig
/rwa yi rtse la babs kyang ma rdungs shig
/rmig pa'i rtse la babs kyang ma 'khrab cig
/lta ba'i mig la babs kyang sdang mig ma mdzad cig
/bsam pa'i sems la babs kyang ngan sems ma chongs shig
/spyi bo'i gtsug tu babs kyang sig ge ma sprugs shig
/gdug pa'i dal zer ma gtong cig
/zhi ba chen po'i ngang la gnas par mdzod cig
/sa bdag klu gnyan thams cad la /
bdag dang rgyu sbyor yon bdag gis mthol lo bshags so //
shing gnyan satwa res bcad dam /
chu gnyan gting nas dkrugs sam /
mkhar gnyan rming nas rdzogs sam /
rtswa gnyan zor bas brngas sam /
sa bdag mgul du thab nyes byas sam /
sa gnyan la ro bsregs sam /
ri gnyan la me bkyes sam /
gong rdo lam nyal byas sam /
de dag la sogs sa bdag 'gram du gyur pa rnams mthol lo bshags so //
'khon 'gras sbyongs la phrag dog ko long ma mdzad cig
/thugs zhi ba byang chub sems dang ldan par mdzod cig
/da ni bdud bcu gsum la yas 'bul lo //
rtsa mtshon spar ba 'dril ba dang /
rdo mtshon spar ba dang /
shel tshigs sprul gzhol dang /
shing ris rgyan dkar dang /
stag pa'i yog pa dang /
dar tshon sna tshogs dang /
mar gyi ril bu dang /
thud kyi sdong po dang /
gzu zan dpa' skyems dang /
'brang rgyas zhal dkar te /
de dag gis bdud bcu gsum la glud 'jal lo //
dal gzer ma gtong zhig
/bdud du ma 'bab cig
/ya bdud gyen du sgyur /
ma bdud thur du mnan /
lha la rten bca'/
mi la yon 'bul /
'dre la yas sbyin /
de ring nyi ma thams cad ni dge ba yin /
gza' dang rgyu skar thams cad bzang po yin /
sangs rgyas thams cad rdzu 'phrul che /
dgra bcom thams cad zag pa mi mnga' 'o //
bden pa dang bden pa'i tshig des bdag dang yon gyi bdag po la zhi ba dang bde legs su gyur cig
/ces brjod /
bsdu na gtor ma phul ba'i rjes su bstod pa la 'jug kyang rung ngo //
de nas bstod pa bya ba ni /
hU~M/
'jig rten srung ma dam tshig can //
rgyal po btsun mo sras dang bcas //
rgyal phran blon po pho nya dang //
sprul pa 'khor tshogs sde dang bcas //
lo zla zhag dang dus tshod lha //
lha klu gnod sbyin gnyan gyi tshogs //
gza' dang rgyu skar 'byung po'i tshogs //
yul lha gzhi bdag thams cad la //
bdag cag gus pas phyag 'tshal bstod //
skabs 'dir snang brgyad kyi mdo lan gsum mam mang du bgrang /
khyad par /
oM a ka ni ni ka ni a b+hi la maN+Da la ma ye swA hA/
zhes mang du bzla /
de nas phrin las bcol ba ni /
ho /
dgongs su gsol lo //
bdag cag 'khor dang bcas pas /
ma shes pa dang ma rig pa'i dbang gis sa bdag klu gnyan khyed rnams kyi thugs dang mkhon 'gras ci mchis pa thams cad bshags so /
khyed rnams la mnol pa yod na srongs /
chad pa yod na mthud /
bsnyung ba yod na bcos /
'khon pa yod na zlum /
dma' ba yod na bstod /
thugs zhi ba byang chub kyi sems dang ldan par gyur cig
/khyed rnams la phod mi btsug
/do mi bsdo /
'gras mi btsal /
bdag gi las kyi bya ba chen po 'di la /
ya ma nga /
phrag ma dog
/ko long ru nga ma byed /
'dre srin ngan pa'i dbyen la ma nyan /
ngan byed bgegs kyi rgyab ma rten /
lha dang mgon po'i bka' ma bcag
/rang rang gi dam tshig ma brjed par /
bdag cag rnams la dus rtag tu mdza' grogs dang shag rog lta bur shes par gyis la /
dus rtag tu phan pa dang bde ba'i stongs grogs rgya chen po mdzad du gsol /
zhes brjod cing me tog 'thor /
tshar grangs byed na mchod gtor gso bran byin rlabs byas la /
mchod pa dang /
gtor ma 'bul ba /
bstod pa /
snang brgyad kyi mdo bklag pa /
phrin las gsol ba dang bcas bskyar la grangs gzung ngo //
de nas bzod par gsol ba ni /
ho /
mchod yul khyed rnams dgongs su gsol //
snang srid mchod pa'i cho ga la //
lhag chad 'gal 'khrul snyom las dang //
mchod rdzas ma tshang ser snas sbag
/thugs dang 'gal ba ci mchis pa //
bzod par gsol lo tshangs pa stsol //
ces brjod ye shes pa rnams sku gsung thugs kyi rten la /
oM/
'dir ni rten dang lhan cig tu //
'gro ba'i don du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzrA ya swA hA/
zhes brtan bzhugs bya /
'jig rten pa rnams gshegs su gsol ba ni /
ho /
sa bdag lha klu rdzu 'phrul can //
dang po byon pa zhal re dro //
bar du bzhugs pa don re che //
da ni gshegs pa sgab re bzang //
nyin mo bde legs mtshan bde legs //
nyin ma'i gung yang bde legs shing //
nyin mtshan kun tu bde legs pa //
sangs rgyas kun gyi bde legs shog
/oM sarba de ba lo ka pA la sa pa ri bA ra gats+tsha muH
zhes rol mo'i sgra dang bcas te gshegs su gsol zhing /
bca' gzhi rnams phyogs mtshams kyi ri rtse'am /
mtsho dang rdzing bu /
chu klung dang chu mig sogs gtsang sar bskyal /
rang gi gnas gsum du oM AHhU~M gis mtshan cing lus rdo rje'i go khrab bzhu blugs kyis g.yog par gyur /
oM AHhU~M kA ya bA ka tsit+ta badzra rak+Sha rak+Sha /
zhes pas srung ba byas la /
bsngo smon ni /
dge ba 'di yis skye bo kun //
bsod nams ye shes tshogs rdzogs shing //
bsod nams ye shes las byung ba'i //
dam pa sku gnyis thob par shog
/lha yang dus su char 'beb cing //
lo tog phun sum tshogs par shog
/rgyal po chos bzhin byed gyur cig
/'jig rten dag kyang dar bar shog
/sman rnams mthu dang ldan pa dang //
gsang sngags bzlas brjod 'grub pa dang //
mkha' 'gro srin po la sogs pa //
snying rje'i sems dang ldan gyur cig
/'jig rten bde zhing lo legs dang //
'bru rnams 'phel zhing phyugs 'phel ba //
bde legs phun sum tshogs pa yis //
yid la 'dod pa kun 'grub shog
/gzhan yang skye ba 'di nyid du //
mi mthun phyogs kun zhi ba dang //
tshe ring nad med phun sum tshogs //
rtag tu bde dang ldan gyur cig
/bkra shis ni /
ston mchog dam pa lha mis mchod 'os pa //
sangs rgyas phyag 'tshal deng 'dir bde legs shog
/sems can gang dag 'gro dang mi 'gro ba //
de dag thams cad deng 'dir bde legs shog
/zhi ba chags bral lha mis mchod 'os pa //
chos la phyag 'tshal deng 'dir bde legs shog
/tshogs kyi dam pa lha mis mchod 'os pa //
dge 'dun phyag 'tshal deng 'dir bde legs shog
/'byung po gang dag 'dir ni lhags gyur tam //
sa 'am 'on te bar snang 'khod kyang rung //
skye rgu rnams la rtag tu byams byed cing //
nyin dang mtshan du chos la spyod par shog
/gnas 'dir nyin mo bde legs mtshan bde legs //
nyin ma'i gung yang bde legs shing //
nyin mtshan rtag tu bde legs pa //
dkon mchog gsum gyi bkra shis shog
/ces brjod cing me tog 'thor ro //
de ltar bgyis pa'i phan yon ni /
yul dang mtsher gsar gzung ba /
khang las byed pa /
byes la 'gro ba /
byis pa btsa' ba /
shi sgab gcod pa /
bag ma bsu ba sogs kyi skabs su byas na bkra shis shing bsam pa 'grub /
zhing rmo ba'i dus su byas na lo tog legs /
ston thog bsdu ba'i dus su byas na 'bru 'phel /
rta phyugs la dmigs te byas na sgab 'phel /
nad yams byung ba'am /
ltas ngan byung ba'am /
dur kha ldang ba'am /
sri kha bye ba sogs kyi dus su byas na de dag thams cad zhi zhing mi 'byung /
khyad par sa brko /
rdo rlog
/shing gcod pa sogs kyi dus su byas na sa bdag klu gnyan gyi gnod pa mi 'byung zhing zhi ba dang bde legs su 'gyur /
mdor na phrin las gang brtsam pa thams cad 'grub pa sogs phan yon rgya cher gsungs so //
'phags pa gnam sa snang brgyad kyi cho ga khams gsum bde legs kyi gzhung ngag 'don bklag chog tu bris pa dge zhing bkra shis par gyur cig
/shu b+hamastu sarba dza ga taM///
/
'di ni chags med rin po che rA gA a s+ye'i chog sgrig yin par dkar chag las gsal lo //
