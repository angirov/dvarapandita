@#//
gnam chos thugs kyi gter kha snyan brgyud zab mo'i skor las /
gzungs dbang 'grigs chags su bkod pa'i dbu phyogs legs par bzhugs so //
na mo a mi ta b+hA ya /
rtsa ba gsum la gus pas phyag 'tshal te //
gzungs dbang phyag len 'grigs chags 'dir 'god bya //
chos bdag srung mas bka' yi gnang ba stsol //
maN+Dal pad+ma 'dab brgyad tshom bu bkod //
bum pa gtor ma mar me bdud rtsi sogs //
mchod pa ci 'byor dang bcas spyi ltar bsham //
mngon rtogs gcig gis bdag mdun bum pa gsum //
dus gcig bskyed la bzlas pa ci 'grub bya //
spro na rtsa gsum las byang gab sprad dam //
yang na spyi sgrub ltar du mchod bstod bya //
de yang dbang rnams sgrub pa'i phyag len te //
skad cig bskyed rim gyis ni dbang sgrub rdzogs par bya :
zhes gsungs pa'i don no //
de nas slob ma rnams mdun du 'tshogs nas /
'o na da lam khyed rnams la gnam chos thugs kyi gter kha snyan brgyud zab mo'i skor las byung ba'i dbang zab mo zhig bskur ba yin te /
de'i lo rgyus cung zad zhu na /
bcom ldan 'das chos sku kun tu bzang pos rang bzhin stong pa nyid kyi klong nas grags stong rdo rje'i gsung gis /
rgyud kyi rgyal po zhes bya ba'i rgyud bzhi /
rtogs brjod bzhi dang brgyad bka' bstsal te /
de la brten nas sangs rgyas snang ba mtha' yas kyis /
rgyud bdag zhi ba'i rgyud las khol du phyung ste /
lha spyi khyab kyi gzungs dbang tshigs su bcad de 'khrugs bsdebs nas /
sprul sku mi 'gyur rdo rje la dngos su gnang ngo //
de'i rdo rje'i tshig rkang las /
slob ma gral 'khod khrus dang maN+Dal phul :
zhes gsungs pas /
las bum 'di'i nang na bcom ldan 'das rdo rje sems dpa' bzhugs pa'i sku las bdud rtsi'i rgyun babs nas /
khyed rang rnams kyi sdig sgrib nyams chag gsang sngags kyi snod du mi rung ba'i nyes skyon thams cad sang sang dag nas lus shel gong ltar gyur par sgoms shig
/las bum thogs la dbyangs dang bcas :
hU~M/
bum pa 'di ni rdo rje sems :
khyod kyi mgo la bzhag pa yis :
sdig sgrib nyes ltung dag gyur cig :
ma rig dbang rnams dag gyur cig :
oM AHhU~M swA hA:
badzra satwa hU~M:
zhes khrus dang chab btang /
de nas 'bru lag tu blugs shing /
'bru 'di rnams rin po che sna bdun gyis khyed rang rnams kyi snyim pa bkang nas /
yi dam gyi lha la phyag rten du 'bul snyam pa'i mos pa mdzod cig
/'di ni rin chen sna tshogs te :
khyod kyis lha la phul ba yis :
bsam don yid bzhin 'grub par shog :
de nas mchod g.yog pas gzung ngam /
nyung na mdun der maN+Dal gcig bzhag la /
da li'i maN+Dal 'di rin chen gser gyi sa gzhi gling bzhi gling phran brgyad dang bcas par sgoms la /
de'i steng du khyed rang rnams kyis 'bru rin po che blugs pas /
gser dang g.yu la sogs rin po che sna bdun gyis gling bzhi phyur bur bkang ste /
gsang sngags kyi dbang zab mo zhu ba'i don du 'bul snyams pas maN+Dal steng du nas gtor zhing rjes zlos mdzod /
li yi maN+Dal rin chen bsgyur byas nas :
nas rnams kun kyang gser g.yur bsgyur nas kyang :
bla ma thugs rje sprul pa'i sku gcig la :
dad pas 'bul lo thugs rjes bdag gzhan gzigs :
de yang gnam chos thugs kyi gter kha 'di ni bka' ma yang yin te lha so so'i zhal nas dngos su gsungs /
gter ma yang yin te thugs kyi gter nas phyung /
gnam chos yin te sa la ma brten par nam mkha' nas gsungs /
'di la yang bla ma yi dam mkha' 'gro chos skyong gi dbang dang sgrub thabs dpag tu med pa yod pa'i nang nas da lam che ge'i dbang bskur ba la /
rdo rje'i tshig rkang las /
slob ma du yod rnams kyi zhal nas 'di skad zhu ru bcug :
ces gsungs pas 'di'i rjes zlos mdzod /
dus gsum sangs rgyas thams cad dang :
khyad par che ge la :
gsol ba 'debs so dbang bskur stsol :
gsum brjod /
yang gsol ba 'debs pa'i gzungs 'di'i rjes zlos mdzod /
A+oM bka' du bka' tra :
s+ya mya h+ya :
da gsang sngags kyi dbang zab mo zhu ba'i thog mar theg pa chen po'i skyabs sems kyi sdom pa 'dzin dgos pas bdun rnam dag gsar rnying gi rgyud sde rnams nas gsungs pa 'di'i rjes zlos mdzod /
dkon mchog gsum la bdag skyabs mchi :
sdig pa mi dge so sor bshags :
'gro ba'i dge la rjes yi rang :
sangs rgyas byang chub yid kyis gzung :
sangs rgyas chos dang tshogs mchog la :
byang chub bar du skyabs su mchi :
rang gzhan don ni rab bsgrub phyir :
byang sems ni bskyed par bgyi :
byang chub sems ni bskyed bgyis nas :
sems can thams cad mgron du gnyer :
byang chub spyod mchog mdzad bzhin spyad :
'gro la phan phyir sangs rgyas shog :
sngar dbang mang du thob na tshig tha ma lan gsum /
gsar du yin na tshang ma lan gsum gal che /
de ltar slob ma rnams kyis rang la zhus nas /
snod ldan du ngos 'dzin pa'i gzungs ni :
sangs rgyas slob dpon rang gi zhal nas 'di skad ces ni gsung bar bya :
zhes rdo rje'i tshig rkang las byung ba ltar /
bla ma dang yi dam gyi lha che ges khyed cag snod dang ldan pas rjes su gzung ngo :
zhes gnang ba byin pa'i mos pa mdzod /
t+ye th+ye \u0faad+h+ya ha hU~M l+ya :
yang rdo rje'i tshig rkang las /
slob dpon sangs rgyas dngos kyis de skad ces ni gsungs tshar nas :
slob ma yis ni 'di skad ces brjod dad gus bskyed par bya :
zhes gsungs pas /
bla ma dang yi dam tha dad med cing sangs rgyas kun 'dus kyi ngo bo yin snyam du dad gus rtse gcig pas /
dad pa bskyed pa'i gzungs 'di'i rjes zlos mdzod /
ha ha ha ha ha ha ha :
hU~M hU~M hU~M hU~M:
de nas ye shes pa 'beb pa ni /
khyed rnams che ger gsal bar sgoms :
rgyas par 'dir mngon rtogs btsud /
bdag dang khyod mdun de ltar sgoms :
rang rang so so'i gnas mchog nas :
sprul pa yang sprul dpag med pa :
mtsho la char pa babs bzhin du :
khyod nyid la ni thim par sgoms :
rol mo dbyangs dang bcas pas /
hU~M:
che ge'i lha tshogs ma lus rnams :
gnas 'dir spyan 'dren byin chen dbab tu gsol :
skal ldan dad ldan 'di la dbang mchog skur :
log 'dren tshe yi bar chad bsal du gsol :
rtsa sngags dang /
oM badzra A we sha ya a A:
zhes sngags dang rol mo yun ring bya'o //
de nas khyod la thim pa de ji srid bar du brtan par sgoms /
rdo rje spyi bor bzhag nas ni /
tiSh+Tha badzra :
zhes brjod do //
de yang rdo rje'i tshig rkang las /
de nas lag tu bum pa thogs te 'di skad ces ni brjod pa yis :
gang yin bum pa'i dbang ni slob ma de la yongs rdzogs 'gyur ba'o :
zhes gsungs pas /
bum pa 'di ni phyi bum pa la nang rin po che'i gzhal yas khang du gyur pa'i nang du che ge'i lha tshogs dngos su bzhugs pa'i sku las bdud rtsi'i rgyun babs /
khyed rang rnams kyi spyi bo tshangs pa'i bu ga nas zhugs te /
lus kyi gnas bzhi gang /
sgrib pa bzhi dag
/dbang bzhi thob /
sku bzhi mngon du byed pa'i skal pa can du gyur par sgoms shig
/hU~M:
bum pa 'di ni rin chen khang :
che ge 'khor bcas bzhugs pa yis :
rigs kyi bu la dbang bskur bas :
dbang bzhi yongs rdzogs thob par shog :
bum dbang bskur ba'i gzungs ni 'di :
kum b+ha pa ni ka ye :
'bar 'bu a yi ka ki ka ko :
'di'i skabs su lha gang yin de'i sngags brjod mgo la bzhag
/de nas rdo rje'i tshig rkang las /
slob mas dad gus bskyed nas slob dpon gyis ni gtor ma thogs la 'di skad do :
zhes gsungs pa'i don /
gtor ma 'di nyid 'di lta bu ma yin par /
che ge'i lha tshogs sngar smros ma thag pa'i mtshan nyid /
steng gi cha la rig 'dzin grub thob rgya mtsho /
bar gyi cha la yi dam rgyud sde drug gi lha tshogs /
'og gi cha la ye shes kyi chos skyong srung ma'i lha tshogs sprin 'khrigs pa lta bu khyed rang gi spyi bor byon te /
de rnams kyi sku gsung thugs las 'od zer kha dog sna tshogs 'phros te khyed rang rnams la thim pas /
dbang dang byin rlabs dngos grub thams cad thob cing /
nged kyis ji ltar gsol ba btab pa bzhin du byin rlabs dngos grub thams cad da lta nyid du gnang zhing thob byung snyam pa'i mos pa rtse gcig tu mdzod cig
/hU~M:
gtor ma 'di ni che ge yin :
ma lus 'khor bcas lham mer bzhugs :
bu khyod la ni dbang bskur bas :
dbang bzhi yongs su rdzogs thob shog :
chos sku kun bzang yab yum /
longs sku rigs lnga yab yum /
ston pa rdo rje sems dpa'/
rig 'dzin dga' rab rdo rje /
mkhas pa shrI siM ha /
rgya gar gyi rig 'dzin chen po brgyad /
'chi med pad+ma 'byung gnas /
rje 'bangs nyi shu rtsa lnga la sogs pa rig 'dzin brgyud pa'i bla ma dam pa rnams dang /
khyad par du che ge'i lha tshogs 'khor dang bcas pas /
rdo rje'i slob ma 'di rnams la byin gyis rlobs shig
/da lta nyid du byin gyis rlobs shig
/myur ba nyid du byin gyis rlobs shig
/'di rnams kyi lus ngag yid gsum la gnod cing 'tshe bar byed pa'i /
steng gdon gza' rgyu skar /
'og gdon klu sa bdag
/bar gdon gnyan the'u rang la sogs pa gdon rigs stong phrag brgyad cu'i gnod pa thams cad nye bar zhi bar byin gyis rlobs shig
/rlung las gyur pa /
mkhris pa las gyur pa /
bad kan las gyur pa /
'dus pa las gyur pa la sogs pa nad rigs bzhi brgya rtsa bzhi'i gnod pa thams cad nye bar zhi bar byin gyis rlobs shig
/tshe dang bsod nams dpal dang 'byor pa yon tan ye shes thams cad zla ba yar gyi ngo ltar 'phel zhing rgyas par byin gyis rlobs shig
/'chi med tshe'i dngos grub rlung sems snang ba thams cad dbang du 'dus par byin gyis rlobs shig
/byang chub sgrub pa'i bar chad bdud bzhi log 'dren thams cad tshar chod par byin gyis rlobs shig
/skye ba 'di nas tshe rabs thams cad du /
che ge'i lha tshogs rnams kyis rdo rje'i slob ma 'di rnams kyi lhag pa'i lha mdzod /
nyin gsum gyi bya ra mdzod /
mtshan gsum gyi mel tshe mdzod /
dus ma yin pa'i 'chi ba dang /
'khor ba dang ngan song gi sdug bsngal thams cad las bskyab par mdzad du gsol /
gtor ma'i dbang bskur gzungs ni 'di :
ma nyi ma ta ya ka di ma hu :
ha s+ya la s+ya se le ye :
l+ya l+ye pya t+ya h+ya hU~M h+ya :
de nas rdo rje'i tshig rkang las /
so so'i sku gzugs slob ma'i lag tu gtad :
ces gsungs pas /
sku gzugs 'di nyid che ge mo dngos su gsal ba'i sku'i gnas rnams nas rang 'dra ba'i sku dkar ser dmar ljang mthing ga'i tshogs 'phros nas /
khyed rang rnams kyi gnas so sor thim pas /
sku gsung thugs yon tan phrin las kyi dbang yongs su rdzogs pa thob par sgoms shig
/hU~M:
che ge'i sku gzugs la :
che ge'i lha tshogs rdzogs :
slob ma khyod la dbang bskur bas :
che ge'i lha tshogs kyi :
dbang bzhi yongs su rdzogs thob shog :
sku dbang bskur ba'i gzungs ni 'di :
lhab lhab ljim pa ny+ya ha s+ya ye :
hA traM:
ka li ki li kA traM:
pa le pi le ka taM:
ba le bi le ka taM:
ha hU~M pa tim ba tim :
de nyid mgor bzhag
/de nas rdo rje'i tshig rkang las /
slob ma'i lag tu mar me gtad :
slob mas phyag gsum 'tshal nas 'di skad zhu bar bya :
zhes gsungs pa'i don /
mar me 'di khyod la gtad pas /
ma rig pa'i mun pa sangs nas /
yi dam che ge dngos su mjal ba'i dbang thob par sgoms shig
/hU~M:
ye shes snang ba chen po yi :
sngags 'chang rgyal pos sgron me sbyin :
'di la brten nas bu khyod kyang :
yi dam lha dang 'phrad par shog :
oM badzra d+hI paM a b+hi Shiny+tsa hU~M:
de nas rdo rje'i tshig rkang las /
slob mas phyag gsum 'tshal nas 'di skad zhu bar bya :
zhes gsungs pa'i don /
bla ma dang dkyil 'khor gyi lha la snang gsal gyi mar me mdangs dang ldan pa re phul bas /
ma rig pa'i sgrib pa thams cad dag nas /
tshe rabs thams cad du byang chub kyi lam gegs dang gol sa med pa gsal por mthong ba'i mos pas /
mar me 'di nged la phul nas phyag gsum 'tshal ba'i mos pas /
mgo bos 'dud pa gsum dang bcas te /
mar me 'bul ba'i gzungs 'di'i rjes zlos mdzod /
ma hA gu ru tsit+ta :
ma ma ta ri k+Sha :
Sha ha n+ya h+ya :
de nas rdo rje'i tshig rkang las /
'bras snye thogs te slob ma'i mgrin par bzhag la 'di skad brjod pa'o :
zhes gsungs pa'i don /
'bras snye 'di yang bcom ldan 'das lha mo nor rgyun ma'i phyag na gnas pa'i 'bras snye ltar /
yid la bsam pa'i 'dod don thams cad skad cig la 'grub pa'i rin po che'i 'bras kyi snye ma 'di khyed rang rnams kyi mgrin pa longs spyod kyi 'khor lo'i gnas su bzhag pas /
tshe dang bsod nams longs spyod thams cad 'phel zhing gsung dbang yongs rdzogs thob par sgoms shig
/hU~M:
'di ni rin chen 'bras snye ste :
khyod kyi mgrin par bzhag pa yis :
che ge'i gsung dbang kun :
ma lus khyod kyis thob par shog :
'bras dbang bskur ba'i gzungs ni 'di :
a Shi ha k+Shi pa :
k+Shi k+Shi k+Shi :
be ge nA ha :[ <!TCC Tibetan character 4,200 undefined in unicode!>\u0f7a\u0fb0] [<!TCC Tibetan character 4,200 undefined in unicode!>\u0f7a\u0fb0] he he :
h+ye h+ya ka ti ka ka ti :
de nas rdo rje'i tshig rkang las /
a dkar ram ni dung dkar thogs la sngags 'di brjod :
ces gsungs pa'i don /
rin po che dung dkar po g.yas su 'khyil zhing a yig dkar pos mtshan pa /
nang gi rtsa rjes la rigs lnga'i phyag mtshan dang dbyangs gsal gyi yi ge bkra shis pa'i rtags brgyad la sogs pa rang grub yod pa gcig khyed rang rnams kyi snying gar bzhag pas /
thugs dbang yongs rdzogs thob nas stong gsum chos sgras 'gengs pa'i dbang dang ldan par sgoms shig
/hU~M:
dus gsum rgyal ba kun gyi sku gsung thugs :
g.yas 'khyil rtsa rjes yongs rdzogs dod pa 'di :
bu khyod snying gar gtugs pa'i byin rlabs kyis :
che ge'i thugs dbang yongs rdzogs thob par shog :
dung dbang bskur ba'i gzungs ni 'di :
a a :
a a :
a :
dum dum :
dum dum :
dum dum :
ha ha ha :
ha ha :
ha ha :
ki tim bla na :
ka ko seng pa tim :
yang rdo rje'i tshig rkang las /
zhing dbyug gam ni thod rlon phreng ba slob ma'i lag bzhag la :
zhes gsungs pas /
zhing chen dbyug pa'i rgyal mtshan dang thod phreng 'di gtad pas /
gsang sngags kyi bstan pa mi nub pa'i rgyal mtshan 'dzin cing /
yon tan phrin las kyi dbang thob nas /
ma mo mkha' 'gro bran du khol ba dang /
sngags kyi nus mthu thogs pa med pa'i dbang thob par sgoms shig
/hU~M:
slob ma rigs kyi bu khyod la :
zhing dbyug thod phreng dbang bskur bas :
che ge'i lha tshogs kyi :
sku gsung thugs yon dbang thob shog :
zhing dbyug gam ni thod phreng gis :
dbang bskur gzungs ni 'di ltar ro :
g+hi hu ra ha s+ye :
he a hU~M hU~M:
de nas rdo rje'i tshig rkang las /
btsan dug sdong po dang ni bdud rtsi lag thogs la :
zhes gsungs pa'i don /
gsang sngags kyi dbang zab mo 'di lta bu thob nas dam tshig ma bsrung na ni /
btsan dug gi sdong po zos pa dang 'dra ste /
tshe 'dir bka'i chad pas sdug bsngal sna tshogs bskyed cing tshe'i dus byed /
phyi ma'ang rdo rje'i dmyal ba chen por ltung nas thar pa'i srog chad /
dam tshig bsrungs na 'chi med kyi bdud rtsi 'thungs pa ltar /
tshe 'dir bde legs thams cad 'byung zhing /
phyi ma'ang dag pa'i zhing khams su nges par skye bas /
des na dam tshig mang yang bsdu na /
bla ma yi dam gyi lha dbyer med du mos gus bskyed la dus nam yang mi spang snyam pa gyis la rjes zlos mdzod /
gtso bo khyed kyis ci gsungs pa :
gsungs bzhin ma 'chugs bdag gis bsgrub :
deng nas gzung ste ci srid du :
gtso bo'i bka' las mi 'da' bsgrub :
dbang thob dam tshig gzungs ni 'di :
sa ma ya ka hi ha pa hU~M:
rdo rje'i tshig rkang las /
btsan dug sdong pos bdud rtsi bsgres te slob ma'i lag bzhag lces bldag ste :
zhes gsungs pa'i don /
dam tshig ma bsrung na dug dang /
dam tshig bsrungs na bdud rtsir 'gyur ba'i brda don go mdzod la /
dug gi sdong pos blangs pa'i bdud rtsi 'di thungs shig
/ces bdud rtsi byin la /
dam tshig srung ba'i gzungs 'di'i rjes zlos mdzod /
ka ti ka sa ma ya :
a mr-ita la'i :
ha la ha la :
pa ga sa ma ya :
a d+he ba :
a sa ma ya :
na ra ka :
ga dza swA hA:

de nas rjes kyi bya ba rdo rje'i tshig rkang las /
gong bzhin dam tshig nyams na dmyal bar ltung bas bsrung bar gyis la maN+Dal phul :
zhes 'byung bas /
gtang rag gi maN+Dal du /
srid pa gsum gyi bsod nams dge tshogs gling bzhi ri rab dang bcas te che ge'i lha tshogs la blos blangs te 'bul snyam pas 'di'i rjes zlos mdzod /
kyai :
bla ma che ge la :
gling bzhi srid pa'i dge tshogs ni :
ci mchis bsdus te maN+Dal 'bul :

de yang gzungs dbang rdo rje'i tshig rkang las /
'di ni ye shes pa dang 'jig rten 'das dang ma 'das so mtshams pa :
kun la dbang bskur 'di yi rigs 'gres kun la bya :
'jig rten pa yi lha la dbang bskur 'di ni bya bar mi rung ngo :
sa ma ya :
rgya rgya rgya :
kha thaM gu h+ya :
zhes sangs rgyas snang ba mtha' yas nyid kyis bka' bstsal pa ltar /
che ge'i gzungs dbang thob pa yin pas /
bsnyen pa sogs rang gzhan gyi don la brtson par mdzod cig
/ces slob ma grol /
rjes chog spyi ltar ro //
dang po bdag mdun gsal gdab /
bsnyen pa cung zad bya zhing ting nge 'dzin gyis dbang blangs pas rang gi byin rlabs mi nyams pa'o //
rgyas par tshogs gtor 'bul bya /
bsdu na mchod bstod bya zhing /
ye shes pa dang dam tshig pa thams cad bdag nyid la bsdu ste /
rtsa gsum mchod phreng mjug ltar ro //
zhes pa sprul sku nyid kyi bkas bskul te /
nyid kyi gnam chos nang nas sab 'os sab ste /
karma a rA gas bkod pa la nyes 'gal mchis na rtsa gsum bka' srung rnams la bshags /
dge bas bstan pa 'phel zhing rgyas gyur cig
/mang+ga laM///
/
