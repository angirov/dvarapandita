mgon po gong gnon ye shes pa'i sgrub thabs snying po'i bcud thigs ni /
na mo shrI ma hA kA la ya /
mthu chen rdo rje nag po che //
dpal ldan mgon po phyag bzhi pa //
gong gnon ye shes lha nyid du //
sgrub pa'i las rim 'di lta ste //
bla ma dkon mchog rnam gsum la //
rtag par bdag ni skyabs su mchi //
bla med byang chub mchog thob phyir //
ye shes mgon po bsgrub par bgyi /

/rang lus tha mal lte ba ru //
hU~M mthing ma yig smug nag las //
'od 'phros lus kun khyab par gyur //
phyir 'phros rdo rje'i gur khang ni //
sra brtan gzhom du med pa'i dbus //
pad+ma nyi ma ro steng du //
bdag nyid ye shes mgon po'i sku
/mthing nag zhal gcig phyag bzhi pa //
zhal gdangs mche gtsigs ljags 'dril zhing //
spyan gsum sdang mig dmar la 'khrug
/khro gnyer bsdus shing smin ma dang //
sma ra dmar ser me ltar 'bar //
dbu skra kham nag gyen du brdzes //
phyag bzhis tsit+ta b+hany+dza dang //
ral gri dang ni kha T+wAM 'dzin //
thod skam dbu brgyan thod rlon gyi //
do shal sbrul gyi chun pos brgyan //
glang chen zhing gi stod g.yogs dang //
stag gi pags pa'i sham thabs can //
sna tshogs dar dang rus pas brgyan //
zhabs gnyis phyed skyil rol stabs kyis //
bzhugs pa'i pang du gsang ba'i yum //
tsaN+Di nag mo phyag gnyis kyis //
gri thod 'dzin pas yab la 'khyud //
'jigs gzugs rus pa'i rgyan gyis brgyan //
gnyis ka me dpung 'bar ba'i klong //
'jigs pa'i zhal bgrad ha ha dang //
hU~M hU~M phaT ces 'brug sgra ltar //
sgrog cing bzhugs pa'i sku yis ni /
khams gsum ma lus khyab par bzhugs //
'khor du dam can dregs pa'i tshogs //
grangs med sprin gtibs lta bur gyur //
yab yum thugs kar pad nyi'i steng //
mthing nag hU~M dang smug nag ma //
gnas pa'i 'od kyis ye shes pa //
spyan drangs badzra sa mA dzaH
dzaHhU~M baM hoHgnyis med gyur //
thugs ka'i hU~M mthar gsang sngags kyi //
phreng bas g.yas su bskor ba las //
sngags kyi 'od zer zhal nas 'thon //
yum gyi zhal zhugs sku'i dbyibs brgyud //
bde ba'i ngar bcas mkha' gsang las //
nor bur zhugs te 'gal me ltar //
yongs su 'khor ba nyid du gyur //
oM ma hA kA la e ka dzA Ti ma ma hU~M hU~M/
zhes bzla thun mtshams snod bcud kun //
'od zhu rang dang de nyid kyang //
thugs ka'i hU~M bstim nA da'i bar //
bsdus nas mi dmigs dbyings su bzhag

/slar yang mgon po'i skur langs nas //
dge ba 'di yis myur du bdag
/ye shes mgon po 'grub gyur nas //
'gro ba gcig kyang ma lus pa //
de yi sa la 'god par shog
/ces pa'i smon lam yang dag gdab //
res 'ga' rtsa ba'i bzlas pa nyid //
song rjes thugs ka'i hU~M yig gi
/dbus su rang sems yi dam lha //
g.yas g.yon mdun rgyab rnams su ni //
bsrung bya mtha' dag gnas par bsam //
sngags phreng sku las ye shes kyi //
'od zer bskal me ltar drag pa //
'bar zhing 'tshubs pas gnod byed kun //
bsregs bcom phyi rol mi shigs pa //
rdo rje'i gur gyis bcings par bsam /
gong gi rtsa ba'i sngags nyid dang /
oM ma hA kA la e ka dzA Ti gu Na hr-i da hU~M phaT/
ces pa gnyis kyi sngags gsham du /
ma ma kA bA tsi rak+Sha rak+Sha hU~M phaT/
ces pa btags nas brgya rtsa 'am //
nyer gcig tsam bzla srung ba'i mchog
/spyir na gong gi rtsa ba'i sngags //
'bum tsho gsum gyi grangs tshad yin //
rgyun du rtsa sngags stong bzlas na //
srung sngags btags pa brgya rtsa gcig
/rtsa sngags brgya la srung ba'i sngags //
nyer gcig tsam re bzlas pa'i mthar //
nyer bsdu byas nas thun mtshams lhar //
langs rjes gtor 'bul bstod pa sogs //
rgyas bsdus skabs dang sbyar ba yis //
thun mtshams bya ba 'grub pa yin //
zhes dad ldan ngag dbang dar rgyas kyis bskul ngor gter gzhung rtsa ba'i dgongs pa man ngag gis brgyan te 'gyur med rdo rjes smras pa'i yi ge pa ni rnam grol lo ///
/
