@##:
slob dpon chen po sprul sku pad+ma 'byung gnas kyi bka' 'bum bzhugs pa'i dbu'i phyogs :
chos 'di nyams su len pa'i snying gtam gyi chos yin pas :
thugs su len par mdzod legs s+ho :
e ma ho :
slob dpon pad+ma 'byung gnas :
rgyal po khri srong lde btsan gyis bsam yas kyi sa gzhi 'dul ba'i don du spyan drangs :
dpal bsam yas lhun gyis grub pa bzhengs su gsol nas rab gnas mdzad pa'i dus su :
slob dpon dbu rtse gong mar spyan drangs :
dar zab kyi khri la bzhugs su gsol :
za 'og smug ber sku la gsol :
'bras chang ding bas gser skyogs dngul skyogs su bkang nas phyag g.yas g.yon du drangs :
'jig rten gyi spyan gzigs sna tshogs drangs nas :
gser gyi ma d+hal khru gang ba gcig la g.yu'i me tog rin po che sna bdun gyi tshul du bkod nas :
rje'i mgul g.yu me ru 'od 'bar nyi ma'i tshul du byas :
ke ru kong chog la zla ba'i tshul du byas :
rin chen gser gyi ma d+hal la gling bzhi ri rab kyi tshul du byas nas phul te :
slob dpon la bstod pa :
yab dang yum la ma bsten pad+ma'i nang nas sprul pa'i sku ru byon :
'gro ba 'dul ba'i don du skye shi rgyun bcad rdo rje'i sku ru bzhugs :
dgongs pa phyogs med klong nas skal ldan rnams la sangs rgyas dgongs pa ston :
sna tshogs thabs kyis 'dul mkhas dregs pa'i lha srin dam la 'dogs :
sku gsum phrin las rdzogs pas sangs rgyas kun las lhag pa sprul pa'i sku :
rdo rje thod phreng pad+ma'i sku la phyag 'tshal bdag gis mos pas bstod :
'dod pa'i yon tan lnga la dgyes shing zhen chags spyod pas bzhes pa mi mnga' yang :
'gro ba kun gyi bsod nams gsag phyir thugs rjes bzhes :
bdag la thugs rjes brtser dgongs zab mo'i don mchog gnang bar gsol ba 'debs so :
zhes phyag dbu thod bud bud du btsal lo :
slob dpon gyi zhal nas :
rje lha gcig lags :
bdag gi lus 'di la khyod spro'am gsungs :
spro zhus nas :
'byung ba bzhi'i nad med skye shi gnyis spangs nas :
'gro ba'i don mdzad thugs rje mchog dang ldan :
dgongs pa chos nyid don la rtag tu bzhugs :
'gro mgon sku la bdag ni spro 'o :
zhes zhus pas :
slob dpon gyi zhal nas :
bskal pa stong gi sangs rgyas bas :
bla ma gnyan par shes par bya :
ci phyir bskal pa'i sangs rgyas rnams :
bla ma dag la bsten te byung :
bla ma med pa'i sngon rol na :
sangs rgyas bya ba'i ming yang med :
ces pa dang :
bla ma sangs rgyas bla ma chos :
de bzhin bla ma dge 'dun te :
dkon mchog gsum gyi rtsa ba yin :
mchod pa thams cad yongs spangs la :
bla ma'i mchod pa yang dag brtsam :
de mnyes dngos grub gang 'dod 'byung :
zhes gsungs :
de nas rgyal pos slob dpon la zhus pa :
slob dpon chen po lags :
rgyu sems can la 'bras bu sangs rgyas sgrub par byed pa la :
dang po kho nar rtogs pa'i lta ba gces par gda' bas :
rtogs pa lta ba dang ldan pa gang lags zhes zhus pas :
slob dpon gyis gsung pa :
lta ba thams cad kyi yang rtse snying po byang chub kyi sems nyid yin te :
stong gsum gyi stong chen po thams cad dang :
phyogs bcu'i bde bar gshegs pa thams cad dang :
khams gsum gyi sems can thams cad don gcig ste :
snying po byang chub kyi sems la 'dus so :
de la sems zhes bya ba ni ma byas par sna tshogs su byung ba'o :
'o na sems can dang sangs rgyas la khyad par ci yod ce na :
sems rtogs ma rtogs las med de :
sangs rgyas kyi rgyu de rang la yod de ngo ma shes :
sems ngo ma shes pas rgyu drug du 'khyams pa yin no :
'o na sems rtogs par byed pa la thabs ci mchis na :
zhus pas :
de la bla ma'i gdams ngag dgos gsungs :
de la sems zhes dran zhing rig pa nyams su myong ba zhig yod de :
sems phyi ru ma lta nang du ltos :
sems kyis sems tshol :
sems kyi rang bzhin gtan la phob cig :
sems de dang po gang nas byung :
da lta gang du gnas :
tha ma gang du 'gro ltos shig :
de la rang gi sems 'di la rang gis bltas pas :
byung sa gnas sa 'gro sa ma rnyed :
de 'di 'dra zhes mtshon du med pas :
sems la phyi zhig dang nang zhig dang :
lta mkhan zhig dang lta byed med pa :
mtha' dbus bral ba'i ye shes chen po :
ye stong ye bral khyab brdal chen po :
ye shes rang gnas su rang la gnas pa ste :
da lta byas pa lta bu ma yin te :
ye nyid du rang la gnas pa de :
ngo shes pa de lta ba yin par rbad kyis chod gsungs :
de la gdeng dang bcas pa zhes bya ba ni :
nam mkha' dang 'dra ste ye nas lhun grub :
nyi ma dang 'dra ste ma rig pa'i mun pa gzhi med :
pad+ma dang 'dra ste skyon gyis ma gos :
gser dang 'dra ste don chos nyid las mi 'gyur :
rgya mtsho dang 'dra ste g.yo 'gul med :
chu bo dang 'dra ste rgyun chad med :
gnam sa dang 'dra ste 'du 'bral med :
ri rab dang 'dra ste 'pho 'gyur med pas :
de lta bu'i don rtogs nas brtan pa'i dus na :
rtogs pa lta ba dang ldan pa zhes zer ba yin no gsungs :
:rgyal pos zhus pa :
sgom pa nyams myong dang ldan pa gang lags :
slob dpon gyis gsung pa :
rje lha gcig nyon cig :
sgom pa nyams myong dang ldan pa ni :
sems nyid ma bcos pa :
ma bslad pa so ma :
rang thad rnal ma :
lhug pa :
phyir mi gzhag :
nang du mi 'gugs :
gtad med du gzhag :
chos nyid mnyam pa chen po'i ngang la mar me rlung gis ma bskyod pa ltar gzhag go :
de la nyams myong ni :
shes pa mer ba dang :
ltem pa dang :
chad pa dang :
bde ba dang :
gsal ba dang :
rtog pa med pa dang :
snang ba rab rib du 'dug pa dang :
gza' gtad chung ba dang :
'jig rten gyi spyod pa dang mi mthun pa byung na :
nyams kyi rtags yin pas gang la yang ngo mtshar mi brtsi 'o :
zhen 'dzin gang la yang mi bya'o :
de ltar sgom pa nyams myong dang ldan pa zhes bya'o gsungs :
:rgyal pos zhus pa :
spyod pa ro snyoms dang ldan pa gang lags :
slob dpon gyis gsung pa :
spyod pa ni sgom pa la rgyun chad med de :
'gro 'chag nyal 'dug thams cad du sgom du med kyang ma brjed par dran par bya'o :
dper na chu bo rgyun chad med pa lta bu'o :
zhes ro snyoms ni dbang po lnga la 'dod pa'i yon tan ci mthong ci shar thams cad la chags zhen med pas chos nyid kyi rtsis zin ste :
gang la yang spang blang med par rin po che gser gling du phyin pa lta bu'o :
de kho na la spyod pa ro snyoms dang ldan pa zhes bya'o gsungs :
:yang rgyal pos zhus pa :
rnam rtog 'gyur med kyi 'phrang gang du gcad :
slob dpon gyis gsung pa :
mnyam par gzhag pa'i tshe :
rnam par rtog pa skyes pa'i tshe :
ci skyes kyang rang gi sems las skyes :
sems ci'i ngo bo la ma grub pas :
rnam rtog skye rgyu'i ngo bo stong :
dper na sprin nam mkha' las byung nas nam mkha' la dengs pa ltar :
rnam rtog sems las byung nas sems kyi ngang du dengs :
rnam rtog chos nyid kyi rang bzhin yin gsungs :
'phrang gcad pa ni :
sems dran pa sna tshogs su 'gyu na :
de nyid la shes pa gtad pas khang stong gi rkun ma ltar :
sems stong pa la rnam par rtog pas gnod pa bskyal ba ci yang med do :
de la rnam rtog 'gyu byed kyi 'phrang chod pa zer ba yin no :
:gsungs so :
slob dpon la rgyal pos zhus pa :
'bras bu mi 'gyur ba'i gdeng gang du bca':
slob dpon gyis gsung pa :
rje lha gcig gson cig :
byang chub sems rgyu yis ma bskyed :
rkyen gyis mi 'jig :
sangs rgyas sgam pos ma mdzad :
sems can sgrin pos ma bcos :
ye nas rang la rang chas su yod pa de la :
bla ma'i gdams ngag gis ngo shes pa'i dus na :
sangs rgyas kyi mes po sems yin pas :
sngar 'dris pa'i mi ngo shes pa dang 'dra'o :
de lta bu la brtan pa thob mngon du gyur pa'i ngang la :
dus gsum gyi sangs rgyas thams cad sangs rgyas pas :
rgyal bu rgyal sar phyung ba lta bu ste :
nyam nga ba dang bag tsha ba med par :
ye nas lhun grub tu sangs rgyas pas 'bras bu gdeng dang ldan pa zhes bya'o gsungs :
:slob dpon la rgyal pos zhus pa :
gol sa dang skyon gyi mtha' gang du gcad :
slob dpon gyis gsung pa :
rje lha gcig lags :
re dogs gnyis byung na :
lta ba ma rtogs pa'i skyon yin :
rig pa byang chub kyi sems skye ba med pa la :
sangs rgyas la re ba med :
sems can du ltung gi dogs pa med do :
bsgom bya dang sgom byed gnyis byung na :
sems nyid 'phrang ma chod pa'i skyon yin :
chos nyid spros pa dang bral ba la :
bsgom par bya ba'i yul med :
sgom par byed pa'i mkhan po med :
bsgom rgyu ci yang med gsungs so :
blang dor gnyis byung na chags 'dzin ma chod pa'i skyon yin pas :
sems nyid ye stong ye bral la :
bsgrub bya la chags su med :
dor bya la spang du med :
yon tan dang skyon la blang dor med do :
yo byad la chags na lam du khyer ma shes pa'i skyon yin pas :
gang la yang dmigs med 'dzin med du khyer la :
chags zhen gzhi rtsa dang bral bar shes par bya'o gsungs :
hril gyis dril bas :
yengs pa med pa lta ba :
bzhag pa med pa sgom pa :
myong ba med pa nyams myong :
thob pa med pa 'bras bu :
de las ni dus gsum gyi sangs rgyas kyis kyang ma gsungs so :
de la gol sa dang skyon gyi mtha' chod pa zer ba yin gsungs so :
:slob dpon la rgyal pos zhus pa :
nges par shes pa'i skyon bsal ba gang lags :
slob dpon gyis gsung pa :
rang sems sangs rgyas su rtogs kyang bla ma mi spang :
snang ba sems su rtogs kyang 'dus byas kyi dge ba'i rtsa ba rgyun mi gcad :
sangs rgyas la re ba med kyang lhar dkon mchog mchod :
'khor ba la dogs pa med kyang sdig pa phra mo nas spang :
chos nyid 'gyur med kyi gdeng rnyed kyang chos gang la yang sgro skur mi gdab :
rang la ting nge 'dzin dang mngon shes la sogs pa'i yon tan shar yang nga rgyal dang rlom sems spang :
'khor 'das gnyis med du rtogs kyang sems can la snying rje rgyun mi gcad gsungs so :
:yang rgyal pos zhus pa :
nges pa'i shes pa skyed pa gang lags :
slob dpon gyis gsung pa :
rang sems gdod ma nas sangs rgyas par nges shes bskyed :
chos thams cad sems kyi rnam 'phrul yin par nges shes bskyed :
'bras bu rang la gnas pas gzhan nas btsal du med par nges shes bskyed :
bla ma la sangs rgyas dngos yin par nges shes bskyed :
lta sgom gyi don nyid sangs rgyas kyi dgongs pa yin par nges shes bskyed la nyams su blang dgos gsungs :
:yang rgyal pos zhus pa :
rgyud la man ngag dang ldan pa gang lags :
slob dpon gyis gsung pa :
kun tu bzang pos gsang gtam 'di rdo rje sems dpa'i snyan du byin gyis brlabs kyis bshad :
des sprul sku dga' rab rdo rje la snyan gyi gwa'ur blugs :
de shrI siM ha'i thugs kyi dkyil du gtad :
de'i thugs pad+ma bdag la gnang :
khri srong lde btsan snying gi dkyil du chongs gsungs :
:slob dpon gyis rgyal po la gdams pa :
lha gcig lags :
chos nyid skye ba med pa'i don gcig ma rtogs na :
sku lus rgyal por skyes kyang tshe long med chu'i chu bur 'dra :
chos nyid bsam du med par longs ma spyad na :
mnga' thang rgyal srid 'ja' tshon ri mo 'dra :
rig pa rang byung grogs dang ma 'grogs na :
jo bo 'khor 'bangs shul ka'i mgron dang 'dra ste so sor 'gro :
lta sgom gnas lugs don la ma bsgom na :
skye shi 'byung 'jug zo chu'i 'khyud mo 'dra ste gcig nas gcig tu 'khor :
rgyal srid zhi ba'i chos kyis ma bskyangs na bka' khrims bsdams kyang dug gi sdong po 'dra ste rang phung 'gyur :
rgyal po chen po chos khrims mdzad pa zhu zhes gdams so :
:yang slob dpon gyis gdams pa :
rgyal po lags :
dus kyi tha ma la bka' bka' bzang re ni 'dod :
rtogs ni sus kyang ma rtogs :
bka' bzhin mi byed par chos par khas len pa mang :
de'i dus su grub thob nyung :
tho co che ba mang :
bod rgya bye'u rgyun chad pa ltar 'gyur bas 'dul ba dka':
de'i dus su chos bstan bsrung dgos pas :
rje yis gter du sbos shig :
rje nyid kyang skye ba tha ma la chos dang bstan srung rnams dang 'phrad de 'ong :
de'i tshe skye ba rgyun chad rig 'dzin gyi sa la 'gro bas gzhan la ma spel cig gdams pas :
rje rab tu dgyes nas :
gser gyi ma d+hal phul :
phyag dang bskor ba grangs med pa mdzad do :
gter rgya :
sbas rgya :
gtad rgya ::
::[ \u0f88 ]yang de nyid kyi tshe :
rgyal pos phyag dang bskor ba mdzad slob dpon la zhus pa :
slob dpon chen po lags :
bdag rgyal po 'dra ba dad pa chung ba :
khe grags che ba :
chos la gnag pa :
gdug pa :
dge sems chung ba :
sdig par shas che ba :
chos la mi gnas pa :
g.yeng ba dang bsod nams la dga' ba :
tshe lam 'di la bsod nams dang ldan na :
phyi ma ngan song du 'gro yang 'jigs sems med pa lags pas :
bdag la thugs rjes gzigs la :
'chi kar sangs rgyas pa'i gdams ngag cig zhu byas nas :
phyag dbu thod bud bud du btsal :
spyan chab bton pas :
slob dpon gyi thugs kyis dgongs te :
gdams ngag gi bcud phyung nas gnang ba :
e ma ho :
thugs dad pa gting nas skyes pa ngo mtshar che'o :
'chi kar rgyal po thugs khral mi 'tshal :
gsang sngags gseng lam gyi gdams pa :
sdig po che sngon la 'tshang rgya ba :
bar do med pa'i gdams pa zhig bdog pas :
lha sras gson mdzod cig :
'o skol ma rig pa'i rkyen dang las kyi stobs kyis :
dang po mngal du zhugs nas skyes pa lags :
bar du lo grangs 'ga' tsam sa steng na gnas pa yin :
tha ma shi ba'i dus su phung po sa steng du 'gro :
sems las kyi dbang gis 'gro ba rigs drug tu lus len pas 'khor bar 'khyams pa yin gsungs :
de la 'o skol tshe 'di mthar phyin yang tshe lo brgya pa'i dus yin :
de la tshe phyed nub mo nyal bas ro dang 'dra :
rmi lam du bde sdug sna tshogs nyams su myong :
des na snang ba dang bcas pa lo lnga bcu las med :
de nyid kyang tshe lo brgya pa'i dbang du byas pa yin gsungs :
de lta ma yin pa ma la skyes nas 'chi ba zhig rang chas su yod :
de la 'o skol gtan du mi 'chi ba lta bur :
chags sdang sna tshogs spyod pa 'di rnams kyis :
'chi ba ma dran pa yin gsungs :
'chi ba'i dus btab med pas dus nam gyi tshe na nam 'chi cha med :
'chi rkyen mang po yod pas :
zhag gcig mi 'chi ba'i dbang yang med gsungs :
rgyal po gson cig :
de yang 'chi lugs rab 'bring tha gsum te :
rgyal po lta bur 'chi ba ni :
khyed mnga' ris dang longs spyod la chags nas 'chi ba rnams ste :
'chi lugs tha ma yin :
'chi khar chags zhen med par bya gsungs :
sprang po ltar 'chi ba ni :
rdzas dang yo byad gang la yang chags pa med par 'chi ba yin te :
'chi lugs 'bring yin gsungs :
ri dwags lta bur 'chi ba zhes bya ste :
gcig pur chags pa dang zhen pa'i rtog pa med par 'chi ba 'chi lugs rab yin gsungs :
rje lha gcig gson mdzod cig :
de ltar 'chi ba'i dus su sangs rgyas lugs gsum ste :
dbang po tha ma tshogs bsags nas :
tshe phyi ma dang bcas nas sangs rgya ba yin :
dbang po 'bring goms 'dris dang bcas nas bar dor sangs rgya ba yin :
dbang po rab rtogs pa dang bcas nas bar do med par sangs rgya ba yin :
da res 'o skol gyi 'di bar do med par sangs rgya ba'i gdams ngag yin :
gsang sngags kyi gseng lam yin gsungs :
de yang gdams pa'i rtsa ba tshig gsum gyis mtshon nas ston te :
phyi snang ba'i ngo bo thams cad nam mkha'i ngo bor rtsad bcad pas :
phyi 'gro drug gi 'jig rten 'gro drug gi skye gnas rtsa ba dang bral :
nang 'dzin pa'i ngo bo sems gsal stong gi ngo bor rtsa ba bcad pas :
nang bcud kyi sems can mngal kha stong par bzhag nas skye ba thams cad rtsa ba dang bral :
ma rig pa skye med du rtogs pas :
chos kyi rtsa ba bcad pas :
dge sdig gi rtsa ba dang bral lo :
gdams pa tshig gsum po 'di yin no gsungs :
rgyal pos zhus pa :
slob dpon chen po lags :
phyi snang ba'i yul nam mkha'i ngo bor rtsad ji ltar gcad lags :
phyi snod kyi 'jig rten 'gro drug gi skye gnas rtsa ba dang ji ltar bral lags :
slob dpon gyis gsung pa :
rje lha gcig lags :
gson mdzod cig :
phyi snang ba'i yul gang yin na :
da ltar gyi snang ba la :
gling bzhi ri rab bye ba phrag ther 'bum yod pa la :
'o skol gyi snang ba la :
sa rdo ri brag rtsi shing nags tshal du snang ba 'di yin te :
ma rtogs pa log pa'i snang ba bya ba yin :
mdo dgongs pa 'dus pa nas :
rdzas kyi ngo bo gcig la yang :
log lta drug dang yang dag gcig :
phyin ci log ni rnam pa gnyis :
zhes gsungs pas :
'o skol gyi chu gcig pu la :
lhas bdud rtsir mthong :
lha ma yin gyis go mtshon du mthong :
mis chur mthong :
byol song gis btung bar mthong :
yi dwags kyis rnag khrag tu mthong :
dmyal bas zangs chu khol mar mthong :
log lta drug du byung :
yang dag par na de dag gang yang ma yin :
de la phyin ci log gnyis su bzung ste :
mu stegs rtag pa ba rnams na re :
rgyu 'bras gnyis rtag pas mi shi ba mir skye :
rta shi ba rtar skye ba la sogs pa 'dod :
mu stegs chad pa pa na re :
lus 'byung ba bzhi'i bag la zha :
sems nam mkha'i bag la zha :
da lta'i rkyen snang blo bur ba yin :
shi nas lus mi len zer :
de gnyis phyin ci log gi rtog pa yin gsungs :
'o na yang dag pa'i don gang yin na :
ci yang ma yin la 'dzin pa thams cad dang bral ba yin :
da ltar gyi snang ba sa rdo ri brag :
rtsi shing nags tshal la sogs pa 'di la gang du yang mi 'dzin :
gang du yang mi sgrub :
snang ba mi 'gegs :
yod med du mi sgrub :
snang ba rang snang :
stong pa rang stong :
nam mkha'i ngo bo dang 'dra ste :
ngo bo rang stong :
snang la rang bzhin med par bzhag go gsungs :
de lta bu'i yul snang la 'dzin pa ma zhugs pas zhen chags ma skyes te :
phyi snod kyi 'jig rten rtsa ba bcad :
rigs drug du skye ba med de rgyu drug gnas stongs pa yin gsungs :
de ci ste zhe na :
rigs drug gi snang ba 'khrul pa yin :
'khrul pa dang bral ba la :
yul snang la mthong rgyu mi gda' gsungs :
rgyal pos zhus pa :
nang 'dzin pa'i sems gsal stong gi ngo bor rtsad gcad pa de gang lags :
slob dpon gyis gsung pa :
rje lha gcig lags :
gson mdzod cig :
nang 'dzin pa'i sems gsal stong du rtsad bcad nas :
nang sems kyi mngal kha stong par bzhag pas :
skye rgyu rtsa ba bral zer tsam na :
nang 'dzin pa'i sems gang yin na :
pha ma spun grogs bu nor dgra gnyen la sogs pa rnams yin :
'o na 'dzin mkhan rang gang yin na :
nyon mongs pa can gyi yid yin :
de rtsa ba bcad pas yid de gang du yang ma grub :
gang yang med pa min :
ma rtogs pa'i dus na yid kun byed phung krol mkhan :
sems mi dran dgu dran zhes bya :
de nyid rtogs shing yid rtsad chod nas :
gsal la ma 'gags pa zhig yod de :
de la sems nyid rtogs zhes bya :
gang du yang ma grub pa de la chos kyi dbyings zhes bya :
de nyid gsal la ma 'gags par gsal ba yin :
snang yang gang du yang ma grub pa stong pa yin :
de ltar yul snang gang la yang pha dang ma'i 'dzin pa ma zhugs pas :
'dzin pa pha'i rgyu dang :
chags pa ma'i rkyen zad pas :
rigs drug gi mngal khar skye dogs mi gda' gsungs :
rgyal pos zhus pa :
ma rig pa skye med du rtogs pas chos kyi rtsa ba bcad pa de gang lags :
ma rig pa skye med du rtogs dgos pa yin :
skye med bya ba gang la zer na :
sems nyid ci'i ngo bor yang ma grub pa spros pa'i mtshan ma thams cad dang bral ba la rig pa rig par shar ba zer :
rang gis rang ngo shes pa zhes bya :
skye ba med pa'i chos rtogs pa zhes bya :
don la chos kyi ngo bo rtsad chod pa zhes zer te dge sdig las kyi chos dang bral zhes bya'o :
dge ba ji snyed byas kyang sangs rgyas kyi 'bras bu la re ba med :
sdig pa ji snyed byas kyang ngan song dang dmyal ba la dogs pa med do :
de la las dang las kyi rnam par smin pas gos pa med do gsungs :
de la rig bzo'am :
'dod kha'am :
bcos pa lta bu ma yin te bka' lung thams cad nas bshad do :
shes rab kyi pha rol tu phyin pa rgyas pa las kyang :
chos thams cad kyi rang bzhin stong pa la las kyang ma mchis :
las kyi rnam par smin pa yang ma mchis so :
zhes gsungs so :
tshul brgya lnga bcu pa las kyang :
ji ltar pad+ma rab dmar la :
nyes pa'i skyon gyis ma gos so :
de bzhin chos rnams stong pa la :
las kyi nyes pas mi gos so :
zhes gsungs so :
nam mkha' che las :
ji ste las kyi dbang gyur na :
rang byung ye shes yod ma yin :
zhes gsungs so :
rdo rje ri rab khang pa nas :
bdag ni bdag gis stong :
gzhan ni gzhan gyis stong :
gnyis ka ni gnyis kas stong :
gnyis ka ma yin pa yang gnyis ka ma yin pas stong :
gnyis ka ma yin pa ni mtha' med pas stong ste :
yang dag par ma yin pa la kun brtags pa'i phyir ro :
zhes gsungs so :
blo gros rgya mtsho'i mdo las :
theg pa chen po'i mdo 'di dag ni 'jig rten dang mi mthun no :
de ci'i phyir zhe na :
sems can thams cad ni rgyun gyi rjes su 'jug pa bral ba'o :
zhes gsungs so :
des na thams cad rang sems kyi 'khrul par shes pas :
chos nyid kyi don rtsad chod :
dge sdig rtsa ba dang bral ba yin gsungs :
rgyal pos zhus pa :
slob dpon chen po lags :
'chi dus su bar do med par sangs ji ltar rgya lags zhes zhus pas :
slob dpon gyis gsung pa :
rje lha gcig gson cig :
rnal 'byor blo rab kyis phyi snang ba'i yul la 'dzin pa med pas :
snang ba la sgro 'dogs chod nas :
snang ba rang sar grol te bar dor snang ba'i yul mi 'char :
phyi snod kyi 'jig rten skye ba med :
nang 'dzin pa'i sems gang ci'i ngo bor ma grub pas 'khor ba rang sar grol te bar dor yid kyi lus med pas :
rigs drug mngal kha stongs te skye ba'i rgyu med chos nyid rang sar dag :
rnal 'byor pa'i lus bor bas :
rig pa nam mkha' dang 'phrad :
de las dge sdig gi 'phen pa zad pa yin no :
gsungs so :
rgyal pos zhus pa :
slob dpon chen po lags :
de lta bu de la sku gsum gyi 'bras bu ji ltar 'byung ba lags :
slob dpon gyis gsung pa :
chos nyid kyi gzhi smra brjod kyi yul las 'das pas :
gang ci yang ma yin pa nam mkha' lta bu'i ngang la 'bras bu chos sku zhes bya'o :
chos kyi sku nam mkha' lta bu'i ngang las :
longs spyod rdzogs pa'i sku sprin lta bu mtshan dang dpe byad kyis spras pa :
sa bcu'i byang chub sems dpa' rnams kyi ngo la snang :
sprul pa'i sku char lta bus sprul pa dpag tu med pa gang la gang 'dul gyi don byed pa'o gsungs so :
thig le sbas pa'i rgyud las :
nam mkha' stong pa'i ngang nyid las :
chu 'dzin sprin gyi rang bzhin chags :
de yang char du babs pa yis :
rtsi shing nags tshal skyes pa bzhin :
chos sku bsam gyis mi khyab pa :
rnal 'byor rnam gsum rtogs pa'i yul :
de las longs sku 'byung ba yin :
theg chen byang chub sems dpa'i yul :
de las sprul sku 'byung ba yin :
skal ldan sems can rnams kyi yul zhes gsungs so :
de ni 'bras bu sku gsum gyi 'char lugs yin gsungs so :
:slob dpon gyis rgyal po la gdams pa :
rje lha gcig dgongs mdzod cig :
tshe la long med chos nyid zab mo'i don 'di nyams su longs mdzod cig :
dgongs pa zab mo'i don dang ldan yang :
'dus byas kyi dge ba rgyun ma chad par mdzod :
ci byed dmigs pa med pa'i rgyas thobs :
chos 'di gzhan la bstan na sgro skur gyi sar 'gro bas :
ma spel gter du sbos mdzod :
dus kyi mtha' la rgyal po nyid dang 'phrad par mchi yi zhes bka' bstsal rgyas btab bo :
rgyal po dgyes te dus de nyid du rig pa rang sar grol bar gyur to :
slob dpon la shin tu drin du bzo'o :
gsang sngags kyi gseng lam :
sdig po che sngon la sangs rgya ba'i man ngag go :
gter rgya :
sbas rgyas :
gtad rgya ::
::[ \u0f88  ]@#:
slob dpon chen po pad+ma 'byung gnas la :
rgyal po khri srong lde btsan gyis :
gser gyi ma d+hal phul nas zhus pa :
e ma ho :
slob dpon chen po lags :
theg pa che chung gang dang yang mi 'gal ba'i chos nyams su blang thabs shig zhu dang zhus pas :
slob dpon gyis gdams pa gnang ba :
e ma ho :
rgyal po chen po lags :
mi lus tshad ma bsod nams dang ldan pa'i rgyal por yang yang skye ba dkon pas chos srid bskyang ba gces :
'jig rten gyi bya ba rgyal khrims dam yang sems can rnams la gnod pas :
byang chub kyi sems sbyang ba gces :
sgyu ma'i lus 'di gces spras kyis phangs par byas kyang nam 'chi cha med :
skra dkar dang gnyer ma la sogs pa 'chi ba'i bya gtong ba yin pas :
skyo ba skyed la gnyen po chos spyod la 'bad pa gal che'o :
thar pa'i lam sna zin pa'i rgyu ngo tsha dang khrel 'dzem sngon du song bas :
sdom khrims ma nyams par bsrung ba gal che :
sems can snying rje'i yul yin pas :
gsar 'grogs mtho dma' med par gyis la :
'khor 'bangs dang nye 'brel thams cad chos la gzud cing bskyang ba gal che :
zas nor la sogs pa bsags pa'i rdzas la chog shes med pas :
chud zos te dgra zas 'dre zas kha len du ma song bar chos phyogs su gtong ba gal che :
dad gus med na gdams pa'i bcud mi thob pas :
dad brtson gus pas yid ches dang ldan pas bla ma gong ma rnams mchod cing bkur bsti bya ba gal che :
sangs rgyas kyi ye shes rang gi rgyud la ston par byed pa bla ma yin pas :
bla ma snyan brgyud can la gdams pa zhus te nyams su blang ba gal che :
lus ngag yid gsum tha mal du 'jug na byin rlabs mi 'byung bas :
lus lha ngag sngags sems chos nyid mi rtog pas lus ngag yid gsum brtod la gnon pa gal che :
spyod pa tha mal pa'i rjes phyir 'brangs na lus ngag yid gsum 'jig rten gyi snang ba la yan par 'chor bas :
grogs ngan thabs kyis spang zhing ri khrod brten pa gal che :
yab yum dang sku mched sras dang mdza' bshes thams cad shul ka'i mgron po dang 'dra ste lhan cig mi gnas pas :
de dag la chags zhen spang zhing 'khor ba'i rtsa ba bud med dang mi 'grogs pa gal che :
'jig rten 'di'i rnyed pa dang bkur bsti snyan grags thams cad g.yeng ba dang bar chad kyi rgyu yin pas :
'jig rten blos btang ste chos brgyad gtan nas spang ba gal che :
da ltar gyi snang ba bde sdug sna tshogs su snang ba 'di kun rdzob mi bden pa yin pas :
snang srid thams cad sgyu ma dang rmi lam lta bur rang dbang med par shes pa gal che :
sems nyid rta dmu rgod dang 'dra ba gang dga' dgar 'chor bas :
dus rtag tu dran pa dang shes bzhin gyi bya ra ba gzhag pa gal che :
sems nyid ngos gzung med pa de chos nyid rang byung gi ye shes yin pas :
rang gis rang la bltas te ngo shes pa gal che :
sems bzung na gnas su mi 'dod pas :
lus sems khong glod la shes pa rang sar gzhag pa gal che :
bcos sgyur thams cad rtog pa'i nying 'khrul yin pas :
rnam rtog 'phro rgod thams cad glod la rang sar grol du gzhug pa gal che :
rtsol sgrub thams cad 'dod pa'i thag pas 'ching bas :
'dod rtsol bral bar rang sar dwangs su gzhug pa gal che :
re dogs byung na sangs rgyas mi thob pas :
sems nyid skye med stong pa la sangs rgyas thob rgyu med cing :
'khor bar ltung rgyu ma grub par thag gcad pa gal che :
e ma ho :
lha sras gson mdzod cig :
'di ltar bgyis na theg pa che chung sngags mtshan nyid rgyu dang 'bras bu'i chos gang dang yang mi 'gal bas :
rgyal po chen po thugs la zhog mdzod :
dus kyi mtha' la rgyal po chen po nyid skye ba'i rgyun chod 'khor ba'i mtha' chod :
sangs rgyas kyi ye shes rgyud la shar nas :
'gro don rgyun chad med par byed par gda' yis :
chos kun rin chen gter du sbos mdzod gsungs so :
bskyed rdzogs zung 'jug gi gdams ngag :
mnga' bdag rab tu dgyes nas phyag dang bskor ba grangs med mdzad do :
gser phye gtor to :
theg pa thun mong pa dang mi 'gal ba'i gdams pa gal po che'i gdams ngag go :
gter rgya :
sbas rgya :
gtad rgya ::
::

@#:
slob dpon pad+ma 'byung gnas la :
lha sras kyis zhus pa :
slob dpon chen po lags :
mtshan bcas dang mtshan med zung 'brel gyi ngo sprod cig zhu 'tshal zhes gser gyi ma d+hal phul :
tshogs kyi 'khor lo mdzad nas zhus pas :
slob dpon gyis gdams pa gnang ba :
A+o~M AHhU~M:
yig 'bru gsum sku gsung thugs phyag rgya chen po la ngo sprad pa ni :
bdag nyid gang na 'dug pa de lus kyi ri bo dgon pa'i gnas :
de na sems nyid sgom chen bzhugs te :
de yang dang po rang skad cig dran rdzogs su yi dam lha bskyed la :
lha'i sku mdog phyag mtshan rgyan cha lugs gsal ba de longs spyod rdzogs pa'i skur ngo sprad :
sku de yang gdos pa can ma yin te snang la rang bzhin med pa de sprul pa'i skur ngo sprad :
de ltar gsal ba'i dus na bdag gi sems dran rtog sna tshogs can ma yin te :
gsal la rtog pa med pa mar me rlung gis ma bskyod pa ltar gnas par bya ste chos kyi skur ngo sprad :
de ltar gsal ba'i lha de yang logs na yod pa ma yin te :
rang gi sems nyid lha'i ngo bor shar bar ngo sprad do :
de lta bu de la sku gsung thugs kyi byin gyis brlabs par bya ste :
spyi bor 'khor lo rtsibs bzhi'i steng du A+o~M dkar po zhig bsgom ste :
bde bar gshegs pa thams cad kyi sku'i ngo bor ngo sprad :
mgrin par pad+ma 'dab bzhi'i steng du AHdmar po zhig bsgom ste :
bde bar gshegs pa thams cad kyi gsung gi ngo bor ngo sprad :
thugs kar rdo rje rgya gram gyi lte ba la hU~M mthing nag cig bsgom ste :
bde bar gshegs pa thams cad kyi thugs kyi ngo bor ngo sprad :
de ltar sku gsung thugs kyi lha de phyag rgya chen por gsal ba'i lha de :
ye nas ma btsal lhun gyis grub pas sangs rgyas kyi ngo bo yin par ngo sprad do :
de ltar shes nas bsgoms na yi dam gyi lha gcig bsgoms pas sangs rgyas thams cad bsgoms par ngo sprad :
de ltar lhar gsal ba'i dus na sku la bgres rgud mi mnga' bas :
skye shi dang 'du 'bral med par ngo sprad do :
de dag ni sku phyag rgya chen po la ngo sprad pa'o :
da ni gsung yig 'bru gsum la ngo sprad pa ni :
spyi gtsug gi A+o~M de bde bar gshegs pa'i sku'i snying por ngo sprad :
mgrin pa'i AHgsung gi snying por :
thugs ka'i hU~M thugs kyi snying por ro :
A+o~M gyis khams gsum gyi sems can thams cad kyi lus kyi sgrib pa sbyong bar ngo sprad :
AHsa ngag gi :
hU~M gis yid kyi'o :
lus ngag yid gsum gyi sgrib pa byang bas grub rtags rnam gsum 'byung ste :
A+o~M gyis lus la bde ba 'byung ste :
bde ba chos kyi skur ngo sprad :
AHsa gsung grub pas ngag la nus par 'byung ste :
grags stong chos nyid kyi sgrar ngo sprad :
hU~M gis thugs grub pas sems la rtogs pa 'char te :
gsal la mi rtog pa chos kyi dbyings su ngo sprad :
de ltar gsal ba'i dus na rgyun mi chad pa rnam pa gsum 'byung ste :
rlung nang du 'jug pa A+o~M ste :
A+o~M zhes spyi bo nas 'byung :
rlung bar na gnas pa AHste mgrin pa nas 'byung :
phyir rgyu ba hU~M snying ga nas 'byung :
snying po 'bru gsum rlung 'byung gnas 'jug rgyun mi chad pas :
rdo rje'i bzlas pa la ngo sprad do :
de rnams ni gsung yig 'bru gsum la ngo sprad pa'o :
da ni sku gsung thugs la ngo sprad pa ni :
A+o~M sprul pa'i sku'i ngo bo yin te da ltar gyi shes pa sna tshogs dran rig 'gyu ba can 'di la ngo sprad :
AHlongs spyod rdzogs pa'i sku yin te rig pa gsal la ma 'gags par rang shar 'di la ngo sprad :
hU~M chos kyi sku'i ngo bo yin te sems ngo bo gang du yang ma grub pa spros pa dang bral ba 'di la ngo sprad :
de yang A+o~M sprul sku'i ngo bo de spyod pa sna tshogs pa la zhen pa med pas gang ltar yang 'char ba la ngo sprad :
AHlongs spyod rdzogs pa'i sku de sgom pa gsal la 'dzin pa med pa la ngo sprad :
hU~M chos kyi sku'i ngo bo de lta ba bde chen mtha' bral gang gi yang 'dod pa med pa la ngo sprad :
A+o~M sprul pa sku'i ngo bo de dran 'gyus rnam rtog rang sar grol bas rtog pa chos nyid du 'char ba la ngo sprad :
AHlongs spyod rdzogs sku'i ngo bo de nyid chos nyid rang gsal du shar bas sgom thun mtshams med par ngo sprad :
hU~M chos sku'i ngo bo de chos nyid gzhi med lta ba la gol sa med par ngo sprad :
de ni thugs gsung sku gsum la ngo sprad pa'o :
gdams pa gcig du dril bas :
lus lhar snang la rang bzhin med par snang stong gnyis med :
ngag 'bru gsum yid kyis gsal bar bzlas pas gsal stong gnyis med :
de gsum dang ldan pa mtshan bcas mtshan med zung 'jug yin :
sangs rgyas la 'chor sa med par thob par byed pas rgyal po chen po thugs dam du bzhes 'tshal :
'di las lhag pa'i gdams ngag pad+ma bdag la yod re kan zhes gdams pas :
mnga' bdag rab tu dgyes nas phyag byas :
gser phye gtor :
bskyed rdzogs zung 'jug gi gdams pa'o :
gter rgya :
sbas rgyas :
gtad rgya ::
::[ \u0f88  ]@#:
slob dpon gyis rgyal po la gdams pa :
rje lha gcig lags :
gdams pa zab mo'i don 'di nyams su long mdzod :
'khor ba'i gnas na bde ba'i sa med :
sangs rgyas gnas na bde :
sangs rgyas bsgrubs pas mi 'grub ma btsal bzhag na 'grub :
'khor ba spangs pas mi spong rang sar bzhag pas grol :
sdug bsngal bcos pas mi bde glod nas bzhag pas bde :
bde ba 'dod pas mi myong 'dod sred bzhag pas skyed :
chags zhen bcad pas mi chod zhen pa log na chod :
gdams pa 'dod pas mi rnyed bla ma bsten pas rnyed :
byin rlabs zhus pas mi 'ong mos gus skyes na 'ong :
rgyal po nyid kyang chos dang 'grogs na bde :
bya byed g.yeng ba skyur la lta sgom don la spyod :
skye med chos sku mnyam pa'i ngang la bzhugs zhes gsungs so :
rgyal po dgyes nas phyag dang bskor ba mang du mdzad do :
slob dpon la shin tu gus shing dad do ::
::

@#:
skyon can sun 'don gyi skor :
na mo gu ru :
slob dpon pad+ma 'byung gnas zhes bya ba sku skye shi med pa sprul pa'i sku dngos de :
sngon las kyis bskul nas bod du byon pa la :
jo mo mkhar chen bza' mtsho rgyal gyis zhabs tog byed cing yod pa la :
bod kyi mi rnams la thugs mug nas 'di skad gsungs :
mtsho rgyal bod kyi mi 'di rnams la gdol ba'i rigs spre'u dang brag srin gyi bu'i zhad cig 'dug gsungs :
jo mos ji ltar gda' zhus pas :
khong sgrin la col chung :
mi 'grub pa'i bya ba mang :
snying rje med la srog gcod pa la dga':
chos la gnag la sdig la brtson :
chos byed pa la mi brtsi bar sdig byed la bstod :
las 'khrugs pa la byed cing phyogs ris dang kha 'dzin che :
drin bzhag mi dran par khe skam la ci yang byed :
bya ba mang la chos sgrub pa nyung :
bod 'di kun gyis chos mi 'ong :
ji skad zhal ta byas kyang slar khyod rang de ltar bya mod zer ba sha stag 'dug :
bod 'di kun chos bzhin byed pa je nyung je nyung 'ong gsungs :
slob dpon pad+ma'i zhal nas :
btsun pa'i cha lugs byas nas :
blang rgyu'i dge bcu dang du mi len par rgyab du bskyur :
spang rgyu'i chung ma dang du blangs nas mdun du bsten :
bya rgyu'i chos spyod mi byed par yal bar dor :
gzhag rgyu'i bya byed g.yo khram dang du blangs :
bsam rgyu'i las 'bras rnam smin skad cig kyang mi sems :
spang bya'i tshong dang khe spogs don la sems :
'gro na rta bong gi khal phyir 'brang :
'dug na tshong 'dus dang skye bo'i nang na 'dug :
za na sha chang dang sgog tsong la 'bad :
nyal na bud med kyi nu phrag tu mgo hril le gnyid log pa 'di kun mthong tsam na nga yi mug :
mkhan po dang slob dpon la ngo re tsha na :
skye bo rnams kyis zhe re khrel na :
ston pa'i na bza' chud re zos na :
ngur smrig gi chos gos 'o re brgyal na :
sangs rgyas kyi bstan pa la tog tses brkos pa 'di lta bu mthong tsam na snying du 'dre bas mi sdug :
btsun 'chos tsho la tshe phyi mar las gcig 'ong na gsungs :
:slob dpon pad+ma'i zhal nas :
bud med btsun ma byas nas :
bsrung rgyu'i sdom pa mi srung bar gtong rgyu'i zas nor srung :
nyan rgyu'i chos mi nyan par bor rgyu'i long gtam nyan :
'grim rgyu'i chos gra mi 'grim par grong khyer 'phong ra 'grim :
bya rgyu'i dge sbyor mi byed par gzhag rgyu'i bal phrug byed :
blta rgyu'i sems la mi lta :
chags sems kyis skyes pa'i gzugs byad la lta :
rnam smin skad cig kyang mi dran par :
skye bo'i lam na mgo hril hril byas nas :
mkhan slob khyad du gsod :
sdom khrims gri ru bkum :
dge ba phyags mas btab :
rang gis rang nyid bslus :
mi tshe stong log byas :
sdig pa khur du bres pas kha cig mthong tsam na nga yi mug :
khyed dang po skyes pa'i snying du mi sdug gam :
pha ma btang nas khyim nas byung ngam :
zas nor mgo rgyan tsam med dam :
khyo skal chad nas go rgas su lus sam :
snga phyi'i bsam mno gtong ba'i snying 'phongs su byil lam :
'di kho na ltas ngan yin snyam pa la :
skyes pa kun yang 'dod chags skye bar 'dug :
gnyis ka smyo ba yin te :
nyon mongs pa can tsho dmyal ba'i grong khyer du sdug yun ring par 'ong na gsungs :
:slob dpon pad+ma'i zhal nas :
sngags pa'i cha lugs byas nas :
slob rgyu'i shes rab rnam gsum la mi slob :
dbang dang rim pa mnos nas :
bsrung rgyu'i dam tshig yid la yang mi dran :
theg pa chen por khas blangs nas :
sems can la phan pa'i don skad cig kyang mi sgrub :
sngags sgor zhugs nas :
bskyed rdzogs gzhung dang mthun pa skad cig kyang mi sgom :
bud med mchan du ro nyal byas nas :
ka ba li gog po re 'phongs kyi rtsa na bzhag :
thod pa gog pa re ni sngas kyi 'gram na sbub :
rnga gog po re rtsig pa'i logs su gzer :
ting nge 'dzin breng gcig kyang med par khas phrin las bon gyer byed :
zhe sdang gdug sems kyis ra rgan lug 'dzi la dmod pa rmo :
bu smad kyi 'khor gyis bskor nas spyod pa 'bog chos byed :
skye bo'i spyod pa las ma log par mthu rtsal dang byin rlabs re :
gsod gcod kyi rnam smin la mi 'dzem par bkra shis dang rgyud bzang 'dod :
sngags pa 'di lta bu mthong tsam na yi mug :
rdo rje sems dpa'i bstan pa 'jig pa 'di rnams dran tsam na ngu snying 'dod :
'ban po che rdo rje dmyal bar sdug pa kham che bar 'ong ba snying re rje na gsungs :
:slob dpon pad+ma'i zhal nas :
sgom chen du khas blangs nas sems bag tsam yang mi 'dzin :
btsun chen du khas blangs nas khrims kyang mi srung :
dge bshes su khas blangs nas chos kyi mkhyen pa sna gcig kyang mthar ma phyin :
sngags par khas blangs nas dam tshig sku gsung thugs kyang mi srung :
thams cad kyang zas nor 'dod pa ma gtogs pa rang la phan pa skad cig kyang mi sgrub par 'dug ste :
'jig rten 'di'i ched du rkyang byed pa'i khas blangs che la nyams len chung ba 'di tsho mthong tsam na nga yi mug :
chos dpag 'grim pa can 'di tsho ya nga snying rje bar 'dug gsungs :
:slob dpon pad+ma'i zhal nas :
shAkya'i bstan pa la rab tu byung nas :
mtho sa bzung nas dman pa'i spyod pa byed :
che sa bzung nas chung dgu'i las byed :
thar pa'i sa bzung nas skye bo'i kha 'dzin :
'khor ba'i 'brel thag mi gcod par gnyen 'dun bdag 'dzin byed :
bag tsam gyi khe mthong na rnam smin la mi 'dzem pa'i las byed :
khrom khong du btsud nas btsun btsun ltar byed pa'i tshul 'chos mkhan 'di rnams mthong tsam na yi mug :
btsun pa 'di lta bu tha mal pa bas thu bar 'dug pa la :
kho rang bzang du re nas tshugs pa mi gda' gsungs :
:slob dpon pad+ma'i zhal nas :
klog mkhan zer ba'i chos kha ton byed pa la dge sbyor du ma shes par :
zas nor gyi rnyed pa la dmigs nas myur du thon na dga':
rang gis legs par bton yang ma dag pa'i nyes dmigs kyis chog ste :
tshig la ci btogs dang shub klog byed :
chos 'bri ba'i dus na yig 'bru chad pa yang gso dgos pa la :
bde bar gshegs pa'i bka' dri ma med pa 'bru gcig kyang yid la mi 'dzin :
slob dpon la gdams pa zhu zhing chos tshol ba la dka' ba du ma spyod dgos pa la :
sangs rgyas kyi gsung gi gdams ngag lhug par 'don pa man ngag tu ma shes :
byang chub sems kyis zin na rang dang yon bdag gnyis ka la phan par ma shes par :
zol dang rdzun chos byas nas dmyal ba rin gyis nyo ba 'di rnams mthong tsam na nga yi mug :
klog mkhan 'di tsho'i lce la phyi mar las bzod par dka' bar 'ong na gsungs :
:slob dpon pad+ma'i zhal nas :
sman pa rnams kyis kyang byang sems dang ldan pas :
legs par bcos na chos su 'gro ba zhig 'dug pa la :
zas nor la bltas nas ma shes kyang mkhas par khas len :
nad ngo ma shes kyang bcos byed :
snying rje med par phod pa che :
mi ri ba la sman rin len :
mi dbang ba'i rkang gla 'dod :
mi phan pa'i dpyad byed :
mi na ba nar 'jug :
myur du sos pa mi sos par byed :
mi dgos pa'i sman gtong :
rig pa phul du ma phyin par nad pa byung na dga' ba la snyam pa zhig mthong tsam na nga yi mug :
sman pa 'di kun yang sdig pa nyen che bar gsog par 'ong 'dug :
'byung po gtsags bu thogs pa mang bar 'dug gsungs :
:slob dpon pad+ma'i zhal nas :
yig mkhan zer chos su mi 'gro bar rnam smin ngan pa kho rang gis gsog par 'dug :
bka' dri ma med pa dang 'phrad par dka' ba'i dus 'dir bkur sti mi byed par 'gong lam byed :
yon bdag gi zas skom la ma mgu na zol zog chos la 'dzud :
rgyal ba'i bka' glegs bam la rin thang gcod :
'dod pa khong du bcug nas rnyed pa'i chos :
byang chub sems kyis ma zin par bka' 'gyur ro cog bris kyang rang la mi phan :
ba lang smyug gu thogs pa 'di tsho mthong tsam na nga yi mug :
lar chos spong ba'i las gsog pa nyen che bar gda' gsungs :
:slob dpon pad+ma'i zhal nas :
cho ga mkhan 'di rnams kyis kyang bon po'i lad mo las ma shes :
mchod pa gzhung bzhin du mi bsham par :
dkon mchog spyan 'dren :
sngags dang phyag rgyas byin gyis ma brlabs par yongs la bsngo :
ting nge 'dzin gyi rtsal med par gzhan gyi sdig sbyong byed :
gtor ma gnas su ma skyol bar 'gro ba'i bar chad sel bar 'dod :
rang don dgongs pa dang mi ldan par rang sdig gsog cing bar chad rin gyis nyo ba zhig 'dug gsungs :
:slob dpon pad+ma'i zhal nas :
mdos mkhan 'di tshos mi shis pa rin gyis nyo bar 'dug gsungs :
rdzas dang yas stags gzhung bzhin ma bsags par cho 'brang mang po 'don :
ting nge 'dzin gyis dbang du ma 'dus par lha 'dre'i mtshang 'bru :
byin rlabs spel sbyong ma shes par rdzas chung ngu re la lha srin thams cad skad gtong :
yas thags skos la ma thebs par mdos rdzongs su 'debs :
theb ldog dus tshod ma shes par phrin las kyi lam ston :
lha 'dre mthun rdzas kyis ma mnyes par bka' bsgo ba'i las 'chol :
lta ba la ma sleb par 'o dod 'bod pa 'di tsho la nga yi mug :
lha 'dre 'khrugs nas rang dang yon bdag brlag par byed nyen che 'o gsungs :
:slob dpon pad+ma'i zhal nas :
bon po zer rgod bro ba zhig 'dug :
cir snang yas su bsags nas rigs rgyud lha ru mchod :
rgyud smrang du 'don cing kha nas 'o dod 'bod :
yas gdan khyim du gsog cing yas zas bu smad gso :
rnga gog 'gram pa gcog cing zan chang rtsa ba nas gcod :
lha gsol zer nas lug gsod :
sri gnon zer nas khyi thod sbed :
mtshun gsol zer nas gshin po 'bod :
g.yang ldon zer nas sha mar khos za :
rim gro byed zer nas 'dre snyoms su 'jug :
mi kha 'grang zer nas bal tshon gyis g.yogs :
bsang byed zer nas khyim du nag gis 'gengs :
log rtog gi drwa bas bcings nas yon bdag gi zan chur dor ba 'di tsho mthong tsam na nga yi mug :
mu stegs rgyang 'phen pa tsho snying re rje gsungs :
:slob dpon pad+ma'i zhal nas :
gtso bo zer sdig gsog pa zhig 'dug :
lta rtog g.yo sgyu la gtong :
bsam mno khrom la byed :
zas su mna' za zong du rdzun 'tshong :
las mgo bskor la byed :
smra na ched du phra ma 'jug :
'dun mar khe grags skyong :
nor lkog sun la re :
gnag sems mi dge ba la 'chab :
so nam skyon skor sgrub :
gcod na srid sde gcod :
slong na 'khrugs pa slong :
zas 'gro 'dug la zad :
sems la ngan sems min pa ci yang mi 'gyu bas :
las su gzhan gong du shor gyis dogs par byas nas :
tshe phyi ma'i 'dun ma skad cig mi byed pa'i bod kyi gtso bo rnams la nga yi mug :
blon po gdug pa can 'di tshos rang gros mi shes pa snying re rje :
'dun ma mkhan tsho la mgo bskor chen po gcig myur du 'ong bar byed pa yin gsungs :
:slob dpon pad+ma'i zhal nas :
mi chos pa zer ba tshe phyi ma skad cig kyang mi dran par :
'di'i ched du mi dge ba ci yang tshang ba byed pa zhig 'dug :
srog gcod pa la gzhan gsod du bcug pas sdig pa mi 'ong du re :
rku ba la mi rung ba 'ong snyam pa med :
'phrog pa la snying rje ngo tsha mi dran :
rdzun gtong ba la rnam smin yod snyam pa yid la mi 'gyu :
tshig rtsub dang dmod mo bu la yang zer :
phra ma ma smad la yang 'jug :
ngag 'khyal la ku rer che :
long gtam la yang bsring byed :
'dod log la bka' bder mthong :
mi tshangs par spyod pa la longs spyod du byed :
'dod sems pha ma 'phya'o :
brnab sems chos byed kyi nor la yang byed :
chos byed pa la ngan pa'i log ltar 'dzin :
ci byed kyang mi dge ba bcu las ma 'das par 'dug pa 'di rnams la nga yi mug :
las ngan gyis mnar ba snying re rjer 'dug pa la khong rang gis sdug par ma tshor bar 'dug :
shi nas ngan song gsum las 'gro sa med pa 'di ya cha gsungs :
:slob dpon pad+ma'i zhal nas :
khyad par du bud med zer ba'i zhan ma gcig 'dug :
skye ba dman pas snying che la chung :
las ngan pas lus la khyad par gyi nad mang :
dgra rang lus la yod pas khyim thab ma byas par mi tshugs :
bsod nams chung bas nor rdzas thog nas khol mo la 'gro :
tshogs ma bsags pas lhag pa'i las ngan mang po la 'bad :
yi dwags kyi las gsog pas ser sna dang 'jur gegs la dga':
dud 'gro'i cha mthun yod pas chos ji ltar bstan yang mi go :
dmyal ba'i las gsog pas phrag dog gdug sems la brnan :
yo byad yod na 'tsho skyong dang mel tshes spyod :
med na khyad par gyi sdug sris bud med la 'bab :
rang gcig pu ltog pas mi chog :
khyo ltog kyang sbyin rgyu mi rnyed :
'dzad drin can tsho tshe 'di'i khe grags la yengs :
thams cad kyis chos mi dran par phyi dus la 'jog :
kha cig chos dran nas nyan bsam la sogs pa mang po byas kyang don dang ma mthun par kha chos su song :
ci byed kyang ngan song gi sa bon las ma 'das pa 'di rnams la nga yi mug :
mi lus thob kyang dmyal ba'i sdug bsngal la spyod pa 'di rnams mthong zhing snying rje btsan thabs su skye bar 'dug gsungs :
:slob dpon pad+ma'i zhal nas :
mtsho rgyal bod kyi mi rnams mthong tsam na :
rgod bro la yi mug par 'dug gsungs :
ji ltar gda' zhus pas :
dge ba'i bshes gnyen yin zer nas grub mtha'i spros pa mi chod :
sgom chen yin zer nas yang dag pa'i don gyi che ba dang mi ldan :
sngags pa yin zer nas sngags kyi gnad mi shes :
btsun pa yin zer nas skye bo'i spyod pa byed :
rnal 'byor pa yin zer nas chos la blo ma 'byor :
sman pa yin zer nas kho rang nad skran gyis 'chi :
rgya nag gi dpyad rtsi shes zer nas rang skag gis 'chi :
bon po yin zer nas kha 'o dod 'bod :
rgyal po yin zer nas dmangs kyi kha lo mi 'gyur :
blon po yin zer nas chos la gnag cing gyong :
gtso bo yin zer nas mi'i khol po byed :
phyug po yin zer nas slar zas skom chung :
dpa' bo yin zer nas lus srog 'ben du 'dzugs :
'khrug pa byed zer nas mi nor zad par byed :
'dun ma mkhas zer nas rang gzhan phung du 'jug :
drag po yin zer gzhan la do bdo :
khyim thab sdug zer nas slar pho mo 'du :
bkren pas gdung zer nas sbyin pa chu khrog gcig kyang mi gtong :
mkhar las byed zer nas zas nor sa rdo dang bsre :
shar mo yin zer nas sems la mi rtag pa skad cig kyang ma shar :
bud med yin zer yang da rung sdug bsngal las mi 'bud :
rgad po yin zer nas mgo dkar por song yang shed ma bye :
shes rab chung zer nas chos mi nyan :
'khor ba sdug zer nas thar pa mi sgrub :
dran pa gsal zer nas tshe phyi ma skad cig kyang mi dran :
so nam la brtson zer nas 'chi kha tsam na stong par 'gro :
mi chos mkhas zer nas 'khor bar 'khyam pa'i ming dang don du 'dzol ba 'di rnams mthong tsam na nga yi mug :
bod spre'u dang brag srin gyi bu gdol pa'i rigs su song bas lan gsungs :
:jo mos slob dpon la zhus pa :
'o na las de rnams las zlog par ji ltar bgyi zhus pas :
slob dpon gyi zhal nas :
rab byung gi chos shig nga la yod gsungs :
ji ltar bgyi zhus pas :
rab byung rnams chos byed na :
khe grags rgyab du skyur :
'dul khrims dang du longs :
las su chos spyod gyis :
ser sna spu gris gzhor :
phrag dog chan pas breg :
ma yengs gnyen po ston :
mtshan ma'i dri ma khrus :
gnyis med phub chung thogs :
bzod pa'i chos gos gyon :
chos kyi dbyings kyi bde sa bzung na :
chos 'ong bar 'dug pa la gsungs :
:slob dpon pad+ma'i zhal nas :
sngags pa rnams mthu'i bya thabs zhig nga la yod pa la gsungs :
jo mos ji ltar bgyi zhus pas :
chos kyi dbyings kyi 'brub khang du :
gzung 'dzin gnyis kyi ling ga bcug :
lo 'dod sngags kyis brobs :
rtog tshogs mthu yis sod :
dug lnga gnan par chugs :
sgrib gnyis sbyin sreg tu sbo+or :
'chi bdag khrag zor du 'phangs na mthur 'gro ste :
dregs pa can tsho mthus dgra brub par 'dod de :
mthu log chen po gcig rang la 'ong bar mchi gsungs :
:slob dpon pad+ma'i zhal nas :
bon po'i bon gyi thabs shig nga la yod pa la gsungs :
jo mos ji ltar bgyi zhus pa :
bon pos bon mi shes par 'dug :
chos nyid yas gzhir gting :
dug gsum phud du gtor :
'khrul rtog yas su thong :
snang grags rang grol gyer :
nyer len gyi 'gal ba chung :
bdag med kyi rnga chen rdungs :
thos bsam smrang du thon :
gnyis med lha la mchod :
gzung 'dzin gyi lha 'dre sod :
bde stong g.yang du len :
rtogs pa khyis ma khyer na bon du 'gro ste :
skyos dad can tsho la rnam smin gyi skyos ma che rab cig skur du mchi gsungs :
:slob dpon pad+ma'i zhal nas :
mdos mkhan kun gyis mdos mi shes par 'dug :
mdos kyi bya thabs shig nga la yod pa la gsungs :
jo mos ji ltar bgyi zhus pas :
gnyis snang thams cad yas su gsag :
dran rtog yas gzhir gding :
rang byung gi lha 'dre la rtog med du bsngo ba bya :
blo 'das su rdzongs su gdab :
skye med ka dag la bskyal na rdzongs su 'gro ste :
yon bdag can tsho la mdos log chen po zhig 'ong bar byed pa yin no gsungs so :
:slob dpon pad+ma'i zhal nas :
cho ga mkhan po kun gyis cho ga mi shes par 'dug :
cho ga'i bya thabs zhig nga la yod pa la gsungs :
jo mos ji ltar bgyi zhus pas :
bde chen gyi ma d+hal shoms :
dug lnga mchod par 'bul :
gnyis 'dzin gtor mar thongs :
dug gsum sku gsung thugs su sbyang :
'khor ba ye dag tu gnas sbor :
dmigs med rgya yis btab na :
mchod pa'i rtsis su 'gro ste jo bo 'gro don mkhan tsho rang la log tu byed pa yin gsungs :
:slob dpon pad+ma'i zhal nas :
yig mkhan kun gyis yi ge mi shes par 'dug :
yi ge bri thabs shig nga la yod pa la gsungs :
jo mos ji ltar bgyi zhus pas :
kun gzhi rnam dag gi shog gu la :
yid spros pa dang bral smyu gu yis :
rang sems dri med kyi snag tsha blugs :
nyams len gsal stong yi ge bris :
bying rgod mtha' bral zhu dag byas :
'khor 'das gnyis med kyi glegs shing bkab :
thabs shes rab zung 'brel glegs thag sdoms :
chos sku bde chen gyi mchod khang du bzhugs na yig mkhan 'ong ste :
mchod gnas pa tsho la nor ba chen po zhig 'ong bar byed pa yin gsungs :
:slob dpon pad+ma'i zhal nas :
klog mkhan tshos klog mi shes par 'dug :
klog gi bya thabs shig nga la yod pa la gsungs :
jo mos ji ltar bgyi zhus pa :
stong nyid snying rje'i gdan khri la :
gnyis med rang grol gyi an g.yogs bdag :
bde stong gnyis med la gsung rab bzhag nas :
rig stong gnyis med kyi skad lce yis :
grags stong gnyis med kyi tshig bklags na klog du 'gro ste :
gang sbyin byas nas lto tshol ba 'di tsho'i lce la las shig 'ong bar byed pa yin gsungs :
:slob dpon pad+ma'i zhal nas :
lha bzo bas lha mi shes par 'dug :
lha'i 'bri thabs shig nga la yod pa la gsungs :
jo mos ji ltar bgyi zhus pas :
snang stong gnyis kyi ras gzhi la :
du ma ro gcig gi ri mo bri :
'khor 'das gnyis med kyi 'dag pa la :
spang blang gnyis kyi lder so bgyis :
dus gsum 'gyur med kyi rin chen la :
sku gsum lhun grub kyi lugs sku bzhengs :
byar med bde chen gyi khang par bzhugs :
de ltar byas na lha bzo mkhas par 'ong ste :
lag bzo ba tshos gzugs sku btsongs pas lci mor mchi gsungs :
:slob dpon pad+ma'i zhal nas :
sman pa rnams kyis sman mi shes par 'dug :
sman gyi bya thabs shig nga la yod pa la gsungs :
jo mos ji ltar bgyi zhus pas :
dug lnga'i nad gsos :
ro snyoms kyi gtar ka gyis :
dam tshig gi me btsa' sregs :
sgom pa'i sman sten :
rtogs pa'i bshal thongs :
nyon mongs pa rmang nas bton na sman 'ong ste :
lha rje tsho la mi bde ba mang rab 'ong ste mchi gsungs :
:slob dpon pad+ma'i zhal nas :
srung zlog mkhan pos srung zlog mi shes par 'dug :
srung zlog gi bya thabs shig nga la yod pa la gsungs :
jo mos ji ltar bgyi zhus pas :
rnam par rtog pa chos nyid du zlogs :
'khor ba mya ngan las 'das par zlogs :
sdug bsngal bde ba chen por zlogs :
dam nyams nus pa can tsho la lha 'dre'i yog gcig 'ong nyen yod do gsungs :
:slob dpon pad+ma'i zhal nas :
rtsis mkhan rnams kyis rtsis mi shes par 'dug :
rtsis kyi bya thabs shig nga la yod pa la gsungs :
jo mos ji ltar bgyi zhus pas :
chos nyid kyi gab tse gding :
spar kha sems dpa' brgyad du skor :
ma lnga bu lnga rgyal ba yum bcur rtsis :
dgu mig theg pa rim dgur rtsis :
gcod 'dral gnyen po dang ye shes 'thob :
rde'u skyon dang yon tan rang sems la phye :
kha dmar nyams myong gdams ngag tu shod :
ngan rtog de lha chos su thongs :
ngan song gsum po'i keg chos :
khams gsum 'khor ba'i g.yul ngo zlogs :
chos nyid skye ba med pa'i ngang du dur btab na :
bkra shis par 'ong ste :
rdzun po mkhan tsho la rde'u nag kho na mang bar 'ong ste mchi gsungs :
:slob dpon pad+ma'i zhal nas :
rnal 'byor pa rnams kyis chos mi shes par 'dug :
chos kyi bya thabs shig nga la yod pa la gsungs :
jo mos ji ltar bgyi zhus pas :
bde chen gyi grong khyer 'grim :
nyams len gyi ldum bu gyis :
nga bdag gi khyi rgan btul :
mtshan ma'i sgo gsham rdungs :
rtog med kyi kha zas zo :
zhen med kyi phug tu nyol :
zab lam gyi dug po gon :
lhun grub kyi 'bras bu sbyangs na :
rnal 'byor pa bzang po 'ong ste :
tho co can tsho la yag pa 'ong nges med gsungs :
:slob dpon pad+ma'i zhal nas :
gtso bo rnams kyis gros mi shes par 'dug :
gros shig nga la yod pa la gsungs :
jo mos ji ltar bgyi zhus pas :
chod de 'dun ma sdus :
skye med du 'dun stangs gcad :
'gag med kyi bsam mno gtang :
bdud la ru shags btab :
gnyis med kyi zhal che gcad :
bde stong gi khang par bdag :
nyon mongs la mgo skor thongs :
gdams ngag zas su zo :
sangs rgyas srid bder gcad :
'gro drug gnad la phab na :
'dun mar 'gro ste :
'dun mkhan tsho la gros log chen po zhig 'ong bar mchi gsungs :
:slob dpon pad+ma'i zhal nas :
shar po rnams kyis shar pho mi shes par 'dug :
dpa' bo'i thabs shig nga la yod pa la gsungs :
jo mos ji ltar bgyi zhus pas :
lta ba'i phub chung thogs :
bzod pa'i go cha gon :
bsam gtan gyi mkhar la gnas :
dad pa'i gzhu mo rdungs :
brtson 'grus mda' ltar 'phang :
shes rab kyi ral gri thogs :
byang chub sems kyi mdung bzung :
khams gsum las rgyal ba'i dpa' dar phyor :
'khor ba'i g.yul ngo zlogs :
brgyad khri bzhi stong gi 'bras bu gsad :
skye rgas na 'chi yi chu bo bzhi las bros nas :
chos kyi gtan yul bzung na dpa' bor 'gro ste :
rem pa tsho'i steng du de bas kyang rem pa zhig myur du 'ong ba gsungs :
:slob dpon pad+ma'i zhal nas :
rkun mo rnams kyis rku mi shes par 'dug :
rku ba'i thabs shig nga la yod pa la gsungs :
jo mos ji ltar bgyi zhus pas :
shes rab kyi lcags rdar khyer :
ye shes kyi bug pa phug :
shes bzhin gyi nang byan gtang :
dad pa'i khyim du btsal :
bla ma'i gdams ngag rku :
chos nyid kyi bdud rtsi btung :
zag med kyi rtogs pa za :
rang sems kyi nor bu khyer nas bza':
thar pa'i sa la bros na rkun mar 'gro ste :
'jab bu mkhan tsho la 'dzin mkhan gcig 'ong bar byed pa yin no gsungs :
:slob dpon pad+ma'i zhal nas :
bud med bal ma rnams kyis bal las mi shes par 'dug :
bal gyi kham 'khal 'thags thabs shig nga la yod pa la gsungs :
jo mos ji ltar bgyi zhus pas :
rnam rtog bal du g.yengs :
bdag med kyi mtheb la sgril :
phyogs ris dru gur brtul :
zung 'jug thags su btags :
sgrib pa'i dri ma bkru :
tshad med chags su bcag :
dug lnga phrug gis bshad :
rtog pa'i spu rtse bskyil :
'bral med gos su gon na 'ong ste :
bal phrug mkhan tsho nam gcer bur 'gro dgos par mchi gsungs :
:slob dpon pad+ma'i zhal nas :
byan mo tshos g.yos mi shes par 'dug :
g.yos kyi bya thabs shig nga la yod pa la gsungs :
jo mos ji ltar bgyi zhus pas :
dad pa'i tsha ba bkol :
rig pa'i skyo tsha gdab :
dran pa'i tshod sdor gzhug :
ye shes kyi mar khur bkol :
yon tan kyi sha tshod ma btso :
nyams ldan gyi mar dang sbag :
rgyun chags kyi kha skom 'thung :
lus sems bde ba chen pos tshims par byas na 'ong ste :
'jungs ma tsho mgyogs par lag stong du 'gro ba kham che gsungs :
:slob dpon pad+ma'i zhal nas :
shar mo tshos 'phong ra mi shes par 'dug :
'phang ra 'dzin pa'i thabs nga la yod pa la gsungs :
jo mos ji ltar bgyi zhus pas :
zhi des kyi 'phong ra bzung :
sems kyi me long lta :
rnam rtog gi dri ma bkru :
rang gsal gyi gsal mdangs gdon :
mi dge'i spyod pa gzobs :
tshul khrims kyi rgyan cha btags :
bzod pa'i dar zab gon :
sbyin pa'i phyogs ris bsgyur :
rang sems la ltad mo lta :
rang grol du khrom thog gcod :
snying sdug tu rtogs pa bzung na shar mo 'ong ste :
skye byad can tsho mi tshe stong skyel byed par mchi gsungs :
:slob dpon pad+ma'i zhal nas :
lho 'dzam bu gling du skyes :
sangs rgyas bstan pa gnas pa dang 'dzom :
bla ma'i gdams ngag bsgom du yod pa la :
chos ka kha yang ngo mi shes :
las dge sdig cha med :
'chi ba 'ong nges kyang tshe phyi ma la mi 'jigs pa'i mi mang po 'dug :
'di rnams la ci byas na phan nam snying rje bar 'dug :
kha cig chos shes go ba yod bzhin du nyal nas bsam pa med par sdod pa 'di ya cha ba 'dug :
de bas kyang kha cig tshe stod chos la dka' las byas nas :
tshe smad chos dgos dus su chos dang bral nas 'gro ba shas gcig 'dug :
lar dus da res 'khor ba las bzlog dgos pas :
snying med pa rnams dgar re dang :
le lo dang :
long yod dang tshod yod de ma byed par mdzod cig gsungs :
slob dpon pad+ma'i zhal nas :
bod mtha' khob srin po gdong dmar gyi rigs la :
o rgyan pad+mas zhal ta snying sbrid bar byas kyang :
zhal tar ma go bar slar rgya gad du go nas :
so so'i skyon khong na yod pa la phog nas de nga la zer ba yin na :
khyod rang la yon tan ci yod zer bar 'dug :
bdag gi yon tan bsam gyis mi khyab ste :
bod kyi mi la zhal ta gtong ba kha na bar 'dug gsungs :
jo mo mkhar chen bza' mtsho rgyal gyis rin chen gter du sbas pa :
skyon can sun 'don gyi skor rdzogs s+ho :
gter rgya :
sbas rgya :
gtad rgya ::
::

@#:
spyod pa'i zhal gdams 'thor bu :
o rgyan gyi slob dpon pad+ma 'byung gnas :
mnga' bdag gis bod yul bsam yas su spyan drangs te bzhugs nas :
rgyal blon dad pa can rnams la gdams ngag mang du gsungs pa la :
kun gyis kyang tshul bzhin ma go nas :
gdams pa nan tan du bstan pa :
dbu rtse'i shar phyogs su gsungs pa'o :
slob dpon pad+ma'i zhal nas :
bod kyi mi 'di la ji ltar bstan yang mi go bar :
log spyod sha stag byed par 'dug :
chos zhe thag pa nas byed na 'di ltar gyis dang :
dge bsnyen bya ba rtsa ba bzhi srung ba la mi zer :
dge ba tshul bzhin du spyod pa la zer ba yin :
dge tshul bya ba btsun pa'i tshul du 'chos pa la mi zer :
sdig pa mi dge ba ring du spangs pa la zer ba yin :
dge slong bya ba spyod pa lam gyis bsdams nas cir yang byar mi rung ba de gcig pu la mi zer :
dge ba'i rtsa ba thams cad byang chub chen po'i lam du slong ba la zer ba yin :
dge ba'i tshul bya ba ser mo gyon pa la mi zer :
rnam smin la 'dzem pa la zer ba yin :
dge ba'i bshes gnyen bya ba che 'gying che ba la mi zer :
yongs kyi dpal mgon du gyur pa la zer ba yin :
rnal 'byor pa bya ba spyod pa rtsing ba la mi zer :
don chos nyid la blo 'byongs pa la zer ba yin :
sngags pa bya ba kha bon gyer byed pa la mi zer :
thabs shes rab zung du 'brel ba'i lam gyis myur du sangs rgyas pa la zer pa yin :
sgom chen pa bya ba sa phug na 'dug pa la mi zer :
yang dag pa'i don la goms par byed pa la zer ba yin :
dgon pa bya ba nags khrod na 'dug pa la mi zer ba :
sems gzung 'dzin gyi spros pas dben pa la zer ba yin :
mkhas pa bya ba 'jig rten gyi chos brgyad skyong ba la mi zer :
don dang don ma yin pa'i bye brag thams cad 'byed pa la zer ba yin :
byang chub sems dpa' bya ba phugs na rang don sgrub pa la mi zer :
sems can thams cad 'khor ba las sgrol ba'i thabs la brtson pa la zer ba yin :
dad pa bya ba kha 'khun pa la mi zer :
skye shis skrag nas yang dag lam du 'jug pa la zer ba yin :
brtson 'grus bya ba tsab ra tsub ra sna tshogs byed pa la mi zer :
'khor ba spong ba'i thabs la brtson pa la zer ba yin :
sbyin pa bya ba yul phyogs ris su phye nas gtong ba la mi zer :
gang la yang 'dzin pa gting nas bral ba la zer ba yin :
gdams ngag bya ba yig ris kyi dpe cha mang ba la mi zer :
rjod byed tshig tu nyung ba don sems thog tu gnad du 'gro ba la zer ba yin :
lta ba bya ba grub mtha'i 'dod pa de dag la mi zer :
spros pa'i mtha' grol pa la zer ba yin :
sgom pa bya ba rtog pas 'dzin pa de la mi zer :
sems 'dzin med rang gsal ston par byed pa la zer ba yin :
zhig po bya ba smyon spyod byed pa la mi zer :
'khrul snang la bden 'dzin dang bral ba la zer ba yin :
shes rab bya ba log rtog gi blo rno ba la mi zer :
chos thams cad skye med spros bral du shes pa la zer ba yin :
thos pa bya ba rna bar lam gtad pa tsam la mi zer :
phyi'i sgro 'dogs chod nas dgongs pa blo las 'das pa la zer ba yin :
bsam pa bya ba rnam rtog yid dpyod kyi phyir 'brang ba la mi zer :
nang gi 'khrul zhen chod pa la zer ba yin :
'bras bu bya ba gzugs sku 'og min nas spyan 'dren pa de dag la mi zer :
sems nyid rang ngo shes nas brtan pa mngon du gyur pa la zer ba yin :
chos thams cad tshig dang don du ma 'dzol ba nyams len rang rgyud dang bsres nas :
dus da res 'khor ba las thar bar byed dgos pa yin no gsungs :

@#:
yang slob dpon bsam yas mchims phu na bzhugs pa'i dus gcig na :
mnga' bdag la bar chad snyun gyis phog nas :
rim gro sman pa mo dpyad la sogs pa mang du byed cing yod pa'i tshe :
slob dpon gyis byon snyun 'dri ba yang mdzad :
mnga' bdag gis kyang bzhengs phyag byas te zhus pa :
bdag la bar chad mang po zhig byung na :
'di bsal ba'i byin rlabs shig zhu 'tshal zhes zhus pas :
mnga' bdag la dus rtag tu zab mo'i chos bstan kyang mo bon gyis bar chad sel ba de+e la slob dpon ma mnyes nas :
mnga' bdag la gsung pa :
mnga' bdag lags :
bdag gis lha sras la zab mo'i gdams pa mtha' dag bstan pa lags te :
thugs la ma bzhag par gda' ba :
da 'di ltar dran par mdzod dang :
chos thams cad gnyen po dgos dus na stongs pa zhig dgos pas :
'jigs pa'i rnam pa ci byung yang skyabs gnas dkon mchog gsum yid la dran par gyis :
spyod lam gang gi dus su'ang slob dpon spyi bor dran par gyis :
bzod pa byang chub kyi sems med na theg pa chen po'i chos rtsa ba rul bar yid la dran par gyis :
sbyin pa gtong ba'i tshe ser sna skyes na yi dwags kyi sdug bsngal yid la dran par gyis :
tshangs spyod kyi dus na 'dod chags skyes na ro myags kyi dmyal ba yid la dran par gyis :
bzod pa sgom pa'i tshe khong khro skyes na lcags kyi khang sgrom du bsreg pa'i dmyal ba yid la dran par gyis :
le lo dang snyom las byung na tshe skad cig kyang mi sdod par 'gro ba yid la dran par gyis :
nyin zhag gi res mo byed pa 'di tshe'i sag dar du yid la dran par gyis :
bsrung sdom gyi bsngo bgrang nyin mtshan dus drug tu yid la dran par gyis :
tha mal du ro nyal byed pa 'di ba glang bas zhan par yid la dran par gyis :
mi lus thob nas chos med pa 'di mdze bo bas thu bar yid la dran par gyis :
dge sdig cha yod bzhin du rnam smin la mi 'dzem pa 'di bdag smyo bar yid la dran par gyis :
nyes pa rnam smin phra mo byung yang sdug bsngal ri tsam du yid la dran par gyis :
dge ba chung ngu la yang snying lta bu'i gces spras su yid la dran par gyis :
srog gcod kyi las dran na pha ma bu tsha gsod pa yid la dran par gyis :
'dod pa yid la dran na mngal gyi srin bur skye ba yid la dran par gyis :
ma byin par len pa yid la dran na bdag gi 'tsho skyong mel tshe yid la dran par gyis :
bdag lta bus chos ci 'ong snyam nas sgyid lug na yang sangs rgyas nyid kyang rdza mkhan gyi bu snang byed yin par yid la dran par gyis :
nga rgyal dregs pas rlom na thams cad mkhyen pa la yon tan tshad las 'das kyang rlom sems med pa yid la dran par gyis :
rkyen ngan la mo bon gyis rim gro dgos na rdzogs pa chen po la log lta skyes par yid la dran par gyis :
sdug bsngal ci byung yang sngon gyi lan chags 'khor ba yin pas dga' bar yid la dran par gyis :
bde ba ci byung yang dkon mchog gi byin rlabs yin par yid la dran par gyis :
dgra sdang byung dus su bdag la bzod pa skye ba'i grogs yin par yid la dran par gyis :
grogs po de sangs rgyas dang byang chub sems dpa' rnams kyis btang bar yid la dran par gyis :
gnyen byams pas brtse gdung byed pa'i dus su 'khor ba'i gdos thag tu yid la dran par gyis :
gdos thag de bdud kyis bar chad btang bar yid la dran par gyis :
khams gsum gyi sems can gang mthong yang pha mar yid la dran par gyis :
pha ma 'khor ba 'khyams pa la tshad med bzhi yid la dran par gyis :
yid la dran pa de dag thams cad bdag gis dran dgos pa yid la dran par gyis :
skyid pa'i longs spyod gang byung yang slu brid kyi bdud yin par yid la dran par gyis :
bdud de la dug sbrul bas 'jigs par yid la dran par gyis :
tshe 'dir phun sum tshogs kyang yud tsam skad cig tu yid la dran par gyis :
yud tsam la 'jig rten 'di'i ched du ci yang byed pa rnams 'khrul pas mnar bar yid la dran par gyis :
mnga' ris dang rgyal srid thams cad dang longs spyod thams cad bzhag nas 'gro dgos par yid la dran par gyis :
de'i dus na chos ma yin pa cis kyang mi phan par yid la dran par gyis :
'chi ba'i dus kyi tshe jo bo dang 'khor 'bangs mang yang rang gcig pur 'gro dgos par yid la dran par gyis :
de'i dus kyi 'grog zla zhig da ltar btsal dgos par yid la dran par gyis :
bar chod kyi bgegs byung ba'i dus su dge skul gyi slob dpon du yid la dran par gyis :
slob dpon de drin che bas mi 'bral bar gces spras kyis bsten dgos par yid la dran par gyis :
lus la na tsha byung ba'i tshe byang chub kyi lam la 'dren pa'i skyabs gnas su yid la dran par gyis :
skyabs gnas de tha mal du nam lus pa'i dus thams cad na med thabs med par yid la dran par gyis :
lus sha khrag gi phung po la bdag tu 'dzin pa'i 'gong po snying du zhugs par yid la dran par gyis :
snying la zhugs pa de ma yengs par sgor 'don dgos par yid la dran par gyis :
snang ba 'di rmi lam sgyu ma tsam rang bzhin med par yid la dran par gyis :
rang bzhin med pa la med par ma shes pas bdag gzhan thams cad 'khrul par yid la dran par gyis :
'khrul pa de dus da res chos nyid du zlog dgos par yid la dran par gyis :
da res ma bzlog na phyis 'khor ba mtha' med du 'khyams dgos par yid la dran par gyis :
de yis 'khor ba na sdug bsngal bzod par dka' ba nyams su myong bar yid la dran par gyis :
des na bya ba gzhan thams cad btang la chos kho na byed dgos par yid la dran par gyis :
de byas na 'khor ba ru log par yid la dran par gyis :
de log na bde chen rang la rgyun chad med par 'byung ba yid la dran par gyis :
mnga' bdag gis gdams ngag 'di lta bu yid la ma dran na :
mo bon gyi glu gar yid la dran par gyis dang zhes gsungs pas :
mnga' bdag de nyid du nad dang bral bas shin tu mos pa yang skyes so :
:de nas mnga' bdag gis chos la yid ches nas :
slob dpon la zhus pa :
slob dpon chen po lags :
slob dpon gyis gsungs pa rnams gang nyams su blangs kyang byin rlabs de bzhin du 'byung lags sam zhus pas :
slob dpon gyis gsung pa :
e ma ho :
mnga' bdag lags chos tshul bzhin du spyad na :
byin rlabs shugs kyis 'byung ba ye nas chos nyid yin te :
de yang byams pa rgyud la brten na 'gro ba kun gyi yid du 'ong ba chos nyid yin :
snying rje rgyud la brten na kun gyis bu bzhin brtse ba chos nyid yin :
btang snyoms rgyud la brten na dgra zun phyogs ris mi 'ong ba chos nyid yin :
dga' ba rgyud la brten na spyod lam kun dang mthun pa chos nyid yin :
gzhan la gnod sems spangs na bdag la 'tshe ba nyung ba chos nyid yin :
rgyud dul zhing gtong phod che na 'khor 'du ba chos nyid yin :
phrag dog dang mtho rtags med na lkog smras nyung ba chos nyid yin :
'gro las dang bya bzhag spangs na nyes pa nyung ba chos nyid yin :
'dod pa las blo log na zas nor 'du ba chos nyid yin :
bsrung sdom rgyud gtsang na sems las su rung ba chos nyid yin :
'khor ba'i mtshan nyid shes na 'jig rten las blo ldog pa chos nyid yin :
zhe 'dod gang yang med na tshogs rang bzhin gyis rdzogs pa chos nyid yin :
zab mo'i chos nyid la 'jug pa'i tshe bar chad kyis rkyen mang ba chos nyid yin :
bla ma bzang po dang 'grogs na yon tan shugs kyis 'go ba chos nyid yin :
dkon mchog la mos gus rgyun ma chad na byin rlabs ma zhus kyang 'ong ba chos nyid yin :
thos bsam phyogs med du byas na chos la phyogs ris chung ba chos nyid yin :
zab mo'i bskyed rdzogs bsgoms na nus mthu dang byin rlabs 'ong ba chos nyid yin :
mi chos tha mal dang snang ba ma bstun na sgro skur nyung ba chos nyid yin :
chags zhen 'dzin pa btang na lus sems cig car bde ba chos nyid yin :
ri khrod dgon par gnas na nyams myong sems la 'char ba chos nyid yin :
bdag 'dzin gces spras bor na bar chad bdud kyis mi tshugs pa chos nyid yin :
sems kyis sems la bltas na chos nyid rang la 'char ba chos nyid yin :
rtag tu sgrub la brtson na yon tan phyogs med 'char ba chos nyid yin :
sems nyid rang ngo shes na rtsol sgrub rang sar grol ba chos nyid yin :
'khor 'das chos skur rtogs na sgom la rtsol ba mi dgos pa chos nyid yin :
nyams len le lor ma shor na 'chi khar 'gyod pa med pa chos nyid yin :
mnga' bdag chos rgyud la khol mdzod dang :
sangs rgyas kyi bde ba rang la 'byung bar gda' yis gsungs :
:yang mnga' bdag gis zhus pa :
de ltar na chos kyi dgra the tshom du gda' bas :
chos thams cad la yid ches pa'i tshad ji ltar gzung zhes zhus pas :
slob dpon gyis gsung pa :
nyon mongs pa ma btul na :
dgra sdang ba btul zhing mang bas don med rang sems sdug par yid ches :
chos spyod kyi dge sbyor ma bskyang na :
gnyen byams pa mi tshe la bskyangs kyang 'chi ba'i dus mi stongs par yid ches :
thub pa'i gtan sa ma gzung na :
'jig rten gyi khe grags bzung bas slar 'khor bar bskyur bar yid ches :
'gyur med kyi rdzong la ma gnas na :
sa rdo'i mkhar len bzang yang bzhag nas 'gro bar yid ches :
tshogs gnyis ma gsag na :
nor rdzas bsags kyang shi nas spyad du med par yid ches :
chos nyid kyi bdud rtsi ma bsten na :
zas zhim dgu zos kyang mi gtsang bar 'gyur bar yid ches :
chos sku skye med ma 'thob na :
sha khrag gi phung po la bdag 'dzin gces spras byas kyang 'byung ba g.yar po bdag pos khyer bar yid ches :
thabs shes rab dang ma 'grog na :
yid mthun gyi mdza' bshes stong dang 'grogs kyang myur du bral nas 'gro bar yid ches :
brjod med kyi don dang ma 'phrad na :
snyan grags kyis stong gsum khyab kyang bslu brid kyi bdud yin par yid ches :
rang sems la rang dbang ma 'thob na :
'khor los sgyur ba'i mthu dpung dang ldan yang 'chi ba'i dus la bab pa'i tshe rang dbang mi 'ong bar yid ches :
shes rab rig pa'i rtsal dang ma ldan na :
gyad stobs po che ltar dpa' yang 'khor ba'i g.yul ngo mi zlog par yid ches :
grags stong ka dag gi don khong du ma chud na :
smra ba'i seng ger gyur kyang rnam smin la shags mi thebs par yid ches :
bde chen rang la ma rnyed na :
cang shes rta la zhon yang 'khor ba'i sdug bsngal las mi thar ba la yid ches :
sangs rgyas kyi che ba'i yon tan gyis ma spras na :
nam mkha'i lha phran ltar gzugs mdzes kyang 'chi bdag gi bdud slur mi 'dod par yid ches :
bla ma dang dkon mchog gi skyabs 'og tu ma tshud na :
nyon mongs kyi dgra la sus kyang mi skyob par yid ches :
rang sems sangs rgyas su ma rtogs na :
rtog pa gzhan thams cad kyis slu bar yid ches :
des na thar pa dang byang chub kyi rgyur mi 'gyur ba'i 'jig rten gyi bya ba thams cad la don med pas :
chu shing ltar snying po med par yid ches par mdzod cig gsungs :
:yang mnga' bdag gis zhus pa :
slob dpon chen po lags :
de ltar bstan kyang chos sgor zhugs pa phal cher gyis mi go ste :
'jig rten gyi bya ba las ldog pa nyung bar gda' ba 'di dag ji ltar lags zhus pas :
slob dpon gyis gsung pa :
'khor ba'i rgyu 'bras dang mtshan nyid ma rig pa yin gsungs :
de yang 'khor ba'i rgyu nga bdag gzung 'dzin gyi rnam rtog ma spang pa las byung ste :
bdag dang sems can thams cad byang chub kyi sems su gcig pa la :
bdag gzhan ris su 'byed pa snying med pa yin :
khams gsum gyi sems can thams cad tshe snga ma yang snga la sogs pa'i pha ma yin pa la :
dgra gnyen du 'dzin pa snying med pa yin :
'khor 'das gnyis shan 'byed pa'i dus 'dir :
'jig rten gyi chos brgyad skyong khoms pa snying med pa yin :
tshe 'di bra nga'i sa ltar yud tsam du 'dug pa la :
mkhar khang gi mkhar len mang po byed pa snying med pa yin :
mi gtsang ba'i rdzas kyis gang ba'i phung po la :
tsher ma zug kyang mi bzod pa'i bdag 'dzin byed pa snying med pa yin :
grogs nye 'brel thams cad mi rtag par 'chi zhing 'dug pa la :
bdag rtag tu re ba snying med pa yin :
rang 'chi ba'i dus su lag stong du 'gro ba la :
mi dge ba sna tshogs spyad nas zas nor 'tshol ba snying med pa yin :
phyi snang ba yang 'gyur zhing mi sdod par 'gyur zhing 'dug pa la :
longs spyod rtag tu re ba snying med pa yin :
tshe nyi ma nub pa'i grib so ltar 'grib pa la :
le lo snyom las byed pa snying med pa yin :
'di phyi gnyis kar skyid pa'i chos las log nas :
khyim thab la 'jug pa snying med pa yin :
sdig pa'i las byas pas ngan song du 'gro nges pa la :
rnam smin la mi 'dzem pa snying med pa yin :
da lta me stag phog par yang mi bzod par :
tsha ba'i dmyal ba bzod du re ba snying med pa yin :
dgun kha nang gcig 'khyags pa yang mi bzod par :
grang ba'i dmyal ba bzod du re ba snying med pa yin :
zhag gsum gyi bkres skom yang mi bzod par :
yi dwags kyi sdug bsngal bzod du re ba snying med pa yin :
rang gis bkol spyad la sogs pa dal cig kyang mi bzod par :
dud 'gro'i sdug bsngal sna tshogs bzod du re ba snying med pa yin :
rang gis rang la gros 'debs dgos pa'i dus 'dir :
bla mas bshad kyang mi nyan pa snying med pa yin :
rang dbang rang gis thob pa'i dus 'dir 'dod pa'i khol po byed pa snying med pa yin :
chos skad cig kyang mi byed par :
tshe phyi ma la yang 'di ltar 'ong du re ba snying med pa yin :
skyes nas 'chi ba dang rang chas su 'grogs pa la :
sang phod kyi bcas byed khoms pa snying med pa yin :
yar 'gro mar 'gro rang dbang yod pa'i dus da res :
thar pa'i chos la mi 'jug pa snying med pa yin :
'khor bar ci byas sdug bsngal las ma 'das par 'dug pa la :
bya byed mi spong pa snying med pa yin :
'khor ba mtha' med du da gzod 'khyams dgos pa la :
rang rdzun rang la gtong ba 'di kun snying med pa yin :
mnga' bdag mi'i lus la ba glang gi bsam pa can de rnams kyis gyod la gtugs par mchi'o gsungs :
:mnga' bdag gis zhus pa :
slob dpon chen po lags :
'o na chos tshul bzhin du byed na ji ltar bgyi zhus pas :
slob dpon gyis gsung pa :
mnga' bdag zhe thag pa nas chos byed pa rnams 'di ltar mdzod dang :
dad pa brtan po chu bo'i rgyun lta bus bla ma dang dkon mchog bsten :
byams pa dang snying rje ma bu ltar brtse bas slob 'khor dang 'gro kun thul :
mthu rtsal dang nus pa thog lta bus bstan pa'i dgra sgrol :
le lo med pa'i brtson 'grus skra la me shor ba lta bus lus ngag gi dge sbyor sbyongs :
las 'bras kyi spyod pa phye bas zhib pas mi dge ba kun spongs :
mthon po la 'gran zla'i sems skyungs la :
dam pa rnams kyi zla srongs :
bsrung sdom gyi spyan po lha dang bla ma la chol la khrel dang ngo tsha srungs :
bzod pa'i tshad rang la tshugs la :
gzhan la gnod pa ma byed :
spyod lam ji ltar spyod kyang :
don dang ma bral bar lus ngag chos su sgyur :
rtag tu gzhan la rngan ma bgrang bar rang skyon yul thon :
drang don dang nges don gang 'tshams bstan pas dad pa can chos la tshud :
gzhan na mnyam shi ba de bdag la bya btang ba yin pas bag zon skyed :
rtag tu bya byed ma mang bar lus sems rnal du phob :
gdams pa zab mo sems thog tu phob la ngo sprod du zungs :
'tsho ba nyams kyang g.yo sgyus zas nor ma 'tshol :
sems la khu 'khrig byung na :
gzugs med bgegs la ma sngangs :
rgyal khrims dam yang sems can la 'tshe ba'i las ma byed :
sang 'chi gnangs 'chi ma nges pas :
sems nyid btsan sa zungs :
mtshan ldan gyi bla ma tshol la dus gsum du spyi bor khur :
mi tshe la gang dgos cha med pas rig pa'i gnas lnga kun la sbyongs :
phung 'dre'i rtsa ba yin pas yon tan ci yod kyang rloms sems ma byed :
bde ba'i 'byung gnas yin pas rtag tu ri khrod 'grims :
'di phyi gnyis kar sdug pas las ngan khyim thab ma byed :
tha mal gyi spyod pa grogs kyis 'gyur bas dam pa rnams dang 'grogs :
sgom pas mngon du ma gyur gyi bar du lta kham gyis spyod pa ma rtsing :
'khor ba'i lcags sgrog yin gyis sde ris dang gzung 'dzin bor :
mkhas pas gshe bar 'ong bas tshul 'chos dang tho co ma byed :
spyod ngan shugs kyis 'go bas tha mal gyi gseb tu ma 'dug :
thams cad sgyu ma yin pas 'dus byas chos spyod la blo ma gtod :
sangs rgyas gzhan na med kyis rang sems gtan la phob :
de ltar byas na shAkya'i bstan pa gzung ba yin no gsungs :
:slob dpon gyi zhal nas :
zhe thag pa nas chos byed na :
bsrung sdom sa gzhi lta bu la chos kyi rten 'cha' dgos :
lta ba nam mkha' lta bu'i ngang la grub mtha'i theg pa thams cad rdzogs dgos :
bye brag 'ja' tshon ltar phyed pas chos thams cad gsal la ma 'dres par blo la 'char dgos :
go rim chu shing gi shun pa ltar phyed pas las can drang dgos :
smyu gu lta bu'i sri zhus gdams ngag sris la :
slob ma la gces spras skyed dgos :
sos ka'i me tog ltar seng nge ye re bas :
bsgom pas gsal gdab dgos :
sman pa'i sgye'u ltar gdams pa phyogs med du bzung la :
nam dgos na gtong dgos :
lan tshwa ltar tshod zin pa'i nyams shig dgos :
'brong bu lung phugs su bdas pa lta bu'i spyod pas rkyen ngan thog 'gel du gcod dgos :
spang bya nyon mongs pa 'phrad pa'i dus su :
dgra sdang tsher ma ltar spang dgos :
gnyen po ye shes skyes pa'i dus su :
mig gi 'bras bu ltar rgyud la btsa' dgos :
thos bsam sgro 'dogs gcod pa'i dus su :
gla 'breng lta bu'i mnyen lcug gis bla ma bsten dgos :
'jig rten pa'i mi chos kyi bya ba 'tshol na :
glang ltar gyong bas gzhan snang dang mi bstun dgos :
tshad med bzhi rgyud la sbyor ba'i dus su :
dud 'gro lug lta bu'i bzod pas phyogs med ro snyoms dgos :
mkhas pas rtsod pa byed du byung na :
dpa' bo'i mtshon cha lta bu'i shes rab kyis gang la yang thogs med du gcod dgos :
bsam pas don 'tshol ba'i dus na :
rta rgod 'dul ba ltar bying rgod 'dul dgos :
nyams len rgyud la 'gel ba'i dus na :
mi gcig po mdzes zin pa ltar 'jig rten bya ba 'bor dgos :
myur du sangs rgya bar 'dod na :
bag ma gsar bu'i spyod pas rgyun du rang gis rang la ltos dang gsungs :
:yang mnga' bdag gis zhus pa :
de ltar nyams su len pa shin tu dka':
chos tshul bzhin du sgrub pa'i mi mchi'am zhus pas :
slob dpon gyi zhal nas :
chos byed na rang bzhin gyis rgyud la yon tan dang ldan pa yang mang du yod gsungs :
ji ltar mchis zhus pas :
spro ring la ngag 'jam na :
byams pa rgyud la skye sla ba'i yon tan yod :
tshor ngas che la blo sna mang na :
dad pa glo bur du skye ba'i yon tan yod :
rigs bzang la ngo tsha che na :
chos las mi ldog pa'i yon tan yod :
sdug bsngal dang rkyen mang na :
chos la blo 'jug pa'i yon tan yod :
drang che la rgyud bzang na :
bzod pas rkyen thub pa'i yon tan yod :
ngo rtag cing gnyen la gdung na :
bla ma la sri zhu che ba'i yon tan yod :
mi chos kyi khe grags chung na :
chos la phyogs ris mi 'ong ba'i yon tan yod :
mi chos la mdo chung na :
lha chos la 'dzin pa chung ba'i yon tan yod :
tshig rjes don gyis song na :
chos dang gang zag tu mthun pa'i yon tan yod :
brnag pa dang zhe bcad che na :
chos la nyams len bzang ba'i yon tan yod :
ngo 'dzum zhing spyod lam des na :
mched lcam la dam tshig gtsang ba'i yon tan yod :
gza' gtad chung la spyod lam har na :
rang gi rtog pa btsan thabs chod pa'i yon tan yod gsungs :
:de yang skyon du ma song ba zhig dgos te :
spro ring la ngag 'jam pa'i mi la g.yo sgyu che ba'i skyon yod :
tshor ngas che la blo sna mang na :
chos las blo ldog pa'i skyon yod :
rigs bzang la ngo tsha che na :
mi chos mi spong ba'i skyon yod :
sdug bsngal dang rkyen mang na :
chos bya bar 'dod kyang bya long mi 'ong ba'i skyon yod :
drang che la rgyud bzang na :
chos la go ba chung ba'i skyon yod :
ngo rtag cing gnyen la gdung na :
mi chos dang 'brel mi chod pa'i skyon yod :
mi chos dus na khe grags chung na :
lha chos kyi gnyen po chung ba'i skyon yod :
mi chos la mdo chung na :
chos mthar mi phyin pa'i skyon yod :
brnag pa dang zhe bcad che na :
'dod chags spang dka' ba'i skyon yod :
tshig rjes don gyis song na :
tshig rtsub la 'thab rtsod 'ong ba'i skyon yod :
ngo 'dzum zhing spyod lam des na :
tshul 'chos dang bud med la dga' ba'i skyon yod :
gza' gtad chung zhing spyod pa har na :
chos spyod la mi rem rnam smin la mi 'dzem pa'i skyon yod pas :
chos sgor zhugs pa rnams kyang skyon de dag spangs nas :
yon tan dang ldan par byas na :
chos sgrub pa la dka' ba med gsungs :
:yang mnga' bdag gis zhus pa :
chos byed na chos su mi 'gro ba mchis sam zhus pas :
slob dpon gyis gsung pa :
chos sgor zhugs kyang chos su ma song ba mang du yod pas der ma song bar bya dgos gsungs :
de yang rab tu byung ba byas kyang 'tsho skyong dang yo byad khyim pa dang mnyam na chos pa ma yin :
mi chos kyi bya ba bzhag kyang tha mal gyi long gtam ma spang na chos pa ma yin :
dgon par gnas kyang bya ba 'jig rten pa dang mnyam na chos pa ma yin :
rang yul bor kyang 'jig rten pa dang 'dris 'brel ma spang na chos pa min :
nyams len byas kyang 'dod pa las blo ma log na chos pa min :
dka' thub sna tshogs byed kyang gzhan gyi gnod pa ma bzod na chos pa min :
bskyed rdzogs sgom yang dam tshig ma bsrung na chos pa min :
gnyis med sgom yang lha 'dre la phan gnod re na chos pa min :
theg chen la zhugs kyang sems can la phan pa mi bsgrub na chos pa min :
'gro don byed kyang byang chub sems kyis ma zin par zhe 'dod dang ma bral na chos pa min :
lta ba rtogs kyang rnam smin la mi 'dzem na chos pa min :
theg pa rim dgu shes kyang rang rgyud chos dang ma 'dres na chos pa min :
rtag tu rtse gcig bsgoms kyang snang ba'i dngos 'dzin ma zhig na chos pa min :
bslab pa gsum dang ldan yang rloms sems kyi dmigs pa spyod na chos pa min :
dge sbyor ci byed kyang sbyor dngos mjug gsum gyis ma zin na chos pa min :
lus ngag gi spyod lam bzang ba rang bzhin byed kyang sems nyon mongs pa rang rgyud par shor na chos pa min :
da lta sgrub par nus pa'i bya ba rnams bzhag nas phyis smon lam re ba rnams chos pa min :
sems nyid rang ngo ma shes par 'bras bu phyis dus la re na chos pa min :
las su dge ba'i bya ba byas kyang 'jig rten gyi chos brgyad dang ma bral na chos pa min :
mnga' bdag chen po 'jig rten gyi chos brgyad kyang :
bdag la bstod na dga' ba dang :
smad na mi dga' ba dang :
grags na dga' ba dang :
ma grags na mi dga' ba dang :
snyan na dga' ba dang :
ma snyan na mi dga' ba dang :
rnyed na dga' ba dang :
ma rnyed na mi dga' ba rnams lags te :
de yang bdag gi lus ngag yid gsum mi dge ba'i rtsa ba gang yang sngar de rnams kyi bsam pa dang bcas pas byas sam ma byas :
da lta byed cing 'dug gam mi 'dug :
ma 'ongs pa na de brgyad dang ldan pas byed dam mi byed brtags te :
de dang ma 'brel ba gal che :
mnga' bdag chen po :
pad+ma bdag gi rjes su 'brang na :
chos gang la 'jug kyang sangs rgyas kyi byang chub chen po myur du thob par byed pa'i lam phyin ci ma log pa spyod cig :
don rgya che la zab pa dang ldan par spyod cig :
yang dag par rdzogs pa'i sangs rgyas kyi bka' mtha' dag dang ldan par spyod cig :
theg pa rim pa dgu'i don gang zag gcig gi rgyud la yar ldan du rdzogs par spyod cig :
spyad bya dang spyod byed gang yang ma grub par shes pa'i tshul gyis spyod cig :
'khor 'das kyi chos thams cad chos sku thig le nyag gcig gi ngang du spyod cig :
bdag gi gdams pa 'di kho na ltar spyod cig :
byang chub kyi 'bras bu la the tshom med kyis gsungs :
de nas mnga' bdag shin tu dgyes nas phyag grangs med pa mdzad :
shin tu rjes su yi rang ngo :
slob dpon pad+mas mnga' bdag la gdams pa :
spyod pa'i zhal gdams thor bu ba :
dus de nyid du yi ger btab bo :
phyis ni rin chen gter du sbas so :
gter rgya :
sbas rgya :
gtad rgya ::
::[ \u0f88  ]@#:
sprul pa'i skur dngos su byon pa'i o rgyan gyi slob dpon pad+ma 'byung gnas la :
jo mo mkhar chen bza' mtsho rgyal gyis zhus pa :
slob dpon chen po lags :
chos thams cad kyi rten :
skye shi zad par bya ba'i thabs :
rgyu chung la phan yon che ba :
bya sla la tshegs chung ba'i thabs shig thugs la gdags dgos zhus pas :
slob dpon sprul pa'i sku de'i zhal nas :
mtsho rgyal chos thams cad kyi gzhi ni skyabs 'gro yin :
chos thams cad kyi rten dkon mchog gsum yin :
skye shi zad par byed pa'i thabs skyabs 'gro yan lag dang bcas pa yin gsungs :
jo mos zhus pa :
skyabs 'gro'i ngo bo gang lags :
nges tshig gang lags :
dbye na du yod zhus pas :
slob dpon gyi zhal nas :
skyabs 'gro'i ngo bo ni :
bla na med pa'i byang chub 'dod cing snying rje khas len dang bcas pa'o :
nges tshig ni :
ngan song gsum gyi 'jigs pa dang :
mu stegs la sogs pa'i 'jig tshogs kyi lta ba dman pa las skyob pas skyabs 'gro'o :
dbye na :
phyi'i skyabs 'gro dang :
nang gi skyabs 'gro dang :
gsang ba'i skyabs 'gro dang gsum yin gsungs :
jo mos zhus pa :
phyi'i skyabs 'gro la skyabs 'gro skye ba'i rgyu gang lags :
yul gang la skyabs su 'gro :
gang zag gang gis skyabs su 'gro :
tshul lam thabs ji ltar skyabs su 'gro :
bsam pa'i khyad par gang gis skyabs su 'gro ba lags zhus pas :
slob dpon pad+ma'i zhal nas :
skyabs 'gro skye ba'i rgyu 'khor ba'i sdug bsngal gyis 'jigs pa dang :
dkon mchog gsum la skyabs gnas su yid ches pa dang :
de yang dkon mchog gsum po de skyabs kyi yul du 'dzin pa dang gsum gyis skyabs su 'gro ba skye ba yin gsungs :
lar skyabs 'gro 'chi bas 'jigs na skye ba yin te :
tshe phyed zad kyang ma tshor :
tshe phyi ma skad cig kyang mi dran pa'i mi mang po gda' ste skyabs 'gro skyes te mi mchi gsungs :
mi 'chi na dang skyabs 'gro mi dgos :
shi nas mir skyes na yang dgos pa mi bdog ste :
'chi 'phos pa'i dus na ngan song gi sdug bsngal mi bzod par mchi gsungs :
yul gang la skyabs su 'gro na :
dkon mchog gsum po la skyabs su 'gro ste :
skye 'chi zad par bya ba'i thabs gang gis nus na :
rnam pa thams cad mkhyen pa'i sangs rgyas skyon mtha' dag dang bral nas yon tan mtha' dag rdzogs pa yin pas :
des gsungs pa'i bka' dang :
de'i bstan pa 'dzin pa'i dge 'dun dang bcas pa 'dis bdag gzhan gyi skye shi zad par nus :
skyabs kyi yul 'di kho na yin pa :
de la skyabs su 'gro ba yin gsungs :
lar yang dag par rdzogs pa'i sangs rgyas kyi bka' la mo ma'i tshig tsam du mi rtsi :
tug gis thug na 'dre la skyabs su mchi ba'i mi mang po gda':
skyabs 'gro dka' bar mchi gsungs :
gang zag gang gis skyabs su 'gro na :
mos pa gus pa dad pa gsum dang ldan zhing :
dkon mchog gsum gyi yon tan dran pa zhig gis skyabs su 'gro ste :
de yang khyad par gyi bsam pa rnam pa gsum dang ldan pa :
'khor ba thog ma med pas 'di dus da res nas slob dgos snyam pa dang gcig :
mu stegs la sogs pa'i lha rnams bdag gi skyabs su 'gro ba'i yul ma yin snyam pa dang gnyis :
rnam pa thams cad mkhyen pa'i sangs rgyas de kho na bdag gi skyabs su 'gro ba'i yul dam pa yin snyam pa dang gsum :
skyabs 'gro thun mong ba skye dus de tsam na yin gsungs :
skyabs su 'gro ba la 'ol spyi des mi mchi :
kha rgyal dang 'dra gar 'gro cha med gsungs :
tshul lam thabs ji ltar skyabs su 'gro na :
sgo gsum dang 'gro ste :
ngan song dang 'khor bas 'jigs pa dang :
dkon mchog gi byin rlabs la yid ches pa dang :
dad pa dang snying rje brtan po dang ldan pas skyabs su 'gro ba yin gsungs :
lar tshe 'di la yang gru bzhi ling nge ba :
phyi ma yang gru bzhi ling nge ba 'dod pa'i mis chos zhor shir shor nas song nas mi 'ong gsungs :
skabs 'dir skyabs 'gro'i cho ga shes par bya'o gsungs :
bsam pa'i khyad par gang gis 'gro zhe na :
gzhan don lhur len pas 'gro ste :
'khor ba spangs shing mya ngan las 'das pa'i 'bras bu 'dod pa tsam gyis kyang mngon par rdzogs par sangs mi rgya bas :
sems can thams cad 'khor ba'i sdug bsngal las bsgral ba'i phyir :
bdag dang khams gsum gyi sems can thams cad snying po byang chub ma thob kyi bar du skyabs su 'gro snyam pa'i bsam pas 'gro gsungs :
lar 'dod pa thams cad gnyis 'dzin 'dod pa yin :
gnyis 'dzin dang ma bral ba'i skyabs 'gros go mi chod gsungs :
slob dpon la jo mos zhus pa :
phyi'i skyabs 'gro la bslab bya du dang ldan par slob dgos :
slob dpon gyi zhal nas :
skyabs su song ma thag de mi nyams par bya ba'i phyir :
bslab bya rnam pa brgyad la thabs kyis bslab dgos gsungs :
bslab bya rnam pa brgyad gang lags zhus pas :
dang po khyad par gyi bslab bya rnam pa gsum ste :
sangs rgyas la skyabs su song nas lha gzhan la phyag mi 'tshal :
chos la skyabs su song nas sems can la rnam par 'tshe ba spang :
dge 'dun la skyabs su song nas mi mu stegs can dang mi 'grogs pa gsum yin gsungs :
de yang dang po sangs rgyas la skyabs su song nas lha gzhan la phyag mi 'tshal ba ni :
lha gzhan ni gu lang dang khyab 'jug dang :
dbang phyug chen po dang :
de la sogs pa 'jig rten pa'i lha rnams la phyag 'tshal na skyabs 'gro nyams :
de rnams la skyabs su song na skyabs 'gro'i sdom pa nyams so gsungs :
gnyis pa chos la skyabs su song nas sems can la 'tshe ba rnam par spang ba ni :
che ba rab gsod pa yin :
skyabs 'gro'i sdom pa 'chor :
khong khros rdeg pa dang :
'khol ba dang :
sna 'bigs pa dang :
go rar 'jug pa dang :
rtsid pa 'bal ba la sogs pa byas na :
skyabs 'gro'i sdom pa yan chad nyams gsungs :
gsum pa dge 'dun la skyabs su song nas :
mi mu stegs pa dang 'grogs pa spang bar bya ste :
lta spyod rtag chad du 'dzin pa'i mi dang 'grogs na sdom pa nyams :
de dang lta spyod bstun na skyabs 'gro'i sdom pa nyams :
lar skyabs 'gro'i nang na chos kun yod pa yin te :
lta log can la go ba mi 'dug gsungs :
thun mong gi bslab bya ni rnam pa lnga ste :
de yang dang po'i dus su ci za ci 'thung gi phud kyis mchod pa rgya chen po bya zhing tshes bcu bzhi la dkon mchog gi spyan sngar mchod pa rgya chen po bya zhing phul nas :
mchod pa la 'byon par gsol ba gdab :
de nas tshes bco lnga'i nyin mo mchod pa bya :
de yang mchod pa la bzhi ste :
phyag btsal ba'i mchod pa dang :
rdzas kyi rim pa'i mchod pa dang :
bstod pa'i mchod pa dang :
sgrub pa'i mchod pa dang bzhi'i dang po phyag gi mchod pa ni :
rang gi lus drang por bsrang la thal mo sbyar te :
sangs rgyas dang byang chub sems dpa'i yon tan yid la dran par bya zhing phyag 'tshal bas :
de rnams kyi zhabs 'khor lo'i mtshan dang ldan pa la gtugs par bsam mo :
de nas rdzas kyi mchod pa me tog la sogs pa bdag pos yongs su ma gzung ba'i mchod pa dang :
ting nge 'dzin gyi mchod pa dang :
bdag gi lus kyang 'bul :
dbyangs dang ldan pa'i sgo nas bstod pa'i mchod pa'ang bya :
sgrub pa'i mchod pa ni :
stong pa snying rje byang chub kyi sems mi phyed pa bsgoms nas :
de las byung ba'i dge ba'i rtsa ba de sems can thams cad kyi don du rdzogs pa'i byang chub 'thob par smon lam 'debs pa yin gsungs :
slob dpon pad+ma'i zhal nas :
dkon mchog gsum la chu phor gang dang :
dud pa rdul gcig gis dgos pa med :
sangs rgyas kyi 'od zer 'jug pa'i rgyu yin :
ci za ci 'thung gi phud kyis mchod pa ni :
zas kyi phud kyi lha bshos gsum bcad la A+o~M AHhU~M lan gsum brjod pas :
bdud rtsi'i rgya mtshor gyur par bsam la :
de nas rang gi yi dam lha la dkon mchog gsum po dpag tu med pas bskor nas bzhugs par bsam la :
de rnams la bdud rtsi'i mchod pa bzhes shig par 'bul :
de tsam ma shes na yang dkon mchog bzhes shig par 'bul :
tha na 'bul rgyu gcig kyang med kyang :
nyi ma re la chu phor la 'bul lo gsungs :
de ma phul na skyabs 'gro'i sdom pa nyams :
slob dpon gyi zhal nas :
dkon mchog mchod pa la zan gyi cung sen gyi dgos pa med :
rang gi tshogs ma tshor bar bsags pa za gtor yin gsungs :
gnyis pa lus dang srog dang gtsigs dang bya dga'i ched du yang lha dkon mchog gsum mi spong ba ni :
lus kyi phyir mi spong ba ni :
mig 'byin pa dang :
sgyid pa gcod pa dang :
rna ba gcod pa dang :
sna gcod pa dang :
yan lag gcod zer yang gcod du 'jug pa las mi spong ba zhig dgos :
srog gi phyir yang mi spong ba ni :
gsod zer yang gsod du 'jug pa las skyabs 'gro mi spong ba zhig dgos :
gtsigs dang bya dga'i ched du mi spong ba ni :
'dzam bu'i gling rin po ches bkang la sbyin gyis skyabs 'gro thongs zer yang mi gtong ba zhig dgos :
gsum pa rang la na tsha dang dka' sla dang skyid sdug ci byung yang :
ma d+hal dang mchod pa rnam pa lnga bshams la dkon mchog gsum la phul te de nas skyabs 'gro bya :
bla ma dam pa rdo rje 'dzin pa chen po la sogs pa sangs rgyas dang byang chub sems dpa' thams cad bdag la dgongs su gsol :
bdag gi na tsha dang mi ma yin pa dang :
'byung po dang 'byung po las gyur pa thams cad mi 'byung zhing :
zhi ba dang bkra shis pa dang bde legs 'byung bar mdzad du gsol zhes gsol ba gdab bo :
gzhan yang tshogs gsag klog 'don dang gtor ma la sogs pa ni skyabs 'gro'i rgyur 'gro bar byas pas chog gsungs :
des kyang ma phan na dkon mchog la byin rlabs med :
chos mi bden snyam pa'i log lta skyer mi rung :
bdag rang gi las ngan zad pa'i dus na sos te 'ong snyam du bsam :
mo bon la sogs pa gzhan thams cad mi btsal bar skyabs 'gro 'ba' zhig bya gsungs :
bzhi pa phyogs gar 'gro yang sangs rgyas dang byang chub sems dpa' yid la dran par byas la mchod pa bya zhing skyabs su 'gro ba bya ba ni :
sang lta bu shar du 'gro na :
de ring lta bu ma d+hal dang mchod pa bshams la :
phyogs de'i sangs rgyas dang byang chub sems dpa' la skyabs su 'gro ba bya'o :
gsol ba ji ltar btab ce na :
bla ma rdo rje 'dzin pa chen po la sogs pa sangs rgyas dang byang chub sems dpa' thams cad bdag la dgongs su gsol :
bdag 'di tshun chad du 'gro ba la bar der ma phyin tshun chad la mi dang mi ma yin pa'i bar chad mi 'byung zhing bkra shis par mdzad du gsol :
zhes gsol ba btab la 'gro :
de ring ma grub na yang nam 'gro ba'i dus na de ltar bya gsungs :
'gro ba'i tshe them pa'i phyi rol nas gom pa bcu'am bdun tshun chad la skyabs 'gro ma dran na skyabs 'gro nyams pa yin :
de'i dus kyis mi phan pa tsam las phyis ni mi 'chor gsungs :
lar skyabs 'gro la blo khel na bslu mi srid gsungs :
lnga pa skyabs su 'gro ba'i yon tan dran par byas la yang dang yang du bslab pa ni :
dkon mchog gsum la skyabs su song bas ni :
re yang dkon mchog la re :
ltos kyang dkon mchog la ltos :
skyabs kyang dkon mchog kho na la 'gro :
gsol ba yang dkon mchog la 'debs :
byin rlabs kyang dkon mchog la zhu gsungs :
da lta'i dkon mchog gsum gyi rten lugs su blugs pa dang :
'bur du dod pa dang :
ris su bris pa dang :
mchod rten dang :
po ti dang :
glegs bam la sogs pa la chos kyi skur mos pa byas shing :
phyag dang mchod pa dang gsol ba gdab pa 'di dag chos kyi sku'i ngo bor wal gyis rtogs nas 'gro ba yang srid gsungs :
de ltar ma gyur kyang da ltar dkon mchog gsum la phyag dang mchod pa la sogs pa byas shing las kyi 'brel ba bzhag pas ma 'ongs pa'i dus na sangs rgyas kyi gdul byar 'gyur ba yin gsungs :
slob dpon pad+ma'i zhal nas :
rang la sangs rgyas kyi yon tan dang bde ba ci byung yang :
bla ma dang dkon mchog gi byin rlabs yin par bsam :
de ltar bsams pas byin rlabs 'jug pa yin :
rang la skyon dang sdug bsngal ci byung yang :
rang gi las ngan yin par bsam :
des las ngan thams cad 'dzad pa yin gsungs :
lar rang gis dkon mchog la blo ma khel bar :
dkon mchog la byin rlabs mi 'dug zer nas log ltar 'dzin te :
dmyal ba'i gting nas mi thar bar mchi gsungs :
slob dpon la jo mos zhus pa :
skyabs 'gro la yon tan du yod zhus pas :
slob dpon gyi zhal nas :
skyabs 'gro la yon tan brgyad yod de :
dang po nang pa sangs rgyas pa'i khyur tshud pa ni :
dkon mchog gsum la skyabs su song nas nang pa sangs rgyas pa zer ba yin :
skyabs 'gro ma skyes na gang zag dang sgom chen sangs rgyas dngos yin zer yang nang pa sangs rgyas pa'i khyur mi tshud :
gnyis pa so so thar pa la sogs pa sdom pa mtha' dag gi rten du rung ba ni :
skyabs 'gro'i sdom pa shor na de la brten pa'i sdom pa thams cad kyang 'chor gsungs :
sor 'jug pa yang skyabs 'gro'i sdom pa sor chud pas chog ste :
de yang rang gis dkon mchog gsum la mos pa byas nas :
de'i spyan sngar sdom pa blangs pas chog go :
bsnyen gnas dang gsang sngags kyi sdom pa man chad kyi thog mar gsum la skyabs su 'gro ba'i sdom pa skye dgos pas :
sdom pa mtha' dag gi rten du rung ba zhes bya'o :
gsum pa las sgrib thams cad zad cing srab par 'gyur ba ni :
tshe rabs nas tshe rabs su bsags pa'i las sgrib thams cad zad cing srab par byed do :
de yang skyabs 'gro khyad par can gyis sgrib pa gtan nas 'dzad :
thun mong pas las kyi sgrib pa srab par byed gsungs :
yang skyabs 'gro gsha' ma zhig rgyud la skyes na :
las kyi sgrib pa gtan nas 'dzad :
tshig tsam gyis kyang srab par byed :
yang 'gro 'chag nyal 'dug dus rtag tu skyabs 'gro byas na gtan nas 'dzad :
mdo long mdo long gis kyang srab gsungs :
bzhi pa rgyud la bsod nams rgya chen po dang ldan par 'gyur ba ni :
'jig rten pa'i bsod nams tshe ring ba dang :
nad med pa dang :
dpal dang gzi mdangs dang ldan pa dang :
'byor pa rgya chen po la sogs pa yang skyabs 'gro las 'byung la :
'jig rten las 'das pa'i bla na med pa'i byang chub kyang skyabs 'gro las 'byung ba'o :
lnga pa tshe 'di'i bar du gcod pa mi dang mi ma yin thams cad kyis mi tshugs pa ni :
rang la skyabs 'gro gsha' ma zhig blo la skyes tsa na :
tshe 'di la mi'i bar du gcod pas kyang mi tshugs :
mi ma yin klu dang rgyal po la sogs pas kyang mi tshugs gsungs :
drug pa ji ltar bsam pa'i dngos po thams cad 'grub par 'gyur ba ni :
skyabs 'gro gsha' ma zhig rgyud la skyes nas ci bsam pa thams cad mi 'grub pa mi srid de :
mdor na skyabs 'gro la blo khel na yid bzhin gyi nor bu rin po che la gsol ba btab na ci 'dod 'ong ba dang 'dra gsungs :
bdun pa ngan song dang ngan 'gro dang log par mi lhung ba ni :
ngan song gsum po dmyal ba yi dwags dud 'gro la bya :
ngan 'gro yul mtha' khob la sogs pa chos med pa'i yul du skye ba yin :
log par ltung ba ni mu stegs te :
de dag tu mi ltung bar 'dod na yang skyabs 'gro kho na bya gsungs :
brgyad pa myur du mngon par rdzogs par sangs rgya ba'i phan yon ni :
phan yon gzhan lta smros kyang ci dgos te :
theg pa chen po gsang sngags nas tshe gcig lus gcig la sangs rgya bar bshad de :
de yang myur du sangs rgya ba las med :
de'i sna la skyabs 'gro byas pas chog snyam nas dogs pa rang la bcad la yang dang yang du nyin mtshan med par skyabs su 'gro bar bya dgos :
myur du mngon par rdzogs par byang chub nges par 'thob bo :
slob dpon pad+ma'i zhal nas :
skyabs 'gro rem na chos mang po bya mi dgos :
'bras bu byang chub las 'chor dogs med kyis gsungs :
:slob dpon la jo mos zhus pa :
skyabs 'gro'i lag len dngos ni gang lags zhus pas :
slob dpon gyis gsung pa :
skyabs 'gro'i lag len dngos ni :
dang po bdag gis sems can thams cad rdzogs pa'i byang chub la dgod par bya :
de'i ched du tshogs gsag sgrib pa sbyang :
bar chad bsal ba'i phyir :
dus 'di nas gzung nas byang chub la zhugs kyi bar du skyabs su 'gro snyam du sems bskyed la :
de nas ma yengs par ngag tu :
rkang gnyis rnams kyi mchog phyogs bcu'i sangs rgyas rnams la :
bdag dang mtha' yas pa'i sems can thams cad :
dus da nas gzung nas byang chub snying po la mchis kyi bar du skyabs su mchi'o :
zhi ba 'dod chags dang bral ba rnams kyi mchog phyogs bcu'i chos la :
bdag dang mtha' yas pa'i sems can thams cad :
dus da nas gzung nas byang chub kyi snying po la mchis kyi bar du skyabs su mchi'o :
tshogs rnams kyi mchog phyogs bcu na bzhugs pa phyir mi ldog pa'i dge 'dun rnams la :
bdag dang mtha' yas pa'i sems can thams cad :
dus da nas gzung nas byang chub kyi snying po la mchis kyi bar du skyabs su mchi'o :
zhes dang po lan gsum brjod :
de nas :
sangs rgyas la skyabs su mchi'o :
chos la skyabs su mchi'o :
dge 'dun la skyabs su mchi'o :
zhes ma yengs par mang du bya gsungs :
de nas gsol ba gdab pa ni :
dkon mchog gsum gyis bdag tshe 'di'i 'jigs pa las bskyab tu gsol :
ngan song gi 'jigs pa las bskyab tu gsol :
lam log par zhugs pa las bskyab tu gsol :
zhes gsol ba lan gsum gdab :
de nas 'jog tsa na :
bdag gi dge ba'i rtsa ba 'dis :
'gro la phan phyir sangs rgyas 'grub par shog :
ces bsngo ba bya'o gsungs :
slob dpon sprul sku pad+ma 'byung gnas la jo mos zhus pa :
skyabs 'gro blang ba'i thabs gang lags zhus pas :
slob dpon gyi zhal nas :
slob dpon skyabs 'gro dang ldan pa la phyag dang bskor ba bya :
me tog phul la 'di skad do :
slob dpon dgongs su gsol :
phyogs bcu'i sangs rgyas dang byang chub sems dpa' thams cad bdag la dgongs su gsol :
bdag ming 'di zhes bgyi bas :
dus 'di nas gzung nas :
byang chub snying po la mchis kyi bar du :
rkang gnyis rnams kyi mchog :
yang dag par rdzogs pa'i sangs rgyas chos sku bye ba phrag brgya la skyabs su mchi'o :
zhi ba 'dod chags dang bral ba rnams kyi mchog :
theg pa chen po'i chos la skyabs su mchi'o :
tshogs rnams kyi mchog :
'phags pa phyir mi ldog pa'i byang chub sems dpa'i dge 'dun la skyabs su mchi'o :
zhes lan gsum brjod pa'i tha ma la 'thob pa'o :
phyag btsal me tog dor :
de nas gong bzhin bslab bya la slob cing skyabs 'gro la brtson par bya'o :
phyi'i skyabs 'gro lag len dang bcas pa bshad pa yin no :
slob dpon la jo mos zhus pa :
skyabs gnas la skyabs su song nas :
skyob lugs ji ltar skyob zhus pas :
slob dpon gyi zhal nas :
gong ltar skyabs 'gro byas nas bslab bya la cag ge slob na de la dkon mchog gsum gyis skyob nges na :
rang lam log par song gis dogs pa la yang lam rnal ma dang phrad par gsol ba btab pas de dang cis kyang 'phrad gsungs :
tshe 'di'i 'jigs pa las skyob nges :
skyabs su 'gro ba'i chos thams cad rgyud la skyes nas 'di tsam na gzhag bya ba med do :
sngar rgyud la skyes pa rnams gong nas gong du 'phel bar byed de :
'phral du blo skyer rung ba rnams la tshogs gsag sgrib pa sbyang :
sgom sran skyed na btub tshad kyis skye ba yin no :
stong nyid dang lha'i dkyil 'khor la sogs pa'i chos zab mo skyer ma 'dod pa kun la yang skyabs su 'gro bas sgrib pa byang :
tshogs bsags pas skye ba yin no :
'o na de ltar byas pas skyob na :
sangs rgyas rnams byon nas sems can rnams khrid nas 'gro'am zhe na :
sangs rgyas rnams kyis sems can rnams 'khor ba nas phyag gis gdon du ma btub ste :
de ltar btub na sangs rgyas thugs rje che la thabs mkhas pa des sems can gcig kyang ma lus par 'don te gsungs :
'o na cis skyob na chos kyis skyob :
slob dpon pad+ma'i zhal nas :
skyabs 'gro rgyud la skyes na chos gzhan bya mi dgos :
dkon mchog gi thugs rjes mi skyob mi srid gsungs :
de yang skyel ma bzang po la 'jigs pa mi 'ong ba dang 'dra'o :
slob dpon pad+mas jo mo la phyi'i skyabs 'gro bshad pa'o :
:slob dpon sprul sku pad+ma 'byung gnas la :
jo mo mkhar chen bza' mtsho rgyal gyis zhus pa :
nang gi skyabs 'gro'i yul gang la skyabs su 'gro :
gang zag gang 'gro :
tshul lam thabs ji ltar 'gro :
bsam pa'i khyad par gang gis :
dus ji tsam na skyabs su 'gro :
rkyen gang gis skyabs su 'gro :
dgos ched dam yon tan ci yod zhus pas :
slob dpon gyis gsung pa :
yul bla ma yi dam mkha' 'gro gsum la skyabs su 'gro :
gang zag gsang sngags kyi sgor zhugs pa rnams 'gro :
tshul lam thabs lus ngag yid gsum mos gus dang ldan pas 'gro :
bsam pa'i khyad par bla ma la sangs rgyas su mthong ba :
yi dam srog gi phyir yang mi spong ba :
mkha' 'gro rgyun du mchod pa gsum gyis 'gro :
dus dbang bskur sems bskyed byas pa'i dus nas rdo rje 'dzin pa'i sa ma 'thob kyi bar 'gro :
rkyen gsang sngags la mos gus skyes pas 'gro :
dgos ched dam yon tan ni gsang sngags kyi snod du rung ba'am byin rlabs thun mong ma yin pa'i dgos pa yod gsungs :
slob dpon la jo mos zhus pa :
nang gi skyabs 'gro la bslab bya du dang ldan par slob dgos zhus pa :
slob dpon gyis gsung pa :
bslab bya rnam pa brgyad de :
de yang dang po khyad par gyi bslab bya rnam pa gsum la :
bla ma la skyabs su song nas bla ma la ngan sems dang dpya sems tsam yang mi bya ba dang :
yi dam la skyabs su song nas yi dam gyi lha sgom zhing bzlas pa rgyun mi gcad pa dang :
mkha' 'gro la skyabs su song nas dus kyi mchod pa rgyun mi gcad pa'o :
thun mong gi bslab bya ni :
ci za ci 'thung gi phud bdud rtsir byin gyis brlabs la :
bla ma spyi bor sgom :
rang yi dam du sgom :
mkha' 'gro chos skyong dpung gnyen du sgom ste :
'gro ba la de ltar du bslab bo :
lus dang srog gi phyir yang bla ma snying bzhin bsam :
yi dam mig bzhin bsam :
mkha' 'gro lus bzhin bsam pa la bslab bo :
na tsha dang dka' sla skyid sdug ci byung yang bla ma la gsol ba gdab :
yi dam la mchod pa bya :
mkha' 'gro la gtor tshogs gtong ba ma yin pa :
mo bon la sogs pa thabs gzhan mi btsal ba la bslab bo :
bla ma yi dam mkha' 'gro gsum gyi yon tan dran pas yang dang yang du skyabs su 'gro ste :
bla ma la skyabs su song bas bar chad sel :
yi dam la skyabs su song bas phyag rgya chen po'i sku 'thob :
mkha' 'gro la skyabs su song bas dngos grub 'byung gsungs :
slob dpon pad+ma la jo mos zhus pa :
nang gi skyabs 'gro la phan yon du dang ldan zhus pas :
bla ma la skyabs su song bas rang 'chi ba'i blo las skyob par byed :
mi shes gti mug bar chad sel :
lhag mthong rig pa'i tshogs rdzogs :
rtogs pa rang shar gyi dngos grub 'byung gsungs :
yi dam la skyabs su song bas tha mal gyi shes pa las skyob :
rang byung tshogs sogs phyag rgya chen po'i dngos grub 'byung :
mkha' 'gro la skyabs su song bas bar chad 'byung ba las skyob par byed :
yi dwags dbul phongs kyi bar chad sel :
zhen grol chags med kyi tshogs rdzogs :
bde chen longs sku'i dngos grub thob pa yin gsungs :
slob dpon pad+ma la jo mos zhus pa :
nang gi skyabs 'gro'i lag len dngos gang lags :
slob dpon gyi zhal nas :
dang po bdag gis bla na med pa'i byang chub tu sems bskyed nas :
mdun gyi nam mkha' la nyi zla pad+ma gsum gyi gdan steng du :
bla ma yi dam mkha' 'gro gsum bskyed la :
brgyud pa'i rtsa ba bla ma rje :
dngos grub 'byung byed yi dam lha :
legs par byin rlob mkha' 'gro ma :
rtsa ba gsum la skyabs su mchi :
lan gsum bya :
de nas bla ma yi dam mkha' 'gro gsum la sems ma yengs par gtad la :
bla ma yi dam mkha' 'gro gsum la skyabs su mchi'o :
zhes yang dang yang du byas la :
de nas gsol ba gdab pa ni :
bla ma rnams dang yi dam rnams dang mkha' 'gro rnams kyis bdag la sku gsung thugs kyi byin gyis brlab tu gsol :
dbang bskur du gsol :
mchog dang thun mong gi dngos grub bstsal du gsol :
mos pa'i bu la thugs rjes gzung du gsol :
zhes lan gsum gdab :
de nas bla ma spyi bor bsdu :
yi dam snying khar bsdu :
mkha' 'gro lte bar bsdu gsungs :
slob dpon la jo mos zhus pa :
nang gi skyabs 'gro blang ba'i thabs gang lags zhus pas :
slob dpon gyis gsung pa :
dang po skyabs 'gro len pa'i cho ga ni :
dbang bskur thob pa gces pa ste :
dbang bskur na skyabs 'gro thob pa de yin :
dbang bskur ma thob par skyabs 'gro len na :
bla ma la phyag dang bskor ba bya :
me tog phul la :
slob dpon dgongs su gsol :
yi dam gyi lha tshogs dgongs su gsol :
dkyil 'khor lha tshogs dang bcas pa dgongs su gsol :
bdag ming 'di zhes bgyi ba :
dus 'di nas gzung nas :
phyag rgya chen po'i rig 'dzin ma 'thob kyi bar du :
brgyud pa'i rtsa ba bla ma rje btsun pa rnams la skyabs su mchi'o :
dngos grub 'byung bar byed pa'i yi dam gyi lha tshogs rnams la skyabs su mchi'o :
legs par byin gyis rlob pa'i mkha' 'gro ma rnams la skyabs su mchi'o :
zhes lan gsum brjod pa'i tha ma la thob bo :
de ni blang ba'i cho ga yin :
nang gi skyabs su 'gro ba'i bshad pa'o :
:slob dpon la jo mos zhus pa :
gsang ba'i skyabs su 'gro ba ni :
yul gang la skyabs su 'gro :
gang zag gang skyabs su 'gro :
tshul lam thabs ji ltar skyabs su 'gro :
bsam pa'i khyad par gang gis skyabs su 'gro :
dus ji tsam du skyabs su 'gro :
rkyen gang gis skyabs su 'gro :
dgos ched dam yon tan ci yod zhus pas :
slob dpon gyi zhal nas :
gsang ba'i skyabs 'gro'i yul :
lta ba spyod pa sgom pa gsum la skyabs su 'gro :
gang zag dbang po yang rab sangs rgya bar 'dod pa de 'gro :
tshul lam thabs lta sgom spyod pa 'bras bu gsum gyi sgo nas skyabs su 'gro :
de yang lta ba gdeng dang ldan pa :
sgom pa nyams dang ldan pa :
spyod pa ro snyoms dang ldan pa'i tshul gyis 'gro :
bsam pa'i khyad par ni lta ba la zhe 'dod med pa ste :
sangs rgyas thob par mi 'dod :
'khor ba dor bar mi 'dod pa'o :
sgom pa ni ngos gzung med cing phyogs su ma lhung ba ni sgom pa'o :
dus ni sangs ma rgyas bar du 'gro :
rkyen ni lus mi len bar 'gro :
dgos ched dam yon tan ni rdzogs pa'i sangs rgyas tshe 'di nyid la thob pa yin gsungs :
gsang ba'i skyabs 'gro la bslab bya rnam pa du dang ldan par slob dgos zhus pas :
dang po khyad par gyi bslab bya rnam pa gsum la :
lta ba rtogs pa dang ldan pa ni :
sems can thams cad dang sangs rgyas rgyu mnyam pas sangs rgyas logs nas 'thob rgyu med pa'i gdeng bca':
snang ba dang sems tha mi dad du rtogs pas snang stong dbyer med pa'i gdeng bca' ba la bslab :
sgom pa nyams dang ldan pa la bslab pa ni :
shes pa phyir mi bzhag :
nang du mi dgug :
rang lugs :
lhug pa :
gtad med du bzhag pa la bslab gsungs :
spyod pa ni :
nyams rtogs rgyun chad med pa 'gro 'chag nyal 'dug thams cad du sgom du med kyang :
yengs su skad cig kyang med pa la bslab gsungs :
thun mong gi bslab bya la :
sangs rgyas sems su rtogs kyang bla ma mi spang :
snang ba sems su rtogs kyang 'dus byas kyi dge ba'i rtsa ba rgyun mi gcad :
dmyal ba la dogs pa med kyang sdig pa phra mo nas spang :
sangs rgyas la re ba med kyang chos gang la yang skur pa mi gdab :
rang la ting nge 'dzin khyad par can mthong yang nga rgyal dang rlom pa mi bya :
rang gzhan gnyis su med par go yang sems can la snying rje rgyun mi gcad :
'khor ba dang mya ngan 'das pa gnyis med du rtogs kyang dgon par goms par bya ba la bslab gsungs :
slob dpon sprul sku la jo mos zhus pa :
gsang ba'i skyabs 'gro la skyob lugs sam yon tan du dang ldan zhus pas :
lta ba la skyabs su song nas rtag chad rnam pa gnyis las skyob :
log lta zhen 'dzin bar chad sel :
chos nyid 'od gsal gyi tshogs sog :
sku gsung thugs 'gag med kyi dngos grub 'byung :
sgom pa la skyabs su song nas lta bas kyang sgom pa la skyob par byed :
gting zhen bag chags kyi bar chad sel :
gnyis med zung 'jug gi tshogs sog :
spyod pa la skyabs su song nas log spyod chad lta las skyob par byed :
tshul 'chos tho co'i bar chad sel :
chags med zing long gi tshogs sog :
ci spyad dgongs par gyur pa'i dngos grub 'byung gsungs :
slob dpon la jo mos zhus pa :
gsang ba'i skyabs 'gro'i lag len dngos gang lags zhus pas :
slob dpon gyi zhal nas :
rang gar bde bar lta ba yang zhe 'dod med pa :
phyogs lhung mtha' dang bral ba :
sgom pa la ngos gzung med cing dmigs gtad dang bral ba :
tha snyad gang gis kyang brjod par mi nus so :
de yang shes pa phyir mi gzhag :
nang du mi dgug :
rang lugs gtad med du gzhag go :
nyams myong rgyun chad med pa 'gro 'chag nyal 'dug thams cad kyi ngang la ma yengs par gzhag go :
shes pa med pa dang :
ltem pa dang :
spyod pa bde ba gsal ba ni nyams so :
de dag gang la yang ngo mtshar du mi rtsi'o :
shes pa rgod pa dang :
rmugs pa dang :
bying ba byung na :
snang ba la sems rtsal sbyong du gzhug :
de la sogs pa ci byung yang skyon du mi brtsi'o gsungs :
gsang ba'i skyabs 'gro blang ba'i thabs gang lags zhus pas :
slob dpon gyi zhal nas :
bla ma la phyag dang bskor ba bya ste me tog dbul :
slob mas skyil krung bcas la snying rjes bdag gzhan gyi don byang chub kyi sems sgom pa dam 'char gzhug :
de nas mig snang ba la 'bru tshugs su bltar bcug la :
mig 'bras mi 'gul bar :
seng nge :
lhod de :
so ma :
phyad de :
sgom pa'i blo'i gzung 'dzin dang bral ba la rig pa gzhag go :
de kho na lta ba gdeng dang bcas pa :
sgom pa nyams dang bcas pa :
spyod pa grogs dang bcas pa yin no :
zhes ngo sprad gsungs so :
de nas gong bzhin bsgom mo :
gsang ba'i skyabs 'gro bshad pa'o :
slob dpon sprul sku pad+ma'i zhal nas :
skyabs 'gro phyi nang gsang ba gsum du :
chos phyi nang lta ba mtho dman :
sngags mtshan nyid rtsa ba gcig tu 'dus pa'i man ngag yin no :
'di ltar byas na chos chos su 'gro :
chos lam du 'gro :
lam 'bras bur smin 'gro :
mkhar chen bza' yis de ltar shes par gyis shig gsungs :
skyabs 'gro lam khyer gyi skor ro :
gter rgya :
sbas rgya :
gtad rgya ::
::

@#:
slob dpon chen po pad+ma 'byung gnas zhes bya ba :
sangs rgyas snang ba mtha' yas kyi sprul pa :
theg pa chen po'i mdo sde du ma la thugs sbyangs pas sems can thams cad la bu gcig pa'i ma ltar brtse ba :
rtag tu gzhan don sgrub pas 'khor ba'i sems can thams cad mya ngan las 'das par sgrol ba'i ded dpon :
gdul bya la ma zhus par yang gdams pa gnang ba :
thugs rje chen po dang ldan pa'i byang chub sems dpa' de mon kha seng ge phug pa na bzhugs pa'i dus su :
mkhar chen bza' mtsho rgyal bdag gis byang chub mchog tu sems bskyed :
slob dpon la ma d+hal phul nas zhus pa :
e ma ho :
slob dpon chen po lags :
theg pa chen po'i chos la sems can thams cad la byams pa dang snying rje sgom nas byang chub tu sems sbyang ba kho na gces par gsungs na :
byang chub tu sems sbyang ba la tshul ji ltar bslab :
ces zhus pas :
slob dpon gyis gsung pa :
mtsho rgyal theg pa chen por zhugs nas byang chub kyi sems ma sbyang na :
theg pa 'og mar lhung bas rtag tu gzhan don la slob pa shin tu gal che gsungs :
de la rgyas par bshad na :
theg pa chen po'i mdo rgyud nas dpag tu med pa gsungs kyang :
de dag dang tshul bstun nas bsdus te bstan pa don gsum du 'dus te :
phyi ltar bslab pa :
nang ltar bslab pa :
gsang ba ltar bslab pa gsum yin gsungs :
jo mos zhus pa :
phyi ltar bslab pa'i thabs gang lags zhes zhus pas :
slob dpon gyis gsung pa :
phyi ltar bslab pa la don bcu gnyis te :
sems bskyed pa la bslab pa'i ngo bo :
dbye ba :
nges tshig :
gang zag gi mtshan nyid :
blang ba'i yul :
blang ba'i cho ga :
bslabs pa'i phan yon :
slob pa'i gtan tshigs :
ma bslab pa'i nyes dmigs :
bsrung bya'i chos :
gtong thob kyi sa mtshams :
nyams na gso ba'i thabs rnams su 'dus so gsungs :
de ltar gsungs pa rnams gang lags zhus pas :
slob dpon gyis gsung pa :
de la sems bskyed pa'i ngo bo ni :
sems can thams cad 'khor ba las bsgral ba'i don du bla na med pa'i byang chub 'thob par 'dod pa'i khas len dang bcas pa yin gsungs :
dbye na :
mdo nas rnam grangs mang du bshad pa yang mchi ste :
bsdu na smon pa dang 'jug pa rnam pa gnyis yin pas :
de yang smon pa ni :
sems can gyi don bsgrub par sems kyis smon pa yin :
de gcig pus mi chog :
sems can thams cad la phan gdags pa la dngos su 'jug pa gal che ste :
nga bdag dang ma bral ba'i phyogs ris can 'di rnams la :
sems bskyed skye ba rang yang dka' mor mchi gsungs :
gsum pa nges tshig ni :
sngar bdag la ma skyes pa'i gzhan don gyi blo bskyed pa zhig yin te :
tshogs ma gsag pa'i sems can rnams la skye ste mi 'ong gsungs :
bzhi pa sems bskyed pa'i bslab pa la 'jug pa'i gang zag gi mtshan nyid ni :
nyan thos dang rang sangs rgyas lta bu ma yin par :
theg pa chen po'i chos la mos pa :
blo che ba :
gang la yang the tshom mi za ba :
slob dpon dang dkon mchog gsum gyi skyabs 'og tu chud pa :
log pa dang dman pa'i chos las yid byung ba :
rang bzhin gyis zhi zhing des pa zhig dgos :
bod kyi mi 'di chos la gnag :
blon po gdug pa che :
rgyal po snyan khung srab :
theg pa chen po'i chos kyi snod du rung ba nyung bar 'dug :
mtsho rgyal gnyen la ris su ma 'dzin dang gsungs :
lnga pa sems bskyed blang ba'i yul ni :
bla ma slob dpon theg pa chen po'i sems bskyed pa :
byams pa dang snying rje'i mthu dang ldan pa :
rang don skad cig kyang mi sgrub pa :
bslab bya ma nyams par srung ba zhig la blang dgos te :
snyigs ma'i dus 'dir slob dpon mtshan nyid dang ldan pa la ma brten na :
bdud kyi lag tu song bar 'ong ngo gsungs :
drug pa sems bskyed blang ba'i cha \u0f7cga ni :
lo zla shis pa'i tshes bco lnga'am :
yar ngo'i tshes brgyad la :
dkon mchog spyan sngar mchod pa rgya chen po bsham :
dge 'dun la bsnyen bkur bya :
yi dam la tshogs kyi 'khor lo 'bul :
mkha' 'gro dang chos skyong dang 'byung po la gtor ma rgya chen po gtang :
bdog pa thams cad btang la bsod nams kyi dpung rgya chen po gsag :
de'i nub mo slob dpon la 'jug pa'i yon dbul :
slob mas gus pa dang bcas pas bdun rnam dag gis tshogs gsag :
khyad par du sdig pa bshags pa ni :
slob ma'i spyi bor yi ge a gcig bsgoms la :
de las 'od zer 'phros pas sems can thams cad sangs rgyas kyi byang chub la bkod :
'phags pa rnams la mchod pa phul :
tshur 'dus pas 'phags pa thams cad kyi dngos grub kyi bcud rnams bdag nyid kyi lus ngag yid gsum la thim pas :
sdig pa dang sgrib pa thams cad bsregs par bsam zhing a zhes pa brgya rtsa brgyad 'don du gzhug :
bla mas thugs ka'i ye shes sems dpa'i thugs kyi hU~M las 'od 'phros nas slob ma'i lus ngag yid gsum la thim pas sdig pa thams cad bsregs par bsam zhing hU~M hU~M brgya rtsa brgyad bzla :
de nas tshig gi bshags pa ni :
'khor ba thog ma med pa nas bsags pa'i sdig pa rnams blos blangs te 'gyod pa dang bcas pas :
rdo rje slob dpon rig pa 'dzin pa rnams bdag la dgongs su gsol :
yi dam gyi lha tshogs rgyal ba zhi khro 'khor dang bcas pa rnams bdag la dgongs su gsol :
phyogs bcu'i rgyal ba sras dang bcas pa rnams bdag la dgongs su gsol :
bstan pa srung ba'i ma mo mkha' 'gro chos skyong dang bcas pa rnams bdag la dgongs su gsol :
bdag ming 'di zhes bya bas :
skye ba thog ma med pa'i dus nas tha ma da lta la thug gi bar du :
phyin ci log gi rnam par rtog pa'i dbang gis :
lus ngag yid gsum gyi sgo nas sdig pa mi dge ba'i las bgyis pa dang :
gzhan rnams la bgyid du bstsal pa dang :
bgyid pa la rjes su yi rang ba dang :
log pa'i las ngan bsags pa thams cad :
mchod par 'os pa rnams kyi spyan sngar 'gyod pa dang bcas pas so sor bshags par bgyi'o :
zhes lan gsum du bshags :
de nas sdig pa mi 'phel ba'i don du bsdam pa ni :
dgongs gsol sngar ltar byas pa'i rjes su :
sngon gyi de bzhin gshegs pa sras dang bcas pa rnams kyis :
sa dang lam rnam par shes pa la brten nas sdig pa mi dge ba las slar log pa de bzhin du :
bdag che ge mo zhes bya bas :
dus 'di nas gzung nas snying po byang chub la mchis kyi bar du phyin ci log gi rnam par rtog pa'i dbang gis sdig pa'i las byed pa las slar log cing :
slan chad kyang bsdam par bgyid lags so :
zhes lan gsum du brjod do :
de nas sems bskyed pa dngos la gnyis las :
dang po smon pa'i sems bskyed pa ni :
slob mas 'khor ba'i sems can thams cad sdug bsngal gyi rgya mtsho las bsgral ba'i don du :
bla na med pa'i byang chub 'thob par bya snyam pa'i blo la gces pa zhig zhe thag pa nas bskyed la :
ngag tu sngar ltar dgongs su gsol ba'i rjes la :
bdag che ge mo zhes bya bas :
dus 'di nas gzung nas snying po byang chub la mchis kyi bar du :
sems can thams cad la pha dang ma'i sems dang spun dang sring mo'i sems dang :
bu dang bu mo'i sems dang :
slob dpon dang mched lcam gyi sems dang ldan pa dang :
sems can ma grol ba rnams dgrol ba dang :
ma bsgral ba rnams bsgral ba dang :
dbugs ma phyung ba rnams dbugs dbyung ba dang :
yongs su mya ngan las ma 'das pa rnams mi gnas pa'i sangs rgyas kyi byang chub la dgod pa'i sems brtan po bskyed par bgyi'o :
zhes lan gsum brjod do :
de nas gnyis pa 'jug pa byang chub tu sems bskyed pa ni :
bdag gis dus 'di nas gzung nas 'khor ba ma stongs kyi bar du :
skad cig kyang ma yengs par sems can gyi don rnam pa du ma bya snyam du bsams la :
dgongs su gsol ba sngar dang 'dra :
bdag che ge mo zhes bya bas :
dus 'di nas gzung nas 'khor ba ma stongs kyi bar du :
pha rol tu phyin pa drug dang :
bsdu ba'i dngos po bzhi las mthar gyis bslab pa dang mthar gyis bya ba dang :
mthar gyis sgrub pa'i nan tan gyi sems brtan por bskyed par bgyi'o :
ji ltar sngon gyi sangs rgyas dang byang chub sems dpa' rnams kyis sa dang lam rnam par shes pa la brten nas :
rtsa ba dang yan lag gi sdom pa dang ldan pa de bzhin du bdag kyang rjes su slob bo :
rjes su bgyid do :
rjes su bsgrub bo :
byang chub sems dpar gzung du gsol :
zhes lan gsum brjod :
bla mas thabs yin no :
legs so :
don dang ldan no :
zhes lan gsum brjod pa'i tha ma la thob pas :
dus de nas gzung nas :
bslab bya ma nyams par bsrung ba'i don du :
slob dpon gyis bslab bya dbog :
slob mas kyang yon phul :
gtang rag gi mchod pa rgya chen po dbul :
de nas gzung nas chu bo'i rgyun bzhin du rgyun chad med par sems bskyed pa dang :
de'i bslab bya la 'bad pa gal che'o gsungs :
bdun pa de ltar sems bskyed pa la bslabs pa'i phan yon ni :
nyan thos dang rang sangs rgyas las khyad par 'phags te theg pa chen po'i khyur tshud pa dang :
nyon mongs pa dang sdig sgrib rtsad nas gcod pa dang :
lus ngag yid gsum gyis dge ba'i las byas pa thams cad don yod pa'i rgyur 'gyur ba dang :
rgyud la bsod nams kyi tshogs rgya chen po rdzogs par 'gyur ba dang :
sangs rgyas dang byang chub sems dpa' dang chos skyong ba chen po rnams kyis rtag tu dgongs pa dang :
sems can thams cad kyis bu bzhin du brtse zhing mthong na yid du 'ong ba dang :
rtag tu theg pa chen po'i chos dang mi 'bral ba :
mdor na sangs rgyas kyi che ba'i yon tan yid bzhin du 'grub nas :
myur du mngon par rdzogs par sangs rgya ba la sogs pa'i yon tan bsam gyis mi khyab pas 'di kho na la nan tan gyis shig gsungs :
brgyad pa de ltar slob pa'i gtan tshigs ni :
'o na rang gcig pu thar pa thob pas chog mod :
sems can thams cad 'khor ba las sgrol dgos pa ci'i phyir zhe na :
sems can thams cad pha ma yin :
pha ma'i drin lan bsam gyis mi khyab pas drin lan lan gyis blan pa'i phyir slob dgos te :
drin yang lus srog skyed pa'i rgyu rten byas pa dang :
chung nas bza' btung gya nom pas gsos pa dang :
sdug bsngal dang dka' ba sna tshogs spyad pa dang :
rang bas kyang gces pa khong gi snying bas lhag pa dang :
de nas gzhan yang nor rdzas kyi skal pa phog pa dang :
shes pa'i yon tan bslabs pa dang :
dam pa'i chos la sbyar ba la sogs pha ma'i drin bsam gyis mi khyab pas :
de rnams 'khor ba las bsgral dgos :
gzhan yang sems can thams cad la rgyu byang chub kyi snying po yod pas kyang 'brel bas :
de rnams 'khor ba las bsgral dgos :
mtsho rgyal rang nyid gcig pu zhi bde 'dod na rdzogs pa'i sangs rgyas dang 'phrad pa med gsungs :
dgu pa ma bslab pa'i nyes dmigs ni :
nyan thos dang rang sangs rgyas su lhung nas byang chub chen po'i gegs byed pa dang :
bya ba'i las thams cad don med par 'gyur ba dang :
sngar bsags pa'i bsod nams kyi dpung thams cad zad par 'gyur ba dang :
rtag tu mi ma yin rnams kyis 'tshe ba dang :
kun gyi yid du mi 'ong zhing zhe sdang ba dang :
mdor na bsam pa thams cad mi 'grub pa la sogs pa'i nyes dmigs dpag tu med :
mtsho rgyal byang chub kyi sems med par theg pa chen por re ba ltas ngan yin gsungs so :
bcu pa bsrung bya'i chos ni gnyis te :
dang po smon pa'i bsrung bya ni :
sems can blos mi spong ba'i bsam pas yang nas yang du byang chub kyi sems la slob dgos te :
de yang yul sems can gzhan yin pa la spong ba'i bsam pa sngon du song bas khro rdeg la sogs pa byas nas gnyen pos ma sleb par nyin zhag gcig 'das na smon pa nyams :
bla ma dang slob dpon rdo rje spun la sogs pa bkur sti'i gnas la slu ba'i bsam pa sngon du song nas gnyen pos ma sleb par bslus te nyin zhag 'das na nyams :
'gyod pa'i gnas ma yin pa rjes su yi rang ba'i yul gzhan dge ba'i rtsa ba rgya chen po byed pa la 'gyod pa bskyed pa'i bsam pa sngon du song bas :
de bas lhag pa yod de lta bu ma legs zhes 'gyod pa bskyed pa dang :
sems bskyed pa'i byang chub sems dpa' la khong khros kun nas bslangs nas skyon brjod kyi tshigs su bcad pa byas pa dang :
yul sems can gzhan la snying rje dang bral bas g.yo sgyu byas pa rnams :
gnyen pos ma sleb par nyin zhag gcig 'das na log pa'i lam zhes bya ste :
byang chub kyi sems smon pa'i sdom pa 'chor bas spang dgos :
mtsho rgyal bslab bya mi srung ba'i sdom pa mang po blangs pas phung ba yin no gsungs :
gzhan yang brten bya'i las lnga yod de :
sems can la khro ba dang rdeg pa'i las byed pa'i gnyen por rtag tu zhi ba dang dul bas phan gdags pa dang :
bkur gnas slu ba'i gnyen por sems can thams cad sangs rgyas kyi byang chub chen por 'gyur ba'i dge ba'i rtsa ba la dgod pa dang :
khong khros skyon brjod pa'i gnyen por theg pa chen po'i gang zag rnams la ston pa'i 'du shes kyis bstod pa dang :
sems can la g.yo sgyu'i gnyen por thams cad la bsam pa rnam par dag pas rang sems dpang du btsugs te gnas par bya ba rnams rten cig :
skye ba bud med du blangs kyang shAkya'i bstan pa 'dzin par 'gyur gyis gsungs :
gnyis pa 'jug pa'i bsrung bya'i chos ni gsum du 'du ste :
spang bya mi dge ba bcu :
gnyen po dge ba bcu :
bya ba la 'jug pa pha rol tu phyin pa bcur bshad gsungs :
de yang dang po spang bya mi dge ba bcu yang dang po lus kyi las gsum ni :
srog gcod pa dang :
ma byin par len pa dang :
mi tshangs par spyod pa gsum yin :
de yang srog gcod pa'i ngo bo ni 'tsho ba'i rgyun gcod pa yin :
dbye na :
dug gsum gyi sgo nas 'byed de :
'dod chags kyis srog chags kyi srog gcod pa ni sha dang lpags pa la sogs pa 'dod pa'i phyir gsod pa :
zhe sdang gis srog gcod pa ni kun nas mnar sems dgu dang bcas pas mi sha chags pa la sogs pa :
gti mug gis srog gcod pa ni de lta bu'i bsam pa gang yang med kyang byis pas byi'u gsod pa lta bu'am :
rdog pa'i 'og tu 'gro ba grog sbur shi ba lta bu yin :
dug gsum dang ma bral ba'i sems can la skyid med gsungs :
de'i yan lag ni bzhi dang ldan pa ste :
sdig pa 'di lta bu bya snyam pa'i blo sngon du song ba dang gcig :
sbyor ba don du gnyer ba ste de la rtsol bas 'jug pa dang gnyis :
dngos gzhi nyams su myong ba ste bsad pa dang gsum :
mjug 'gyod pa med par rjes su yi rang ba dang bzhis rdzogs pa yin :
de'i 'bras bu ni rnam pa gsum du 'byung ste :
rnam par smin pa'i 'bras bu ni :
'dod chags kyis srog bcad pa phal cher yi dwags :
zhe sdang gis srog bcad pas ni dmyal ba :
gti mug gis ni byol so du skye'o :
dbang gi 'bras bu ni sngon gyi las dag pa'i dbang gis mir skyes na yang tshe thung :
rgyu mthun gyi 'bras bu snga ma'i bag chags kyis srog gcod pa la dga' bar 'gyur ro gsungs :
mtsho rgyal des na bdag cag rnams kyi de lta bu spyad par bya ba'i las ma yin pas :
'bad pas spangs na rnam smin dang :
rgyu mthun dang :
dbang gi 'bras bu sngar las log nas :
lha mi'i bde skyid phun sum tshogs pa spyod pa la sogs par 'gyur ro :
zhes mdo nas bshad gsungs :
lus kyi
