@#//
dpal bka' 'dus kyi bsnyen sgrub bya tshul mdor bsdus snying po rin chen do shal zhes bya ba bzhugs so //
na mo gu ru d+he ba d+hA ki nI yai /
dpal bka' 'dus kyi bsnyen sgrub bya tshul la gnyis /
rtsa ba'i lha phyag rgya gcig pa la brten nas bsnyen pa rkyang pa bya ba'i tshul dang /
dkyil 'khor yongs rdzogs la brten nas bsnyen sgrub las gsum sbrel mar bya ba'i tshul lo //
dang po ni /
gnas dben par stegs bu'i dbus su ro ras la hU~M mthing nag khru gang pa bris pa dang /
phyag rgya gcig pa'i thod sku
/de'i mdun du sman rag gtor ma gsum dang nyer spyod /
g.yas g.yon du chos skyong gi gtor 'bul dang skyems phud tsam bsham /
rang nyid he ru kar gsal bas gzhi bgegs kyi gtor ma btang /
rgyal chen tho 'dzugs tsam dang /
srung 'khor nan tan du bsgom /
de nas thugs khrid ltar sngon 'gro bla ma'i rnal 'byor yan rgyas bsdus gang rigs grub rjes /
bla ma rang la bstims mthar thugs yid bsres te de bzhin nyid kyi ting nge 'dzin la mnyam par 'jog pa nyams ma skyes kyi bar ram /
zhag gsum sogs bya /
de nas kun snang gi ting nge 'dzin snying rje sgyu ma lta bu'i rtsal sbyang ba la zhag gsum sogs ci rigs /
de nas rgyu'i ting nge 'dzin mdun du hU~M yig gsal gdab /
bris pa'i hU~M la yid mig rlung gsum gtad /
gsal snang skyes pa na hU~M dang dbyer med du sems bsres te mnyam par bzhag pa zhag gsum sogs ci rigs /
de nas phyag rgya gcig pa'i bsnyen pa dngos la /
phrin las rin chen snying po ltar mtshams gcod nas byin 'beb bar /
de nas thugs khrid ltar bdag dang dam tshig gi bris sku dbyer med pa'i tshul gyis rten dang brten par bcas pa'i phyag rgya gcig pa'i dkyil 'khor gsal btab nas mdun gyi bris sku la yid mig rlung gsum gtad /
gsal snang skyes pa na de la sems 'dzin pa dang /
nga rgyal brtan /
dag pa dran /
de lta bu'i tshul gyis gsal brtan gyi nyams skye ba'am /
zhag lnga bdun sogs ci rigs par nyams su blang /
thun mthar bzlas pa cung zad kyang bya /
lha dang rang sems dbyer med kyi ngang du rnal dbab /
rang sems lha skur shar ba'i gsal snang la sems gtad cing rlung bum can bzung /
thun bsdu ba na mchod bstod mdor bsdus /
hU~M/
bla med mchog gi sogs sngags bcas /
hU~M:
zhi khro'i sku sogs nas /
dpal chen he ru ka la phyag 'tshal bstod :
he ru ka'i yig brgya lan gsum /
bka' srung mchod pa /
spro na tshogs mchod lhag ma'i bar dang /
srung ma'i gtor 'bul bya /
gang ltar yang bsdu ldang bsngo shis mthar dbyung /
de'ang bsdu ba'i tshig
/hU~M sarba maN+Dal hU~M:
snod bcud gzhal yas khang dang lha la thim :
khrag 'thung yab yum mkha' la sprin dengs ltar /
dmigs bsam brjod pa bral ba'i ngang du thim :
thugs dgongs ma bcos skye med dbyings su bzhag
/a a :
zhes bsgyur bas 'thus /
de nas bsnyen bzlas gtso bor bton skabs /
spyi chings gong ltar la thog mar lha la sems cung zad bzung /
de nas thugs kar nyi dkyil la sngags phreng bkod pa la sems bzung /
de nas spro bsdu'i dmigs pa bcas bzlas pa la 'bad /
rnal dbab dang rlung sbyor sogs kyis mthar dbyung /
de lta bu'i tshul gyis bsnyen pa rgyas pa zhi khro sbrel ba'i sngags 'bum phrag bco brgyad dam /
las rung tsam la 'bum phrag bzhi lhag kha skong dang bcas pa bzla'o //
bsnyen pa grangs thems nas sgrub pa mtshon byed tsam spro na /
mdun du dkyil 'khor ras bris sam /
maN+Da lar tshom bu nyer gcig bkod /
phrin las rin chen snying po'i gzhung bsrang /
bzlas pa'i skabs su babs pa na /
b+h+rU~M bi shwa bi shud+d+he'i mthar /
zhi khro'i spyi sngags dang /
phaT dzaHzhes btags pas dzapa? khang dbye /
hU~M:
bcom ldan spyi dpal sogs dzapa? dgongs gsal btab la gtso 'khor gyi 'gros dang sbyar nas bzlas pa ci nus bya /
thun mthar dbyangs gsal rten snying dang /
stong tshigs mchod pa nas tshogs lhag ma'i bar gzhung ltar dang /
nongs bshags bsdu ldang bsngo shis mthar dbyung /
de ltar zhag bdun sogs bsgrubs mthar sang dngos grub len rgyu'i do nub mchod gtor kha gso dang /
dngos grub kyi rdzas 'du bya /
phyi thun dang srod thun la bzlas pa cung zad mthar dngos grub rang dang rdzas la bsdu ba'i dmigs pa spyi ltar dang /
zhi khro spyi sngags sbrel ba'i mthar kA ya wA ka sogs dngos grub bskul ba'i sngags btags pa stong phrag las mi nyung bar bzla /
sang nangs par snga bar langs la las byang tshogs skong yan dkyus ltar grub rjes skya rengs shar ba dang bstun thugs khrid las 'byung ba ltar dngos grub bskul /
thod sku spyi bor bzhag
/dngos grub rdzas dang tshogs la longs spyad /
lhag ma btson 'dzin du byas pa gtang ba nas bzung bsdu ldang bar mthar dbyung /
de'ang gtong rag gi mchod bstod nongs bshags rjes /
mdun rten ras bris dang /
thod sku sogs la brtan bzhugs /
tshom bu yin na gshegs gsol spyi ltar dang /
mtshams tho'i rgyal chen la gtang rag
/gshegs gsol /
nang du log nas bsngo smon bkra shis rgyas par byas pas grub bo //
bsnyen pa tsam la sngags kha skong dang bcas pa bzlas phyin sbyin sreg ma grub kyang 'gal ba chung mod /
byed par spro na /
dngos grub len chog tshar rjes /
phrin las rgyun gyi me mchod ltar zhi ba'i las rim sbyar nas gang 'grub bya /
gnyis pa bsnyen sgrub las gsum rgyas par byed pa'i dbang du btang na /
bsnyen pa gong ltar la /
sgrub pa'i mtshon byed mi dgos pas bsnyen pa snga dro grub pa'i skabs thod sku las rgyun gyi dngos grub blang ba tsam bya /
bkra shis yan grub nas rgyal chen tho gsos dang /
dam sri mnan pa nas bzung sgrub chen khog phub sbyar /
de'ang khog phub las sa chog nas brtsam ste gsungs pa /
sa'i cho ga dang /
tshogs gsag bshags skong sogs bsnyen pa la 'jug pa'i sngon du bya dgos /
gzhan sgrub grogs med tshe mnga' gsol rtags gdab sogs mi dgos pa gzhir bcas pas 'dor len shes par bya /
lha sta gon ni ras bris la'ang dkyil 'khor bri ba'i ched tsam ma yin par sgrub pa'i ched du'ang yin pas grub na legs /
mjug tu gzhan la dbang bskur ba dang bdag 'jug sbrel na bum pa sta gon kyang grub na legs shing /
gang ltar yang sta gon yan grub nas phyi thun nam srod thun nas 'go brtsam ste las gzhung bsrang /
bzlas pa ci nus dang stong tshigs mchod pa sogs gong gi sgrub pa mtshon byed kyi skabs sor bzhag gis 'thus /
thun bzhi ka'am snga thun dang /
phyi thun gyi thun mtshams su nyul ler phur gdab dang /
byin 'beb re grub na legs /
de lta bu'i tshul gyis zhi sngags dang /
gtso bo'i sngags 'bum phrag bzhi /
'khor rnams la khri bzhi re /
spyi dril la 'bum phrag bzhi bzlas pas las rung gi sgrub pa 'bring tsam du 'gyur snyam /
gzhan sgrub pa'i rjes kyi bya ba rnams sgrub chen khog 'bubs ltar mthar dbyung dgos gzhir bcas dang /
sbyin sreg kyang zhi rgyas gnyis ka byung na legs /
las sbyor la /
thun mong dang mchog gi las sbyor gnyis las /
sgrub pa dang sbrel te bya ba'i dbang du byas na dngos grub blang ba grub pa'i phyi nyin nas gzhung ltar tshe sgrub bdun phrag tsam dang bdud rtsi chig sgrub kyi tshul du bdun phrag tsam grub na phun sum tshogs par 'gyur /
drag po'i las sbyor gdab las dang /
gtor zlog mtshon byed tsam sgrub pa de'i khong du byed na nyin gsum mam gcig gis mtha' rten par bya /
de'ang bsgral las gzhung du sa bcad tsam las med pas /
cung zad spro na gser gzu dpang gsum sogs kha bskang dgos rigs gshin rje dregs 'joms sam rtsa ba'i thugs sgrub lta bu'i las rim la tshig kha bsgyur gang dgos byas pas grub bo //
mang+ga laM///
/
