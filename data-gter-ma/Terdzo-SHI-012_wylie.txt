@#//
kun bzang dgongs pa kun 'dus las /
smin byed kun gyi snying po nor bu'i sgron me bltas chog tu bkod pa bzhugs so //
na mo gu ru A diHbud+d+hA ya /
thog med 'khrul pa btsan thabs su //
gcod mdzad shin tu rnal 'byor dang //
de ston bla ma la btud nas //
smin byed snying po'i bcud gsal bya //
zab chos 'di'i dbang chog ma bu thams cad kyi snying po 'dus pa 'di nyid ji ltar bya ba'i tshul la gsum /
sbyor ba /
dngos gzhi /
rjes kyi rim pa'o //
dang po ni /
gzhung spyi dang 'di nyid las ji skad bshad pa'i slob dpon dang slob ma mtshan nyid tshang zhing gnas dus rten 'brel legs par 'grigs pa'i skabs su /
gnas khang byi dor byas shing rgyan bkod kyis spras pa'i phugs logs su a ti zhi khros mtshon rtsa ba gsum gyi rten bkram /
de mdun stegs bu gru bzhi bdud rtsi lngas chag chag gdab pa'i steng du zhi dkyil sgo rdzogs can spyi 'gro lte ba zlum po mthing kha /
pad+ma 'dab brgyad phyogs bzhi dkar ser dmar ljang /
mtshams bzhir mdzes tshon byas pa rdul tshon nam ras bris bkram pa'i dbus dang phyogs bzhir many+dzi'i steng du /
dbus su sman lnga'i bum pa mgul chings dkar po yi ge oM dang kha rgyan la rnam snang gi skus brgyan pa /
shar sogs phyogs bzhir bum pa bzhi la rim bzhin 'bru lnga rin chen lnga dri lnga snying po lnga rnams blugs shing mgul chings mthing ser dmar ljang hU~M trAM hrIHA dang rigs bzhi'i sku tsaka gis brgyan pa /
dri bzang gi chus bkang zhing kha rgyan rma bya'i mdongs shel dang me long gis spras pa rnams bkod /
gsang dbang gi rdzas thod pa mtshan ldan lnga dbus kyi bum pa'i mdun dang mtshams bzhir re re bzhag pa'i dbus thod du chang dang bu ram sbyar ba /
shar lhor 'o ma /
lho nub tu lan tshwa /
nub byang du sbrang rtsi /
byang shar du zas snas bkang ba rnams dang /
rig tsaka
/slob ma'i grangs mnyam gyi mar me gsal ba bcas pa ci bder bkod /
sman raka gtor mchod spyi mtshungs /
sgo bzhir phur pa dang mda' dar /
mtshams bzhir ral gri bzhi bkod la 'grub na tshon skud kyi drwa bas sbrel /
gzhan yang sngon 'gro dang srung ma'i gtor 'bul /
tshogs kyi yo byad /
srung skud sna lnga mdud pa gsum re btab pa sogs nye bar mkho ba rnams tshogs par bya'o //
gnyis pa dngos gzhi la gnyis /
dang po dbang don sgrub mchod ni /
deng sang slob dpon rdzogs pa chen po'i rtogs dgongs mthar phyin pa dkon pas yo ga spyi dang mthun par mdzad pa'i phyag srol ltar /
zhi khro gsang 'dus kyi phrin las gzhung bsrang /
bdag mdun sogs gnyis rtog a 'thas mtshan mas ma bcings par gdod nas 'khor 'das dbyer med rang byung rang shar ye grol khyab gdal ngang du snang grags rtog tshogs rdo rje gsum gyi dkyil 'khor chen por rdzogs pa nyid yin lugs rtogs pa'i gsal 'debs dang bzlas pas byin gyis brlab /
gzhi bstod dang bshags pa grub nas slar yang gnas lugs kyi dgongs pa gsal btab la don dam ye shes kyi dkyil 'khor du 'jug
/las bum du rdor sems bskyed bzlas 'od zhu byas la bzhag
/dkyil 'khor yol bas bsgrib bo //
gnyis pa dbang bskur ba la'ang gnyis /
sngon 'gro 'jug pa'am sta gon gyi chos /
dbang bskur dngos so //
dang po ni /
slob ma rnams 'tshogs la yig brgya brjod cing khrus bya /
bgegs gtor gtang /
bka' bsgo srung 'khor phrin las ltar bya /
sems bskyed gsal btab la chos bshad ji ltar 'os pa dang /
khyad par /
de'ang bdag cag gi ston pa thugs rje chen po dang ldan pa nyid thugs bskyed kyi stobs gzhan las lhag par che zhing sangs rgyas kyi phrin las tshad dang bsam pa'i yul las 'das pa'i dbang gis /
rtsod ldan snyigs ma'i mthar thug pa'i sems can las ngan tshan po che'i rnam par smin pas non cing nyon mongs pa'i stobs shin tu rags pas rgyu 'bras kyi theg pa gzhan gyis 'dul bar mi nus pa'i skabs 'dir /
sangs rgyas kyi zhing khams kun tu mtshan tsam yang dkon pa 'bras bu nges pa'i theg mchog blo 'das rdzogs pa chen po grol ba drug ldan gyi bstan pa'i btsas zhing 'dir babs te /
'brel tshad gdod ma'i sa la 'bad med du sgrol ba'i phrin las chen por shar ba las /
gangs can ljongs 'dir 'od gsal rdo rje'i sku brnyes slob dpon chen po rnam pa gnyis dang rnam snang sprul pa'i lo tsA ba sogs kyis a ti phyi nang gsang ba yang gsang gi rgyud dang gdams skor mang po skal ldan rnams la rna brgyud du bstsal /
khyad par gsung rdo rje 'od dpag med dngos rgyal dbang pad+mAka ras chos rgyal gyi sras mo lha lcam pad+ma gsal la ched du gnang ba'i yang gsang rdzogs pa chen po'i gdams zab mtha' dag phyi rabs gdul bya spyi dang bye brag pa'i don la dgongs nas gter du sbas pa las /
lha lcam nyid kyi skye ba rim par byon pa gsum gyis rdo rje'i rgya bkrol nas spel bar mdzad pa'i nang tshan /
kun mkhyen dri med 'od zer gyis bsam yas mchims phu dge'u'i ka gdan 'og nas smin grol gyi gdams skor bcu gsum spyan drangs te lung bstan gyi don bzhin /
bum thang thar pa gling du yang gter du sbas pa lha lcam dag pa'i skye ba lnga pa gter chen pad+ma gling pas yang gter du phyung ba dang /
gter chen nyid kyis bsam yas mchims phu'i mchod rten nas spyan drangs pa'i rdzogs pa chen po kun bzang dgongs 'dus kyi chos sde ste /
gser la g.yu phra btab pa ltar ma bu zung du bsdebs par mdzad pa smin byed thams cad kyi snying po'i yang bcud nor bu'i sgron me bsgrub par bgyi ba la /
zhes sogs kyis mtshams sbyar nas maN+Dal 'bul du gzhug
/brda sprad spyi ltar sbyar te mig dar sngon po dang me tog cod pan gtad /
thog mar slob dpon nyid dkyil 'khor dbang phyug thog ma'i mgon po dngos su gsal ba la mos gus chen pos thal mo me tog dang bcas gsol ba 'debs pa 'di'i rjes zlos mdzod /
kye :
'gro drug skyabs gnas bla ma rje :
thugs rje'i spyan gyis bdag la gzigs :
bdag ni las ngan shes rab rmongs :
nyon mongs 'khrul pa sbyang slad du :
dkyil 'khor chen por 'jug spro bas :
khyed kyis gnang nas bstan du gsol :
lan gsum /
bla mas lan btab pa /
kye ma skal ldan rigs kyi bu :
bla med gsang ba'i theg pa 'di :
rdo rje 'dzin pa bdag gi lung :
zhus nas 'bras bu nges thob phyir :
gsang sngags zab mo'i dkyil 'khor 'dir :
mos shing 'jug par spro ba na :
bla ma'i bka' bzhin bsgrub nus sam :
dam tshig tshul bzhin bsrung nus sam :
zhes dris pa'i lan gsol bar mos la 'di'i rjes zlos mdzod /
kye ma :
rdo rje 'dzin pa gsan 'tshal lo :
bdag ni skal ldan bu yin pas :
bla mas ji ltar bka' gnang bzhin :
bdag gis ma lus bsgrub lags pas :
sgo phyes dkyil 'khor lha tshogs ston :
dam tshig dam pa rgyun du bsrung :
lan gsum /
de ltar na sangs rgyas pa'i theg pa thams cad kyi gzhi rten skyabs su 'gro ba dang /
theg pa chen po'i lam gyi rtsa ba sems bskyed pa'i sdom pa la gnas dgos pas /
thog mar phyi ltar sangs rgyas chos dang dge 'dun /
nang ltar bla ma yi dam mkha' 'gro /
gsang ba chos sku longs sku sprul sku ste /
de thams cad kyang rang rig ngo bo rang bzhin thugs rje'i ye shes gsum ldan du rang bzhin gyis rdzogs pa nyid 'du 'bral med par shes nas gus pas bsnyen pa'i yid kyis skyabs su 'gro ba'i tshig gi rjes zlos /
dug gsum rnam dag ye shes lus :
sku gsung thugs su mdzad pa mthar phyin pa :
phyi nang gsang ba'i dkon mchog gsum :
sgo gsum gus pas skyabs su mchi :
lan gsum /
bdag gzhan sems can thams cad thog ma med pa nas ma rig pa'i 'khrul snang glo bur bas bsgribs te yun ring srid pa'i lam du rmi lam ltar 'khyams pa la /
da ni dpal ldan bla ma'i byin rlabs la brten te rang la gnas pa'i ye shes mngon sum du rtogs nas ma rig 'khrul pa'i dri ma bsal bar bgyi'o snyam du smon pa sems bskyed pa 'di'i rjes zlos mdzod /
kye ho :
ma rig 'jig rten mun pa'i gling :
rang rig thabs shes sgron me yis :
rang la gnas pa'i ye shes de :
bla ma'i drin gyis rtogs par bya :
lan gsum /
gdod nas 'du 'bral med pa'i sangs rgyas sku gsum gyi bdag nyid dbyings rig zung 'jug tha snyad kyi tshig dang blo las 'das pa'i rang byung ye shes mngon du mthong bas /
skad cig gcig gis bye brag phyed par bgyi'o snyam du 'jug pa sems bskyed 'di'i rjes zlos mdzod /
kye ho :
sangs rgyas mthar thug dbyings rig gnyis :
sku gsum ngo bo mtha' bral zhing :
tshig las 'das pa'i rang byung ngo :
skad cig nyid la rtogs par bgyi :
lan gsum /
de dag gis rgyud sbyong ba song nas bar chad srung ba'i slad du /
ye shes lnga ldan srad bu kha dog lnga pa la rdo rje gsum gyi rang bzhin mdud pa gsum dang rang byung gsang ba chen po'i sngags kyis byin gyis brlabs pa dpung par bcings pas sgo gsum la bar du gcod pa thams cad bsrung bar byas pa'i mos pa mdzod /
oM AHhU~M/
mang du bzlas pa'i srung skud skyes pa'i dpung pa g.yas dang bud med kyi g.yon du bcing ngo //
dbang gi gzhi dgod pa'i phyir ye shes pa dbab pa yin pas /
khyed rang rnams rkang pa rdo rje'i skyil mo krung dang lag gnyis thal mo spyi bor sbyor la yid gzhan du ma yengs par dmigs pa 'di ltar sgoms shig
/rang lus stong gsal 'od phung chen po'i nang dbus su rtsa dbu ma shel dkar gyi ka ba lta bu zang thal sgrib g.yogs dang bral ba'i /
snying gar pad+ma 'dab brgyad kyi dbus su kun bzang yab yum rigs lnga'i 'khor tshogs dang bcas pa /
lte bar sprul pa sku'i lha tshogs /
mgrin par longs spyod rdzogs sku'i lha tshogs /
spyi bor sku gsum 'dus pa'i lha tshogs rnams 'ja' 'od thig le mer mer shig shig tu bzhugs pa la shes pa rtse gcig tu gtod /
rlung kha sbyor zungs la g.yo med dgongs pa'i gsal 'debs la brtson par gyis shig
/DA dril dbyangs dang bcas pas /
kye ma skal ldan rigs kyi bu :
snying kha chos kyi 'khor lo'i dbus :
kun bzang rigs lnga rang gsal gnas :
rang bzhin dag pa'i 'khor tshogs ni :
tshom bu 'od skur shigs se shig :
kye ma skal ldan rigs kyi bu :
lte ba sprul pa'i 'khor lo na :
sprul pa sku yi lha tshogs bzhugs :
rlung rtsal g.yo rtsol las 'das pa'i :
thig le 'od skur shigs se shig :
kye ma skal ldan rigs kyi bu :
mgrin pa longs spyod 'khor lo na :
longs spyod rdzogs sku'i lha tshogs bzhugs :
mtshan bzang dpe byad las 'khrungs pa'i :
thig le 'od skur ya la la :
kye ma skal ldan rigs kyi bu :
spyi bo bde chen 'khor lo na :
sku gsum 'dus pa'i lha tshogs bzhugs :
'bras bu 'dus pa'i rtse mo na :
khro rgyal gad rgyangs ya la la :
kye ma skal ldan rigs kyi bu :
rang lus rgyal ba'i pho brang der :
'khor lo bzhi brtsegs 'od kyi klong :
rig pa rang byung lha tshogs rnams :
'od kyi phung por lams se lam :
rang bab chen po'i lha tshogs rnams :
rang bzhin dag pa'i ngang du bzhugs :
gzhi la gzhi bzhag gus phyag 'tshal :
rang snang 'gags med mchod pa 'bul :
blang dor gnyis med mthol lo bshags :
lhun grub ye sangs rjes yi rang :
tshig 'das brjod med 'khor lo skor :
'pho 'gyur med par gsol ba 'debs :
'bras bu ka dag 'thob phyir bsngo :
kun bzang klong du 'grub par shog :
ces byin phab cing ting 'dzin so so gsal gdab par bya'o //
de nas rigs brtag pa'i slad du /
khyed rang rnams dkyil 'khor la bskor ba lan gsum du byas te shar sgor 'khod par mos pa dang /
sngar byin pa'i cod pan nyid thal mo sbyar ba'i bar du zungs la gsol ba 'debs pa 'di'i rjes zlos dang bcas ltos pa med par dor cig
/kye ho :
kun bzang rigs lnga'i pho brang du :
rig pa'i me tog 'di dor bas :
sngon nas las 'phro gang yod pa'i :
yi dam lha dang bdag sprod cig :
ces 'dor du gzhug
/dbus su babs na bud+d+ha rang gsal rtsal :
de bzhin du shar du rdo rje rang gsal rtsal :
lho ru rin chen rang gsal rtsal :
nub tu pad+ma rang gsal rtsal :
byang du karma rang gsal rtsal :
zhes pa'i gsang mtshan gdags /
mtshams bzhir babs na dngos grub med par gsungs so //
slob dpon gyi thugs ka nas ye shes kyi 'od zer thur ma lta bu 'phros te khyed rang rnams kyi glo bur 'khrul pa'i sgrib g.yogs skad cig gis bsal te dag pa ye shes chen po'i spyan thob par mos shig
/ho :
ji ltar mig mkhan rgyal po bzhin :
khyod kyi ma rig 'khrul pa'i mig :
nyon mongs gzung 'dzin ling tog bsgribs :
'dren mchog rgyal po bdag nyid kyis :
rig rtsal ye shes klong du phye :
kun bzang rigs lnga'i dkyil 'khor ltos :
zhes mig dar bsal la /
kye ma skal ldan rigs kyi bu :
ltos shig ltos shig dkyil 'khor ltos :
ma yengs sems kyis dkyil 'khor ltos :
nga la mthong ba sna tshogs yod :
bu khyod ci yi ngo bor mthong :
zhes dris pa'i lan gsol ba 'di'i rjes zlos /
kye kye bla ma rin po che :
bu yis bltas shing dpyad pa yis :
bla ma sangs rgyas ngo bor mthong :
bdag gi skyabs gnas chen po 'o :
yang bla mas /
ltos shig las dang skal pa can :
dkyil 'khor chen po 'di nyid dang :
dkyil 'khor rdzas bkod brgyan pa dang :
'jug sgo gcig pa'i spun grogs rnams :
ltos shig ltos shig rim par ltos :
dad pa mchog ni bskyed re ran :
khyed kyis de rnams ci ru mthong :
zhes dris pa'i lan du 'di'i rjes zlos /
kye ma bla ma kun tu bzang :
dkyil 'khor chen po 'di nyid ni :
rgyal ba'i zhing mchog dam par mthong :
de ltar rdzas bkod de rnams ni :
dkyil 'khor lha tshogs mchod pa'i rten :
'jug sgo gcig pa'i spun grogs ni :
gsang sngags theg chen ston pa'i lam :
zhes zhu /
de ltar khyed rang rnams ma rig pa'i sgrib pa bral nas mngon sum du gyur pa'i ye shes dkyil 'khor chen po'i brda don bstan pa yin pas nges par gyis shig
/rdo rje'am phyag shing gis mtshon la /
dbus zlum zhing dkar po yod pa ni :
chos dbyings 'gyur ba med pa'i brda :
pad+ma 'dab brgyad mdzes tshon du yod pa ni :
rlung lnga'i dwangs ma dang ldan pa'i brda :
gru bzhir yod pa ni :
'byung bzhi'i 'od dang ldan pa'i brda :
khyams bzhi sgo dang bcas pa ni :
phrin las rnam bzhi rang la tshang ba'i brda :
pan tsa re khA'i rtsig pa ni :
ye shes lnga dang ldan pa'i brda :
rta babs rim pa bzhi ni :
tshad med pa bzhi lhun gyis grub pa'i brda :
'dod yon gyi lha mos bskor pa ni :
'dod yon ma spang rgyan du shar ba'i brda :
drwa ba drwa phyed dang ldan pa ni :
gzhi la 'dod yon rdzogs pa'i brda :
rin chen pha gu ser po ni :
'dod rgu rang las 'byung ba'i brda :
rdo rje'i ra bas bskor ba ni :
skye 'gag 'gyur ba med pa'i brda :
phyi la me ris bskor ba ni :
nyon mongs rang gnas su bsregs pa'i brda :
gdugs dang chos 'khor brtsegs pa ni :
shes bya zil gyis gnon pa'i brda :
gser gyi tog btsugs pa ni :
skye med don dang ldan pa'i brda :
ho :
las dang skal pa ldan pa rnams :
phyi rdul tshon dkyil 'khor la brten nas :
nang chos nyid kyi ngang du gsal thobs shig :
kun bzang rigs lnga'i dkyil 'khor 'di :
rang gi rig pa'i yul yin no :
rig pa'i gnas yin no :
dga' ba dang spro ba skyed la yid la chongs shig :
de nas rdzas kyi brda don bstan pa'ang 'di bzhin du nges 'tshal /
kye ma skal ldan rigs kyi bu :
yid ma yengs pa'i ngang la gson cig :
bum pa lnga ru yod pa ni :
rigs lnga rang la yod pa'i brda :
shel lnga ni :
gzhi ka dag tu yod pa'i brda :
rma bya'i mdongs lnga ni :
sgron ma bzhi rang la yod pa'i brda :
mda' lnga ni :
shes rab lnga ru mtshon pa'i brda :
me long lnga ni :
ye shes lnga ru mtshon pa'i brda :
dar sna lnga ni :
rlung lnga mtshon pa'i brda :
phur pa bzhi ni :
rnam dag dbyings la 'gyur ba med pa'i brda :
gri bzhi ni :
rnam rtog gzung 'dzin 'joms pa'i brda :
gtor ma tshogs mchod bshams pa ni :
'dod yon rang las 'byung ba'i brda :
brda don rtogs par gyis shig :
yid kyi dkyil du chongs shig :
ces ngo sprad /
de rnams kyis dbang gi sngon 'gro'i chos rnams grub pa lags /
dbang bskur dngos la rnam grangs bzhi yod pa las thog mar spros bcas bum pa'i dbang bskur ba yin pas 'dun pa 'di bzhin du mdzod cig
/bum pa rnams rang byung ye shes lnga'i rang bzhin 'od lnga'i gzhal med khang gi nang du /
rig pa sku lnga'i tshom bu gdod nas rang gsal chen por bzhugs pa las 'od zer bdud rtsi kha dog lnga'i rgyun so sor byung /
khyed rang rnams kyi gnas lngar zhugs /
sgrib pa bag chags dang bcas pa thams cad dag
/sku dang ye shes chen po'i rang bzhin mngon du byas par mos shig
/dbus bum spyi bor bzhag la /
hU~M:
bum pa chos dbyings zlum po ni :
phyi nang med pa gzhal yas khang :
rnam par snang mdzad yab yum bzhugs :
skal ldan bu la dbang bskur pas :
dbyings kyi gnas lugs rtogs par shog :
oM bud+d+ha a b+hi Shiny+tsa oM:
bum chu thigs pa spyi bor blug
/khar sbyin pa gnas gzhan bzhi la'ang 'gre /
shar bum snying gar gtugs te /
hU~M:
me long rang gsal bum pa ru :
ma skyes snying po'i gzhal yas khang :
rdo rje sems dpa' yab yum bzhugs :
skal ldan bu la dbang bskur pas :
gsal stong chen po'i dbang thob shog :
hU~M badzra a b+hi Shiny+tsa hU~M:
lho'i bum pa mgrin par bzhag la /
hU~M:
bum pa mnyam nyid zlum po ste :
rang byung ye shes gzhal yas khang :
rin chen 'byung ldan yab yum bzhugs :
skal ldan bu la dbang bskur pas :
bsam pa lhun grub dbang thob shog :
trAM rat+na a b+hi Shiny+tsa trAM:
nub bum lte bar bzhag la /
hU~M:
bum pa sor rtog zlum po'i nang :
ma skyes chags bral gzhal yas khang :
snang ba mtha' yas yab yum bzhugs :
skal ldan bu la dbang bskur pas :
chags med 'dzin bral dbang thob shog :
hrIHpad+ma a b+hi Shiny+tsa hrI:
byang gi bum pa gsang gnas su bzhag la /
hU~M:
bum pa bya ba nan tan dbang :
ye shes zang thal gzhal yas khang :
don yod grub pa yab yum bzhugs :
skal ldan bu la dbang bskur pas :
rang byung rang rtsal dbang thob shog :
hA karma a b+hi Shiny+tsa hA:
zhes bum pa lngas dbang bskur /
des spros bcas bum pa'i dbang thob /
lus dang rtsa'i sgrib pa dag
/snang srid gzhir bzhengs kyi dkyil 'khor bsgom pa la dbang /
'bras bu sku lnga mngon du byed pa'i sa bon mthu can du byas pa yin no //
gnyis pa spros med gsang ba'i dbang bskur ba yin pas 'dun pa 'di bzhin du mdzod cig
/nyon mongs pa lnga rang sar grol ba'i stong nyid b+han dza bde skyong gi nang du /
ye shes lnga ldan bde chen bdud rtsi'i bcud du 'khyil bas khyed rang la dbang bskur cing myangs pas /
'khor lo lnga'i dwangs ma'i thig le mi shigs bde ba chen por smin par mos shig
/dbus kyi thod pa spyi bor bzhag la /
hU~M:
gti mug rang grol thod pa la :
chos dbyings ye shes bcud kyis gtams :
skal ldan bu la dbang bskur pas :
sku gsum 'bras bu thob par shog :
oM wAka a b+hi Shiny+tsa oM:
bcud myang du gzhug pa gzhan la 'gre /
shar gyi thod pa snying gar gtugs la /
hU~M:
zhe sdang rang grol ka pA lar :
me long ye shes bcud kyis gtams :
skal ldan bu\u0f8e
mngon sum snang ba mched par shog :
hU~M wAka a b+hi Shiny+tsa hU~M:
lho'i thod pa mgrin par bzhag la /
hU~M:
nga rgyal rang grol ka pA lar :
gnyis med ye shes bcud kyis gtams :
skal ldan bu\u0f8e
gong 'phel snang ba 'byed par shog :
trAM wAka a b+hi Shiny+tsa trAM:
nub kyi thod pa lte bar bzhag la /
hU~M:
'dod chags rang grol ka pA lar :
sor rtog ye shes bcud kyis gtams :
skal ldan bu\u0f8e
rig pa tshad phebs dbang thob shog :
hrIHwAka a b+hi Shiny+tsa hrI:
byang gi thod pa gsang bar bzhag la /
hU~M:
phrag dog rang grol ka pA lar :
bya grub ye shes bcud kyis gtams :
skal ldan bu la dbang bskur pas :
chos nyid zad sar skyol bar shog :
hA wAka a b+hi Shiny+tsa hA:
des spros med gsang ba'i dbang thob /
ngag rlung gi sgrib pa dag
/rang byung rtsol med rdo rje'i bzlas pa la dbang /
'bras bu gsung lnga mngon du byed pa'i sa bon mthu can du byas pa yin no //
gsum pa shin tu spros med shes rab ye shes kyi dbang bskur ba yin pas dmigs pa 'di ltar sgoms shig
/mtshan nyid thams cad yongs su rdzogs pa'i phyag rgya ma lag tu gtad pas khyed rang rnams dkyil 'khor khyab bdag kun tu bzang po dang /
rig ma kun tu bzang mo /
mkha' gsang rdo rje dang pad+mar gsal bas /
lhan skyes bde ba chen po'i ye shes mngon du byas te sems can thams cad 'od gsal ka dag gi sa la bsgral bar sems bskyed nas snyoms par zhugs pas /
dga' bzhi'i ye shes lugs 'byung dang lugs ldog nyams su myong /
lhan skyes bde chen 'gyur med du brtan /
snang srid kyi rtog tshogs bde ba chen po'i 'khor lor shar /
dwangs ma'i thig le rdul bral 'pho med du dwangs par mos shig
/rig tsaka gtad la /
hU~M:
snang srid yongs grol gzhal yas 'dir :
bdag nyid kun bzang yab yum ste :
bde stong b+ha ga rdo rje'i dbang :
skal ldan bu la bskur bar bya :
mched lcam rnams kyis 'dir spyod cig :
thabs shes gnyis med rol pa las :
ye shes bde ba chen po 'bar :
skad cig bde ba myong ba bzhin :
de dus bsam brjod rang sar 'gag :
gnyis med byang sems 'dres pa bzhin :
snang srid 'khor ba'i las rnams kun :
chos dbyings bde ba'i klong du thim :
don 'di soms la bde la spyod :
shes rab ye shes dbang thob nas :
smra brjod bral ba'i yul dang mjal :
skye med kun bzang 'bras bu thob :
hU~M tsit+ta a b+hi Shiny+tsa hU~M:
des shin tu spros med shes rab ye shes kyi dbang thob /
yid dang thig le'i sgrib pa dag
/bde stong zung 'jug ka dag gi gnas lugs bsgom pa la dbang /
'bras bu thugs lnga mngon du byed pa'i sa bon mthu can du byas pa yin no //
bzhi pa rab tu spros med brda dang tshig gi sgo nas bskur ba yin pas 'di ltar nges par mdzod cig
/mar me gsal ba re re lag tu gtad la /
e ma skal ldan pho mo kun :
ma yengs gson cig yid la zungs :
lag tu khyer ba'i sgron me 'di :
gzugs 'od mdangs gsum dus gcig 'char :
de gsum ci yi ngo bor 'dzin :
zhes dris pas mar me nyid rang sems kyi ngo bo rang bzhin rtsal snang gsum du shes dgos te /
'di ltar gzugs kyi dbyibs dang /
de la rang babs kyis grub pa'i gsal mdangs dang /
de las kyang lhan cig tu byung ba'i 'od zer gsum po mar me gcig gi ngo bor snang stong dbyer med du yod pa ltar /
rang sems rtsa bral stong pa'i rang mdangs 'khor 'das kyi snang ba sna tshogs su shar yang /
don la dbyer med ye stong ka dag chen po las 'od gsal gyi rang rtsal 'gags pa med par cir yang 'char ba'i don shes par gyis shig
/e ma skal ldan rigs kyi bu :
mar me gzhi stong 'dzin pa med :
de las gsal ba'i mdangs ni phyung :
mdangs kyis snang gzugs so sor 'byed :
mar me'i dpe rtags de bzhin du :
sems ni gzhi stong rtsa bral te :
de las ma 'gags rang rtsal 'char :
rtsal gyis snang ba yul khams 'dzin :
gnyis 'dzin 'khrul pa de las byung :
de la ma rig dam du 'dzin :
mu med 'khor ba nyid du 'khyams :
de la ngo sprod 'di ltar ro :
e ma skal ldan rigs kyi bu :
gzhi la 'khrul pa med mod kyang :
rten 'brel 'char sgo ngo mtshar che :
don dam tshig gis mi rtogs kyang :
mngon sum gding thob ngo mtshar che :
rig pa dri ma med mod kyang :
lam gyi 'char tshul ngo mtshar che :
ka dag grol rgyu ma mchis kyang :
rlung rig dag tshul ngo mtshar che :
theg pa'i 'jug sgo mang na yang :
gcig tu dril ba ngo mtshar che :
shar tshul snang ba rgya che yang :
ngo bor gding thob ngo mtshar che :
tshig mtha'i spros pa mang na yang :
grags stong don mthong ngo mtshar che :
snang ba'i chos rnams thams cad kyang :
rang thog grol ba ngo mtshar che :
gnyis chos zad pa'i sems nyid de :
gzhi gnas gding thob ngo mtshar che :
gzhi la gzhir bzhag rig pa de :
rdzogs sangs rgyas pa ngo mtshar che :
zhes brjod la don sprad par bya'o //
des rab tu spros med tshig dbang rin po che thob /
sgo gsum cha mnyam dang ye shes kyi sgrib pa dag
/'od gsal dbyings rig mngon sum gyi don bsgom pa la dbang /
'bras bu yon tan dang phrin las lnga po mngon du byed pa'i sa bon mthu can du byas pa yin no //
zhes rtog pa bskyed /
shis brjod rgyas par spel zhing me tog 'thor /
de rnams kyi sgo nas sprul pa'i gter chen pad+ma gling pa'i zab gter pha rgyud ma rgyud gnyis med kyi skor gsum las /
pha rgyud kun bzang dgongs 'dus kyi dbang chog ma bu kun gyi bcud 'dus nor bu'i sgron me nyid legs par grub pa yin pas sogs kyis mtshams sbyar la dam tshig bsgrag gzung /
gtang rag maN+Dal sogs spyi ltar bya /
gsum pa rjes kyi bya ba /
dpon slob lhan cig pa'am slob dpon gyis tshogs mchod rgyas par 'bul zhing /
bka' srung gtor chog dang /
bskul gtor skyong nas shis brjod kyi bar las byang ltar mthar dbyung ngo //
gnyis rtog mtshan ma ka dag dbyings su zad //
glo bur 'khrul snang 'od gsal sbubs su zhugs //
de las ye shes snang ba phyam brdal bas //
mkha' mnyam srid pa'i mun stug dwangs byed shog
/'di 'ang rin thang bral ba'i rin po che gter gyi mdzod chen por shin tu gces pa'i dbyig gi mchog rnams sdud pa'i dgos 'byung snying po'i btsas su /
gter gzhung gser gyi maN+Dal la mtshams sbyor g.yu'i phra btab ste /
gtad med rgya yan gyi rnal 'byor pa pad+ma gar dbang blo gros mtha' yas pa'i sdes rdzong shod bde gshegs 'dus pa'i sgrub gnas chen por bgyis pa dge legs 'phel ///
/
