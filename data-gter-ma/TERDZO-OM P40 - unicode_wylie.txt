A+o~M swasti /
mthu chen dpal ldan mgon po che //
'chi med bdag por rnam rol pa //
de la btud nas de'i sgrub thabs //
dbang bskur bcas pa 'dir bshad bya //
'dir mgon dkar tshe'i bdag po'i sgrub thabs dang 'brel bar dbang bskur ba la gsum ste /
sbyor ba yo byad kyi bsham dang /
dngos gzhi sgrub pa'i thabs /
rjes gnang gi cho ga'o //
dang po yo byad bsham pa ni /
dus dang gza' skar bzang po la /
stegs bu'i steng du rdul tshon gyi pad+ma 'dab ma brgyad pa bri /
de'i dbus su many+dzi la rin po che'i bum pa lnga tshan lnga'i bcud kyis bkang ba 'bras bu can gyi shing gi kha rgyan gzungs thag dang bcas pa bkod /
mdun du dpal gtor nyi zla'i rgyan can tshe'i ril bus bskor ba dang /
g.yas su snying po lnga dang sbyar ba'i tshe'i ril bu /
g.yon du ka pA la bdud rtsis gang ba /
rgyab tu mda' rgod sgro ma dar le brgan dang me long btags pa rnams bkod /
de rnams kyi mdun du mchod gtor zas bzang dgus brgyan pa dang /
sman raka sogs mchod pa rnams spyi dang mthun par bsham mo //

//gnyis pa sgrub pa'i thabs ni /
bdag bskyed dang mgon po rtsa ba'i mchod phreng sngon du 'gro bas /
khyad par gyi mchod rdzas rnams byin gyis brlabs la /
mdun gyi rten bsang sbyang /
stong pa'i ngang las srung ba'i 'khor lo'i dbus su b+h+rU~M las rin po che'i bum pa lto ba ldir ba /
mgrin pa phra ba /
kha g.yel ba /
mchu 'phyang ba /
zhabs zhum pa /
dpag bsam gyi shing gis kha brgyan pa /
lha'i gos kyi mgul chings dang ldan pa'o //
de ltar phyi bum pa'i rnam pa la nang rin po che'i gzhal yas khang gru bzhi sgo bzhi rta babs dang ldan pa mtshan nyid thams cad yongs su rdzogs pa'i nang du /
paM las pad+ma dang a las zla ba raM las nyi ma'i dkyil 'khor gyi steng du rang sems hrIHyig dkar po /
de las 'od zer 'phros 'phags pa mchod /
sems can thams cad 'chi med kyi go 'phang la bkod /
tshur 'dus hrIHla thim /
de yongs su gyur pa las ye shes kyi mgon po tshe dpag tu med pa sku mdog dkar po 'od zer 'phro ba zhal gcig phyag bzhi pa /
dbu skra dmar ser 'bar ba /
phyag g.yas kyi dang po na tshe'i bum pa bdud rtsis gang ba dpag bsam shing gi kha rgyan can dang /
'og ma na bdud bzhi 'joms pa'i ral gri 'phyar ba /
g.yon gyi dang po 'chi med kyi bdud rtsis gang ba'i ka pA la dang /
'og ma na dug gsum 'joms pa'i kha T+wAM ga bsnams pa /
zhabs phyed skyil du bzhugs pa /
dar sna tshogs kyi na bza' dang rin po che'i rgyan gyis brgyan pa /
'khor tshogs du mas bskor te ye shes kyi me dpung 'bar ba'i dbus na bzhugs pa'o //
de'i spyi bor A+o~M/
mgrin par AH
thugs kar hU~M/
hU~M las 'od zer 'phros pas bsil ba tshal la sogs te dur khrod chen po brgyad nas mgon po 'khor dang bcas pa spyan drangs par bsam la /
hrI:
skye med chos sku'i dkyil 'khor nas :
mi bskyod thugs rje'i zer las byung :
'chi bdag dgra las rnam rgyal ba'i :
tshe dbang mgon po chen po ni :
byin rlabs dngos grub mchog stsol ba :
khyod kyi gnas la nges med kyang :
'og min chos dbyings pho brang dang :
rab 'jigs dur khrod brgyad sogs nas :
dgyes shing myur bar 'dir gshegs shig :
A+o~M ma hA kA la sa ma ya dza :
dzaHhU~M baM ho :
gnyis su med par gyur /
slar yang thugs ka'i hU~M las 'od zer 'phros dbang gi lha spyan drangs /
A+o~M badzrI b+ha wa a b+hi Shiny+tsa hU~M/
zhes dbang bskur sku gang dri ma dag chu'i lhag ma spyi bor 'khyil pa las 'od dpag med kyis dbu brgyan par bsam /
hU~M:
dug gsum nyes pa tshar bcad nas :
'chi med tshe la dbang sgyur zhing :
rnam dag dbang gi phrin las mdzad :
stobs chen mgon la phyag 'tshal lo :
zhes pas phyag bya /
me tog bdug spos mar me dri :
snang gsal zhal zas rol mo dang :
gzugs sgra dri ro reg bya chos :
phyi dang nang gi mchod pa 'bul :
kun rtog spangs pa'i byang chub sems :
ye shes mchog gi dngos grub rdzas :
khams gsum sman gyi bcud bsdus pa :
bdud rtsi 'di dag bzhes su gsol :
rab yangs g.yul las rgyal ba'i snod :
ro mchog bcud ldan zas kyi mchog :
yi ge lnga las byung ba yi :
brjid ldan lhun po rdzas mchog 'di :
dam rdzas kun gyi nang nas mchog :
dpal ldan ye shes mgon po la :
gus pa'i blo yis 'bul lags na :
rab tu tshims par bzhes su gsol :
A+o~M badzra ar+g+haM nas shab+da'i bar dang /
ma hA pany+tsa a mr-ita rak+ta ba lin+ta kha kha khA hi :
zhes brjod /
hrI:
dpal ldan ma hA kA la ni :
tshe dbang mgon po sprul pa'i sku :
sku mdog dkar zhing dwangs pa la :
skra dang smin ma sma ra kun :
dmar ser me lce lta bur 'bar :
zhal gyi dkyil 'khor khro 'dzum ldan :
gsung gis tshe dzapa? sgra ru sgrog :
phyag bzhi'i g.yas kyi dang po na :
gri gug dang ni 'og ma yis :
thod pa bdud rtsis gang ba 'dzin :
g.yon gyi dang pos rtse gsum dang :
'og mas tshe yi bum pa 'dzin :
skye 'gro 'chi ba'i 'jigs las skyob :
pad+ma nyi zla'i gdan steng na :
dpa' bo'i 'dug stangs brjid par bzhugs :
rgyan rnams kun gyis rab mdzes pa :
sna tshogs dar gyi na bza' can :
tshe dbang mgon po khyod la bstod //
dam rdzas gtor ma 'di bzhes la :
tshe yi dngos grub bstsal du gsol :
zhes bstod /
rang gi snying ga nas sngags phreng 'od zer dang bcas pa 'phros /
bum lha'i thugs rgyud bskul /
'khor 'das snod bcud kyi yon tan thams cad bdud rtsi'i rnam par bsdus nas bum nang gi bcud la thim /
bum lha'i sku las kyang byang sems 'chi med kyi bdud rtsir babs par bsam nas gzungs thag la 'jus te /
A+o~M ma hA kA la e ka dzA Ti A yur+dz+nyA na sid+d+hi b+h+rU~M:
A+o~M a mA ra Ni dzI ban ti ye swA hA:
zhes pa'i bzlas pa ci nus bya zhing /
grangs tshad ni 'bum phrag gcig go
/thun mtshams su tshe 'gugs pa ni /
hrI:
rgya gar yul gyi rdo rje gdan :
gtsug lag khang chen na len+d+ra'i :
srung ma mgon po thugs dam can :
bdud dpung g.yul las rgyal mdzad pa :
'chi bdag bdud kyi dpung choms la :
bskal pa stong du tshe srings shig :
hU~M:
thugs kyi sprul pa bya rog gdong :
nag po stong gi tshogs kyis bskor :
bdud dang mu stegs kun choms la :
bla nyams tshe nyams 'dir khug cig :
'bar ma nag mo mkha' 'gro'i gtso :
nag mo mi bzad cho 'phrul can :
'chi bdag bdud kyi dpung choms la :
bdud dang gshin rje'i lag nas tshe khug cig :
gtsang rigs mgon po seng ge'i gdong :
mdog nag lcags kyi ral pa can /
kha gdangs mche gtsigs spyan gsum bgrad :
'chi bdag bdud kyi dpung choms la :
rgyal po 'gong po'i la gnas tshe khug cig :
khyab 'jug mi bzad bya rog gdong :
drag rtsal myur mgyogs phrin las bdag :
'chi bdag bdud kyi dpung choms la :
sde brgyad 'byung po'i lag nas tshe khug cig :
ces tshe 'gugs bya zhing /
tshe dbang mgon po 'khor dang bcas pa rnams kyis 'chi med tshe'i dngos grub bstsal du gsol /
ces 'dod don gsol 'debs kyang bya /
rang nyid sgrub pa nyams len tsam yin na skabs 'dir rjes chog rnams bya'o //
!
//gsum pa dbang gi cho ga ni /
slob ma rnams khrus byas /
bgegs bskrad /
chos bshad ci rigs kyis mtshams sbyar nas maN+Dal 'bul /
bla ma dkon mchog dgongs su gsol :
skye 'chi'i 'jigs pa bsgral ba'i phyir :
bla ma rdo rje 'dzin pa ches //
bdag la dbang bskur bstsal du gsol //
zhes lan gsum gyis gsol ba btab /
'o 
bu khyod legs 'ongs tshur nyon cig :
srog gcod sdig pa'i las spongs la :
tshe yi dngos grub thob par byos :
zhes gnang ba byin nas /
slob ma swa b+hA bas stong par sbyangs /
stong pa'i ngang las mgon po'i skur bskyed gnas gsum byin gyis brlab /
hU~M las 'od zer 'phros pas rdo rje gdan na len+d+ra dur khrod brgyad rnams nas tshe dbang mgon po 'khor dang bcas pa kha char babs pa bzhin byon nas khyed rang la thim pa'i mos la mdzod /
snying po'i mthar A be sha ya a A zhes bzla zhing rol mo'i sgra dang bcas pas byin phab /
bla ma mgon po tshe dpag med :
khyed la phyag 'tshal skyabs su mchi :
thugs rje mchog gis rab gzung nas :
'chi med tshe yi dngos grub stsol :
zhes gsol ba btab nas /
dbang bskur ba dngos ni /
bum bskyed kyi lha'i dpral ba nas bdud rtsi dkar po'i rgyun byung /
khyed rang rnams kyi nad gdon sdig sgrib thams cad sbyangs /
'chi med rdo rje sku'i dbang bskur thob par mos mdzod /
bum pa spyi bor bzhag ste /
A+o~M:
bum pa zlum po gzhal yas khang :
nang na mgon po tshe dpag med :
dkyil 'khor lha tshogs dbang bskur bas :
srog gcod sdig pa kun dag nas :
bskal pa stong du tshe 'phel shog :
A+o~M ma hA kA la e ka dzA Ti A+o~M a mA ra Ni dzI ban+ti ye a b+hi Shiny+tsa A+o~M:
zhes dbang bskur zhing bum chu blud /
bum bskyed kyi lha'i mgrin pa nas bdud rtsi dmar po'i rgyun byung /
khyed rang rnams kyi nad gdon sdig sgrib thams cad sbyangs /
'chi med rdo rje gsung gi dbang bskur thob par mos mdzod /
thod pa mgrin par bzhag la /
A:
gsung mchog mgon po tshe dpag med :
mgon po'i gsung gi dbang bskur bas :
bdud dang mu stegs kun bcom nas :
gsung mchog tshe yi dbang thob shog :
AHma hA kA la e ka dzA Ti A+o~M a mA ra Ni dzI ban+ti ye a b+hi Shiny+tsa A:
zhes brjod cing bdud rtsi blud /
bum bskyed kyi lha'i thugs ka nas bdud rtsi mthing ga'i rgyun byung /
khyed rang rnams kyi nad gdon sdig sgrib thams cad sbyangs /
'chi med rdo rje thugs kyi dbang bskur thob par mos mdzod /
gtor ma snying gar bzhag la /
hU~M:
thugs mchog mgon po tshe dpag med :
ka dag chos sku'i rang bzhin las :
skye 'chi med pa'i tshe dpag med :
rig pa chos sku'i dbang thob shog :
hU~M ma hA kA la e ka dzA Ti A+o~M a mA ra Ni dzI ban+ti ye a b+hi Shiny+tsa hU~M:
bu khyod mgon po tshe'i bdag po'i sku gsung thugs su dbang bskur pas /
rang rig skye 'chi med pa'i don rtogs nas 'chi ba med pa tshe'i dngos grub la dbang 'byor bar gyur cig
/tshe ril zur du bcas na de nyid dang med na gtor ma'i ril bu nyid byin la /
hU~M:
tshe yi dngos grub snying po lnga :
rtsi thog snying po mar la bsdu :
chu yi snying po tshwa la bsdu :
'bru yi snying po chang la bsdu :
me tog snying po sbrang la bsdu :
shing gi snying po bu ram bsdu :
snying po lnga yi zas byin pas :
'byung ba lnga yi tshe 'phel te :
skye 'chi med pa'i dngos grub thob par shog :
A yuHpha la sid+d+hi hU~M:
zhes byin nas tshe mda' spyi bor rgya gram du bkod la /
'o :
skal ldan bu khyod nga la nyon :
'gro drug sems can pha ma kun :
srog gcod sdig pa'i las dag nas :
'chi med rdo rje'i sku thob shog :
A+o~M badzra kA wA tsi rak+Sha rak+Sha hU~M:
zhes lus rdo rje'i go khrab kyis zhu lugs su g.yogs par bsam mo //
me tog gtor bkra shis brjod /
slob ma'i rjes kyi cho ga dang /
dkyil 'khor gyi rjes kyi cho ga rnams spyi ltar bya'o //
'dir ni da lta'i lag len bzhin byas kyi 'on kyang bdag mdun dbyer med kyi lugs su sgrub na legs par mngon no //
mi 'a~Xgyur 'chi me~Xd tshe srog dpal //
rdo~X rje~X'i khams su sgrub byed lam //
nyang gter mgon po'i khyad par chos //
snying po bdud rtsi'i thig ler spel //
nyang gter mgon po dkar po tshe'i sgrub thabs dbang dang bcas pa'i le'u tshan no ///
/
