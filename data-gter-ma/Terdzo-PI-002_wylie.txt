@#//
phyogs gar 'gro yang mgo thon pa'i gdams pa bka' gsar rnying mdo sngags kun gyi don bsdus khyer bde bar bkod pa zhig yod lags /
sangs rgyas don yod grub pa la phyag 'tshal lo //
sang 'gro ba'i do dgong lam gtor ni /
dkar gtor dang dmar gtor gcig 'bul la /
lam gtor dgra chos bsdus pa ni /
dgra 'ching dmigs pa ni /
dus gtor 'bul /
bsdus pa 'di bya'o //
gtor snod b+han+d+ha yangs pa'i nang du gnod byed dgra jag chom rkun thams cad /
dkon mchog gsum dang rtsa ba gsum gyi bden pas 'dir khug cig
/dgra bgegs nr-iHtriHbadzra aM ku sha dza dzaH
dzaHhU~M baM hoH
dgra bgegs bsgral pa'i sha khrag bdud rtsi'i rgya mtsho chen por gyur /
oM AHhU~M ha ho hrIH
oM many+dzu shrI ya mAn+ta ka ya ma rA tsa hU~M phaTaH
i daM ba lin+ta kha kha khA hi khA hi /
b+h+yo /
nyi ma lho phyogs pha ki na //
rim pa bdun gyi sa 'og nas //
'jam dpal king kang dmar nag dang //
las kyi gshin rje'i dmag tshogs rnams /
khri dang drug stong 'khor dang bcas //
rgyal chen phyogs skyong pho nyar 'gyed //
lha 'dre stong sde las la 'dzud //
kun kyang 'ur sgra chems se chem //
phyag na zlog pa'i kong zor dang //
rang rtags mtshon cha me ltar 'bar //
sngon nas byad zor zlog pa'i lha //
dmar chen gtor ma 'di bzhes la //
do nub zlog pa'i dpung la chos //
brgyan pa'i gtor ma 'di bzhes la //
dgra jag chom rkun gnod pa zlogs //
bcol pa'i phrin las 'grub par mdzod //
hU~M/
dur khrod chen po'i gnas brgyad nas //
keng rus thod pa'i gur khang nas //
rak+ta'i rba klong dkyil 'khor nas //
mi ro kha sbubs gdan steng nas //
dpal ldan dur khrod bdag po ni //
zhal gcig phyag gnyis sku mdog dkar //
g.yas pas thod dbyug 'bar ba bsnams //
sdang ba'i dgra bo'i klad pa 'joms //
tsit+ta phyung nas zhal du gsol //
g.yon pas b+han+d+ha khrag bkang gsol //
dgra dang bgegs kyi snying khrag 'thung //
keng rus mche ba gtsigs pa yis //
dug gsum rtsad nas gcod par byed //
dbu la rin chen prog zhu gsol //
dngos grub thams cad gter dang ldan //
mi mgo lnga bcu'i do shal byas //
dus gsum sangs rgyas mchod pa yin //
rin chen sna tshogs rgyan dang ldan //
sgrub pa po la dngos grub ster //
sku la 'khril ba'i yum chen ni //
rgyan dang cha lugs yab dang mthun //
e ka ra sa mthu mo che /
khyed kyi sprul pas gar yang khyab //
rtsa gsum lha gnas man chad nas //
na rag dmyal khams yan chad na //
sprul pa bye ba dpag med 'gyed //
byang chub sems ma zhes kyang bya //
yab yum gnyis su med pa la //
sku yi sprul pa gcig tu byung //
gcig las brgya byung brgya las stong //
de las khri byung gnam sa gang //
lha srin sde brgyad 'khor dang bcas //
stong phrag brgyad cu khyod kyi 'khor //
dmar gyi gtor ma 'di bzhes la //
dgra jag chom rkun gcan gzan chings //
bcol pa'i phrin las 'grub par mdzod //
dur khrod bdag mo'i zhal du kha raM khA hi /
sha za chen mo'i zhal du kha raM khA hi /
khrag 'thung rgyal mo'i zhal du kha raM khA hi /
dpal he ru ka'i zhal du kha raM khA hi /
oM g+h+ri rA dza ku ma ku ma khum this ma hA tha nu dgra rkun gcan gzan b+han+d+ha b+han+d+ha swA hA/
hU~M/
ma mo nag mo mthu rtsal can //
mu stegs lha mo rdzu 'phrul can //
nor srang gcig gi rjes gcod ma //
nas bre gang gi phyir 'brang ma //
dkor bdag chen mo ngan ne ma //
brgyan pa'i gtor ma 'di bzhes la //
dkor nor ka cha thub par srungs //
dam can thugs dam dus la babs //
oM ra li pra ma ya dzaH
dgra rkun jag gsum b+han+d+ha b+han+d+ha swA hA/
gtor ma dgra phyogs su phul /
tshur len mi nyan no //
'gro phyogs su 'bul lo //
gtor ma 'gro phyogs su min par phul na shol sdod 'ong /
de nub rang mdun dur khrod bdag po yab yum sku las de 'dra ba grangs med 'phros te phyogs kyi dgra rkun ma gcan gzan thams cad ded cing bdas /
dbyug tos mgo dang snying gar brgyab pas myos te dran pa med par bsgoms la /
dur khrod bdag po'i sngags /
oM g+h+ri rA dza ku ma ku ma khum this ma hA tha nu dgra rkun gcan gzan b+han+d+ha b+han+d+ha swA hA/
zhes brgya las mi nyung ba bzla /
dam can gsol ka byas la /
lam lha mdzod ces brjod /
phyir nang 'gro kha byang du 'gro na /
sangs rgyas don yod grub pa la phyag 'tshal lo //
byang las kyi mkha' 'gro la phyag 'tshal lo //
byang phyogs kyi sangs rgyas rin chen gzugs bkod 'od snang la phyag 'tshal lo //
lan gsum brjod do //
de nas /
lha'i bu nyi ma'i sras po Ar+Ya re mAn+ta la phyag 'tshal lo //
oM Ar+Ya re man+ta swA hA/
gsum /
nyi ma dang phyogs ngan pa thams cad sel sngags mang na yang dag po gcig 'ong dka' do bas /
seng gdong ma'i sngags phreng skor tsam gcig 'don /
phyogs ngan nyi ma dus tshod ngan pa zlog
/de phyogs su thal mo brdab pas thub par gsungs so //
de nas 'gro dus dmigs pa ni /
rang nyid rgyal ba rgya mtsho sku shin tu che ba pad+ma dang zla ba'i gdan la bzhugs pa de nyid mkha' 'gro sde bzhis pad+ma de la bkyags nas 'gro bar bsgom /
rang gi spyi bo'i nam mkha' la o rgyan rin po che la rtsa brgyud bla ma thams cad sprin 'khrigs pa lta bu'i thugs rjes gzigs pa'i tshul du yod pa /
rang gi rgyab tu gur drag la sogs pa yi dam mkha' 'gro'i dmag dpung chen po rgyab rten tshul du lus dang grib ma ltar rjes rjes nas 'byon pa /
rang gi spyi bo'i thad bar snang sngon na khyung chen gcig lding bas lam 'dre chu 'dre thams cad dpag tshad du mi chags /
rang gi g.yas su seng ge dkar mo gcig g.yu ral bsigs nas 'gro ba /
rang gi g.yon nas stag mo dar ma gcig ngar zhing 'gro ba /
rang gi mdun sgar pa'i sho sna de na glang po che stobs chen sna la mtshon cha'i 'khor lo bskor ba gcig 'gro bar bsgom /
sgar pa'i sna nas pha zad mda' rgyang gang bas mi nye mi mthong tsam na /
dam can rdo rje legs pa seng ge la 'chib pa mdung dar dmar po phyar ba /
'khor na btsan rgod mi dmar rta dmar stong tsam gyis bskor ba thams cad mda' gzhu mdung dar can /
ku bso'i cha sgra di ri ri rgyug pa /
g.yas na stag mang po /
g.yon na lcags kyi spyang ki mang po /
mdun na zangs kyi 'phar ba mang po /
steng na bya khra mang po lding zhing phar gshar bar bsgom /
de bas tshun tsam gyi sa sgar pa gshar bas sho sna'i thad kyi bar snang la spyan ras gzigs 'jigs pa kun skyob pad+ma dkar po 'dzin pa /
de'i mdun du 'od zer can ser mo phyag g.yon mya ngan med pa'i shing gi yal ga 'dzin pa /
g.yas g.yon du sgrol ma dkar sngon /
rgyab tu sgrol ma sna tshogs yum dkar mo phyag g.yon pad+ma dkar po 'dzin pa /
thams cad phyag g.yas skyabs sbyin mdzad pa'i zhabs nas phar gshar bar bsgom zhing 'gro ste /
oM ma Ni pad+me hU~M/
'jigs pa bcu drug shAn+tiM ku ru swA hA/
oM tA re tut+tA re tu re 'jigs pa bcu drug shAn+tiM ku ru swA hA/
oM phreM bi shwa ma ta swA hA/
'jigs pa bcu drug shAn+tiM ku ru swA hA/
oM mA ri ts+yai 'od zer can mas bdag cag dpon slob mi nor thams cad la skyobs shig swA hA/
oM AHhU~M badzra gu ru pad+ma sid+d+hi hU~M/
'jigs pa bcu drug shAn+tiM ku ru swA hA/
sngags 'di rnams cung zad re dang gang 'dod kho na bsnyen cing 'gro'o /
!
/sog 'grim gyis gnod dogs na /
rang thugs rje chen po'i thugs ka nas 'od zer 'phros /
mtshon cha dang me dpung gi 'tshubs ma chen po song nas dgra yi gnod pa bsam ngan gdug rtsub bzlogs /
yang 'od zer 'phros pas rdo rje'i gur sra zhing brtan pas rang dang mi rta nor phyugs rnams bskor bar bsgom la /
oM ma Ni pad+me hU~M/
badzra ma ma rak+ShaH
zhes bzlas pas mi 'phrad pa dang 'phrad kyang mi gnod /
khyad par du rang dang bsrung bya thams cad lha mo 'od zer can gyi skur gyur pa nyi zla'i gwa'u sum rim nang chud pas 'od kyis kho yi mig bsgribs /
de rgyab tu phag ser po kha phyir bstan nas ngur sgra sgrog pa'i rwa ba sum rim gyis bskor bar bsgom la /
'od zer can gyi sngags ring thung rnams 'don pa dang /
yang dur khrod kyi bdag po yab yum gyi skus sgar thams cad bskor zhing zhal phyir gzigs nas sngags sgra sgrog par bsgom la /
dur khrod bdag po'i sngags kyang 'don no /
!
/nor nad yod sar sgar gshar dgos byung na /
nam mkha' nas lha mo lo ma can char ltar bab nas nor thams cad la thim /
shar phyogs nas sman bla mang po char ltar bab pas /
nor thams cad kyi spyi bo mgrin pa snying ga gsum dang bu ga dgu la sman bla re re bzhugs par bsgom la /

sangs rgyas sman gyi bla dang /
lha mo ri khrod lo ma gyon ma la nor phyugs 'di rnams skyabs su mchi'o //
phyugs nad kyi 'jigs pa las skyobs shig
/ces lan 'ga' zung brjod nas /
oM la ti swA ti swA wa /
'di mang du bzlas la phyogs de ngos dang nor yod phyogs la phu bya'o /
!
/rta nad yod sa nas 'gro dgos na /
rta bdag ku be ra nag po g.yas ral gri phyar bas rta la gnod byed bsdigs /
g.yon rta'i srab mda' bzung nas srung ba rta yi mgo grangs bsgom /
thams cad bse khrab bse rmog can rta nag 'chibs par bsgom la rta thams cad dang 'bral med bsgom la /
oM AHku be ra rting g+ho ra rak+ShaH
zhes bzlas rta yod phyogs su phu bya'o /
!
/jag rkun yod dogs na gsol ka dus bka' bsgo rgyun du bya zhing he 'dod sngags 'di bzla 'o //
oM badzra sA d+hu sa ma ya /
dgra rkun jag gsum b+han+d+ha b+han+d+ha swA hA/
zhes bzlas so /
!
khyi smyon yod sa nas 'gro dgos byung na /
mi rta khyi dang nor thams cad kyi spyi bor rgyal ba rgya mtsho re re bsgom zhing de phyir thim par bsgom pa mang du bya zhing /
oM wa le ye wa le ye ai swA hA/
zhes bzlas so /
!
/rtsa 'go yod pa'i phyogs su 'gro ba'am 'dug dgos byung na /
rang lha mo rma bya chen mo ri tsam phyag gnyis kyis snyan gyi thad du bum pa 'dzin pa nas bdud rtsi dkar po'i char rgyun bab pas mi nor rta phyugs sa cha dang bcas pa'i nad de bkrus par bsgom zhing sngags 'di ci mang 'don /
lha mo rma bya chen mos rtsi dug sbyar dug lhog dug gnag dug dug rigs thams cad las thar bar mdzod /
oM bram ze nag po rbad /
ya ma nag po rbad /
lhog pa rbad /
'bu ka nyil nyil /
'bu khrag skem /
zhes bzlas so /
!
/rta nor phyir rjes shor dogs na /
rang rgyal ba rgya mtsho'i thugs ka nas 'od zer lcags sgrog ltar 'phros pas rkang pa bcings /
yang 'od zer 'phros pas lam thams cad bsgribs te 'gro sa mi rnyed par bsgom la /
oM ma Ni pad+me hU~M/
ha ta hU~M ta zlog kyi li li /
zhes bzlas so /
!
/de nas sgar pa nang phyin la khad dam phyin kyang rung ste /
rang rgyal ba rgya mtsho'i thugs ka nas 'od zer dmar po 'phros pas khrom dang dge 'dun yon tan mkhan thams cad myur du bsdus nas /
'od des bstums nas sgar de yang bstum par bsgom /
oM ma Ni pad+me hU~M/
sang+g+ha lo ka pa shaM ku ru ye swA hA/
zhes khrom 'du tshogs myur du 'byung /
!
rang rgyal ba rgya mtsho'i thugs ka nas 'od zer dkar po 'phros pas khrom thams cad la phog
/nam mkha' nas lha mo lo ma can char ltar bab pas phyogs gang zhing khrom la thim par bsgom la /
oM ma Ni pad+me hU~M/
badzra rak+Sha rak+ShaH
zhes bzlas so //
rang gis cung zad bzlas pa dang khrom la pi sha tsi 'don bcug pas nad mi 'ong /
!
khram pa rkun mas za 'dod dang /
ser mo bas chags sdang gnod 'tshe byed dogs na /
rang rgyal ba rgya mtsho'i thugs ka nas 'od zer dkar po 'phros pas ser mo ba dang jag pa rkun ma thams cad la phog pas gnod sems dang bral nas /
thugs rje chen po 'gro 'dul dkar po zhal gcig phyag bzhi pa'i skur gyur par bsgom zhing /
oM ma Ni pad+me hU~M/
a ki ni lo ka wa shaM ku ru swA hA/
zhes bzlas so //
de thams cad kyis byams shing mi gnod /
!
khrom 'dus na /
rang rgyal ba rgya mtsho'i thugs ka nas 'od zer dkar po 'phros /
khrom thams cad la phog
/yang 'od zer 'phros pas sangs rgyas thams cad la mchod pa 'bul /
de thams cad thugs rje chen po'i skur gyur nas khrom rnams la sib sib thim pas /
khrom thams cad kyang sangs rgyas kyi sku re rer gyur /
khra gtsigs se bsgom la /
oM ma Ni pad+me hU~M/
badzra yu hU~M hU~M ni hU~M hU~M/
zhes bzlas pas khrom rnams mi 'dzings /
nyams rtogs skye sla zhing mthar chos mgo thon pa yin no /
!
/rang rang gi grwa pa rnams dang khrom dang sde shog nang 'dzings 'ong dogs yod na /
rang rgyal ba rgya mtsho thugs rje chen po phyag gnyis pa'i phyag g.yas kyi skyabs sbyin las 'od dkar po 'phros pas bsrung bya thams cad 'od des bkab nas yod par bsgom la /
oM ma Ni pad+me hU~M/
b+hi ta rak+Sha rak+ShaH
zhes bzlas so /
!
/yang rang dang grwa pa dang 'khor rnams la mi kha gtam ngan 'gos dogs na /
rang rgyal ba rgya mtsho'i thugs ka nas 'od zer ljang gu 'phros pas mi kha gtam ngan thams cad sprin nag rlung gis gtor ba ltar bzlog par bsgom la /
oM ma Ni pad+me hU~M/
hur thums mi kha gtam ngan thams cad zlog ri li li /
zhes brjod /
!
'dug dus /
steng phyogs kyi sangs rgyas skrag med mun bral ting nge 'dzin mngon 'phags kyi rgyal po la phyag 'tshal lo //
'og phyogs kyi sangs rgyas dang po sems bskyed the tshom gcod nyon mongs sbyong la phyag 'tshal lo //
bcom ldan 'das rnam par snang mdzad chen po la phyag 'tshal lo //
dbus phyogs sangs rgyas mkha' 'gro la phyag 'tshal lo //
zhes brjod nas sa phyogs de rdo rje'i sa gzhi'i steng du gser gyi rdo rje rgya gram che ba'i lte ba nas skyes pa'i pad+ma'i steng du rang rgyal ba rgya mtsho sgom /
gdan pad+ma 'dab ma stong ldan des phyogs de khebs par bsgom /
rang gi dbugs nang du rngub pa'i tshe /
spyir sems can thams cad dang khyad par yul phyogs de'i lha 'dre mi gsum gyi sdig sgrib dang sdug bsngal thams cad bsdus nas bstims pas /
rang rgyal ba rgya mtsho'i sku de la me dpung la shing bsnan pa ltar gzi brjid bkrag mdangs sngar bas che bar gyur /
khong rnams sdug bsngal dang bral bar bsgom /
rlung gcig phar la sna nang nas song ba dang mnyam du rang gi dge ba dang bde skyid thams cad yul de'i lha 'dre mi gsum la sib sib thim par bsgom zhing yig drug 'don /
'di skabs su yang yang bsgom pas lha 'dres mi gnod phan 'dogs pa dang bar chad zhi ba dang /
ci bsam 'grub pa'i mchog dam pa'o //
de rnams 'dra ba las /
khyad par du shar du 'gro na /
sangs rgyas rdo rje sems dpa' la phyag 'tshal lo //
shar phyogs sangs rgyas rjes spyod zhabs la phyag 'tshal lo //
shar rdo rje mkha' 'gro ma la phyag 'tshal lo //
gsum brjod /
lhor 'gro na /
sangs rgyas rin chen 'byung ldan la phyag 'tshal lo //
lho phyogs kyi sangs rgyas sems dang po bskyed pa yid la mdzad pa rnam grangs bsnyengs pa dang bral ba mngon par 'phags pa'i rgyal po la phyag 'tshal lo //
lho rin chen mkha' 'gro la phyag 'tshal lo //
nub tu 'gro na /
sangs rgyas snang ba mtha' yas la phyag 'tshal lo //
nub phyogs kyi sangs rgyas 'khon dang rgyags pa rnam par gnon pa la phyag 'tshal lo //
nub pad+ma mkha' 'gro la phyag\u0f8e
byang du 'gro na /
sangs rgyas don yod grub pa la phyag 'tshal lo //
byang phyogs kyi sangs rgyas rin chen gzugs bkod 'od gnon la phyag\u0f8e
byang las kyi mkha' 'gro la phyag\u0f8e
byang shar du 'gro na /
byang shar gyi sangs rgyas bdud dang yid gnyis kun 'joms rnam par gnon pa la phyag 'tshal lo //
dpal phyag na rdo rje la phyag\u0f8e
'jig rten mkha' 'gro la phyag\u0f8e
shar lhor 'gro na /
shar lho'i sangs rgyas sems dang po bskyed pa phyir mi ldog pa'i 'khor lo 'byung ba'i dpal la phyag 'tshal lo //
'phags pa spyan ras gzigs la phyag\u0f8e
dam tshig mkha' 'gro la phyag\u0f8e
lho nub tu 'gro na /
lho nub kyi sangs rgyas rin chen gdugs 'phags snang la phyag 'tshal lo //
mgon po 'jam dpal dbyangs la phyag\u0f8e
sna tshogs mkha' 'gro la phyag\u0f8e
nub byang du 'gro na /
nub byang gi sangs rgyas byang chub sems dpa' 'dul zhes bya ba la phyag 'tshal lo //
mgon po mi 'khrugs pa la phyag\u0f8e
thams cad mkha' 'gro la phyag 'tshal lo //
zhes phyogs mtshams so so'i lha la phyag gsum re mdzad cing yid la dran par byas na bar chad med par bsam pa 'grub bo /
!
/de nas chu sogs gru zam la /
de bzhin gshegs pa bde ba'i rdo rje la phyag 'tshal lo //
na mo b+hi tri yaM swA hA/
de ring chu 'dre'i gnod pa las srungs shig
/de nas dam can sogs bka' srung tshos chu brgyab bo //
rjes lha mo chu'i skag zlog ma sngon mo ber sngon can lag na tho ba dang chu rkyal 'dzin pa gcig song bar bsgom la /
khaM ma ta chu zlog
/cung zad bzla /
de nas gnam lcags seng ge ri rab tsam zhig gis chu de 'byangs nas gram pa skya sgog song bar bsgom pa ni chu'i shed bcag pa'o //
de nas chu de bde ba can gyi zhing khams chu rlabs thams cad thugs rje chen po'i dkyil 'khor du bsgom pa ni chu byin gyis brlab pa'o //
de nas gru'am rab kyi 'gor chu'i steng bar snang la o rgyan dang sgrol ma dkar sngon spyan ras gzigs dang sna tshogs yum rnams gral byas nas phyag gis skyabs sbyin mdzad nas chu'i 'jigs pa las skyob par bsgom /
!
lam ngan par yang de dang 'dra'o //
sngags ni 'di dgos /
oM ma Ni pad+me hU~M/
tad+ya thA/
oM the ra the ra ne ra ne ra e ha swA hA/
zhes dang /
rgyal ba rgya mtsho sgrol ma gu ru zhi ba'i sngags rnams la /
chu'am lam gyi 'jigs pa shAn+tiM ku ru swA hA/
zhes btags pa phar khar ma thar bar du brjod /
mthar lha bsgoms pa thams cad rang la bsdu'o //
gal che na de gong nas chu dang rab dang po'i gzhi bdag la dkar gtor bsngos la mgo thon pa'i phrin las mdzod cig
/o rgyan gyi dam la ma 'da' zhig
/ces brjod la de dngos su phul ba gal che /
!
spyir gza' skar gzhan las 'gro skar tshes grangs 'di gal che'o //
sgar bkyag 'gyog thams cad 'di dang bstun /
tshes gnyis brgyad bcu bzhi nyi shu nyer drug rnams drug tshag
/drug bcu gnyis bco brgyad nyer bzhi gnam gang rnams rta ho ta'i nyi ma ste /
rta shi sga chag bor stor kha mchu dgra rkun dang thug 'phrad smas 'gram sogs 'ong bar bshad pas 'dzem pa gal che /
gzhan yang nyi ma nag che chung me dud la yang 'dzem thon na bzang /
gal che nas ngan par mi 'gro ka med byung na gzungs 'di 'don /
na mo rat+na tra ya yA/
na mo pa ta ra tsa ya /
de ba pa tra pu tra ni sa nya te /
phu ha de na swA hA/
de wa pu ta sa ta ni /
sta he phu de ni swA hA/
yang rigs gcig la /
na mo rat+na tra yA ya /
na mo pa ta rA dzA ya /
de ba pu ta ya /
de ba su ta pa hU~M/
sra ni tra pa pu tra /
pa tra ta ste phu ha de na swA hA/
ste ste ste phu ha ste ha de na swA hA/
zhes tshar bdun re'am gsum re brjod /
!
yang 'jam dbyangs kyis klu sgrub la gsungs pa /
rten 'brel bcos shar du 'gro na lcags mtshon dam gsungs pas gri mdung gcig lag tu bzung /
lhor 'gro na chu skyogs gang gsungs pa /
dgun 'khyag dar dum gcig lag tu bzung /
nub tu 'gro na me tshon dam gsungs pa /
me mgal chung ngu gcig lag tu bzung /
byang sa spar gang ngam sa khug gcig bzung nas phar mi mthong tsam nas 'gro phyogs su 'phen /
gri yin na stong g.yug gsum bya /
des phyogs ngan thams cad thub ste /
khyim nas thon tshug la /
khyi rkang pa 'thengs pa dang 'phrad na des bshol ba g+r+ce'o gsungs /
!
gdams ngag gcig la /
tad+ya thA/
A li kA li u tsa te swA hA/
kha shar du gyus te chu khyor gang la lan bdun sngags nas 'gro phyogs su gtor /
lam du zhugs ma thag mdung gri me mda' sogs mtshon cha'i gleng slong bya /
ming tsho bgrang zhing 'gro bas nyi ma ngan pa dang phyogs ngan pa thub bo //
zhes rA ga a s+ya zhes bgyi bas /
bla ma rgyal mtshan gyi don la mi spel bar bka' rgya byas te spel /
mang na nus pa chung du 'gro ba yin no //
ma mo gza' dang rdo rje legs pas srungs shig
/sarba mang+ga laM///
/
