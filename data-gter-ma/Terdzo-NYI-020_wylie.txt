@#//
rta mgrin gsang ba 'dus pa las /
dpal ldan sngags kyi srung ma'i phrin las dang rjes gnang zab gnyan bcud thigs zhes bya ba bzhugs so //
na mo gu ru de ba DA ki nI yai /
bzang mo'i dbyings las ye shes rtsal //
snang srid 'khor 'das yongs kyi bdag
/smug nag khros pa'i rgyal mo la //
btud nas lho gter bcud 'dril 'god //
dgongs pa'i gding dang ldan pa'i slob dpon gyis dam tshig dang ldan pa'i slob ma la 'di'i rjes gnang bya bar 'dod na /
maN+Dal chos 'byung gru gsum dmar nag
/phyi rol thod pa'i rwa bas bskor cing khyams mthing nag can bya /
yang na tshom bu bkod pas kyang rung /
de steng khri'ur thod snod du dpal gtor zur gsum la dpal chung drug dang kyu gus bskor bar khrag gam 'bri mog byugs /
snying dang sku tsaka gis brgyan la dar gdugs phub pa /
zhing dbyug dang snying zhags kyi tsakli /
mdun du mchod gtor zur gsum dmar po mtheb kyus bskor ba bsham /
phyi nang gi gtor mchod tshogs kyi yo byad las gzhung gang la brten pa ltar bsham mo //
thog mar yi dam 'di dang 'brel mtshungs rta mgrin gsang 'dus kyi phrin las gtang ba'am /
spyi tsam du bka' brgyad kyi rigs gang yang rung bas chog pas bde 'dus lta bu'i phrin las gtang ba'am /
mi lcogs na phyag rgya rkyang sgrub kyi bdag bskyed bzlas pa dang bcas pa bya'o //
de nas che ba'i nga rgyal bskyed pa ni /
hU~M:
khro bo rol pa'i dur khrod chen po nas :
byol song gtso brgyad lha chen dregs pa'i steng :
ma bcos rdzogs pa'i che mchog he ru ka :
'bar ba'i dbu dgu phyag ni bco brgyad de :
zhabs brgyad gyad kyi 'dor stabs tshul du bgrad :
khrag 'thung chen po dgu yi dbu steng mnan :
dbus zhal gsum ni mthing la rngam zhing 'jigs :
g.yas zhal gsum ni dkar la rab tu bzhad :
g.yon zhal gsum ni dmar la 'bar zhing gshe :
dur khrod chas brgyad sku yi rgyan du rdzogs :
phyag g.yas dang po rdo rje rtse dgu gsor :
de 'og brgyad ni ke'u ri brgyad 'phyar zhing :
phyag g.yon dang po b+han+d+ha khrag gis bkang :
de 'og brgyad du siM ha brgyad po bsnams :
gnam zhal dbyings phyug shes rab yum dang 'khril :
cha lugs yab 'dra 'bar ba'i gar dang ldan :
dur khrod chas rdzogs me dpung 'bar ba'i klong :
hU~M dang ru lu'i sgra skad 'brug ltar sgrog :
nga las che btsan su yang mi srid pas :
ma mo yongs kyi snying khrag nga la yod :
thams cad nga yi dam la da lta 'dus :
e ka tsA ti snying kha rag mo ma ma trag ru lu ru lu hU~M b+h+yo hU~M:
zhes che ba'i nga rgyal gyis dbang du bsdus la :
de nas spyan 'dren pa ni :
hU~M:
nam mkha'i dbyings kyi dkyil 'khor nas :
kun tu bzang mo'i sprul pa ste :
srid pa'i ma mo ya mtshan can :
nag mo khrag gi ral pa can :
khrag dang zhag gi zham chus brgyan :
rnam par thar pa'i dbu gsum gyis :
dug gsum 'khor ba rtsad nas gcod :
sku gsung thugs kyi ngang la sbyor :
spyan dgu gzigs pa'i 'od zer gyis :
sa dgu'i bag chags gtan nas sbyong :
zhabs bzhi brkyang bskum 'dor thabs tshul :
ye shes ma mo chen mo ste :
rag gdong ma ni mched lnga 'byung :
b+ha ga yongs kyi rgyas 'debs maH
phrin las sgrub phyir spyan 'dren no :
zhes spyan drangs pas 'khor dang bcas pa dngos su byon nas mdun gyi
rten dang gnyis su med par bzhugs par bsam la /
e yi mthing nag dal dbus su :
phyag dang zhabs ni bsil nas kyang :
'bar ba'i gdan la bzhugs su gsol :
e ka tsA ti trag rak+sha pa tra ru lu ru lu snying kha rag mo b+h+yo sa ma ya tiSh+Tha lhan :
zhes bzhugs su gsol nas phyag 'tshal ba ni :
hU~M:
kun tu bzang mo'i sprul pa ste :
sku gsung thugs sprul ma mo'i tshogs :
srid pa'i ma mo 'bum dang bcas :
ru lu'i sgra skad ti ri ri :
ye shes dang ni las grub pa'i :
ma dang sring mo'i tshogs bcas la :
gus pa'i yid kyis phyag 'tshal lo :
ma ma a ti pU ho :
pra ti dza ho :
de nas mchod pa 'bul ba ni :
ma mo 'khor dang bcas pa la :
mthun pa'i rdzas kyis bskang ba ni :
lcang lor bcas pa'i b+han+d+ha ru :
dmar gtor khrag dang zhag gis brgyan :
sha sna snying sna'i rgyal mtshan btsugs :
sngags srung 'khor bcas thugs dam bskang :
rak+ta'i rba klong phya ra ra :
'o mtsho dkar dwangs kyi li li :
zhag gi rgya mtsho me re re :
zhun chen gsur dud chi li li :
rnga dung rol mo ti ri ri :
dgra bo'i sha khrag dmar nyil li :
dar nag ru mtshon lhubs se lhub :
bdud rtsi sman mchog brengs se breng :
dur khrod rdzas mchog khra la la :
bka' yi ma mo sngags kyi bdag :
'dir byon rgyan gyi mchod gtor bzhes :
khyod kyi thugs dam gnyan po bskang :
rnal 'byor bdag cag 'khor bcas kyis :
gang la bya ba khyod kyis shes :
yid la brnags pa'i dgra bgegs sgrol :
e ka dzA ti ma ma trag ru lu ru lu :
ma hA pany+tsa a mr-ita khA hi :
ma hA ba liM ta :
ma hA rak+ta :
ma hA tsit+ta :
ba su ta khA hi khA hi :
zhes phul nas bstod cing bskul ba ni :
hU~M:
kun tu bzang mo'i sprul pa ste :
srid pa bde 'gro dbyings kyi yum :
nyid bzhi chen mo mu kha le :
snang srid kun gyi yum mchog ma :
srid pa yongs kyi bdag nyid ma :
b+ha ga yongs kyi rgyas 'debs ma :
dbu gsum ma la phyag bcu gnyis :
phyag mtshan phur pa sna tshogs sprul :
zhabs bzhi brkyang bskum gar la rol :
'dir gshegs dam dgongs phrin las mdzod :
hU~M:
srid pa'i rgyal mo'i sku sprul ma :
e ka dzA ti ral gcig ma :
sku mdog mthing smug 'bar ba la :
spyi bor thor tshugs gcig tu bcings :
ral pa'i zur phud g.yon phyogs 'khyil :
phyag g.yas kha T+wAM zhing dbyug phyar :
g.yon pas thod khrag snying gar bsnams :
zhing gi g.yang gzhi stag sham rgyan :
sbrul dang thod pa'i phreng bas lhub :
gsang sngags gnyan gyi srung ma che :
rgyan gyi tshogs gtor 'di bzhes la :
bcol ba'i phrin las 'grub par mdzod :
hU~M:
srid pa'i rgyal mo'i gsung sprul ma :
bdud kyi lcam la gshin rje'i yum :
nag mo g.yu yi ral gcig 'khyil :
khro gnyer mig gcig dgra la bsgrad :
so gcig dgra bo'i snying la 'debs :
nu gcig rnal 'byor 'khor bcas gso :
phyag gnyis zhing dbyug snying zhags 'dzin :
gshog pa gcig gis stong gsum bskor :
rkang pa gcig gis srid gsum nyul :
sgeg mo ral gcig mthu mo che :
'dir gshegs rgyan gyi mchod gtor bzhes :
dgra bgegs sgrol ba'i dus la bab :
bcol ba'i phrin las 'grub par mdzod :
hU~M:
srid pa'i rgyal mo'i thugs sprul ma :
dpal ldan lha mo mgyogs byed ma :
nag mo g.yu yi ral gcig ma :
spyan nas khrag 'dzag kyu ru ru :
phyag g.yas dgra snying zhal du gsol :
g.yon pas spyang mo khra thabs 'gyed :
nad bdag mo la dal bdag mo :
srid pa gsum po khram 'debs ma :
sngags kyi bdag mo mthu rtsal can :
ma mo bye ba'i tshogs dang bcas :
rgyan gyi mchod gtor 'di bzhes la :
bcol ba'i phrin las 'grub par mdzod :
ces bstod /
rang gi thugs ka'i 'od zer gyis phog pas thugs rgyud bskul bar mos la /
spyan 'dren gyi gong du 'byung ba'i snying po bzla /
slob ma rjes su gzung ba'i gsol ba gdab /
de nas slob ma la khrus bya /
sems bskyed gsal gdab /
de'ang chos sku kun tu bzang mo shes rab kyi pha rol tu phyin ma nyid longs spyod rdzogs pa dbyings phyug srid pa bde 'gro nyid bzhi mu kha le'i skur bzhengs te /
de las sprul pa'i khro mo smug nag rak+ta'i gdong pa can sngags bdag srid pa'i rgyal mo ral gcig mar rnam par rol pas snang srid ma mo yongs kyi tshogs rjer mdzad cing /
gsang sngags gnyan po'i bstan pa spyi dang khyad par 'od gsal rdo rje snying po'i bstan dang bstan 'dzin rnams bu bzhin skyong bar mdzad pa'i sngags srung chen mo 'di la /
snga 'gyur bka' gter rnams su rgyud dang gdams ngag ji snyed cig byon pa las /
'dir sprul pa'i gter chen rat+na gling pa'i zab chos rta mgrin gsang ba 'dus pa las byung ba'i rjes su gnang ba bsgrub pa la sogs kyis maN+Dal 'bul du gzhug
/gsol ba 'debs pa 'di'i rjes zlos mdzod /
kye :
bla ma dbang chen he ru ka :
khyod ni rab 'jigs khro bo'i rgyal :
ma mo'i tshogs la dbang yang sgyur :
bdag ni skal ldan rigs kyi bu :
ma mo bran dang pho nya'i tshul :
phrin las dbang gi rjes gnang zhu :
lan gsum /
slob dpon dpal chen he ru ka rtsa gsum srung ma'i tshogs dang bcas pa'i spyan sngar rgyun bshags yan lag brgyad pa tshul bzhin bya ba'i 'dun pas 'di'i rjes zlos /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i las rnams kun //
bsdus te byang chub chen por bsngo /

/khyed rang skad cig gis khro rgyal thams cad 'dus pa'i spyi dpal rta mchog he ru ka gzi brjid dus mtha'i me ltar 'bar zhing dpal dang dur khrod kyi chas rnams yongs su rdzogs pa'i gsal snang dang nga rgyal brtan por skyed cig
/slob dpon yang khrag 'thung kun gyi rje btsan dpal chen po yab yum dngos su gsal ba'i mdun du /
rten gtor dur khrod 'bar ba'i pho brang mthing nag gru gsum e'i klong chen por dpal sngags kyi bdag mo srid pa bde 'gro dbu gsum phyag drug zhabs bzhi drag po'i rgyan dang phyag mtshan yongs su rdzogs pa la /
sku gsung thugs kyi sprul pa rag gdong ma mched lnga sogs sprul pa yang sprul bsam gyis mi khyab pas bskor cing bzod par dka' ba'i gzi byin can du bzhugs pa'i gnas gsum las 'od zer dkar dmar mthing gsum 'phros /
khyed rang gi gnas gsum du thim pas sku gsung thugs kyi byin rlabs zhugs /
bstan srung drag po mthu'i dbang dang dngos grub ma lus pa rdzogs par thob pa'i mos 'dun mdzod cig
/lag g.yas su zhing dbyug
/g.yon du snying zhags gtad /
dpal gtor btegs /
mthar spyi bo sogs gnas gsum du bzhag la /
hU~M:
ma mo srid pa'i rgyal mo ni :
srid pa gsum na 'gran zla bral :
mthu stobs nam mkha'i mtha' dang mnyam :
mngon spyod drag po'i dbang bskur ro :
mthu rtsal yongs su rdzogs par shog :
oM ma ma ru lu ru lu hU~M b+h+yo hU~M:
e ka tsA ti snying kha rag mo trag rak+sha ya ma dun+ting nag mo khyi kha le sarba kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
slar khyed rang la sngags srung 'khor bcas bran dang 'bangs kyi tshul du gtad cing dam tshig bsres pas /
lus dang grib ma ltar 'grogs shing ji ltar bcol ba'iphrin las thams cad bsgrub par zhal gyis bzhes par mos shig
/rten gtor lag tu gtad la snying khar gzung bcol /
nang mchod gtor mar sbreng ba'i thigs pa rdo rjes blangs te slob ma'i khar sbyin la /
kye :
nyon cig skal ldan rigs kyi bu :
ma mo sngags kyi bdag mo ni :
phyi ltar e ka dzA Ti ste :
nang ltar dpal ldan re ma ti :
gsang ba srog sgrub nag mo ste :
yang gsang kun tu bzang mo nyid :
'khor 'das kun la dbang sgyur zhing :
mthu rtsal rdzu 'phrul bsam mi khyab :
dam can bka' yi srung ma ste :
skal ldan khyod la bdag gis gtad :
gnyan po'i sgrub pa yun ma thung :
tho cos dregs par las mi bcol :
bka' dang dam la gnas par mdzod :
'di zhus bla ma gtsug tu khur :
dam tshig mig 'bras bzhin du srungs :
nyams na dregs pas rang srog gcod :
mchod gtor lag tu gtad la /
rtag gtor sgrub gtor rgyun gtor dang :
mchod gtor sgrub la brtson par mdzod :
ci bcol bran bzhin nyan pa dang :
phrin las thams cad 'grub par 'gyur :
rten gtor slar bzhag
/kye ma skal ldan rigs kyi bu :
shin tu gsang ba'i gnad gdams 'di :
rang gi srog bas gces par srungs :
su la'ang spel bar mi bya ste :
tshig tsam mchu sgor dbyung mi bya :
gdams so gtad do thub par chongs :
ji skad bsgos pa'i dam tshig tshul bzhin bsrung snyam pas 'di'i rjes zlos /
gtso bos ji ltar sogs rjes rnams spyi ltar bya'o //
slar mchod gtor kha gsos la gsol skong grub na legs /
las gzhung gi mjug bsdu ba'i skabs mdun bskyed la gtang rag mchod bstod nongs bshags /
rten yod med dang bstun pa'i gshegs bstim gang 'os bya'o //
ye shes ma mos rjes su bzung //
snang srid ma mo bran du khol //
mthar thug bzang mo'i bde klong du //
phyam gcig bde chen sku brnyes shog
/ces pa'ang pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang chen por bgyis pa dge legs 'phel ///
/
