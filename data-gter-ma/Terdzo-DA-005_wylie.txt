gu ru rin po che'i tshes bcu'i rnam thar gsol 'debs byin rlabs thig le zhes bya ba bzhugs so //
oM AHhU~M badzra gu ru pad+ma sid+d+hi hU~M/
sangs rgyas snang ba mtha' yas sku las sprul //
'gro 'dul spyan ras gzigs dbang gsung gi 'od //
rgyal sras kun gyi thugs kyi gsang ba 'dzin //
gu ru rin po che la gsol ba 'debs //
gdod nas rang byung mgon po bde ba che //
srid zhi'i khyab bdag kun bzang gsang ba   'dus //
thod phreng rtsal 'chang longs spyod yongs rdzogs sku
/sprul bsgyur bsam yas 'gyed la gsol ba 'debs //
dus chen bcu gnyis yar ngo'i tshes bcu la //
rten 'brel bcu gnyis gnas su dag pa'i skus //
yan lag bcu gnyis gsung rab chos 'khor bskor //
bden don bcu gnyis thugs rje'i ye shes rgyas //
mtshan gyi rnam grangs ngo mtshar bcu gnyis grags //
rmad byung mdzad pa chen po bcu gnyis bstan //
dngos grub bcu gnyis skal pa bzhin du stsol //
rnam thar rjes su dran pas gsol ba 'debs //
sprel zla'i tshes bcur d+ha na ko sha'i mtshor //
ngo mtshar rang byung pad+ma'i snying por 'khrungs //
mtsho gling mkha' 'gro rnams la chos 'khor bskor //
gu ru mtsho skyes rdo rjer gsol ba 'debs //
nad gdon bgegs dang 'gal rkyen bar chad zhi //
tshe bsod dpal rgyas nyams rtogs mngon shes 'char //
gu ru'i zhal mthong chos thos dpal gyi rir //
skyes nas thugs kyi sras 'gyur byin gyis rlobs //
stag zla'i tshes bcur o rgyan rgyal sar phebs //
in+d+ra b+hU ti'i sras kyi skal par mdzad //
'od 'chang khab bzhes 'khor los sgyur rgyal gyur //
gu ru pad+ma rgyal por gsol ba 'debs //
gzi brjid stobs rgyas nad rigs 'byung 'khrugs zhi //
dbang lnga las rung yid bde spobs pa myur //
mi dang mi min rlung sems dbang du 'dus //
bsam don yid bzhin 'grub par byin gyis rlobs //
yos zla'i tshes bcur rkyen dang brdas bskul te //
rgyal srid spangs nas bsil ba'i tshal du phebs //
'brel tshad don ldan sbyor sgrol brtul zhugs grub //
shAn+ta rak+Shi ta la gsol ba 'debs //
mnga' thang longs spyod 'phel zhing rkang 'gros 'du //
'gro kun dbang 'dus gzhi bdag bran bzhin nyan //
rmi lam rtags mtshan bzang por mthong ba dang //
grub gnyis gter kha brdol bar byin gyis rlobs //
'brug zla'i tshes bcur kun dgar rab tu byung //
shes bya mthar phyin mkhas grub du ma las //
mdo sngags kun chub shAkya seng ger grags //
blo ldan mchog sred zhabs la gsol ba 'debs //
'chi bdag gza' bdud sde brgyad gnod 'tshe zhi //
tshul khrims rnam dag bslab gsum yongs su rdzogs //
rig pa'i gnas dang mdo rgyud thams cad la //
mkhyen rab phyogs med rgyas par byin gyis rlobs //
sbrul zla'i tshes bcur za hor rgyal po yis //
mer bsregs mtshor sgyur pad sdong dbus su bzhugs //
lha lcam yum bsten rdo rje'i sku ru gyur //
'chi med pad+ma 'byung gnas la gsol ba 'debs //
gza' skar phyogs ngan dgra rkun gnod 'tshe zhi //
gzhi byes kun tu bkra shis bde legs 'phel //
dkar phyogs srung mas rtag tu sdong grogs mdzad //
bsam rgu lhun gyis 'grub par byin gyis rlobs //
rta zla'i tshes bcur o rgyan bdud blon gyis //
bsregs kyang ma tshig ngo mtshar rdzu 'phrul bstan //
bka' 'dus chos bstan 'khor bcas byang chub bkod //
pad+ma badzra rtsal la gsol ba 'debs //
bdud sde lha min gdug pa'i sa bdag klu'i //
gnod pa kun zhi bsgo ba'i bka' la nyan //
chos skyong srung mas ci bcol las sgrub cing //
'go ba'i lha yis skyob par byin gyis rlobs //
lug zla'i tshes bcur rgya gar lho phyogs su //
mu stegs lha srung dang bcas thal bar brlags //
sangs rgyas bstan pa'i rgyal mtshan dgung du phyar //
seng ge sgra sgrog rtsal la gsol ba 'debs //
bar chad kun zhi tshe dpal yon tan rgyas //
snang ba dbang 'dus phas rgol rtsad nas choms //
bdud bzhi las rgyal khams gsum 'gro kun la //
sbyin btang phan yon thob par byin gyis rlobs //
bya zla'i tshes bcur zangs gling mu stegs kyis //
gang+gA'i chur bskyur gar mdzad chu bzlog pas //
gnas yul nyen tshe skyabs gsol bstan la bkod //
gu ru mkha' lding rtsal la gsol ba 'debs //
gcong nad kun byang 'khor mang bsam don 'grub //
bang mdzod 'bru dang mkho rgu'i yo byad 'phel //
sems bde ngag la nus pa 'bar ba dang //
ting 'dzin mchog gyur skye bar byin gyis rlobs /
khyi zla'i tshes bcur mu stegs dug sbyor gyis //
ma tshugs bdud rtsir bsgyur nas gzi mdangs 'bar //
'khor bcas dad thob nang gi bstan la bcug
/bde chen nyi ma 'od zer la gsol ba 'debs //
lo zla zhag dus keg dang ltas ngan zhi //
chos dang thar pa'i bar du gcod pa sel //
dbang thang klung rta gud sogs sor chud cing //
phyogs las rnam par rgyal bar byin gyis rlobs //
phag zla'i tshes bcur bal yul lha 'dre rnams //
phur bus btul nas yang dag sgrub pa mdzad //
phyag rgya chen po mchog gi rig 'dzin grub //
rdo rje thod phreng rtsal la gsol ba 'debs //
gshin rje ma mo 'byung po'i nad dang gdon //
glo bur ye 'drog dus min 'chi ba zhi //
gtad sel las grol lha 'dres ci bcol nyan //
rang lus rdo rjer 'gyur bar byin gyis rlobs //
byi zla'i tshes bcur bod yul lha 'dre btul //
bsam yas legs bzhengs dam chos sgron me sbar //
skal ldan rje 'bangs smin cing grol bar mdzad //
pad+ma saM b+ha ba la gsol ba 'debs //
ngag 'khyal tshig rtsub rdzun smras skur pa btab //
nyan thos 'dul khrims byang sems bslab pa nyams //
gsang sngags dam tshig 'gal sogs nyes ltung rnams //
byang zhing bdag rgyud dag par byin gyis rlobs //
glang zla'i tshes bcur mchod yon bka' bgros te //
gangs can mtha' dbus gter kha bye snyed sbas //
bstan zhabs gter skyong bka' drin rgyun chad med //
rdo rje gro lod rtsal la gsol ba 'debs //
dus min 'chi sogs 'phral rkyen mi 'byung zhing //
'phos ma thag tu bde chen zhing khams dang //
pad+ma 'od du gu ru'i drung skyes nas //
'gro don dpag med 'byung bar byin gyis rlobs //
tshes bcu kun la ngo mtshar mdzad pa res //
byin gyis rlabs phyir mchod cing gsol 'debs na //
mi 'dod kun zhi 'phral yun legs tshogs rnams //
'grub pa'i rdo rje'i gsung nyid bslu med mdzod //
tshes bcu byung res bod du phebs pa yi //
zhal bzhes rjes dran rtse gcig gus pa yi //
gdung shugs drag pos snying nas gsol ba 'debs //
gdul bya yal bar ma 'dor thugs rje can //
snyigs ma'i rgud pas gtses pa'i bod 'bangs rnams //
mgon po khyod las re sa gzhan med pas //
sngon gyi thugs dam dus la bab lags na //
ye shes chen po'i gzigs pa ma g.yel bar //
'jig rten bde zhing dge ba'i chos la spyod //
bsam pa'i don kun chos ldan yid bzhin 'grub //
dka' ba med pa rdo rje'i gseng lam bgrod //
phyam gcig gdod ma'i klong du grol mdzad gsol //
ces gangs can pa rnams kyis mi byar mi rung ba gu ru rin po che'i dus chen tshes bcu'i mchod pa dang zung du 'brel ba'i gsol 'debs 'di'ang /
rje bla ma thams cad mkhyen pa pad+ma 'od gsal mdo sngags gling pa'i zhal snga nas tshul 'di dgos pa dang gnad gal che ba'i rgyu mtshan bcas bka' yi rjes su gnang ba ltar /
rje nyid kyi zab gter bla ma sku bzhi'i lo rgyus dang /
lho brag mgon po rin chen gyi gter byon tshes bcu'i phan yon dag la gzhi byas te /
pad+ma'i rig 'dzin 'chi med bstan gnyis g.yung drung gling pas gus pa chen pos bgyis pa dge legs 'phel //

//
