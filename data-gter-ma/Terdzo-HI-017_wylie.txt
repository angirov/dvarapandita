\u0f01\u0f83:
zab mo rdzogs chen sde gsum gyi cha lag :
gsang ba'i bdag po'i snying tig bzhugs :
\u0f88\u0f88\u0f88\u0f88\u0f88\u0f88\u0f88
sangs rgyas kun gyi thugs rdo rje :
gsang ba'i bdag po la phyag 'tshal :
de yi snying thig zab mo ni :
skal pa ldan pa rnams la bstan :
sa ma ya :
rgya :
theg pa ma lus thams cad ni :
lta ba'i rim pas dbye ba byed :
rgyal ba'i gsung rnams ma lus pa :
theg pa chen por nges gyur kyang :
rang rang bsam pa'i khyad par gyis :
theg pa bsam yas nyid du gyur :
sa ma ya :
mdor bsdus theg pa rnam pa dgu :
lha mi nyan rang byang sems gsum :
mtshan nyid rgyu yi theg par bshad :
bya rgyud spyod rgyud rnal 'byor rgyud :
dka' thub rig byed sngags phyi pa :
bla med shin tu rnal 'byor gnyis :
nang pa gsang sngags thun mong pa :
khyad par yang zab rdo rje snying :
theg pa kun gyi rtse mo yin :
phyogs dus rgyal ba sras bcas kyi :
bka' yi sdud po rigs gsum mgon :
de yang thugs kyi thig ler bsdus :
sa ma ya :
dang po mtshan nyid sde gsum gyi :
sngon du 'gro ba lha mi yis :
mdun du dkon mchog gsum dmigs nas :
de la rtse gcig yid gtad cing :
rnam pa kun tu 'bral med bsgom :
'jigs pa gang gis tshugs mi 'gyur :
mdun gyi rten la sems gtad de :
gzhan du mi g.yeng zhi gnas bsgom :
bde gsal mi rtog nyams shar nas :
'jig rten pa yi bsam gtan 'grub :
sa ma ya :
nyan thos rang gi smin dbrag la :
rus pa'i thig ler keng rus bsgom :
snang ba mi sdug pa ru bslab :
'khor bar 'ching ba'i gang zag bdag :
lung dang rigs pas med par sgrub :
'khor ba'i rtsa ba rtsad nas dbyung :
sa ma ya :
rang rgyal smin mtshams thig le la :
gcig nas bcu gnyis bar dag tu :
rten 'brel gzugs shar rim par bslab :
lugs 'byung lugs ldog sgom pa yis :
chos rnams rten 'brel nyid du 'char :
shes pa cha med ma gtogs pa :
chos kyi bdag med rtogs pa yis :
'khor ba'i rtsa ba rtsad nas gcod :
sa ma ya :
byang sems sna rtse'i thig le las :
tshad med spro zhing bsdu ba yis :
snying rje chen po rab tu bskyed :
chos rnams thams cad bdag med pa'i :
don dam dang ni kun rdzob kyis :
sa bcu mtha' ru phyin par 'gyur :
sa ma ya :
kri yA gnas gsum thig le la :
'gog pa'i sbyor ba la brtson te :
chos rnams spros pa'i mtha' bzhi bral :
rgyas par sgom tshul drug sogs kyis :
rigs gsum go 'phang bla med 'grub :
sa ma ya :
rnal 'byor spyi bo'am snying ga ru :
thig le lnga sgom spro bsdu dang :
mngon byang lnga yis lha sku bsgom :
phyag rgya bzhi yi rgyas btab cing :
stong pa chen po'i lta ba yis :
ye shes lnga ru lhun gyis 'grub :
sa ma ya :
khyad par gsang bdag bsgrub pa ni :
dkyil 'khor brgyan cing mchod gtor bsham :
stong pa'i ngang las hU~M yig las :
'bar ba'i 'od 'phros snod bcud sbyangs :
mi 'gyur srung ba'i 'khor lo'i dbus :
zhing gi bkod pa phun sum tshogs :
ye shes rang bzhin gzhal yas khang :
'dab brgyad brdal ba'i lte ba la :
pad+ma nyi zla'i gdan steng du :
hU~M las rdo rje hU~M gis mtshan :
'od 'phros 'phags mchod byin rlabs bsdus :
'gro ba'i sgrib sbyangs bde la bkod :
yongs gyur bcom ldan gsang ba'i bdag :
sngon po rdo rje dril bu 'dzin :
phyogs bzhir bde gshegs rin po che :
pad+ma las kyi gsang ba'i bdag :
dkar ser dmar ljang rang rtags 'dzin :
mtshams bzhir sgrol ma dkar ser dmar :
ljang ba'i mdangs ldan ut+pal bsnams :
khyams la sgeg phreng glu gar ma :
bdug spos me tog mar me dang :
dri chab ma rnams dkar ser dmar :
g.yu yi mdog ldan mchod sprin spro :
sgo bzhir tshad med bzhi yi dngos :
lcags kyu ma dkar zhags pa ser :
lcags sgrog ma dmar dril bu ljang :
gar bsgyur rang mdangs 'od zer 'bar :
kun kyang dar dang rin chen brgyan :
gnas gsum oM AHhU~M yig las :
'od 'bar ye shes spyan drangs la :
bstim zhing dbang bskur rgyas gdab nas :
mchod pa 'bul zhing gsol ba gdab :
thugs kar zla steng hU~M yig la :
sngags kyi phreng bas bskor ba las :
'od 'phros phyogs bcu'i zhing khams khyab :
sras bcas rgyal ba thams cad mchod :
byin rlabs dngos grub thams cad bsdus :
'gro ba'i sgrib pa ma lus sbyangs :
thams cad sangs rgyas sa la bkod :
oM badzra pA Ni hU~M:
bzlas pas dngos grub thams cad thob :
sa ma ya :
bla med nang gi sgrub thabs ni :
chos nyid dbyings las snying rje'i rtsal :
rgyu yi sa bon hU~M yig las :
'od 'bar yum lnga'i mkha' klong du :
mi phyed rdo rje'i srung ba'i gur :
rang snang rin chen gzhal yas khang :
sna tshogs rgyan gyis stug por bkod :
'khor lo rtsibs bzhi'i lte ba ru :
pad+ma nyi zla'i gdan steng du :
hU~M las rdo rje hU~M gis mtshan :
yongs gyur bcom ldan gsang ba'i bdag :
mthing gsal rdo rje dril bu 'dzin :
dbyings phyug yum dang gnyis med 'khril :
phyogs bzhir rigs bzhi yab dang yum :
mchod pa'i lha mo sgo ma bzhi :
sangs rgyas byang sems rtsa ba gsum :
nyi zer rdul bzhin dkrigs par bsam :
dam ye gnyis med byed pa 'am :
spro na spyan 'dren la sogs bya :
yab yum bde chen bzlas pa dang :
phra ba thig le'i rnal 'byor bsgom :
lhag pa'i chos sku chen por rtogs :
zung 'jug rdo rje'i sku thob bo :
sa ma ya rgya :
a nu yo ga'i nyams len ni :
pad+ma he ru ka ru bsgom :
spyi bo snying ga'i thig le ni :
dkar dmar 'phro 'du zhu bde yis :
ye nas ji bzhin don dam pa :
ye shes lhun grub kun rdzob gnyis :
zung 'jug bde chen 'od gsal ba'i :
byang chub sems kyi dkyil 'khor nyid :
bsal bzhag med par rtogs pa yis :
he ru ka yi go 'phang thob :
sa ma ya :
man ngag a ti'i rdzogs rim ni :
dmigs bcas a yig 'od 'bar bar :
lus bsdus mkha' la ling nge ba :
dmigs med chos rnams sems kyi ngang :
stong gsal rang rig 'dus ma byas :
yid dpyod mtshan ma'i blo dang bral :
de yang chos rnams stong pa'i klong :
rang byung ye shes gsal ba'i klong :
lhun grub zung 'jug blo 'das klong :
chos rnams de bzhin nyid kyi klong :
de bzhin nyid ni kun bzang klong :
kun bzang chos sku thob pa 'o :
sa ma ya :
de ltar theg pa dgu po yi :
lta sgom spyod pa mang bstan kyang :
drang don thun mong lam yin la :
mthar thug yang zab nges pa'i don :
rgyal ba rnams kyi dgongs pa'i mthil :
rig 'dzin byang chub sems dpa' yi :
thugs kyi ti la ka chen po :
mkha' 'gro rnams kyi snying tig ni :
'di ru bstan gyis nyams su longs :
bla ma mkhas shing dgongs klong chub :
slob ma shin tu dbang rnon la :
gnas dus mthun rkyen phun sum tshogs :
de tshe yang zab gtan la 'bebs :
sa ma ya :
sngon 'gro dngos gzhi rjes gsum las :
dang po bla mar gsol ba 'debs :
rang sems dbyer med ngang du gzhag :
rked pa mda' ltar bsrangs nas kyang :
mig gnyis sna rtser zim bur phab :
lag gnyis mnyam par bzhag pa ni :
sngon 'gro lus gnad gcig chog ste :
gsang ba'i rgyud kun sdud pa'i bdag :
de yis kun gyi bcud phyung yin :
sa ma ya :
ngag gnad rlung ni phyir 'phang ba :
nar nar phyi ru an tsam 'dzin :
yang na hU~M ni ngar ldan brjod :
sngon 'gro ngag gnad gcig chog go :
sa ma ya :
sngon 'gro sems gnad sems nyid 'di :
phyogs bcu la sogs gang nas byung :
ma byung ma skyes thog ma med :
lus kyi phyi nang gang du yang :
gnas pa med par shes par bya :
wal gyis shar ba gang du 'gag :
phyogs mtshams gang du'ang 'gro ba med :
de ltar rtogs pa sems kyi gnad :
sa ma ya :
dngos gzhi khregs chod bstan pa ni :
rang gi rig pa skad cig ma :
rang thog nyid du ngos gzung phyir :
lus gnad ngag rlung ci bder gzhag :
ma bcos mi spro mi bsdu bar :
gzhi rtsa bral ba had de ba :
chos sku rjen par bud pa 'di :
rang ngo 'phrod pa gcig chog yin :
de tshe dug lnga'i rtog pa sogs :
sems kyi rol pa ci shar yang :
snang srid chos sku'i yo langs te :
kun bzang klong las ma 'das par :
mnyam gzhag rjes thob thams cad du :
bzang ngan ro mnyam lta ba nyid :
'phrad tshad don ldan nges gsang mchog :
gzhan gyi man ngag thabs tshul la :
blo mi 'jug par thag chod do :
de la gdeng du bya ba ni :
ye nas rang shar rang grol la :
dmigs gtad mtshan ma mi dgos par :
chu la ri mo bris pa ltar :
khams gsum 'khor ba'i gzhi rtsa chod :
'di ltar rtogs pa'i rnal 'byor pa :
snang srid 'khor 'das dgrar langs kyang :
nyam nga cung zad med pa 'o :
khregs chod gcig thog thag chod pas :
rgyal ba'i dgongs pa ma lus pa :
rtogs shing smra bar byed pa yin :
rigs gsum mgon pos mngon sum du :
skal ldan pad+ma bdag la gdams :
snying gi bu la gtad do rgya :
sa ma ya :
thod rgal rig pa'i rtsal bskyed pa :
lus gnad sku gsum 'dug stangs bcas :
ngag gnad 'gro 'ong dal bar bslab :
sgo gnad ldog phab zur mig gis :
yul gnad nam mkha' sprin bral la :
phyi nang sgron ma bzhi ldan pas :
dbyings rig thig ler rab gzir te :
sku gsum lam snang mtshon byas nas :
nyin mtshan 'bral med nyams blangs pas :
chos nyid dag pa'i snang ba 'char :
de tshe phyed sku la sogs pa'i :
nyams snang gong du 'phel ba dang :
bde gshegs rigs lnga'i skur shar nas :
bsam yas dkyil 'khor rab mthong ba :
rig pa tshad la phebs pa'i rjes :
chos sku'i snang ba mngon sum du :
lam byed tshe 'dir mngon sangs rgyas :
sa ma ya :
rjes ni mi 'gul sdod pa sogs :
chos nyid dgongs pa'i gzer gdab pas :
tshe 'dir sku dang ye shes rnyed :
lhun gyis grub par the tshom med :
rgyal kun gsung gi mnga' bdag dang :
snying rje'i gter chen gsang ba'i bdag :
'gro ba'i mgon po gsum gyis gdams :
rang byung pad+ma 'byung gnas kyi :
snying gi thig le 'di yin pas :
'chad nyan spel zhing nyams blangs pas :
nga dang dbyer med mngon sangs rgya :
gzhan du yon tan ci zhig brjod :
thabs kyi rang gsang yin pa'i phyir :
mang du spel yang dgos pa med :
'od gsal snying po'i bstan pa 'di :
dbus dang mtha' 'khob thams cad du :
'phel phyir ma 'ongs don du sbas :
las can bu dang 'phrad par shog :
sa ma ya :
spyir ni a ti'i theg pa 'dir :
byin rlabs 'pho ba'i dbang bskur las :
rdzas dang tshig dang dmigs pa yi :
dbang bskur gang yang yod ma yin :
'on kyang rten cing 'brel 'byung gi :
kun rdzob khyad du mi gsod phyir :
stegs bu khod snyom mdzes pa'i dbus :
'od lnga'i thig le'i dkyil 'khor bsham :
bum pa bcud dang ldan pa la :
mdongs sgro shel dang me long dang :
mda' dar sna lngas brgyan pa bkod :
rgyan dang mchod pas phyug par bya :
rig ma gsang rdzas 'du byas la :
phyi nang gsang ba'i mtshams kyang gcad :
skal ldan slob ma gang yod pas :
lnga phrag lnga yi maN+Dal 'bul :
dpal chen che mchog bla ma rje :
dkyil 'khor kun rdzogs rdo rje sems :
kun bzang bla ma bdag la dgongs :
rig rtsal dbang mchog bskur du gsol :
zhes gsol dkyil 'khor legs bstan te :
dbyings ni mthing ga khyab pa che :
lhun grub thig le 'od lngar 'bar :
rig pa snying po sku ru shar :
rang gi sems nyid ngo bo stong :
rang bzhin gsal ba'i ngang nyid las :
thugs rje sna tshogs snang ba'i dpal :
de las gzhan du ma grub bo :
de ltar ngo sprad bum pa btegs :
oM:
chos sku gzhon nu bum pa'i klong :
lhun grub ye shes snang ba shar :
thugs rje'i kha rgyan mkha' la khyab :
dbyings ni stong pa me long la :
thig le thig phran rma bya'i mdongs :
rig pa shel gyi phreng ba bstar :
'gul 'phrig med par bkra lam me :
'od lnga kha dog lnga yi dar :
dbyings rig thabs shes zung 'jug mda':
bum pa'i dpe yi brdas mtshon te :
don dam stong gsal 'dus ma byas :
rig rtsal dbang mchog thob par shog :
d+harma d+hA tu a a :
bum chus khrus bya smon lam gdab :
gsang rdzas slob ma'i khar byin la :
A:
thod pa dbyings kyi b+ha ga ru :
rig pa thabs kyi rdo rje'i bcud :
ye shes lnga ldan skyobs dang sbyar :
khams lnga dag pa'i rdzas dang bcas :
bu yi ngag la sbyin pa yis :
rlung rnams ma lus dbu mar thim :
smra bsam brjod bral gsal lam me :
rig rtsal dbang mchog thob par shog :
ma hA su kha d+hA tu a a :
mtshan ldan rig ma byin brlabs nas :
thabs kyi lag pa g.yon du sbyin :
slob ma yab yum snyoms par zhugs :
bla mas ngo sprod 'di ltar gdab :
ho :
snang ba rig pa yab kyi ngang :
stong pa yum gyi dbyings nyid la :
snyoms zhugs dbyings rig zung du 'jug :
thabs mchog rdo rje rig pa'i rtsal :
dbyings kyi pad+mar spyod pa yis :
ye shes nam mkha' gang bar 'phel :
dbyings rig zung 'jug bde ba che :
khregs chod lta ba der rtogs pa'i :
rang rtsal thod rgal snang ba 'char :
gzhi thog 'bras bu smin pa yis :
thams cad bde stong zang thal le :
rig rtsal dbang mchog thob par shog :
pra dz+nyA dz+nyA na d+hA tu a a :
de nas dpon slob mnyam par gzhag :
a :
'di ltar snang ba'i slob dpon dang :
slob ma mched lcam dkyil 'khor rdzas :
dbang bskur tshig brjod thos bsam myang :
thams cad blo 'das gdod ma'i dbyings :
gang yang ma byas lhun gyis grub :
ma bcos ye nas rdzogs sangs rgyas :
lta ba spyi 'byams dbang 'di ni :
sangs rgyas kun gyi mthar thug dbang :
'di nyid thob nas de phyin chad :
rdzas dang tshig la brten pa yi :
kun rdzob dbang ni gcig mi dgos :
rgyal ba sangs rgyas thams cad kyi :
dbang mchog kun gyi dam pa ni :
skad cig re la'ang bye ba bskur :
de bas spros pa mang mi 'tshal :
thams cad 'ub chub rdzogs sangs rgyas :
a ti bi shud+d+ha d+hA tu a a a :
dga' ston tshogs kyi 'khor lo bya :
snying po'i gdams pa du ma la :
dbang gi bye brag cir bstan kyang :
'di ni snying gi thig le 'o :
sa ma ya :
gsang sngags snod rung thun mong la :
dkyil 'khor bum pa la sogs pa'i :
dbang gi rdzas rnams 'du byas la :
legs par bsgrubs nas slob ma yis :
theg pa mchog la mos pa dang :
gsang sngags 'bras bu 'thob bya'i phyir :
bla ma mgon por gus 'dud na :
re ba thams cad rdzogs par mdzod :
ces gsol slob ma dkyil 'khor du :
bcug nas bum pa spyi bor bzhag :
hU~M:
bde chen gsang ba'i bum pa ru :
ye shes thig le bcud du 'khyil :
byang chub sems kyis dbang bskur bas :
phung khams lha skur 'char bar shog :
ka la sha a b+hi Shiny+tsa oM:
sku gsung thugs kyi dbang bskur la :
oM:
rgyal ba kun gyi thugs rdo rje :
bla na med pa gsang ba'i bdag :
rang byung cho 'phrul chen por shar :
sku yi dbang mchog sbyin gyis longs :
kA ya a b+hi Shiny+tsa oM:
A:
gsang ba bla med byang chub sems :
dkar dmar lhag pa'i dam tshig rdzas :
bu yi lce la bzhag pa yis :
bde chen ye shes rtogs par shog :
wA ka gu h+ya a b+hi Shiny+tsa A:
rig ma'i brtul zhugs sbyin par bya :
hU~M:
bde chen mchog ni ster mdzad pa'i :
gsang ba'i lha mo chen mo mchog :
yid 'ong gzugs mdzes lang tshor ldan :
'di spyod bde chen rtogs par shog :
ma hA su kha b+hany+dza mok+Sha tsit+ta a b+hi Shiny+tsa hU~M:
bde chen ye shes ngo sprad pa :
a :
ngo bo stong la rang bzhin gsal :
thugs rje sna tshogs 'gags med shar :
rig stong zung 'jug bde ba che :
'od gsal ye shes rtogs par shog :
ma hA su kha d+harma d+hA tu a b+hi Shiny+tsa ho :
rjes kyi bya ba spyi ltar bya :
sa ma ya :
dad can rjes su 'dzin pa'i phyir :
dkyil 'khor bum pa brjid par bsham :
bgegs dang byur bsal yon 'bul zhing :
gsol ba gdab la gnang ba sbyin :
lhar bsgom bum pas dbang bskur ba :
hU~M:
rin chen bum pa gzhal yas khang :
nang du ye shes lha tshogs rnams :
'od zhu bdud rtsi'i chu rgyun gyis :
spyi bo'i gtsug tu dbang bskur bas :
sgrib pa ma lus dag pa dang :
ye shes dbang mchog thob par shog :
oM sarba ta thA ga ta a b+hi She ka ta sa ma ya shrI ye hU~M:
sku gsung thugs kyi dbang bskur la :
spro ba bskyed cing dam bca' gzung :
shis brjod me tog rgya cher 'thor :
rjes kyi mtha' rgyas spyi ltar bya :
de ltar dad pa ldan rnams la :
rig pa gtad pa'i smin byed rnams :
bskur na 'brel tshad don ldan pas :
rigs gsum phrin las mkha' khyab spel :
sa ma ya :
sangs rgyas rnams ni thams cad kyi :
thugs kyi rdo rje gsang ba'i bdag :
lha sngags ye shes thams cad pa'i :
rgyud dang lung dang man ngag sogs :
zab cing rgya che mkha' 'dra ba :
phyogs dang dus dang gnas skabs su :
khyab cing rtag par 'phel ba las :
shin tu snying po'i yang bcud 'di :
rang byung pad+ma bdag gis bshad :
mkha' 'gro gsang ba'i yi ger bris :
ma 'ongs don du gter du sbas :
snod dang skal bar ldan pa rnams :
'di dang 'phrad par smon lam gdab :
de phyir 'phrad cing nyams blangs nas :
mchog dang thun mong dngos grub kun :
'bad med thob par gdon mi za :
shin tu gces pa'i zab tig go :
sa ma ya :
rgya rgya rgya :
gter rgya :
gtad rgya :[ \u0f80]atsha :
sprul pa'i gter chen mchog gyur bde chen gling pas yel phug nam mkha' mdzod nas spyan drangs pa'i mthong grol bdud rtsi lnga shog las /
sgrub gnas kyi rgyal po bde chen pad+ma shel phug gi gzims chung 'chi med rdo rje bkod par gtan la phab rim bzhin mtsho skyes bla ma dgyes pa'i 'bangs mkhyen brtse'i dbang pos bris pa dge //
/
