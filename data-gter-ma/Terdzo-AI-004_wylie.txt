@#//
phyag rdzogs zung 'jug nor bu mthong grol gyi gdams pa zab mo bzhugs so //
oM swasti /
nor bu mthong grol gyi gdams pa 'di ni phyag rdzogs gnyis ka'i don tshang ba yin la /
de yang bram pa kun dga' bzang pos gter nas phyung ba /
sa ra ha /
sha ba ri /
mi tra dzo ki
/slob dpon pad+ma ste grub chen bzhi dang /
de dag gi yum ye shes kyi mkha' 'gro ma bzhi ste grub chen ya brgyad kyi dgongs pa 'dus pa yin /
gter ston bram pa kun dga' bzang pos 'khrul zhig kun dar ras pa la gnang /
des rngog ston grags pa dpal 'byor la gnang ba sogs bla ma rngog pa rnams la bka' babs shing thugs rtsis su mdzad do ///
/
@#//
nor bu mthong grol gyi brgyud 'debs bzhugs so //
kun bzang rdor 'chang grub chen ya brgyad dang //
bram pa kun bzang 'khrul zhig kun dar ras //
drin can rngog rgyud grags pa dpal 'byor dang //
nor bu rin chen kun dga'/   grol mchog brag stod pa chos sku /   lha dbang grags //
rje btsun /   kun snying phrin las   dbang mo /rgyal tshab /   rin chen rgya mtsho dang //
snying po /   mtha' yas kun bzang   dbang po /tshe dbang nor bu'i sde //
ngag dbang rnam rgyal de dbon /   kun bzang   chos 'byor /rdor slob blo bzang /   mthu stobs zhabs //
mchog sprul /   nyi ma chos 'phel rin chen /   blo gsal bstan skyong dang //
rtsa ba'i bla ma rnams la gsol ba 'debs //
ma bzhi de bu bcu bdun sde bsgyur gyis //
phyag rdzogs chu bo gnyis 'dus gdams pa'i 'phrang //
rtag chad g.yang sa rtags bcu 'dzin med blos //
ka dag chos sku rtogs par byin gyis rlobs //
zhes rje btsun kun dga' grol mchog gi gsung kha skong dang bcas pa'o ///
/

@#//
phyag rdzogs zung 'jug nor bu mthong grol gyi khrid yig bzhugs so //
nor bu mthong grol gyi khrid ni /
skyabs sems sngon du song nas /
tshig don ngo sprod /
brda brjod pa ste /
nam mkha'i dbyings na yid bzhin nor bu rin po che la nyi zla gnyis shar /
bar snang gi 'ja' tshon la rlung gi zhags pa btags pas /
rgya mtsho'i nor bu shel gyi rta mchog zhon pa /
nyi zla'i steng du dkyus thog gcod pa /
'byung ba lnga'i grong khyer du rigs drug gis gcun nas ri rab kyi steng du song ba /
khams gsum gyi 'phrang la shel gyi mi bo btson du bzung ba /
khams gsum skad cig la bskor nas rang khyim du gnyid du song ba /

dbyings kyi nam mkha' la rig pa lu gu rgyud kyi nor bu shar dus /
mig nyi zla gnyis kyis mthong ba /
nang snying ga'i 'od phung gi dkyil na /
rig pa lu gu rgyud nor bu'i 'od rtsa sna gnyis mig gi dwangs ma thig le stong pa'i sgron mar shar ba /
phyi nam mkha' sprin med la gdangs kyi lu gu rgyud shar ba /
nang dbyings kyi gdangs 'od lnga bar snang la shar dus /
rig pa ma yengs par gtad nas rlung 'gro 'ong bcad pas /
thig le 'gul 'phrig med pa /
snying ga'i rig gdangs shel sbubs can gyi nang na zhugs /
mig gnyis kyi steng la zang thal du shar ba la rang ngo ma shes pa'i dbang gis 'khor bar 'khyams /
'byung lnga'i grong khyer du rigs drug gi dmag mi bcug nas /
skye shir snang ba'i btson snang /
sems rang ngo shes pa'i skad cig la grol /
dbyings chos sku'i ngang der gnyid la song /
mdor na sems khams gsum du 'khor yang /
rnam dag ye shes kyi rang ngo shes /
ma rig pa bsal te gdod mar btsan sa zin /
gzhi gshis kyi ngo bo la 'khor 'das su ma grub kyang /
rig rtsal rang shar dus rig ma rig gis 'khor 'das su shar /
don dam pa'i rang bzhin tshig gis mi shes pa rig pas mngon sum du mthong /
gdod ma'i chos khams rang bzhin gyi rigs snying po la 'phel 'grib med kyang nyams su blangs pas snang bzhi rim pas 'char /
ka dag gi gshis la grol rgyu med kyang gnad zab mos rlung sems dbyings su dag
/theg pa las sangs rgyas dus la ltos kyang yin thog gcig char du grol /
nyams rnam pa tshad med kyang ngo bo gcig las ma g.yos par thag chod /
gnad yig skal med gsang tshig 'chol ba la gab bo //
de ltar sems nyid yid bzhin nor bu'i rang ngo mthong bas rnam par grol ba'i dpal phun sum tshogs pa la spyod par 'gyur ro //
phyag rdzogs kuna~X gyi dga' dga~X' rnams //
nor bu mthong gro~Xl mcho~Xg nyid du //
grub chen ya brgyad dgongs 'dus kyi //
snying por bsgril pa'i yi ger bkod //
bram pa'i khrid yig las btus so ///
/
zhes mkha' khyab kyi phrin las can 'jam mgon grub pa'i dpa' bo rje btsun rin po che kun dga' grol mchog gi rdo rje'i gsung las byung ba'o //
'dis kyang zab pa dang rgya che ba'i rdo rje theg pa rin po che phyogs dus gnas skabs thams cad du dar zhing rgyas la yun ring du gnas par gyur cig
/sarba dA mad+ga laM b+ha ba tu ///
/
