dpal yang dag thugs kyi snying po'i brgyud pa'i gsol 'debs bde chen rab 'bar bzhugs so //
ka dag gting gsal rang byung gdod ma'i mgon //
lhun grub rang snang ris med rdo rje sems //
rig rtsal rdo rje'i lug rgyud badzra he //
gsol ba 'debs so phyag rgya che 'grub shog
/dri med ye shes mig gcig many+dzu shrI//
rig 'dzin rgyal po ro langs bde ba'i zhabs //
yo ga'i mdzod 'dzin sangs rgyas gsang ba la //
gsol ba 'debs so phyag rgya che 'grub shog
/grub pa'i gtsug rgyan bal po hU~M kA ra //
he ru ka dpal rdo rje thod phreng rtsal //
yang dag mchog grub nam mkha'i snying po la //
gsol ba 'debs so phyag rgya che 'grub shog
/bstan pa'i shing rta tshangs pa lha'i me tog
/mkha' spyod tshogs kyi rje mo mkhar chen bza'//
bde chen sa brnyes mu rum btsan po la //
gsol ba 'debs so phyag rgya che 'grub shog
/zab gter mnga' bdag mchog gyur bde chen gling /
khri srong yang srid kun mkhyen 'jam pa'i dbyangs //
'khor lo'i mgon po rtsa ba'i bla ma la //
gsol ba 'debs so phyag rgya che 'grub shog
/rang rig byang chub sems dngos dpal chen po //
dbyings dgu'i bde chen rang bzhin rnal 'byor ma //
phra men DA ki bka' sdod dam can la //
gsol ba 'debs so phyag rgya che 'grub shog
/zab mo'i rim pas rgyud smin dam tshig brtan //
sku gsung thugs kyi rnal 'byor mtha' ru phyin //
rim dang gcig char thabs kyi brtul zhugs kyis //
ye shes bzhi rim zad sar 'khyol bar shog
/ngo bo rang bzhin gzhi don gtan la phebs //
rnam grol thabs dang skad cig lam mchog 'byongs //
bde chen rtsal gyis sa rnams myur bgrod de //
mi zad rgyan gyi 'khor lo yongs 'grub shog
/tshogs brgyad rnam dag bde chen phyag rgya grub //
'bru brgyad dgongs pas chos kun dbang du gyur //
ye shes rnam brgyad 'ub chub rdzogs pa yi //
rang rig byang chub sems la gding thob shog
/yang dag grub pa gcig pu'i thig le mchog
/bde chen ye shes rnam pa kun 'dus pa //
rnal 'byor zab mo sku gsum rdzogs pa'i dpal //
mkha' 'gro sgyu ma bde mchog bde thob shog
/ces pa'ang badzra he ru ka'i pho brang lho brag mkhar chu lcags phur can gyi sgrub gnas su 'di nyid kyi bsnyen sgrub 'brel 'jog bgyid skabs /
pad+ma gar dbang phrin las 'gro 'dul rtsal gyis shar mar bris pa dge legs 'phel //

//
