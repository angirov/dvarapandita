@#//
khong lhog nag po'i srung ba rtog med mtshon cha'i 'khor lo bzhugs //
dri med pad sdong las 'khrungs sprul pa'i sku
/o rgyan mkhan po pad+ma 'byung gnas la //
rnam kun dad pas phyi nang gsang bas mchod //
sgo gsum gus pas snying nas phyag 'tshal lo //
snyigs ma'i dus 'dir nad ngan khong lhog dar //
mi rnams myur gsod gso byed sman pa yang //
rang srung med na rang srog thed la 'bor //
de phyir bslu ba med pa'i go cha yis //
bsrung ba'i man ngag gud du sbas pa yang //
brtse ba'i sems kyis 'di na gsal bar bstan //
snying 'dra'i slob bu dam ldan ma gtogs pa //
kun la spel na bka' gsang 'chol bar 'gyur //
de phyir slar yang 'di ni dam du sba //
rtog med mtshon cha'i 'khor lo bri rdzas ni //
btsan dug gu gul shu dag shing kun dang //
ldong ros gi wang gla rtsi ba bla dang //
rgya snag sbyar bas shog bu gtsang ma la //
phag nag lto bar mu khyud gsum bskor ba'i //
dang po lte ba'i dbus su khroM gcig bri //
klad kor steng nas g.yas skor sngags 'di bkod //
oM phe khyi ma ni swA hA/
'chang ba la rims nad thams cad srungs shig
/gnyis pa rtsibs lnga'i steng nas rim pa bzhin /
oM oM de ba nan /
ka ru na da te sad /
'chang ba la rims nad thams cad srungs shig
/oM oM bram ze sad shog sad /
'chang ba la rims nad thams cad srungs shig
/oM oM zhu ze zhu ze zhu sad /
shog se shog sad /
'chang ba la rims nad thams cad srungs shig
/oM oM gnam lcags rdo rje kha ya bram /
gnam lcags rdo rje du ya bram /
'chang ba la rims nad thams cad srungs shig
/oM oM gnam lcags rdo rje thib sod /
'chang ba la rims nad thams cad srungs shig
/rtsibs mchan lnga'i drug stod nas brtsam ste /
oM ga ru DaHtsa le tsa le hU~M phaT/
'chang ba la rims nad thams cad srungs shig
/tad+ya thA/
yi kha si ba su a gi swA hA/
'chang ba la rims nad thams cad srungs shig
/tad+ya thA ma hA g+ha ma li hi hi /
'chang ba la rims nad thams cad srungs shig
/tad+ya thA bdag la a gi badzra ra ga na dwa hi kany+tsar /   ra med pa'ang 'dug
/du ra ma hi /
'chang ba la rims nad thams cad srungs shig
/tad+ya thA/
kan d+hi hi kany+tsa du ru mi /
oM ga gi ni ra /
'chang ba la rims nad thams cad srungs shig
/de'i phyi rim mu khyud 'khor ma la /
khroM gyi klad kor steng du oM bzhag nas /
ye d+harmA brgyad shad cig dag par bri //
yi ge ma chad ma lhag ma sub cing //
ma zhar gsal ba 'khor lo'i dam tshig yin //
gzhan yang de 'dra'i 'khor lo lugs zlog kyang //
dpe chung ltar bris stegs khar me tog gi
/gdan la legs bkram rab tu gnas pa ni /
bdag dang srung ba phag nag 'jigs su rung //
spu rtse kham nag me dpung 'bar ba yi //
lto bar 'khor lo yig 'bru bkra bar bsgom //
snying gar lus phyed thon pa'i phag dkar yang //
ye shes sems dpa'i tshul du bsam nas ni //
'khor lo'i sngags rnams thams cad nyer gcig re //
rten 'brel snying po dag kyang nyer gcig bzlas //
me tog gtor zhing dkon mchog gsum gyi ni //
bkra shis tshig brjod 'khor lo kha sbyar bas //
mgo mjug bsnol lteb tshon skud sna lngas bcings //
slar yang ye d+har bzlas shing me tog dor //
bsrung bya'i mgul btags 'di yi dam tshig tu //
mi lag mi 'grim slob dpon rang gis gdags //
che ba brjod cing yid ches nges pa bskyed //
yon med srung ba bshos med lha bshos 'dra //
de phyir slob dpon yon la mi blta yang //
srung yon bzang po rgyab chos rim gro yin //
yid ches med na rke la rdo bcangs 'dra //
de phyir nges pa rnyed cing mos pa bya //
'di ni u rgyan thugs kyi bcud phyung ba //
zhal gdams dang bcas lhag ma med par bstan //
snyigs dus rims nad ser ba drag po yis //
'gro ba'i lus sems phan bde'i lo thog 'joms //
de phyir srung ba'i man ngag zab mo 'di //
zhal gdams gab dkrugs thams cad dkyus su bkod //
de la mkha' 'gro'i tshogs kyis bka' gnang stsol //
dge tshogs ji snyed mar gyur 'gro la sbyin //
'di yang zur mkhar sman gling skyed tshal du //
d+harma swA mis gzhan la phan phyir bris //
'di la dpe'u ris kyang yod /
shu b+haM///
/
