@#//
rtsa gsum 'od gsal snying tig las /
rgyud lung man ngag gi dgongs don 'dus gsal du bshad pa 'od gsal ye shes nyin byed ces bya ba bzhugs so //
'od gsal thig le chen po'i dbyings sims kyang //
'od gsal sgyu 'phrul drwa ba'i rol sgeg las //
'od gsal rtsa gsum rgya mtsho'i sprin 'phro ba'i //
'od gsal sku brnyes pad+ma thod phreng rgyal //
'od gsal ye shes dag pa'i rang rtsal las //
'od gsal snying gi ti ga'i yi ge'i sprin //
'od gsal rdo rje snying po'i bstan pa'i rgyan //
'od gsal dgongs don 'byed la gnang ba stsol //
'od gsal rdo rje rtse mo'i gseng lam nas ye shes rdo rje'i sku brnyes pa'i slob dpon chen po 'jam dpal bshes gnyen dang paN chen bi ma la dbyer med pa'i bdag nyid chen po /
gangs can bstan pa yongs rdzogs kyi sgron mer bsam bzhin byon pa'i 7kun mkhyen bla ma 'jam pa'i dbyangs mkhyen brtse'i dbang po gsang mtshan 'od gsal sprul pa'i rdo rje la /
sangs rgyas gnyis pa o rgyan rdo rje 'chang chen pos bka' bab chen po bdun gyi mnga' bdag tu rdo rje'i lung gis che thang du bsngags pa'i ngo mtshar gyi rnam thar chen po'i gsang mdzod kyi cha shas /
thun mong gi gdul bya'i spyod yul du mngon sum du gyur pa'i bzhi pa zab mo dgongs pa'i gter gyi bye brag
/rtsa gsum 'od gsal snying tig gi chos skor zab la rgyas par byon pa'i 'phro gzhi rgyud lung man ngag rdo rje'i tshig gis ji ltar bstan pa'i rnam bshad 'dus gsal du dgod pa la /
klong chen snying gi thig le'i rig 'dzin rtsa rgyud thod pa'i dum bu las /
de yang rgyud lung man ngag giH
khyad par 'di ni shes bya steH
ston pas bka' bstsal rgyud yin laH
zhu ba po yis bsdus pa lungaH
de la gcus dang dkrugs dang gabaH
ji bzhin gsal ba man ngag steH
zhes gsungs pa ltar /
dkyil 'khor rgya mtsho'i spro bsdu'i spyi mes ston pa rigs kun khyab bdag gi thugs rgyud du chos nyid rdo rje'i rang sgrar shar ba'i rtsa bshad man ngag gi rgyud mtha' drug tshul bzhi'i sgrom du bzhugs pa rin po che'i mdzod lta bu dang /
de'i dgongs pa sa bcu'i dbang phyug rnams kyis bkral ba'i lung gsang don rnam par 'byed pa mdzod kyi lde'u mig lta bur gyur pa grub pa sde bdun lta bu /
de dag gi gnad kyi man ngag grub brnyes rig 'dzin rnams kyis skal ldan nyams len du dril ba rang skal lag bcangs su spyod pa'i rnam gzhag gsum du mdzad pa ltar 'dir yang /
rig 'dzin rtsa rgyud ye shes drwa bas sgrub gzhi rtsa ba gsum gyi 'phro gzhi gzhi lam 'bras bu'i don gyi ngo bo mdor bstan /
rtsa gsum sgrub thabs lung gi dum bus bsgrub bya'i rnam pa rtsa gsum de dag spyir kun 'dus nor bu lugs su sgrub pa'i tshul bye brag tu bshad /
man ngag 'ja' lus rdo rje'i tshig rkang gis sgrub byed sngon 'gro dngos gzhi rjes kyi rim pas nyams su blang bya'i lam rgyas par bshad pa'o //
dang po la'ang /
mtshan don /
rgyu gleng gzhi /
rkyen gleng bslang /
'bras bu rgyud don dngos /
mthar gtad rgya dang bcas lnga las /
dang po rgya bod kyi mtshan gyi don ni /
rgya gar skad du :
shrI dz+nyA na sogs nas /
ces bya ba :
zhes pa ste /
rang rgyud du nyes pa'i skyon thams cad zad /
yon tan gyi 'byor pa mthar phyin pa'i phrin las kyis sems can gyi don rtag khyab lhun grub tu mdzad pas don gnyis mthar phyin pa'i phun sum tshogs pa'i dpal dang ldan pa ni sangs rgyas te /
de la mnga' ba'i bsam gyis mi khyab pa'i yon tan thams cad kyi snying po ni ye shes te /
rdzogs pa chen po'i rgyud rang shar las /
tha dad rang bzhin 'gyur ba med //
de phyir sku lnga'i ye shes te //
sku dang ye shes 'du 'bral med //
don la de bzhin gnas pa 'o //
zhes dang /
mu tig phreng ba las /
sangs rgyas rnams kyi sku nyid ni //
thugs kyi dkyil na ma bskyed rdzogs //
'gyur ba med pa'i sku gcig ni //
kun tu khyab pa'i tshul du gnas //
zhes sku yi snying po ye shes yin pas sku dang ye shes 'du 'bral med pa'i bdag nyid can te /
de la dbye na chos sku gzhir gnas kyi ye shes ngo bo rang bzhin thugs rje gsum ldan /
longs sku mtshan nyid 'dzin pa'i ye shes me long lta bu sogs lnga /
sprul sku thugs rje kun khyab kyi ye shes mkhyen pa gnyis su 'byed /
drwa ba ni 'brel ba'i don te lam pa'i snang tshul gyis /
ma dag pa /
dag ma dag 'dres ma /
shin tu dag pa'i tshul gyis gzhi lam 'bras bu gsum du dbye yang ngo bo chos nyid bdag gcig gis 'brel zhing /
ye shes de dag kyang dbyings dang rig pa gnyis su med pa'i bdag nyid gcig tu gyur pa las /
ngo bo nam yang mtshan nyid tha dad ma dmigs pas mtshon bya don gyi rgyud ces bya ba ste /
sangs rgyas kyi ye shes bsam mi khyab pa'i rol pa rtsa gsum zhi khro gang ltar bkod kyang 'di kho na'i cho 'phrul las byung zhing snang ba'i bdag nyid can ni don gyi gnas tshul te /
de nyid gdul bya rnams la ston pa'i phyir tshig dang yi ge'i rnam pa cir yang 'byung ba ni sgrar snang ba dang /
sgrar grags pa dang /
brdar gyur pa ni mtshon byed tshig gi rgyud de /
brjod bya dang rjod byed thams cad ye shes rnam pa thams cad pa'i bdag nyid du shes par bya'o //
gnyis pa rgyud 'byung ba'i rgyu gleng gzhi la /
phyag gis mdor bstan pa /
gleng gzhi dngos so //
dang po ni /
bcom ldan 'das snang ba mtha' yas la phyag 'tshal lo :
zhes pa ste /
de yang ting 'dzin rgyal po las /
dag pa dwangs ba 'od gsal ba //
mi 'khrugs 'dus ma byas pa nyid //
ces gsungs pa ltar /
chos nyid lta ba'i gnas lugs don dam bden pa chos dbyings zab gsal gnyis su med pa ni 'khor 'das kun la khyab kyang /
'khor 'das gang gi'ang phyogs su ma lhung zhing nyes pas ma gos pas shin tu rnam par dag pa'i bdag nyid can te /
ye shes de'i snang bas chos kyi dbyings kun la khyab cing zag pa med pa'i yon tan thams cad de yi rtsal las 'phro ba gang la /
chos can kun rdzob kyi bden pa shes bya'i chos thams cad ma 'dres yang dag par gzigs pa'i mkhyen pa la so sor rtogs pa'i ye shes gsung pad+ma'i rigs kyi khyab bdag gi tshul du ston pa snang ba mtha' yas te /
de ni bdud bzhi bcom zhing legs pa'i yon tan drug dang ldan pa mtha' gnyis las 'das pa'i mya ngan las 'das pa chen po'i go 'phang mngon sum du brnyes pa'i ston pa /
sku dang ye shes kyi snang ba bsam mi khyab pa'i rdo rje'i gsung gi phrin las kyis chos kyi dbyings mtha' yas par spros te srid zhi'i phan bde'i dpal kun stsol ba'i byed po gang la /
ye shes rang snang gi 'khor dus chos gnas bcas nyid las mi gzhan pa'i bdag nyid du lhun gyis grub cing /
zab gsal gnyis su med pa'i chos kyi snang ba la 'du 'bral dang 'phel sgrib med par longs spyod pa'i phyir tshul de'i gnas lugs la yid ches shing ngoms pas phyag 'tshal bas rgyud kyi don mngon du byed nus pa'i phyir gleng gzhi'i mdor bstan yang zhar byung du 'byung ba'o //
gnyis pa gleng gzhi dngos ni /
'og min pad+ma drwa ba ru :
zhes pas phun sum tshogs pa lnga las dang po gnas bstan pa ste /
'khor 'das kyi snang cha kun las 'das te bla ru 'phags pas 'og min /
snod bcud tha mal gyi 'khrul rtog gi nyes pas gzhar yang ma gos shing rab 'byams dag pa'i zhing gi dpal dang ldan pas pad+ma /
chos dbyings de las ston 'khor thams cad snang zhing 'char bas drwa ba ste /
gnas de nyid kyi ngang las nam yang 'pho 'gyur med par bzhugs pa ru /
'od snang mtha' yas ston pa yis :
zhes pas ston pa ste 'od gsal bsam mi khyab pa'i snang ba mtha' yas pa 'phro ba'i ye shes de las sku gsung thugs yon tan phrin las zag pa med pa'i snang bas kun tu mdzes shing 'phel 'grib med par bzhugs pa gsung rdo rje rigs kun gyi khyab bdag tu gyur pa'i ston pa mchog de yis /
lag na chu skyes la sogs pa'i :
'khor la 
zhes 'khor te nyid las mi gzhan pa'i 'khor /
thugs rje kun tu khyab pa'i ye shes kyi rang rtsal rig pa'i skyes bu gsung pad+ma'i rigs kyi rang rtags lag na chu skyes dkar po bsnams pa 'phags mchog 'jig rten dbang phyug gtso bor gyur pa'i rigs lnga sems dpa' lcam dral /
mthar byed bzhi la sogs pa mtha' yas pa'i dkyil 'khor snang ba chen po khyab par brdal bas bzhugs pa la /
dus gsum dus med dus :
zhes dus te ston 'khor gyis khyab brdal ye shes kyi 'khor lo'i chos kyi snang ba la spyod pa yang dus res 'ga' tsam min pa dus gsum dus med kyi dus gnyis med mnyam pa chen po'i bdag nyid du nam yang 'du 'bral med par chos nyid zab gsal gyi dgongs pa la ldang 'jug med par bzhugs pa la /
rdo rje gsang ba'i tshig bstan tshe :
zhes chos te ston 'khor gnyis su med pa'i chos kun gyi gnas lugs don gyi dgongs pa ni rtog ge dang phal pa'i blos mi phyed pas rdo rje /
de dag gis sgra ji bzhin du rtogs shing ston mi nus pas gsang ba /
rgyal ba'i thugs rje thabs mkhas kyi rol pas dngos brgyud nas de rtogs par bya ba'i phyir brjod med brjod pa'i mchog tu snang ba'i tshig gis bstan pa'i tshe don la longs spyod de ston 'khor dgongs pa dbyer med kyis bzhugs pa ste /
sangs rgyas nyag gcig gi spyod yul du gyur pa ste rgyud nyid 'byung ba'i gleng gzhi mthar thug pa'o //
gsum pa rkyen gleng bslang ba ni /
pad+ma'i spyan gyis sogs nas /
'di skad gsung :
zhes pa ste skabs 'dir bstan bya'i gtso bo gsung pad+ma'i rigs kyi sgyu 'phrul rtsa ba gsum gyi lha sngags ting 'dzin dbang dang sgrub thabs las tshogs dam tshig rnams bstan par bzhed nas /
nye ba'i 'khor mkha' khyab kyi sems can la brtse chen ye shes kyi spyan ras nam yang zum pa med cing /
gdul dka' sdug bsngal can la thugs rjes lhag par dgongs pa'i rlan dang ma bral ba'i pad+ma 'dab ma rnam par rgyas pa'i spyan can 'phags pa thugs rje'i dbang phyug gis /
slar yang gsol pa /
e ma zhes ngo mtshar chen po nges pa don gyi rgyud snying po'i don zab mo'i gnad du bsdu na ji ltar lags zhes bskul ba'i tshul gleng bslang te gsol bas /
dkyil 'khor gyi gtso bo ston pa 'od dpag tu med pa'i mgon po yis ye shes kyi dgongs pa'i don gdul bya gzhan rgyud kyis rtogs shing grol bas rang nyid kyi go 'phang la 'god pa'i thabs su /
chos nyid bsam gyis mi khyab pa'i don gsung sgra tshig tshangs pa'i dbyangs rnam pa thams cad pa'i bdag nyid can gyi rang sgras 'di skad gsungs so //
bzhi pa 'bras bu rgyud don dngos la /
rtogs bya gzhi yi rgyud /
rtogs byed lam gyi rgyud /
rtogs tshad mthar phyin pa 'bras bu'i rgyud gsum mo //
dang po rtogs bya gzhi yi rgyud bshad pa ni /
gzhi dbyings ka nas dag sogs nas /
'khor bar 'khyams :
zhes pa ste spyir sangs rgyas dang sems can gnyis gzhi dbyings ka nas dag pa'i chos nyid kyi klong na bzang ngan gnyis su med par gzung 'dzin 'khrul pa las 'das ye sangs rgyas pa ste /
de'i rgyu mtshan snang srid 'khor 'das kyi chos sogs rnam dbye ye nas ma dmigs pa'i gzhi ka dag chen po'i ngo bo la bzang ngan dang spros pa'i mtshan ma gzhar yang ma dmigs pa'i chos kyi dbyings rnam kun mchog ldan gyi bdag nyid las /
gzhi snang thugs rje'i ye shes rig pa'i rang rtsal 'od gsal lhun grub kyi snang cha phyir gsal du 'char ba'i tshul la /
thog ma'i mgon po kun tu bzang pos rig pa'i rang snang du rtogs te gzhi snang ye shes su shar bas sangs rgyas /
khams gsum gyi sems can rnams rang snang du ma shes par gzung 'dzin gnyis 'dzin du zhen pa'i dbang gis 'khrul te 'khor bar 'khyams nas gnas don lus su bag chags la spyod pas /
gzhi chos nyid gcig las gzhi snang grol 'khrul gyi lam gnyis su byung ba'o //
gnyis pa rtogs byed lam gyi rgyud ni /
de slad smin zhing sbyang ba'i sogs nas /
don gnyis spyod :
ces pa ste sems can gyi ma dag 'khrul pa'i snang ba shar yang gzhi ngo bo'i gshis la sgrib pas ma gos pa'i gnad kyis /
gnas lugs gzhi yi bzhugs tshul dang dag pa ye shes kyi snang ba mthun pa lam du byas pas gzung 'dzin 'khrul pa'i snang ba glo bur pa yin pa'i gnad kyis sgrib pa'i dri ma dag nus pa'i phyir de'i gnyen po'i slad du rgyud dag par smin zhing ma dag pa sbyong ba'i phyir lam byung ba ste /
lam thams cad kyi rtse mo gsang sngags rdo rje theg pa rnal 'byor bla med kyi 'jug sgo dbang bskur nges pa'i lam la 'jug pa dbang bzhi yan lag dang bcas pa la /
rtsa ba'i smin byed ye shes thig le /
phyi sgrub kyi lha dbang ye shes char 'beb /
dbang bzhi ye shes dpal ster /
byin rlabs brda yi dbang bzhi /
gtor dbang byin rlabs dpal ster /
tshe sgrub 'chi med drwa ba /
thod phreng rigs lnga /
gshin rje /
rta mgrin /
rnam 'joms /
yang dag
/phur pa /
phag mo dkar mo /
de'i tshe dbang bcas so so'i smin byed bzhugs pa dang /
dbang srog rgyud la 'dzin pa 'da' bar dka' ba'i sa ma ya'i dam tshig rtsa ba yan lag srog bzhin bsrung ba /
dbang gis smin zin grol ba'i thabs phyi sgrub sgyu 'phrul drwa ba bla ma sprul sku pad+ma thod phreng rtsal tshe sgrub bcas dang /
tshe sgrub 'chi med drwa ba /
nang sgrub pad+ma drwa ba longs sku 'phags mchog snying rje'i lha thugs rje chen po /
gsang sgrub 'od gsal drwa ba chos sku skye med snang ba mtha' yas 'od dpag med /
yang gsang bla ma drag po dmar chen yi dam dgongs 'dus /
phyi sgrub las 'phros pa gu ru thod phreng sde lnga'i las bzhi mchog gi sgrub thabs las tshogs /
'jam dpal gshin rje /
dbang chen rta tshe /
rdo rje rnam 'joms /
yang dag
/phur pa /
phag mo dkar mo dang tshe sgrub /
bka' srung gi sgrub thabs bcas /
rang rang gi bskyed rdzogs zung 'jug gi tshul du sgrub pa'i lam la brtson pas bde stong 'od gsal dbyings rig zung 'jug gi don thig le nyag gcig gi sbubs su 'jug nas mchog dang thun mong gi dngos grub la spyod pa'i rig 'dzin bzhi'i sa lam bgrod pas gnas skabs dang mthar thug gi don gnyis mthar phyin pa la spyod par 'gyur ro //
gsum pa rtogs tshad mthar phyin 'bras bu'i rgyud ni /
gzhi la lam gyis sogs nas /
thugs rjer smin :
zhes pa ste gzhi'i gnas snang dang mthun pa'i lam gyi tshul la sgra ji bzhin du slob pas mtshams sbyar bas /
'khrul snang gi sgrib pa dag ste 'bras bu sku bzhi dbyer med kyi yon tan gzhi'i chos nyid la gdod nas bzhugs pa mngon gyur du sad nas /
zag med 'bras chos nyer lnga'i ye shes dang phrin las kyi snang ba bsam gyis mi khyab pa /
rtag khyab lhun gyis grub pa ngo bo rang bzhin thugs rjer smin nas mtha' gnyis la mi gnas pa'i lhun grub chen po'i don la spyod nus pa'o //
lnga pa mtha' rten gtad rgya dang bcas pa ni /
de skad ston pa kun bzang sogs nas /
bdag la gdams :
rgya rgya rgya :
brda thim :
zhes pa ste tshul 'di gal gnad che bar gdams pa ste rdo rje'i rgyud kyi dngos don gzhi lam 'bras bu'i rnam gzhag de skad khyab bdag ston pa kun bzang gis sngon byung dang ma 'ongs 'byung 'gyur gyi lam zab mo'i skal pa'i snod dang ldan pa la /
rgyal ba kun gyi gsung gi gsang ba'i snying po'i bcud 'di gdams pas /
tshul bzhin nyams su len pa thams cad go 'phang mthar thug chos sku'i ye shes thig le nyag gcig tu mngon par byang chub cing smin par 'gyur ro //
sa ma ya :
de nas gtad rgya ni /
gzhi lam 'bras gsum gyis bsdus pa'i chos nyid kyi don rjes su mtshon pa'i rdo rje'i gnas 'di ni dus gsum rgyal ba kun gyi dgongs pa /
chos phung brgyad khris gtan la dbab bya'i nges don snying po /
gab sbas kyi gsang ba zab mo'i rgyas btab pa'i ston pa rdo rje rgyal po'i dgongs pa mthar thug 'di'i don tshul bzhin rtogs na ston 'khor tshom bu gcig tu smin par gdon mi za bas /
bskyed pa ma hA/
rdzogs pa a nu /
zung 'jug a ti yo ga gsum gyi rdo rje'i tan+t+ra ni 'bum phrag kun gyi yang bcud snying po'i mthar thug 'di'i snyigs ma'i gdul bya rnams la 'dul byed thabs kyi gsang ba mchog tu 'gyur bar gzigs nas /
gsung rdo rje snang ba mtha' yas pa'i rig rtsal 'phags mchog spyan ras gzigs kyis bde stong gnyis med ye shes rdo rje'i thol byung gi snying rje'i glu yi tshul gyi nyid las mi gzhan pa'i pad+ma thod phreng rtsal bdag la gdams pa ste /
snang ngor na rnam pa sku gsum sgyu 'phrul drwa ba'i tshul du bstan kyang ngo bo dgongs klong ye shes kyi dbyings gcig pa'i bdag nyid du shes par bya'o //
spyir rdo rje'i rgyud kyi gnas 'di zhib tu dbye na zab rgyas ngo mtshar che ba bzhugs kyang dgongs don gsal byed mdor bsdus tsam las deng sang dpyod ldan chos la don gnyer can shin tu dkon pas yi ge'i phung po brtsegs pa'i ngal ba ma byas so //
!
//gnyis pa rtsa gsum sgrub thabs lung gi dum bus bsgrub bya'i rnam pa rtsa gsum de dag spyir kun 'dus nor bu lugs su sgrub tshul bye brag tu bshad pa la gsum /
lo rgyus brjod pa /
lung gi don dngos /
phan yon bstan pa'o //
dang po la'ang /
mtshan dang /
mchod brjod /
lo rgyus dngos dang gsum las /
dang po ni /
rtsa gsum 'od gsal snying tig las :
rtsa gsum sgrub thabs lung gi dum bu bzhugs :
zhes pa ste /
gong du bsgrub gzhi gzhi lam 'bras bu bstan pa'i rgyud kyi dgongs don mngon du bya ba'i thabs /
bsgrub bya rtsa ba gsum gyi lha tshogs /
sgrub byed kyi thabs sam gnad rgyud las btus pa lung gi dum bu bzhugs /
gnyis pa mchod brjod ni /
'phags mchog snying rje'i lha la 'dud :
ces pa ste sangs rgyas rnams kyi chos nyid skye med kyi dgongs pa'i rang gshis mkha' khyab gdul bya'i yul la 'bad med du 'jug pa'i dmigs med thugs rje chen po'i ye shes ni nges pa don gyi 'phags mchog snying rje chen po ste /
de ni gsang sngags kyi rgyud sde bzhi ka nas gsung pad+ma'i rigs kyi khyab bdag bde ba chen po gar gyi dbang phyug ces grags pa gang /
don la chos sku gdod ma'i mgon po 'od snang mtha' yas nyid phyir gsal sku dang zhing gi sgron me bkod pa'i tshe /
rang snang longs sku'i ston pa rnam snang gangs chen mtsho'i sku dang zhing gi bkod pa bsam gyis mi khyab pas tshangs pa rnga sgra rdo rje snying po'i bkod pa ston pa po dang tha mi dad pa'i lha la phyag gis btud de sprul gzhi ngos gzung ba'o //
gsum pa lo rgyus dngos ni /
bkra shis rang byung brag gi phug :sogs nas /
tshig 'di bstan :
sa ma ya :
zhes pa ste spyir rgyud kyi gleng gzhir gsal ba bzhin sangs rgyas rnams kyi ye shes rang snang gi ston pas chos kyi snang ba rgyun mi chad par dus bzhi mnyam pa nyid du spyod pa la tshad gzung ma mchis kyang /
phyogs re'i gdul bya re re'i don yang rgya che rgyun mi chad pa 'byung ba'i tshul dmigs med ye shes kyi dgongs pas gzigs te 'gro ba 'dul ba'i skabs su babs pa na /
chos sku 'od mtshan stong 'bar dang longs sku 'gro 'dul 'phags mchog gnyis su med pa'i ye shes kyi rang gzugs sprul sku pad+ma thod phreng rtsal dang lha lcam man+dA raHba gnyis kyis /
rgya gar shar phyogs bkra shis rang byung brag gi phug mA ra ti ka'i gzhal yas su 'chi med tshe yi rig 'dzin sgrub pa'i tshe pad+ma drwa ba mgon po tshe dpag med yab yum gyis dngos su byon nas o rgyan bdag la dbang bskur cing /
tshe rgyud bye ba phrag brgya bstan te ston 'khor dgongs pa dbyer med du byin gyis brlabs par gyur nas nam mkha' ji srid bar rdo rje'i sku des 'gro ba'i don mdzad pa'i ngo mtshar mngon du gyur pa'i tshe rdo rje gsang ba'i tshig 'di yang gdul bya thun mong rnams 'dul ba'i phyir /
rtsa gsum 'od gsal snying tig gi zab rgyas rmad du byung ba'i rgyud kyi dgongs don lung gi tshul 'di bstan par gyur to //
gnyis pa lung gi don dngos la gnyis /
gang bsgrub par bya ba'i gzhi /
ji ltar sgrub pa'i thabs bstan pa'o //
dang po ni /
chos rnams kun gyi de nyid ni :sogs nas /
'dus par blta :
zhes pa'i don te /
ngo bo'i gnas tshul gyis gzhal na chos rnams kun gyi de nyid ni bsam pa dang brjod pa'i yul las 'das pa gnyug ma'i dbyings rig pa 'od gsal thig le nyag gcig gi sbubs su 'jug pa la /
bcings pa dang grol ba'i gnas skabs tha dad med par ye sangs rgyas pa snang stong zung 'jug dbyings rig gnyis med rang byung gdod ma'i sangs rgyas kun tu bzang po nyid /
rnam pa'i snang tshul gyis thabs 'od gsal snang ba'i cha 'chi med mtsho las brdzus te skyes pa lha pad+ma thod phreng rtsal yab dang /
dbyings ka dag stong pa'i cha man+dA raHba yum ste /
yab yum gdod nas gnyis med zung 'jug kha sbyor bde ba chen po bri gang dang bral ba'i rang bzhin gyi thugs rje ma 'gags rol pa'i cho 'phrul yi dam yongs rdzogs 'dus pa bla ma dbang chen pad+ma drag po dang tha mi dad pa'i sku ru bsgrub par bya zhing /
de yang ye shes gcig nyid gang 'dul sgyu 'phrul rdo rje bkod pa'i rol mor 'byams su klas par ston kyang /
don du ni snang grags rig pa gsum po lha dang sngags dang chos sku rtsa gsum 'dus pa rang rig bla ma'i ye shes gcig las gzhan du ma dmigs par shes pas bskyed rdzogs kyi zab gnad kun gyi 'gag der bsdu shes na /
mchog thun gyi dngos grub bde myur du thob pa'i thabs la nam yang bslu ba med pa ste /
rtsa gsum kun 'dril snying po'i rgyud las /
bla ma sangs rgyas thog mar byung ba'i don :
rang rig rgyal po rang gsal bla ma'i mchog :
tshogs ma gsag dang mthong ba kun tu bzang :
de phyir kun bzang sngon du'ang bla ma byung :
zhes dang /
rgyal ba kun gyi spyi gzugs 'di kho na :
chags shing zhi bas 'dul la zhi ba dang :
sdang zhing khro bas 'dul la khro bor snang :
cir yang 'phrul pa rgyal sras pad+ma 'byung :
rang rig bla ma'i rgyal por bdag gis bshad :
ces so //
gnyis pa ji ltar sgrub pa'i thabs ni /
bcos min mos shing gdung ba'i sogs nas /
hU~M hU~M hU~M:
zhes pa ste /
sgrub gzhi nges don gyi bla ma mchog gsum rtsa gsum lha sngags chos sku kun 'dus kyi gnas lugs mngon sum du rtogs byed thabs kun gyi rtsa ba ni bcos ma min pa'i mos gus che zhing dad pas gdung ba'i blos gsol ba 'debs pa kho na la rag las pa ste /
a ti bkod pa chen po las /
bla ma sgom dang bstod dang bsam pa yis //
sangs rgyas 'bras bu cig car 'grub par nges //
zhes gsungs pas /
gsol 'debs rdo rje'i tshig rkang bdun pa 'di nyid kyis thugs rgyud bskul te yang yang bzla bar bya zhing /
de yang rtsa gsum bde gshegs kun 'dus kyi bla ma'i sku gsung thugs dang yon tan phrin las mi zad rgyan gyi 'khor lo'i rol pa las /
bla ma yi dam sangs rgyas byang sems dpa' bo mkha' 'gro chos skyong nor lha gter bdag dang bcas pa thams cad shar bar nges shes skyed /
thag bcad la /
mos gus gdung ba drag pos nyin mtshan bar med du gsol ba btab pas /
mchog thun dngos grub mtha' dag de kho nas 'grub pa ni nges pa'o //
gu ru'i gsol 'debs kun gyi rgyal po rdo rje'i tshig rkang bdun pa 'di nyid la mtha' drug tshul bzhi'i rnam bshad zab cing rgya che ba /
7kun gzigs mi pham 'jam pa'i dbyangs kyis legs bshad dgongs gter bstan bcos kyi tshul du bstsal bar rgyas par bstan pa bzhin /
rdo rje'i tshig rkang gcig gis kyang bla rdzogs thugs gsum gyi bskyed rdzogs man ngag dang bcas zhib rgyas su bstan pa'ang shes shing bshad par bya'o //
gsum pa phan yon bstan pa ni /
'dis ni snang srid sgyu mar sogs nas /
thig le chen por gshegs :
rgya rgya rgya :
brda thim :
zhes phyir gsal ston 'khor gyi bkod pa nang dbyings su bsdu tshul dang bcas zhib rgyas su bstan pa'o //
!
//gsum pa man ngag 'ja' lus rdo rje'i tshig rkang gis sgrub byed sngon 'gro dngos gzhi rjes kyi rim pas nyams su len bya'i lam rgyas par bshad pa la /
sngon 'gro /
dngos gzhi /
rjes so //
dang po sngon 'gro la'ang /mtshan /
mchod brjod /
mdor bstan pa gsum las /
dang po ni /
rtsa gsum 'od gsal snying tig las :
man ngag 'ja' lus rdo rje'i tshig rkang bzhugs :
zhes pa ste /
de yang sgrub byed rgyud lung man ngag gi gnad kyis /
bsgrub bya byin rlabs kyi rtsa ba bla ma /
dngos grub kyi rtsa ba yi dam /
phrin las kyi rtsa ba mkha' 'gro chos skyong gsum ste /
sgrub tshul bskyed rdzogs rdzogs chen gang gis sgrub kyang gdod nas dag pa'i 'od gsal sems kyi rdo rje'i chos nyid gcig tu 'bab cing gzhol ba ste /
ye shes chen po de yi gnas snang dang mthun pa'i zab lam thams cad kyi nying khu'i bcud lta bu yin pas snying tig ces bya ba las /
brjod pa'i don de rtogs pa'i phyir rjod byed kyi tshig rtsa ba gsum gyi bskyed rdzogs dbang dang bcas pa'i man ngag tshul bzhin nyams su blangs pas /
'bras bu mi slob pa'i go 'phang 'ja' lus rdo rje'i gnas la yud kyis sbyor nus pa'i rdo rje'i gsung rnam pa thams cad pa'i bdag nyid rang byung nA da'i rang sgrar shar ba'i tshig rkang bzhugs zhes so //
gnyis pa mchod brjod ni /
rtsa gsum kun 'dus thod phreng rtsal la 'dud :
ces gsungs pa'i don /
sangs rgyas kyi phrin las gang 'dul gyi rol pa gdul bya'i don du spro na /
lha'i sgo nas dbye ba'i bla ma yi dam mkha' 'gro chos skyong gi tshul gyis rtsa gsum zhi khro rab 'byams kyi bkod pa bgrangs yas su ston pa thams cad kun kyang /
ngo bo dpal ldan bla ma rdo rje thod phreng rtsal gcig gi ye shes kyi thig ler 'dus pa ste /
spyir don gyi gnas lugs ngo bo'i dbang du byas na bla ma thams cad la sangs rgyas kun gyi gsang ba gsum 'dus par gsungs kyang /
slob dpon rin po che la rtsa gsum rgyal ba rab 'byams kyi bdag nyid du gsungs pa gnas snang gnyis ka la dgongs pas khyad par che ste /
gu ru rin po che nyid kyi rdo rje'i gsung las /
nga nyid chos sku'i sangs rgyas thams cad kyis byin brlabs :
longs spyod rdzogs sku'i sangs rgyas thams cad kyis dbang bskur :
sprul sku'i sangs rgyas thams cad kyis bka' bgros mdzad de :
lho 'dzam bu'i gling du sangs rgyas kyi bstan pa dar bar bya ba dang :
gsang sngags 'bras bu'i chos kyis 'gro ba 'dren pa'i phyir :
rin chen mtsho gling pad+ma'i sdong po la :
rang byung sprul pa'i sku ru brda yis 'ong :
gang zhig las can skyes bu dad pa can :
bdag la gdung ba'i sems kyis gsol 'debs na :
rgyu 'bras rten 'brel smon lam khyad par gyis :
sangs rgyas gzhan bas bdag nyid thugs rje myur :
mtsho rgyal mos pas rgyun du gsol ba thobs :
zhes dang /
smon lam gang btab de yis de thob byed :
gsol btab pad 'byung nga las dgos 'dod 'byung :
zhes ngo bo sangs rgyas thams cad 'dus pa'i thugs rje ye sprul /
rnam pa mkhyen brtse nus pa'i phrin las tshad med pa pad+ma thod phreng rtsal ni /
snyigs dus kyi gdul bya spyi dang lhag par bod kha ba can gdul zhing du smon lam dang thugs rje'i 'brel bas de la 'dud cing gsol ba btab pas 'dod pa'i 'bras bu myur du 'byin pa 'gyur ro //
gsum pa mdor bstan pa ni /
'khor 'das chos kun gdod nas rnam dag kyang :
zhes pa ste /
sbyang gzhi don gyi gnas lugs 'khor 'das chos kun gdod nas rnam dag ka dag dag pa chen po bstan cing gzhi de ltar lags kyang /
gnyis 'dzin glo bur 'khrul pa sbyang ba'i phyir :
zhes sbyang bya gzhi snang lhun grub kyi snang cha rang snang du ma shes pas bdag tu bzung ba'i lhan skyes dang kun brtags kyi ma rig pas gnyis 'dzin med snang glo bur gyi 'khor chos 'khrul pa sbyang ba'i phyir /
thun mong khyad par bla med lam mchog 'di :
zhes sbyong byed thun mong kun brtags kyi zhen pa sbyong byed bskyed rim /
khyad par bag chags kyi sgrib pa sbyong byed rdzogs rim /
bla med lhan skyes kyi sgrib pa sbyong byed zung 'jug rdo rje sems dpa'i man ngag thun mong ma yin pa'i gseng lam sngon 'gro dngos gzhi rjes kyi lam yongs rdzogs rgyu 'bras theg pa kun gyi yang snying /
rtog ge dang rang bzos ma bslad pa'i gsang mchog rdo rje'i tshig rkang rgyud kyi rgyal po'i dgongs don gyi yang zhun 'di lta bu ni /
rang byung mtsho skyes rdo rje bdag gis bstan :
zhes sangs rgyas kun gyi gsung rdo rje rang byung gsang sngags kyi slob dpon gyi tshul du bstan pa'i tshe /
o rgyan d+ha na ko Sha'i mtsho gling las pha ma'i rgyu rkyen la ma ltos par rig pa thol skyes kyis 'khrungs pa rdo rje'i rig 'dzin bdag gis bstan pa ltar nyams su blangs bas /
sbyangs 'bras sku dang ye shes kyi dpal la spyod pa nam yang mi bslu bar shugs la bstan to //
gnyis pa dngos gzhi la /
lam gyi 'jug sgo /
lam gyi gzhung shing /
lam gyi myur lam /
lam gyi sbas don /
lam gyi man ngag gi rim pa lngas bstan pa'o //
dang po ni /
dbang thob dam tshig la gnas rnal 'byor pas :
zhes pa ltar /
gsang sngags chos kyi sgo 'byed dbang gis ma smin na lam la 'jug pa lta ci man ngag gi dpe tsam blta rtogs mi rung bas /
mtshan nyid dang ldan pa'i rdo rje slob dpon gyis phyi phan pa /
nang nus 'jug
/gsang ba zab mo'i dbang mtha' rten dang bcas pa thob pas rgyud snod rung du smin par byas nas /
dam tshig la legs par gnas pa'i dad brtson shes rab dang ldan pa'i slob ma'am rnal 'byor pas rgyab rten man ngag gi lam la thos bsam gyi sgro 'dogs bcad cing nges pa rnyed par byas nas /
gangs khrod ri rtse mtsho gling nags tshal sogs :
shin tu dben zhing nyams dga'i gnas mchog tu :
zhes rnam g.yeng dang 'du 'dzi'i spros pa med cing dngos grub sgrub pa'i mtshan nyid tshang ba'i gnas su /
gcig pur bde ba'i stan la bag phab ste :
zhes tshe 'di'i spros pa rbad kyis bcad nas bsam gtan gyi spyod lam dang ldan pas sgo gsum rnal du phab ste nyams len gyi drod tshad thob par bya dgos so //
gnyis pa lam gyi gzhung shing bstan pa la /
thun mong dang /
thun min gnyis las /
dang po ni /
dal 'byor lus 'di sogs /
tshig rkang bzhis chos sgrub byed rten dal 'byor rnyed dka' bas snying po len dgos pa /
chos la bskul ba'i rkyen snod bcud mi rtag pas rgyud bskul te blo sna bstung ba /
chos kyi gnad rgyu 'bras la yid ches pas dge sdig spang blang du bya ba /
chos kyi srog 'khor ba'i nyes pa mthong bas nges par 'byung ba'i blo bskyed pa'o //
de dag ni mdo sngags thun mong gi theg pa che chung thams cad kyi lam gyi khog dbub med du mi rung ba'i gces gnad do //
gnyis pa thun min ni /
bdag gzhan byang chub sogs nas /
mngon sum lhug pa'i ye shes de ru 'char :
zhes pa ste /
rgyu 'bras theg pa che chung gi dgongs pa ltar skyabs 'gro'i rnam gzhag shes pas nyams su len par bya zhing theg pa chen po'i lam ltar rgyu 'bras ngo bo nyid gsum gyis skyabs su 'gro /
theg chen lam gyi rtsa ba kun rdzob don dam gyi sems bskyed stong nyid snying rje'i snying po can la nyams len gyi mthil bca'/
sdig ltung gi gnyen por rdor sems sgom bzlas kyis las nyon gyi 'khrul rtog sbyang /
tshogs gsag gi snying po sku gsum gyi zhing khams mchod sprin du 'bul bas dag pa'i zhing khams sbyang /
lam 'bras kyi yon tan spyi dang rdo rje'i ye shes btsan thabs su 'beb pa bla ma'i rnal 'byor gyis byin rlabs 'pho bas dgongs brgyud kyi ye shes bskyed pa ste /
de lnga ni bskyed rdzogs rdzogs chen dang bcas lam gyi rkang rdo thun mong ma yin pa zab la khyer bde ba'i rnal 'byor rmad du byung ba'o //
gsum pa lam gyi myur lam gsang sngags bla med gzhi ma hA yo ga'i dgongs pa bskyed rim gyi rnam gzhag la sku gsum gyi bskyed bzlas dngos dang /
yan lag gi lha'i sgrub thabs la sogs pa dang /
bskyed bzlas ji ltar nyams su len tshul lo //
dang po la'ang gsum /
dang po phyi spros pa can bla ma sprul sku pad+ma thod phreng rtsal gyi sgrub pa ni /
ting 'dzin gsum gyis sogs te /
ting 'dzin gsum gyis bskyed pa'i mngon byang gi cho gas 'chi med pad+ma thod phreng chos sku rdo rje 'chang gsang ba 'dus pa'i lha tshogs bsgom zhing bskyed bzlas mngal skyes kyi bag chags sbyong ba'i bskyed rim tshe sgrub dang bcas pa dang /
'chi med pad+ma 'byung gnas la thod phreng rigs lnga lus dkyil du bkod pa'i tshe sgrub 'chi med drwa ba /
thod phreng rigs lnga'i so so'i sgos sgrub las bzhi'i las tshogs bcas dang /
gnyis pa nang spros med bla ma longs sku thugs rje chen po pad+ma drwa ba'i sgrub pa ste /
skad cig bde stong sogs ltar skad cig gi dbyings rig bde stong zung 'jug gi sgyu 'phrul las sgyu ma lta bu'i skus 'phags mchog snying rje chen po'i gzugs sku bsgrub cing bskyed pa drod gsher skye ba'i bag chags sbyong ba'i bskyed rim ste /
phyag rgya sku yi rnal 'byor ni :
dbyings dang rig pa dbyer med las :
zung 'jug sgyu ma'i dkyil 'khor gsal :
zhes so //
gsum pa gsang ba shin tu spros med bla ma chos sku 'od dpag med pa'i sgrub pa 'od gsal drwa ba ni /
ma bskyed ye rdzogs sogs ltar skad cig dran rdzogs rdzus skyes sbyong ba'i bskyed rim ste ma bskyed ye rdzogs chos sku'i ting 'dzin gyi 'od snang mtha' yas dkyil 'khor rang la shar ba ni /
khregs chod ka dag rig rtsal las :
lhun grub bskyed rdzogs dbyer med par :
'jug pa 
zhes gsungs so //
gzhan yang yang gsang bla ma drag po dmar chen yi dam dgongs 'dus bcas dang /
gnyis pa de las 'phros pa yan lag gi lha'i sgrub tshul ni /
gshin rje gshed dmar 'chi bdag zil gnon /
rta mgrin 'chi med dbang chen 'dus pa /
rdo rje rnam 'joms sgrub thabs las tshogs dang rgyud sde bzhi 'brel gyi sgrub tshul /
yang phur khrag 'thung 'dus pa'i dril sgrub /
phur pa 'dus pa'i dril sgrub bcas dang /
mkha' 'gro phag dkar ye shes snang ba tshe sgrub dang bcas /
sgos bka' de rnams so sor dbang bcas bzhugs pa ste /
de ltar bstan pa'i rnal 'byor bla med kyi bskyed rim thams cad kyi lam gnad snying po ni dag rdzogs smin gsum ste /
de'i tshul ni kun mkhyen 'jigs med gling pas /
mdor na snang grags rig gsum tha mal du song ba'i bsnyen pas sa mi chod pas /
snang zhen lha sku'i phyag rgyar rdzogasaH
sgra grags bde chen sngags su dgaH
dran rtog 'od gsal chos skur sminaH
zhes rang lugs kyi dag rdzogs smin gsum 'di bsnyen pa'i mdo chings chen po yin /
zhes gsungs pa ltar /
snod bcud tha mal du snang zhing de la gzung 'dzin du zhen pas 'khor ba'i rgyu 'bras sdug bsngal dang kun 'byung gi bden pa ste /
mdo lam nas 'bras bu sdug bsngal du shes par bya ba dang /
de'i 'khrul rgyu las nyon kun 'byung spang bya dang /
gnyen po lam bden rgyud la brten bya /
'gog pa mngon du bya bar gsungs pa gang /
sngags lam nas snang cha'i gnas lugs gdan gsum tshang ba'i dkyil 'khor gyi lha yi sku dang zhing khams dngos zhen dag pa ye shes phyag rgya'i rol par gdod nas myang 'das dang mthun pa'i 'bras bu gzhi la rdzogs pa'i bzhugs tshul shes pas /
dag pa rab 'byams snang srid gzhir bzhengs kyi bskyed rim du gsal te sdug kun gnyis spang mi dgos par 'gog lam gyi bden pa ru shar bas spang blang med par mnyam zhing /
chos nyid rang gi ngo bo las mi 'gyur yang rig rtsal rlung rig g.yos pa rang snang rang rtsal du ngo ma shes pas chos can 'khrul pa rang rgyud du kha 'khyal te srid pa'i 'khrul 'khor bkod pa'i byed po ni las rlung ste /
chos dang gang zag gi bdag tu rtog pa'i sems dang /
lus /
ming gsum gyis sgra tshig rang mtshan du zhen cing grags pa'i gnad shes pas las rlung gi g.yo 'khrul dbu mar zhugs gnas thim gsum gyi byed pas bcings nas /
'khor ba dang rnam pa mthun pa'i srid pa'i 'ching zhen thams cad gnas tshul gsung rdo rje g.yo med bde ba chen po'i ye shes kyi bdag nyid rdo rje'i sngags su gdod nas dag pa'i yin lugs /
snang tshul du yang mngon du sad pa'i thabs grol gyi myur lam zab mo'i gzhi 'ding ba'i gnad kyis /
ma dag gnyis snang gi dran rtog thams cad gzhi med rtsa bral don gyi 'od gsal chos sku ru dag ste ye shes rjen pa'i snang ba lhug par spyod pa'i smin byed du gyur pa ni /
ming bskyed rim du btags kyang don bskyed rdzogs zung 'jug mchog gi dngos grub kyi nye rgyu ma nor ba'i gnad shes pas /
skye gnas bzhi'i bag chags sbyong tshul dang so so'i dag rdzogs smin gsum zhib par sbyor tshul spyi ltar shes par bya dgos so //
gsum pa bskyed bzlas ji ltar nyams su len tshul la /
lha'i gsal snang sgrub pa /
bogs 'byin bzlas pa gnyis las /
dang po ni /
thun gcig lha yi gsal snang sogs te de ltar bskyed rim gyi thun gcig lha yi gsal snang sgrub pa'i tshe rnam pa gsal bas tha mal du snang ba'i rtogs pa sbyang /
nga rgyal brtan pas lha bdag gnyis su med pa'i nges shes kyis bdag rtog gi 'khrul pa bshig
/rnam dag dran pas bden 'dzin a 'thas kyi zhen pa sbyang ste gsal snang tshad du 'don pa'i tshul la thun dang por bslab ste /
yang thun gcig la de ltar gsal ba de yang sgrub pa'i thabs tshul thams cad sgyu ma lta bu /
ming tshig smig rgyu /
spyod lam rmi lam /
dngos po gzugs brnyan /
gnas yul dri za'i grong khyer /
sgra thams cad brag cha /
lha sku chu zla /
ting 'dzin chu bur /
'du 'phro mig yor /
cho 'phrul sprul pa lta bur shes par byas te dam tshig bcu'i sgo nas nyams su blangs pas /
snang tsam ma 'gags pa las rang bzhin gang yang grub pa med pa'i stong pa'i bdag nyid du shes pa'i lta ba'i rgyas yis gdab /
thun gcig la snang yang rang bzhin ma grub pa /
gsal la 'dzin pa med pa /
bde la zhen pa med pa'i sgyu ma lta bu'i snang stong zung 'jug dbyer med kyi ting 'dzin la rtsal sbyang zhing nga rgyal bsgom /
thun gcig la snang grags rig pa thams cad lha dang zhing khams gsang sngags dang chos nyid du gdod nas gnas pa blos rtsol bas bkod ma dgos par /
gnyis med rang rtsal ma bsgom lhun grub kyi bskyed rim du ma ro gcig rang bzhin yongs shes kyi lta ba rdzogs pa'i rim pas rtsis zin pa'i skyed rdzogs zung 'jug ro mnyam dgongs pa'i ngang du gnas pa ni /
bskyed rim gyi srog sdom gzer bzhi'i snying po yin pas de dag rim pa bzhin rtsal sbyang /
goms nas phrugs gcig tu nyams su len par bya'o //
gnyis pa bogs 'byin bzlas pa ni /
sgrar bcas sgra med bde chen rdo rjer bzlas :
zhes pa ste de ltar bskyed rim gyis gsal snang sgrub pa'i tshe skyo ba'am /
lha yi thugs rgyud bskul bas dngos grub mchog gi gnas la myur du sbyor ba'i phyir bogs 'byin bzlas pa bya dgos te /
de yang lha sngags gnyis med kyi nges shes dad pa brtan pos bsnyen sgrub las sbyor gyi sngags rnams lce mchu'i rtsol bas bzla ba ni ngag bzlas sgrar bcas dang /
thugs srog sngags la sems 'dzin gyis yid bzlas sgra med /
rlung bum pa can dang sbyar ba'i bde chen 'gog bzlas /
'byin 'jug gnas gsum lha gang bsgrub de'i sngags sam rdo rje'i 'bru gsum du shes pas rdor bzlas sam /
bum pa can dang sbyar ba'i rdo rjer bzlas pa bya zhing /
bzlas dmigs kyi rim pa yang sgrub thabs so so'i gzhung ltar bya ba'o //
bzhi pa lam gyi sbas don lam a nu'i dgongs pa ltar bshad pa la gnyis /
rang lus dang gzhan lus so //
dang po la'ang sngon 'gro /
dngos gzhi /
lam gyi yan lag go
/dang po ni /
lus sbyong rnam pa sogs te /
sbyang gzhi shin tu phra ba'i gnyug ma'i sgo gsum rdo rje gsum gyi bsgrub gzhi la /
sbyong byed kyi lam yang rtsa rlung thig le gsum la gnad du bsnun pas /
sbyangs 'bras sku gsung thugs rdo rje gnyis su med pa mi slob zung 'jug gi go 'phang mngon du byed pa la /
sngon 'gro lus sbyong gis rtsa yi mdud pa bshigs te ye shes kyi dbu ma'i sgo 'byed pa'i phyir rnam pa nyi shu'i 'phrul 'khor gsungs pa dang 'dir zhal rgyun sogs phyag bzhes dmigs bsal ma byung bas rigs mthun klong chen snying gi thig le'i rtsa rlung gi 'phrul 'khor nyi shu lta bu sbyor du rung bar snyam zhing /
ngag sbyong gis las rlung gi rgyu ba 'ching zhing dbu mar zhugs gnas thim gsum gyis ye shes kyi rlung sgrub pa'i phyir 'bru gsum rdo rje'i bzlas pa ste de lam du byed pa dang /
yid sbyong gis sems gzung 'dzin gyi rtog pa'i g.yo 'khrul zhi phyir phyi lus kyi stong ra rtsa gsum lhag pa'i lha gang yin de'i sku snang stong sgrib g.yogs dang bral pa dar gyi gur phub pa lta bu dang /
nang rtsa yi stong ra sku dbus drang por rtsa dbu ma mtshan nyid bzhi ldan /
g.yas g.yon du ro rkyang gi mar sna dbu ma'i nang lte 'og sor bzhi nas chud cing /
yar sne ltag pa nas gug ste sna bug gnyis su chud pa /
de thams cad stong sangs 'od kyi sbu gu dwangs gsal sgrib g.yogs dang bral bar bsgom /
gsang ba sems kyi stong ra sems dus gsum skye 'gag gnas bral dngos po mtshan ma gang yang ma dmigs pa'i stong nyid mtha' dbus bral ba /
rol pa 'gag med du shar yang dmigs gtad dang bral ba bsgom pa la blo gzhag pa'o /

/gnyis pa dngos gzhi ni /
srog rtsol kha sbyor sogs ltar srog ni thig le rtsol ba rlung ste de gnyis rten brten pa yin pa gnad du bsnun pa rnam bcas kyi rnal 'byor te /
de'i tshul ni phyi snod nang bcud 'khor 'das kyi dwangs bcud thams cad kun la khyab cing shis pa'i nam mkha'i rlung kha dog mthing gsal gyi rnam pa la tshe sgrub gtso bor byed na tshe yi bdud rtsi'i rnam pa /
dbang sdud skabs khams gsum skye 'gro thams cad dang gang dbang du bsdu bya nyid rlung sems dwangs ma'i thig le'i ngo bo nam mkha'i rlung gi rnam par rngub pa sogs dang /

mchog sgrub gtsor bor byed na bde chen lhan skyes ye shes kyi dwangs ma'i ngo bor sogs skabs thob dmigs pas kha bsgyur te /
snying dbus mi shigs pa'i thig le 'od lnga'i rnam par snying gar gsal bar thim par bsam la steng rlung rngub /
'og rlung bskum la /
lte bar kha sbyor du 'ching bas snang stong srid zhi'i chos la dbang bsgyur ba'i thabs kyi man ngag la gnad du bsnun pas /

sbyor ba bzhi ldan gyis bum can rlung gi khug pa brgya'am bdun cu nyer gcig sogs thun re la gnad du bsnun pa srog rtsol kha sbyor rlung gi rnal 'byor dang /
de la goms shing brtan pa dang rtsa 'khor lngar bla sgrub sgyu 'phrul drwa ba'i skabs /
rang chos sku rdo rje 'chang du gsal ba la thod phreng rigs lnga 'khor dpa' bo mkha' 'gro'i tshom bu bcas gsungs pas mtshon rtsa ba gsum so sor dmigs pa'i lde kha bsgyur te /
dbu ma'i mar snar lte 'og tu a shad rlung gis bskul te 'bar ba'i drod kyi zegs mas spyi bor dbu ma'i yar snar haM yig mgo thur bstan la reg pas thig le'i dwangs ma'i zegs ma char ltar brul bas /

spyi bo nas yas rim gyis babs pas 'bar 'dzag gi bde drod spel ba'i dga' bzhi'i nyams skyong bas dbang bzhi'i rtogs pa bskyed /
sad rmi gnyid 'thug snyoms 'jug gi gnas skabs bzhi'i sgrib pa dag
/sku gsung thugs ye shes rdo rje bzhi'i bdag nyid du byin gyis brlabs /
chos longs sprul gsum ngo bo nyid sku bzhi'i bdag nyid du byang chub par bsam zhing bde stong ye shes chen po'i ngo bo la blta /
slar yang mas brtan gyis kyang rtogs pa bskyed cing nyams bskyang /
thun gyi mthar thug pa na snod bcud thams cad rim par dwangs ma'i rlung sems kyi ngo bor bsdus nas 'od du zhu ba rang la thim /
rang yang 'od gsal thig le chen po'i ngang du'am dbyings su bsdus shing thim par bsam la bzhag nas rlung rig gnyis med du bsre ba'i rnam med kyi rnal 'byor la rtsal 'don bya'o //
gsum pa lam gyi yan lag ni /
rjes thob nyin mtshan sgyu ma'i lha skur ldang :
zhes pa ltar dngos gzhi mnyam bzhag gi nyams myong bde gsal stong pa nyid kyi ting nge 'dzin gyis snang grags rig pa'i chos kun la rgyas btab ste /
snang stong /
grags stong /
rig stong sgyu ma rmi lam lta bu'i rjes thob tu zhen med sgyu ma'i lam khyer gyis nyin mtshan sgyu ma'i lha skur ldang la /
bzang ngan gang la'ang ched 'dzin rtsis gdab re dogs mi byed par bzang ngan thams cad stong nyid nam mkha' lta bur lam du khyer /
gzhan yang mtshan mo'i rnal 'byor mgrin pa'i dbus su a yig dmar gsal la rlung sems bsdus te gnyid du 'gro bar byas pas 'od gsal zin pa dang /
nyin par sgo gsum gyi bya spyod rmi lam du lam khyer sbyangs la /
rmi lam 'dzin bsgyur sprul pa sogs 'dod na rdzogs rim spyi ltar lam gyi bogs 'byin du bya'o //
gnyis pa gzhan lus ni /
dngos yid phyag rgya'i lam gyis bogs 'byin bya :
zhes rang lus thabs kyi rnal 'byor gyis rlung sems las su rung bas lam la bogs 'byin pa'i slad dngos rig gam yid rig gi phyag rgya'i lam la bsten nas /
dpe yi thabs byas pa'i don gyi ye shes mngon du rtogs par byed pa'i thabs kyi nye rgyu la bogs 'don par bya ba'i phyir bslab pas /
don dam ye shes kyi de nyid mngon du rtogs par byed pa'ang rang nyams dang bstun te nyams su len par bya'o //
lnga pa lam gyi man ngag 'bras bu rdzogs pa chen po shin tu rnal 'byor gyi nyams len la gsum /
skye 'chi bar do'i snang ba lam du khyer ba'o //
dang po skye ba tshe 'di'i nyams len la /
lta ba ka dag gi nyams len dang /
sgom pa lhun grub kyis bogs 'byin gnyis las /
dang po ni /
sgo gsum zhen log sogs nas /
srang du gzhug :
ces pa'i bar te /
'di la'ang khyad par gyi sngon 'gros phyi nang gi 'khor 'das ru shan dbye ba dang /
lus sbyong /
ngag sbyong la rgyas gdab /
rtsal sbyang /
mnyen btsal /
lam gzhug bzhi /
sems sbyong bcas dang /
sgo gsum rnal dbab dang /
sor gzhug bcas bgyis pas rtsol bcas kyi bya ba la blo mi 'jug par zhen pa ldog pa dang /
sngon 'gro de dag gis 'khrul pa'i bya spyod la snying po med par shes pas zhen pa log cing lus sems shin tu sbyangs pa'i yon tan skye ba zhi gnas kyi gzhi thengs pa la /
sems kyi 'khrul pa'i khang bu byung gnas 'gro gsum tshol bas bshig nas bral bar byas te /
rig stong rjen pa ngo bo rang bzhin thugs rje gsum ldan gyi ye shes tshig dang yid dpyod kyis ma bslad pa'i ye shes rjen pa 'phags pa'i rtogs rig mthar thug theg chen 'gog bden nyid lta bas ngo sprad cing shes par byas la /
lus gnad skyil krung mnyam gzhag gis mig mi g.yo bar thad kar gzhag la /
tshogs drug gi yul snang bzang ngan chags sdang 'dzin zhen gyi 'khrul rtog gis bcas bcos spro bsdu gang gis kyang bcos bslad dang bral ba'i ngang du ma bcos pa rig stong rjen pa'i klong du mnyam par bzhag pas /
ci zhig na sems kyi 'jur mdud zhig pa'i chos nyid gnyug ma'i ngang du bzhag pa ni gnad kyi nyams len snying po'i srog tig ste /
de'i tshe rtog pa bzang ngan gang byung yang ched du mi bkag cing bzo bcos mi bya /
ma bcos gnyug ma'i lta ba dang ma bral bar bskyangs pas rtsal gyi 'phro 'du thams cad kyis phan gnod bsgyur bcos gang yang mi nus par gzhi thim la song ba'i gnad ngos zin te /
rgan pos bu chung gi spyod pa mthong ba ltar rtsis gdab med par skyong bas goms pa brtan pa'i tshe /
snang spyod thams cad la chos nyid 'dra ba'i ye shes kho nar gdeng 'cha' nus kyi bar bslab cing nyin mtshan 'od gsal gyi 'khor lor spyod pa'i man ngag
/nyin par dbyings rig zung 'jug lta sgom spyod pa ye shes gcig gi rang bzhin du dag par lam khyer dang /
srod la dbang po gnad du bsdu bas shes pa nang du bsdu ba dang /
nam gung shes bya bum par gzhug pa /
tho rangs ye shes rang gsal gdab pa'i rnal 'byor bzhi'i sgo nas mtshan bcas dang mtshan med kyi dge sbyor thams cad chos nyid yang dag gi nyams len gyi srang du gzhug nas grogs su 'gyur bar bslab bo //
gnyis pa sgom pa lhun grub kyis bogs 'byin ni /
lhun grub sgo yul rlung sogs nas /
mngon du 'gyur :
zhes pa ste /
'od gsal lhun grub kyi snang ba rig rtsal ma 'gags pa'i 'char cha yin yang /
rdo rje'i lus la rten brten par 'brel ba'i rtsa rlung thig le rnams gnad du gcun te dbyings rig gzir na 'od gsal snang bzhi'i ye shes gong 'phel du 'gyur bas /
ye shes 'char ba'i sgo mig gzigs stangs gsum /
ye shes kyi rten rtsa ka ti shel sbug 'ching ba'i phyir lus bzhugs stangs gsum dang ma bral bas /
gnas g.ya' gangs kyi khrod sogs 'du 'dzi med cing nyi zla 'char snga nub phyi ba'i dben par sgo gsum gyi bya ba dgu phrugs su btang nas /
ye shes 'char ba'i yul nam mkha' slad byed kyi skyon gsum dang bral bar nyi zla 'char nub kyi zer gnyis la thog mar brten cing /
goms nas nyin mtshan bar ma chad du rlung kha nas dal gyis rgyu zhing cung zad phyir 'dzin byas te /
rig pa 'phro rgod kyi rkyen dang bral bar gnad du gcun pas /
phyi nang gi dbyings snang 'ja' zer dang po 'char ba'i steng du rdo rje lu gu rgyud dang thig le gsum 'brel tshun chad du 'char ba'i tshe /
thig le'i ra bar rig pa rdo rje lu gu rgyud mi g.yo bar gzir zhing bskyangs pas nang du chos nyid rjen pa'i ye shes kyi myong ba shar ba chos nyid mngon sum /
de ltar goms pa'i snang ba'i nyams 'ja' zer thig les rgya che ba yul gru tsam khyab cing /
thig le lnga tshom gyi klong ngam nang du sangs rgyas sprul pa'i sku'i gtsug tor zhal phyag thams cad dang /
sku yum dang /
rgyan phyag mtshan med pa 'char ba nyams snang gong 'phel gyi snang ba sprul sku'i tshom bu 'char ba dang /
snang yul thams cad rigs lnga ye shes kyi 'khor lo zhi khro longs spyod rdzogs par 'char nas snod bcud ma dag pa'i snang ba nub cing /
dgongs pa chos nyid las mi g.yo ba'i gdeng khel ba rig pa tshad la phebs pa dag pa rab 'byams kyis 'khor ba'i 'khrul rtog gzhi rtsa dang bcas pa dag ste snang ba'i 'phel rdzogs nas /
chos can kun rdzob kyi snang cha chos nyid gting gsal gyi sbubs su zad cing sdud pas blo las 'das shing bral ba gdod ma'i gzhi klong du 'ub chub pa'i dgongs par gdeng khel ba dag ni /
snang bzhi mthar son chos zad kyi rnal 'byor zhes rten 'dir 'bras bu'i mthar thug gi go 'phang mngon du gyur pas sa lam mthar phyin pa'o //
gnyis pa 'chi ba'i sun ma lam khyer gyi gdam pa ni /
gal te tshe 'dir sogs nas /
rnam par 'pho :
zhes pa ste /
dbang po 'bring dag gal te tshe 'dir grol tshad kyi grub mtha' mngon du ma gyur nas gdod ma'i sa la ma snyogs na /
da lta goms pa'i 'od gsal skyel ma lta bu dang 'chi kha'i tshe bar do dang po'i rig stong 'od gsal gyi snang ba sun ma lta bu gnyis nang 'dzom ste /
tshes bco lnga'i nyi ma nub pa dang zla ba shar ba'i dus mnyam pa lta bu'i gzhi lam gyi 'od gsal ma bu 'phrad nas grol ba mngon du bya ba 'od gsal sbubs su 'jug pa dang /
de'i don da lta'ang rig pa mig
/mig dbyings rig gam nam mkha' la gtad de bsre ba'i ngang nas sbyang ba dang /
'chi ba'i tshe bla ma mched grogs kyis ngo sprod gdab pa dang /
dus ma yin pa'i 'chi ba bslu ba'i man ngag dang /
dus la babs na tshe 'di'i 'khri ba gcad cing blo ma 'phreng bas 'chi srid kyi gdams pa gsal 'debs bya ba dang /
nyams chag bshags pa sogs bya /
de tsam gdeng du ma khel na rang gi gzhi lus bla ma rtsa gsum gang mos su gsal ba'i lus dbus rtsa dbu ma lte ba nas spyi bor zug pa'i snying dbus su rlung sems dbyer med dwangs ma'i ngo bo yi ge hrIHyig gi rnam par gsal zhing /
spyi bor bla ma dang gnyis su med pa'i snang ba mtha' yas gsal ba la mos gus bskyed te hika? gi sgras yang yang 'pho bas /
da lta rtags 'byongs par sbyangs nas 'chi ba'i tshe las la sbyar ba rlung sems gong du 'pho ba'i man ngag la brten nas dag pa'i zhing du 'pho bar bya'o //
gsum pa bar do'i lam khyer ni /
bar do rnam gsum sku gsum lam du khyer :
sa ma ya :
zhes pa ste /
skye 'chi'i mtshan ma dbyings su dag pas rten 'dir grol ba'i gdeng ma 'thob na bar do dang por 'chi ba chos sku /
gnyis pa chos nyid bar dor 'od gsal lhun grub longs sku zhi khro'i snang ba /
gsum pa srid pa bar do rlung sems kyi gzhan dbang sprul skur lam du khyer ba rnam pa gsum po gang la yang ste /
spyir bar do'i snang ba thams cad rang snang rig pa'i rtsal gyi rol pa las ma 'das pas dang por ngo shes /
shes thog tu gzhag
/bzhag thog tu gzhi med la grol /
grol thog la gdeng khel nas phyir mi ldog pa'i dbyings su btsan sa zin pas sku gsum gyi sa la grol ba ste /
snang ba'i 'char tshul re re bzhin lam du byed cing khyer tshul sogs khrid gzhung gzhan las 'byung ba ltar shes par bya'o //
gsum pa rjes lam kun gyi grol tshad bstan pa ni /
thun mong grub pa sogs nas brda thim :
bar te de ltar nyams su blangs par byas pas /
bskyed rim la gtso bor brten pas ni rdo rje gur las /
gang phyir des ni dka' ba min //
mig sman dang ni rkang mgyogs dang //
ral gri dang ni sa 'og grub //
ril bu dang ni mkha' spyod nyid //
mi snang ba dang bcud kyis len //
gang phyir des ni rdo rje 'dzin //
mnyes par byas las myur du thob //
ces gsungs pa ltar thun mong gi grub pa brgyad dang /
'jigs pa brgyad zhi ba /
'byor drug rgyas pa /
mos pa bzhis skye 'gro dbang du bya ba /
drag shul gyi las chen bcu gnyis kyis dgra bgegs 'dul ba sogs thun mong gi phrin las bzhi dang /
tshogs sbyor dang mthun pa'i rnam smin /
mthong lam tshe dbang /
dag sa gsum phyag chen /
rgyun mtha'am sku lnga lhun grub kyi rig 'dzin mngon du gyur pas sa lam yongs su rdzogs pa mchog gi dngos grub thob pa dang /
rdzogs rim la gtso bor brten pas ni /
bde stong mtshan bcas kyi rdzogs rim gyis dbu ma'i mdud pa nyer gcig grol te gnyug ma'i rdo rje gsum mngon du gyur pas bde stong lhan skyes kyi ye shes dang mngon shes dang rdzu 'phrul la dbang 'byor ba dang /
mtshan med rdzogs pa chen po'i lam nas blo bral chos nyid gnyug ma'i dgongs pa khyab brdal klong du grol te 'od gsal bsam mi khyab pa'i gsang mdzod la spyod pas /
sku dang ye shes kyi chos khams rgya mtsho lta bur dbang 'byor nas nam mkha' ji srid bar sems can gyi don byed pa'i phrin las lhun gyis grub pa'i 'bras bu la dbang 'byor ba nges par 'grub pa'o //
'od gsal gsang ba chen po'i ye shes mchog
/'od gsal dgongs pa mngon byed rdo rje'i tshig
/'od gsal snying gi ti ga'i dgongs pa'i bcud //
'od gsal ye shes nyin byed 'dir gsal mthus //
'od gsal bstan pa'i shing rta phyogs kun 'dren //
'od gsal dbyings su 'gro kun ngal 'tshos te //
'od gsal bsam mi khyab pa'i gzhi klong du //
'od gsal rdo rje'i lam 'dis khrid gyur cig
/'od gsal snang bzhi'i ltad mor 'byams klas pa'i //
'od gsal snying po'i rnal 'byor bdag gyur nas //
'od gsal 'ba' zhig 'char ba'i dben gnas su //
'od gsal grub pa'i dga' ston spyod gyur cig
/ces pa'ang 'od gsal rdo rje snying po'i bstan pa'i mnga' bdag rig 'dzin mkhas dang grub brgya'i gtsug rgyan kun mkhyen 7'jam pa'i dbyangs chos kyi blo gros rin po ches tshul 'dis smin grol zab mo'i skal bzang la sbyor ba'i tshe /
man ngag 'ja' lus rdo rje'i tshig rkang 'di dgyes pa chen pos ljags bshad bka' drin bstsal pa'i skabs /
gter chen rol pa'i rdo rje'i mchog sprul rin po che karma dri med 'od zer nas bla ma'i zhal rgyun zin bris su 'god par gal che zhes bka' nan yang yang bstsal pa dang /
khrid rgyun mi chad pa la phan phyir 'di ltar bris zhes 'khor lo'i mgon pos kyang rten dang bcas bka' yi gnang ba thob pa bzhin /
'dus gsal snying po mdo tsam du sngags rig 'dzin pa'i gzugs brnyan 'jigs med mkhyen brtse'i 'od zer bkra shis dpal 'byor du 'bod pas /
'dan ljongs lha dkar ri khrod g.yu shug zil pa mtha' yas tshal du 'khrigs pa'i dben gnas su mig sman thig le'i lding gur la brten pa'i skabs bris pa /
slar yang gsal bar byas pas zab gsang rdo rje snying po'i bstan pa dar rgyas yun ring du gnas pa'i rgyur gyur cig
/mang+ga laM///
/
