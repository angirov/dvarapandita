@#//
mkha' 'gro gsang ye'i dkyil 'khor gyi cho ga'i lhan thabs mkha' spyod lam bzang zhes bya ba bzhugs so //
dpal gar gyi dbang phyug gsang ba ye shes kyi mkha' 'gro sgrub cing mchod pa'i cho ga'i lhan thabs mkha' spyod lam bzang zhes bya ba /
rje btsun bla ma dam pa'i zhabs la gus pas phyag 'tshal lo //
ri~Xg stong zung 'jug snying po gdod ma'i gshis //
mtshan 'dzi~Xn chos 'das 'a~Xgyur me~Xd don dam dngos //
mtha' bzhi'i spros kun yongs dag rdo~X rje~X sems //
drin can bla ma'i ngo bor nges pas 'dud //
mkha' 'gro'i zhal rlangs ma nyams zab mo'i chos //
snying por dril ba'i gnad don bla na med //
mkha' spyod lam bzang dga' ston bdud rtsi'i dpyid //
skal ldan 'dod 'jo'i byed por deng 'dir spel //
'dir 'jig rten dbang phyug rtsa ba'i dkyil 'khor du spros bcas spros med kyi dbang dang /
mkha' 'gro gsang ba'i dkyil 'khor nyid du byin rlabs dbang bzhi'i chu bos rgyud smin par byas pa'i skal ldan dam tshig dang sdom pas rgyud dag pa /
shes rab dang snying rjer ldan zhing gsang ba'i brtul zhugs la yang dag par gnas pa'i gang zag gis /
dur khrod dang mtsho gling nags tshal la sogs pa'i gnas su yar ngo dang mar ngo'i tshes bcu sogs mkha' 'gro 'du ba'i dus khyad par can la tshul 'di brtsam par bya'o //
'di la bzhi /
sgrub cing mchod pa /
bdag nyid 'jug cing dbang bskur ba /
mjug gi cho ga
/zhar byung me mchod kyi rim pa'o //
dang po la sbyor ba yo byad kyi gshom /
dngos gzhi sgrub pa'i thabs /
tshogs kyi mchod pa dang gsum /
dang po ni /
spro na sa chog sta gon sogs tshig gi bsgyur kha'i khyad par cung zad re ma gtogs thugs rje chen po rtsa ba'i chog khrigs bzhin bsgrubs kyang 'gal ba med cing legs par 'gyur mod /
'dir snying por dril ba'i dbang du na /
sa bslang ba /
sbyang ba /
gzung ba rnams rtsa ba'i dkyus bzhin bsgrubs rjes /
bsrung ba ni /
srung ba'i 'khor lo 'khrigs pas phyogs mtshams thams cad khyab par bsam la /
hU~M:
nga ni bde gshegs thams cad kyi :
gsung gi bdag nyid khro bo'i rgyal :
mi bzad rngam brjid 'bar ba yi :
thugs kyi rol pa chen po las :
rdo rje mtshon cha 'bar ba'i me :
steng 'og phyogs mtshams rnams su 'phros :
steng yang rdo rje'i gur du bres :
'og kyang rdo rje'i sa gzhir gdal :
phyogs mtshams rdo rje'i ra bas gtams :
sprul pa'i khro tshogs mtshon cha dang :
'bar ba'i me 'od tshwa tshwa 'phro :
gzhom med srung ba'i gur khang ni :
mtshams kyi dkyil 'khor chen por grub :
oM badzra kro ta dz+wa la rak+Sha tiSh+Tha hU~M:
zhes srung 'khor bsgom zhing bsrung bya srung byed thams cad las 'das pa'i de kho na nyid kyi srung 'khor yang bya /
de nas dkyil 'khor bri ba'i ched du bdud rtsi lnga chang dang sbyar bas dkyil 'khor gyi gzhi la khyab par byug cing /
hU~M:
gsang ba mchog gi dkyil 'khor 'dir :
rang byung bdud rtsi rnam pa lngas :
ye shes dngos grub mchog grub phyir :
khyab brdal chen por chag chag 'debs :
oM pany+tsa a mr-ita ma d+ha la b+h+rU~M swA hA:
zhes brjod /
thig skud dang tshon rtsi rnams hrIHha ri ni sa las mkha' 'gro rigs lnga'i rang bzhin du mos la /
gtso sngags ci rigs bzlas pas byin gyis brlabs nas bdud rtsis gsher ba'i dkar dmar gyi thig chal gyis tshangs thig gnyis spyi ltar btab la /
phyi nas me ri dang rdo rje'i rwa ba mdzes pa'i mu khyud bcas zlum por bskor ba'i rgyab ngos tshangs thig dang mu khyud 'dzom sa nas lte bar tshad pas g.yas g.yon du mtshan ma gdab /
de nas g.yas g.yon gyi mtshan ma gnyis dang de dag so so nas mdun ngos kyi tshangs thig dang sgor thig 'dzom sa sbrel bas chos 'byung gi phyed thig 'grub la /
de bzhin du cung zad chung ba gong bzhin btab pa nang thig go
/de nas tshon gyi las ni /
chos 'byung nang khongs dmar /
re kha dkar /
mchan dmar po /
zur bzhir g.yung drung g.yon 'khor re /
rdor ra gzhi nag la rdor phreng ser po /
me sna tshogs sam dmar ser g.yon skor du bris pa'i chos 'byung gi nang dbus dang phyogs bzhir lha lnga'i sku gsung thugs mtshan gang rung ngam me tog dmar po'i tshom bu dgod /
de'i dbus su many+dzi'i khar thod pa srubs med chang gis bkang ba la a mr-ita dang rin po che sogs 'dod pa'i rdzas kyis bran /
dar dmar pos zhal bkab /
de'i khar 'khar ba'i me long chang gis brlan par sin+d+hu ra gzhon nu ma'i 'dom ras la btsags pa khod snyoms par bkram nas /
g.yon pa'i mtheb srin gyis bzung ba'i gser gyi thur mas chos 'byung zur bstan grwa bzhir g.yung drung bzhi /
phyi rol zlum skor pad phreng lte bar hrIHdang zur gsum gyi nang ngos mdun du hU~M/
g.yas su oM/
g.yon du AHrnams bri /
dar le brgan gyi gur phub nas mi mthong bar bya /
de'i mdun du rnam rgyal bum pa chas ldan bcud kyis gang ba kha rgyan gzungs rdor dang bcas pa /
dkyil 'khor pa'i 'das gtor dmar po sha chang gis bran pa /
bka' srung gi gtor ma /
gter bdag dang mkha' 'gro'i spyi gtor /
g.yas g.yon du sman raka
phyi nang gi chu gnyis nyer spyod lnga rnams g.yon skor du bshams shing /
khyad par tshil chen gyi spos /
zhun chen gyi mar me /
bdud rtsi'i dri chab /
dmar gyi gtor ma /
rkang gi dung dang cang te'u rnams nges par bshams /
gzhan yang tshogs rdzas /
rang gi mdun du rdor dril las bum sogs 'og tu dgos pa'i yo byad thams cad ma tshang ba med par 'du bya'o //
gnyis pa dngos gzhi sgrub pa'i thabs ni /
mchod rdzas byin brlab yan chad sngon 'gro rnams 'jig rten dbang phyug rtsa ba'i cho ga bzhin bya /
dngos gzhi'i cho ga la thog mar lha bskyed ni /
bdag mdun phyogs gcig tu bsgrub pa las /
rang nyid skad cig gis d+hA ki ma'i skur gsal btab pa'i thugs ka'i 'od kyis o rgyan nas ye shes sems dpa' spyan drangs mdun gyi ma d+hal la bzhugs par bsam /
'bar ba'i phyag rgya dpral bar bskor zhing phaiM zhes brjod /
oM badzra d+hU pe pra tIts+tsha swA hA/
de bzhin du /
A lo ke
/gan+d+he /
nai bid+ya /
shab+das khyad par gyi mchod pa lnga dang /
oM sarba pany+tsa a mr-ita kha raM khA his bdud rtsi 'bul /
thugs ka nas 'od zer byung ba rang la thim pas zhes pa nas /
skyil krung phyed pa'i gar gyis me'i dbus na bzhugs pa'i shar du rdo rje mkha' 'gro ma dkar mo /
lhor rin chen mkha' 'gro ma ser mo /
nub tu pad+ma mkha' 'gro ma dmar mo /
byang du las kyi mkha' 'gro ma ljang mo /
bzhi ka'ang khro 'dzum chags pa'i nyams can phyag g.yas gri gug phyar zhing g.yon thod khrag 'dzin pa /
gru mo g.yon na kha T+wAM ga 'chang ba /
thod skam lnga'i cod pan dang thod rlon lnga bcu'i do shal can /
gcer mo phyag rgya lngas brgyan cing pad nyi ro'i gdan la g.yon brkyang ba'i skyil krung phyed pa'i gar gyis me'i dbus na bzhugs pa /
de bzhin gshegs pa thams cad kyi sku gsung thugs mi zad pa rgyan gyi 'khor lo'i ngo bo lhan cig skyes pa'i bde ba rang rig pa'i bdag nyid khams gsum ma lus par yongs su khyab pa'i rang bzhin dkyil 'khor gyi 'khor lor gsal zhing /
ma 'dres pa'i sgyu ma'i snang ba rab 'byams su 'char ba'i sprin chen por gyur par bsam mo //
de nas spyan 'dren pa ni /
gtso mo'i thugs kar nyi ma'i dkyil 'khor la gnas pa'i hrIHyig sngags phreng dang bcas pa las 'od zer 'phros /
nub phyogs o rgyan sprul pa'i zhing khams nas ye shes kyi mkha' 'gro ma 'khor dang bcas pa mdun gyi nam mkha' la sprin phung gtibs pa bzhin du spyan drangs par bsam zhing 'bar ba'i phyag rgya dang bcas /
e A ral+li dza :
phaiM zhes dang /
hU~M:
bzhengs shig bzhengs shig stobs bcu mnga' ba'i lha :
dus las mi 'da' thugs rje'i dbang gis na :
sems can don dgongs 'phags pa spyan ras gzigs :
ma lus 'khor dang bcas te gshegs su gsol :
nub phyogs o rgyan sprul pa'i zhing khams nas :
gsang ba ye shes mkha' 'gro gshegs su gsol :
nyi shu rtsa bzhi'i gnas yul dur khrod nas :
rigs bzhi'i dpa' bo mkha' 'gro gshegs su gsol :
oM AHhU~M sarba sa ma ya e A ral+li hrIM hrIM sa ma ya dzaHdza :
zhes tshigs gcad gnyis sngags bcas DA dril dang rkang gling gis drangs pa'i rol mo'i sgra drag pos spyan drang ngo //
bdag byin gyis brlab cing dam ye bsre ba ni /
ye shes sems dpa' mdun gyi nam mkhar bzhugs par gyur /
de'i sku las sku dpag tu med pa byon :
zhes pa nas /
chu la chu bzhag pa bzhin dbyer med du bsam zhing sde tshan bzhi po so so'i rjes su rtsa sngags mthar /
kA ya /
wA ka
/tsit+ta sa ma ya badzra A be sha ya a AH
zhes rim bzhin btags pa bzla zhing spos rol yang bya'o //
lha'i snang zhen la bslab pa ni /
de nas lha sku'i rnal 'byor shin tu gsal bar mos te tha mal gyi snang ba bzlog pa'i don du lha'i rnam pa spyi bye brag la sems 'dzin pa /
tha mal gyi zhen pa bzlog pa'i don du lha'i nga rgyal la sems 'dzin pa /
lhar snang dang nga rgyal de'ang dag pa'i ye shes su 'char ba'i don du dkyil 'khor thams cad rdzogs pa'i sangs rgyas kyi ye shes su mos pa'i dag dran dang /
bde ba chen po'i ngang mdangs lha'i gsal snang dang nga rgyal gyi rgyun lhang nge ba de la 'dzin med sgyu ma lta bu'i rtsis btab nas dkyil 'khor thams cad bde gsal stong pa nyid kyi ye shes chos kyi sku'i rol par 'char ba'i ting nge 'dzin la ji srid mi skyo'i bar bslab par bya'o //
de nas bzlas pa'i rnal 'byor ni /
rang nyid lha mor gsal ba'i snying ga'i hrIHla sngags kyi phreng ba g.yon du sbrul 'khyil ba ltar 'khod :
ces pa nas /
bung ba tshang zhig pa bzhin du bsam nas :
chos dbyings rnam dag rang byung dkyil 'khor du //
ye shes mkha' 'gro gsang ba'i lha tshogs rnams //
sku ni snang stong bde chen 'od sku'i zhing //
gsung ni grags stong dzapa? dbyangs sngags kyi sgra
/thugs ni ka dag 'gyur med chos dbyings ngang //
yun ring dus nas bsnyen cing bsgrubs pa'i lha //
rtse gcig mos pas khyod sku gsal btab ste //
gsung dbyangs dzapa? kyis thugs dam rgyud bskul na //
rang byung dbang dang dngos grub bstsal du gsol //
zhes bskul /
oM d+hu ma g+ha ye na maHswA hA:
zhes mi tshig gis bar ma chod par bzla :
yang snying ga'i hrIHsngags phreng dang bcas pa la sems brtan par bcings nas yid kyi bzlas pa dum gcig bya :
yang de lta bus rlung kha sbyor du bcings nas mi g.yo bas kyang sngags bzla :
grangs tshad ni 'bum tsho lnga /
dus bsnyen zla ba gsum mo //
snang ba dbang sdud kyi bzlas pa ni /
snying ga'i hrIHdang sngags phreng las 'od zer dmar po 'phros /
zhes sogs kyi bzlas dmigs gsal btab la rtsa sngags mthar /
pA shaM ku ru ho :
zhes btags nas khri sogs ji ltar rigs pa bzlas pas snang srid dbang du 'gyur ro //
'khor gyi d+hA ki bzhi la bsten pa'i las bzhi'i 'phyong sngags bzla bar 'dod na /
gtso mo'i thugs ka'i 'od zer zhes sogs kyis dmigs pa gsal btab ste /
rtsa sngags sham bur /
badzra d+hA ki nI shAn+tiM ku ru hU~M:
de bzhin du /
rat+na d+hA ki nI puSh+TiM ku ru ho :
pad+ma d+hA ki nI pA shaM ku ru dza :
karma d+hA ki nI mA ra ya phaT:
ces btags nas bzlas pas las de dang de 'grub par gsungs shing /
bum pa la dmigs phyed pa'i bzlas pa byed na /
gzungs thag la 'jus te /
rang srog sngags kyi 'od zer sogs dang rtsa sngags ci nus bzla zhing /
las bum du rta mgrin skad cig gis gsal btab ste rta mgrin gyi sngags brgya rtsa sogs bzlas mthar /
'bru gsum gyis nang mchod phul bas lha rnams bde ba chen po'i ngo bor zhu nas bum chu dang ro gcig tu gyur par bsam mo //
de nas /
oM:
kun bzang rnal rol sogs kyi nyer spyod sman gtor rak+ta sbyor sgrol de kho na nyid kyi mchod pa rnams yab bka'i dkyus bzhin dang /
rgyas par spro na phyi mchod kyi skabs chu gnyis nyer spyod rol mo /
'dod yon lnga /
rin chen bdun /
bkra shis rdzas brgyad /
rig ma bcu drug
/na bza' la sogs pas kyang mchod na legs par 'gyur ba'i phyir rigs mthun gyi cho ga skabs su babs pa las 'don tshig rnams blangs pas chog go
/de nas bstod cing bskul ba ni /
cang te'u dang rkang gling gis drangs pa'i rol mo'i sgra dang bcas /
hrI:
nub phyogs o rgyan sprul pa'i zhing :
zhes pa nas /
thogs pa med par bsgrub tu gsol :
zhes pa'i bar dkyus bzhin no //
gsum pa tshogs mchod ni /
byin brlab nas tshogs tha ma'i bar yab bka' bzhin no /
!
/gnyis pa bdag nyid 'jug cing dbang bskur ba la bdag 'jug dang slob ma rjes 'dzin gnyis kyi dang po ni /
gzhung du bdag 'jug len dgos pa'i gsal kha mi 'byung bas ma blang yang chad pa'i skyon du mi 'gyur mod /
len par spro na rtsa ba'i bla ma dang dkyil 'khor gyi bdag po tha mi dad pa dbang len pa'i yul dang /
rang nyid kyi rnam 'gyur glo bur ba'i rten slob ma'i tshul du bya zhing /
dbang gi bya ba rnams dkyil 'khor gyi gtso bo las bye ba'i las kyi rnal 'byor mas mdzad par bsam ste /
slob ma la ji ltar bskur ba ltar las slob ma'i zhes pa rnams la bdag gi zhes sogs su 'don pa spos te dbang rdzogs par blang /
'on kyang bdag 'jug gi skabs bgegs skrod hU~M bzhi pa tsam dang dbang bzhi so so'i gong du bdag byin rlabs kyi cho ga dang 'brel bar byin 'beb pa rnams ma byas kyang chog cing /
shin tu bsdu na rig pa'i me tog dor ba tsam la brten kyang 'gal ba med do //
gnyis pa dbang bskur ba la dkyil 'khor du 'jug pa dang /
zhugs pa la dbang bskur ba'i rim pa gnyis /
dang po ni /
bdag 'jug rgyas bsdus ci rigs song rjes /
oM/
rdo rje ye shes thob byed pa'i //
de bzhin gshegs pa thams cad kyi //
snying po'i dkyil 'khor chen po 'dir //
bdag gis slob ma gzhug par bgyi //
zhes lan gsum gyis gnang ba zhu ba sngon du 'gro bas /
ji ltar bltams pa sogs kyis 'jig rten dbang phyug rtsa ba'i dkyil 'khor du dbang bzhi'i chu bos rgyud yongs su smin pa'i slob ma rnams las bum gyi chus khrus byas /
nang du dga' 'khyil bris pa'i gdan la bzhag
/gtor ma sgron me btsug pa byin gyis brlab /
oM sarba b+hUta A kar+Sha ya dzaHsa mgron dgug
/rtsa sngags mthar sarba big+h+nAn shAn+tiM ku ru ye swA hA:lan gsum gyis slob ma la bskor cing /
bden stobs brjod pa sngon du 'gro bas /
slob ma'i rgyud la gnas nas dngos grub la bar du gcod pa rnams 'dir ma gnas par sogs hU~M bzhi'i sngags yungs thun dang bcas pas bgegs bskrad /
maN+Dal phul la /
mgon po sangs rgyas kun bdag nyid //
brtse bas bdag la dgongs su gsol //
mi bzad sdug bsngal 'jigs rung ba'i //
srid pa'i rgya mtsho las brgal te //
mkha' 'gro gsang ba'i dkyil 'khor du //
bdag nyid 'jug par mdzad du gsol //
lan gsum gyis gsol ba gdab /
'dod don dri lan skyabs sems yan lag bdun pa sdom gzung rnams yab bka'i dbang gi skabs bzhin byed /
oM badzra sa ma ya rak+Sha hU~M zhes mgo bor rdo rje bzhag nas srung ba bya /
oM AHhU~M badzra a mr-ita sa ma ya hU~M:zhes nang gi rgyud byin gyis rlob pa'i don du bdud rtsi sbyin /
de nas byin dbab pa ni /
slob ma rnams rdo rje rtse gsum pa'i 'dug ltangs byas la nywa bzhi bsgrim /
rlung kha sbyor du 'ching /
dmigs pa /
slob dpon gyi thugs ka nas 'od zer 'phros slob ma la phog
/rnam smin sha khrag gdos bcas kyi lus 'dis mtshon pa'i phung po khams dang skye mched thams cad mi dmigs te stong par sbyangs /
stong pa'i ngang las gar gyi dbang phyug rdo rje rnal 'byor ma'i skur bskyed pa'i /
rkang mthil gnyis su rlung gi dkyil 'khor gzhu bdungs pa lta bu /
sum mdor chos 'byung kha dog dmar po rtsa ba phra ba thur dang gdengs ka che ba gyen du bstan pa'i nang khongs bar snang la hrIHyig dmar po mar me ltar 'bar bar bsam /
slar slob dpon la mos gus dung byas pas slob dpon lha dang bcas pa dang zhes sogs dbang gzhung ltar nas /
dz+nyA na badzra tiSh+Tha :
zhes brjod /
gnyis pa zhugs pa la dbang bskur ba ni /
maN+Dal phul nas /
lha mo sku gsung thugs rdo rje :
sogs lan gsum gyis gsol ba gdab /
bum dbang ni /
bla ma dang dkyil 'khor gyi gtso mo dbyer ma mchis pa'i dpral ba nas sku'i byin rlabs dang nus pa thams cad lha mo'i sku'i rnam pa che chung ma nges pa bde ba'i gar stabs ling ling mdzad cing /
'od zer gyi phung por 'bar ba dpag tu med pa byung /
slob ma'i spyi bo nas sib sib thim pas lus kyi nad gdon sdig sgrib sbyangs /
lus bde ba dang ldan par mos la rtsa sngags mthar /
kA ya badzra A be sha ya a AH
zhes bzla zhing spos rol bya /
slob ma dkyil 'khor gyi shar phyogs su lha mo'i rnam pas 'khod par gyur /
slob dpon gyi thugs ka nas 'od zer 'phros /
mdun gyi nam mkha'i gnas su dbang gi lha phyogs bcu dus bzhi'i sangs rgyas sras dang bcas pa thams cad sprin phung gtibs pa bzhin du spyan drangs par bsam zhing /
phaiM zhes brjod /
mchod pa lngas mchod /
de bzhin gshegs pa thams cad kyis 'di la mngon par dbang bskur ba bstsal du gsol /
zhes gsol ba btab pas nam mkhar bzhugs pa'i dbang lha rnams dang dkyil 'khor pa dbyer ma mchis pa de rnams kyis /
rin po che'i bum pa bdud rtsi'i chu rgyun gyis gang ba thogs te bkra shis pa'i rnam pa du ma dang ldan pas dbang bskur bar mos te bum pa spyi bor bzhag cing bum chu blud la /
dpa' bo rnal 'byor ma kun gyi :
sogs dang snying po'i mthar /
badzra a b+hi Shiny+tsa hU~M:
zhes bum pa'i chus dbang bskur pas sku gang dri ma dag
/chu'i lhag ma spyi bor 'khyil ba las rigs kyi bdag po 'od dpag med kyis dbu brgyan nas nam mkhar bzhugs pa'i dbang lha rnams kyang thim par bsam la /
oM su pra tiSh+Tha badzra ya swA hA/
zhes brjod /
bzlas lung ni /
slob dpon lha mor gsal ba'i thugs kar nyi ma la gnas pa'i hrIHyig sngags phreng gis bskor ba las 'od zer byung /
slob ma'i zhal du zhugs :
lte ba'i sa bon la thim par bsam nas sngags kyi rjes zlos lan gsum sogs bya /
spro na /
slob dpon gyi thugs ka'i hrIHlas 'od zer dmar po spro ba dang slob ma'i pad+mar bsdu ba sogs kyi dmigs gnad dang /
slob dpon gyi thugs ka'i 'od zer gyisa'akhor gyi d+hA ki bzhi'i thugs rgyud bskul /
de rnams kyi thugs ka'i sngags phreng las sngags kyi 'od zer slob ma'i zhal du bsdu ba sogs kyi 'phrul shes par byas la dbang sdud dang las bzhi'i 'phyong sngags kyi rjes zlos kyang bya /
gang ltar yang /
des sku'i dkyil 'khor du bum pa'i dbang thob /
lus kyi dri ma dag
/lam bskyed rim bsgom pa la dbang /
'bras bu sprul sku thob pa'i skal pa can du byas /
gtso bor 'dod khams dag pas dbang du 'dus shing sngags skyes kyi pho nya'i tshogs dang rten 'brel bsgrigs pa yin no //
zhes rtogs pa bskyed do //
gsang dbang ni /
bla ma dang dkyil 'khor gyi gtso mo dbyer ma mchis pa'i mgrin pa nas gsung gi byin rlabs dang nus pa thams cad rtsa sngags dang A li kA li'i rnam pa kha dog dkar dmar bung ba tshang zhig ba ltar rang sgra sgrog bzhin du byung /
slob ma'i mgrin pa nas sib sib thim pas ngag gi nad gdon sdig sgrib sbyangs /
ngag nus pa dang ldan par mos la rtsa sngags mthar /
wA ka badzra A be sha ya a AH
zhes bzla zhing spos rol bya /
de nas lha mo'i thugs ka'i 'od kyis zhes pa nas /
bdud rtsi la 'dres pa slob ma'i lce thog tu bzhag par bsam shing /
hU~M:
thabs dang shes rab mnyam sbyar ba'i :
bdud rtsi'i bcud mchog bde ba che :
byang chub sems ni dag pa 'dis :
rtog pa'i dri ma bsal bar bya :
bo d+hi tsit+ta ma hA su kha a b+hi Shiny+tsa hU~M:
zhes dbus kyi b+han+d+ha mgrin par bzhag cing thod rdzas blud /
bdud rtsi lte ba'i hrIHla thim :
sol me la phus btab pa bzhin de las me har gyis 'bar /
spyi bo'i haM zhu /
rtsa khams thams cad byang chub kyi sems kyis gang bas bde ba'i ye shes skyes par bsam /
des gsung gi dkyil 'khor du gsang ba'i dbang thob /
ngag gi dri ma dag
/lam tsaN+Da lI'i rnal 'byor sgom pa la dbang /
'bras bu longs sku thob pa'i skal pa can du byas /
gtso bor gzugs khams dag pas dbang du 'dus shing /
zhing skyes kyi pho nya'i tshogs dang rten 'brel bsgrigs pa yin no //
sher dbang ni /
bla ma dang dkyil 'khor gyi gtso mo dbyer ma mchis pa'i thugs ka nas thugs kyi byin rlabs dang nus pa thams cad ye shes lnga'i rang bzhin byang chub sems kyi 'od zer kha dog lnga ldan du byung /
slob ma'i snying ga nas sib sib thim pas yid kyi nad gdon sdig sgrib sbyangs /
sems rtogs pa ldan par mos la rtsa sngags mthar /
tsit+ta badzra A be sha ya a a :
zhes bzla zhing spos rol bya /
hU~M:
dag cing gsal la dri ma med :
snang la rang bzhin med pa 'dis :
rigs kyi bu la dbang bskur bas :
shes rab ye shes dbang thob shog :
pra dz+nyA dz+nyA na a b+hi Shiny+tsa hU~M:
zhes sin+d+hu ra'i maN+Dal snying gar bzhag cing /
sin+d+hu ra'i dkyil 'khor gyi dga' 'khyil g.yon pa'i srin lag gis blangs te snying po brjod bzhin du spyi mgrin snying ga lte ba'i gnas bzhir thig le byas pas lte ba'i hrIHlas gtum mo 'bar /
spyi bo'i haM la reg
/rtsa nang gi byang sems thams cad zhu /
haM la 'dus /
de las byang sems skya chil chil babs /
spyi bo'i rtsa 'khor gang /
dga' ba'i ye shes nyams su myong /
de bzhin du mgrin pa'i rtsa 'khor yan chad gang /
mchog tu dga' ba'i ye shes nyams su myong /
snying ga'i rtsa 'khor yan chad gang /
khyad par gyi dga' ba'i ye shes nyams su myong /
lte ba'i rtsa 'khor gang /
dwangs ma'i dwangs ma dkar po yungs 'bru tsam 'od 'phro ba gsang bar 'khor bas bde ba bzod med du skyes /
lhan cig skyes pa'i ye shes nyams su myong /
slar gyen du rim bzhin drang /
mthar byang sems thams cad spyi bo'i haM la 'dus /
mas brtan gyi dga' ba bzhi'i ye shes khyad par can nyams su myong bar bsam ste bde ba'i ngang mdangs skyongs su 'jug cing /
oM sarba ta thA ga ta ma hA a nu rA ga Na badzra swA b+hA ba At+ma ko\u0f85 haM/
zhes nga rgyal gzung /
des thugs kyi dkyil 'khor du shes rab ye shes kyi dbang thob /
yid kyi dri ma dag
/lam pho nya bsgom pa la dbang /
'bras bu chos sku thob pa'i skal pa can du byas /
gtso bor gzugs med khams dag pas dbang du 'dus shing lhan skyes kyi pho nya'i tshogs dang rten 'brel bsgrigs pa yin no //
dbang bzhi pa ni /
bla ma dang dkyil 'khor gyi gtso mo dbyer ma mchis pa la yid khyed shes kyi mos gus drag tu byas pas de nyid dgyes pa chen pos slob ma lhar gsal ba la sib kyis thim pa'i rkyen gyis /
mkhyen brtse nus pa'i yon tan thams cad mar me gcig las gnyis mched kyi tshul du thob ste rang byung ye shes kyi rtogs pa khyad par can mngon sum du thob par mos la rtsa sngags mthar /
sa ma ya badzra A be sha ya a AH
zhes bzla zhing spos rol bya /
de nas slob ma lus gnad drang por bsrang /
dbugs phyir phyung nas gzung /
sems gnad lha sku dwangs gsal sgyu ma lta bu snang la rang bzhin med pa'i ngang du dar gcig bzhag
/rlung nang du rngubs pas lte ba'i chos 'byung g.yon du 'khor bar mos la sems bzhag
/rlung phyir dbyung ba'i tshe lte ba'i hrIHlas 'od zer 'phros /
smin mtshams nas thon /
de'i 'od kyis rang lus mtha' nas dbus su rim gyis yal /
mthar nam mkha' dang phrug gis 'dres pa'i stong nyid spros pa thams cad dang bral ba'i ngang mdangs bskyangs te mnyam par bzhag la /
ho :
rtsa ba bral ba'i sems nyid ni :
gdod nas ma skyes dngos po med :
sgom med bsgom par bya ba'ang med :
thams cad gdod nas dag pa ste :
ye shes chen po'i rol par shar :
de phyir dngos po dngos med gang :
sangs rgyas kun gyi de nyid do :
zhes ngo sprad /
slar yang lha skur bskyed la shis pa brjod /
des de bzhin nyid kyi dkyil 'khor du dbang bzhi pa thob /
bag chags kyi dri ma dag
/lam de kho na nyid kyi rdzogs rim bsgom pa la dbang /
'bras bu ngo bo nyid sku thob pa'i skal pa can du byas /
gtso bor khams gsum du 'dzin pa'i bag chags dag nas pho nya gsum 'dus mkha' la spyod pa'i rten 'brel bsgrigs pa yin no //
rjes dam tshig bsgrag gzung dang maN+Dal sogs spyi dang 'dra'o /
!
/gsum pa mjug chog la lhag ma gtang ba nas bro brdung yan yab bka'i dkyus bzhin dang /
dngos grub blang ba ni /
dngos grub kyi rdzas dang mchod gtor gsar pa bsham /
bgegs bsal /
byin dbab /
dzapa? bskul mchod 'bul 'khon gcugs sbyong ba rnams byas nas /
oM:
chos kyi dbyings kyi pho brang mchog :
'gro 'dul sprul pa'i dkyil 'khor nas :
bcom ldan ye shes mkha' 'gro'i gtso //
'khor bcas bdag la sogs kyis dngos grub blang /
gtang rag gi mchod bstod sogs kyang yab bka' bzhin las /
nyer bsdu'i tshe /
mthar snying ga'i hrIHlas 'od zer 'phros zhes pa nas /
mnyam par bzhag :
slar yang gtso sngags 'bru dgus thun mtshams kyi lhar langs rjes /
he ru ka dpal grong khyer du //
tshogs kyi 'khor lo bskor ba yis //
bdag gzhan 'gro ba ma lus pa //
dkyil 'khor gcig tu 'grub par shog
/dge ba 'di yis myur du bdag
/ye shes mkha' 'gro 'grub gyur nas //
'gro ba gcig kyang ma lus pa //
de yi sa la 'god par shog
/ji ltar lha mo khyod nyid dang //
bdag ni rab tu mnyam sbyar phyir //
'di nas 'jig rten 'og tu yang //
mkha' 'gro ma yi gzugs can du //
bdag nyid 'byung zhing 'gyur bar shog
/bde zhing bde ba brtan pa dang //
bde ba chen por bdag 'gyur shog
/'chi tshe dpa' bo rnal 'byor ma tshogs kyis //
me tog phreng dang rgyal mtshan gdugs thogs shing //
glu dbyangs rol mo'i sprin gyis mdun bsus te //
mkha' la spyod pa'i gnas su khrid par shog
/snang cha bde chen gar dbang he ru ka
/stong cha rnam kun mchog ldan phag mo ste //
zung 'jug dbyer mi phyed pa'i bden pa des //
don gnyis 'dod pa yongs su rdzogs par shog
/snang grags rig gsum lha sngags chos sku'i ngang //
sku dang ye shes rol par 'byams klas pas //
zab gsang rnal 'byor chen po'i nyams len la //
dbyer med thugs kyi thig ler ro gcig shog
/ces dge ba bsngo zhing shis pa brjod pas mtha' brgyan no //
!
//bzhi pa zhar byung me mchod la /
mchog dang las so so'i sbyin sreg gnyis /
dang po ni /
'jig rten dbang phyug rtsa ba'i sbyin sreg las gsungs pa bzhin mchog gi thab khung mtshan nyid dang ldan pa'i nang du /
rgya shug dang tsan+dan /
ba lci sogs kyi bud shing zlum por brtsigs /
slob dpon gyi g.yas su bal bu sogs kyi yam shing mtho gang pa rtse mo dri bzang dang mar khus nyugs pa dang /
mngar gsum dang sbyar ba'i mar khu ste me srog 'dzin pa'i rdzas gnyis /
dkar gsum /
mngar gsum /
sha mar /
dri bzang /
rin po che /
'bru /
sman /
zas gos dar sna sogs bshal sman dang dug rigs ma yin pa'i rdzas tshogs tshad bsham /
g.yon du mchod gtor nyer spyod /
mdun du rdor dril dgang blug sogs nyer mkho'i yo byad thams cad tshogs par byas la /
zhi rgyas kyi chas gos spyod lam ji ltar 'os pas /
bdag bskyed mchod rdzas brlab pa sngon 'gros sreg rdzas rnams chang dang bdud rtsis bran /
oM AHhU~M gis zag pa med pa'i bdud rtsi'i rang bzhin du gyur /
thab bsang sbyang bskyed chog yab bka' bzhin bya /
oM ag+ne dz+wa la raM gyis me sbar /
thab kyi me'i nang du chos 'byung gru gsum pa'i gzhal yas khang gi dbus su pad+ma dang ro dang nyi ma'i steng du hrIHyig yongs su gyur pa las rdo rje mkha' 'gro ma sku mdog dmar mo bcu drug lon pa'i lang tsho can :
zhes pa nas /
spyan 'dren gyi bar gong bzhin dang /
dzaHhU~M baM hoHsa dam tshig pa dang gnyis su med par bsam /
mchod pa nas bstod skul gyi bar sngar smros dkyus ltar byas rjes /
dkyil 'khor gyi lha rnams kyi ljags rdo rje rtse gcig pa la raM dang gzar bu gnyis la hrIHsa mtshan par gyur /
oM ag+na ye swA hA/
zhes blug gzar bdun gyis bkang ba'i dgang gzar /
oM d+hu ma g+ha ye na maHswA hA:
bdag dang sems can thams cad kyi phyag rgya chen po mchog gi dngos grub myur du thob par mdzod cig swA hA/
zhes 'bul ba lan gsum /
ye shes kyi bdud rtsi dwangs par gsol bar bsam la rtsa sngags mthar ha ri ni sa dz+wa la raM kha kha khA hi :zhes btags pas yam shing nas gzung bsreg rdzas rnams brgya rtsa la sogs ci ltar rigs pa 'bul zhing sreg rdzas rdzogs pa'i mthar /
srid gsum zil gnon rdo rje'i rigs :
sogs gter gzhung me mchod ltar dang /
bdag cag 'khor dang bcas rnams kyis //
phrin las rnam bzhi 'grub pa dang //
mchog gi dngos grub mthar phyin nas //
myur du sangs rgyas thob par mdzod //
ces 'dod don gsol bas lha tshogs rnams kyi sku las 'od zer kha dog lnga ldan 'ja' tshon lta bur 'phros pa las tshad med pa'i sangs rgyas bdud rtsi'i bum pa 'dzin pa rnams kyis dbang bskur zhing byin gyis brlab par bsam /
tshogs mchod byed na skabs 'dir bya /
gtang rag gi mchod bstod dang nongs bshags bya /
rlung nang du 'jug pas lha tshogs thams cad rang la thim nas mi shigs pa'i thig ler ro gcig tu gyur par bsam zhing /
oM At+ma ko tiSh+Tha badzra hU~M/
zhes bsdus la /
bsngo smon shis brjod kyis mtha' brgyan no //
gnyis pa las so so'i sbyin sreg ni /
zhi rgyas dbang drag bzhi po so sor cho ga'i chings gong ma nyid las gnas dus rdzas chas gos spyod lam spel tshig sogs thams cad yab bka'i las bzhi'i sbyin sreg bzhin dang /
khyad par rdzas 'bul ba'i sngags ni /
rgyas pa la /
rtsa sngags mthar bA su puN+ye A yur+dz+nyA na puSh+TiM ku ru swA hA:
zhes dang /
dbang la /
che ge mo sogs lha 'dre mi gsum thams cad pA shaMM ku ru hoHdzaHhU~M baM ho :
zhes 'dogs shing /
zhi drag gnyis la sngar mchog gi sreg chog bzhin la spel tshig bsgyur bas chog
/srid gsum zil gnon sogs kyi rjes su bye brag gi 'dod gsol dmigs gnad bcas yab bka' ltar skabs 'dir sbyar /
gzhan gong bzhin no //
las so so'i me gzhil ba yang yab bka' bzhin dang /
zhi ba dang dbang gnyis mchog gi sbyin sreg dang bcas pa'i sreg thal cha gsum du byas nas lus la byug pa dang rlung la 'phyar ba dang mi phyugs mang pos 'thung ba'i chu la bskyal /
rgyas pa'i sbyin sreg thal ba bang mdzod du sba /
drag po lam gyi bzhi mdor mnan pa rnams bya /
de dag gis ni las kyi 'bras bu myur du 'byin par byed do //
zab don snying po gsang ba'i yang bcud gang //
sngon dge'i legs byas bsod nams mthur smin pas //
rje btsun bla ma'i bka' drin mchog gi zungs //
yang zab gdams pa'i gtad rgya bcud du thob //
pa~Xd+ma~X'i dgongs nyams mthar thug gsang ba'i don //
'a~Xgyur me~Xd yi ges gsal bar byas 'di la //
nongs pa gang mchis mkha' 'gro rgya~X mtsho~X yis //
bzod pa mdzad nas dbugs dbyung dge mtshan stsol //
'di bsgrubs dge ba'i dngos po ci yod tshogs //
dus gsum bsags yod dge dang lhan cig 'bras //
'gyur med mi shigs gsang gsum rdo rje'i dbyings //
dbyer med gdod ma'i go 'phang mngon gyur shog
/dpal gar gyi dbang phyug gsang ba ye shes kyi mkha' 'gro sgrub cing mchod pa'i cho ga'i lhan thabs mkha' spyod lam bzang zhes bya ba 'di yang yab rje drin can bla ma gter chen chos kyi rgyal po 7'gro 'dul gter bdag gling pa'i bka' drin gyis 'tsho ba'i gnyos ban pad+ma dgyes pa 'gyur med rgya mtsho'i sdes yi ger bkod pa dge legs su gyur cig //
/
