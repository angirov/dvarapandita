@#//
dpal he ru ka 'dus pa'i thugs tig bde mchog sangs rgyas mnyam sbyor las /
smin byed dbang gi cho ga gsal bar byed pa rin chen thigs pa zhes bya ba bzhugs so //
na mo gu ru sarba bud+d+ha sa ma yo gA ya //
bde chen gsang ba'i dgyes pa nas //
thams cad bdag nyid rnam par 'phrul //
sangs rgyas kun dang mnyam sbyor ba //
drug pa'i bdag nyid bla mar 'dud //
rdo rje sems dpa' rigs kun bdag
/rigs drug 'khor lor shar ba las //
mchog gi myur lam zla med pa //
de yi smin byed rnam gsal bya //
rgyud las ji skad gsungs pa'i mtshan nyid tshang ba'i slob dpon gyis snod ldan gyi slob ma dkyil 'khor 'dir gzhug pa la /
gzhung las /
mtshan ma'i dkyil 'khor bris pa la :
phyi dbang bskur zhing bskyed rim bslab :
ces phyi dkyil kho nar brten te phyi dbang spyi mthun du bskur ba dang /
ting 'dzin legs par byang ba yi :
slob dpon yab yum rig mar bcas :
gsum gyis slob ma smin par bya :
zhes nang ting nge 'dzin gyi dkyil 'khor la brten te thams cad zab dbang du bskur ba dang /
lus kyi dkyil 'khor kho nar brten :
ting nge 'dzin gyi dbang bskur bas :
dbang bskur gzhan las khyad par 'phags :
zhes rdo rje slob dpon gyi lus dkyil kho nar brten nas thams cad ting nge 'dzin gyi dbang kho nar bskur ba ste dbang gzhung gcig la dbang po'i rim pa dang mthun pa'i kha bsgyur gsum du gsungs pa las /
gter chen bla ma rnam gnyis kyi phyag bzhes su mtshan ma'i dbang rdzas rnams dmigs rten tsam du bshams nas gzhung gi dkyus gsal lus dkyil du dbang bskur ba'i phyag bzhes mdzad pa ltar 'dir yang de ltar 'god par bya'o //
de la gsum /
sbyor ba /
dngos gzhi /
rjes kyi bya ba'o //
dang po la gnyis /
dbang gi dmigs rten 'du bya ba /
dbang don dkyil 'khor sgrub pa'o //
dang po ni /
dben pa'i gnas rten dang rgyan ji ltar rigs pas mdzes par byas pa'i gung du stegs bu la dkyil 'khor rdul tshon dang ras bris gang rung ngam /
ma 'dzom na maN+Dal dri bzang gi chus brlan pa la 'bru dkar gyi tshom bu dbus su gcig
/phyogs bzhir bzhi rim gnyis bcas bkod pas kyang chog ste skabs 'dir gtso bor lus dkyil du gzhug pa'i phyir ro //
de steng khri 'ur bum pa so lnga'i bcud ldan mgul chings dkar po kha rgyan dang ldan pa gzungs rdor bcas bzhag
/mdun sogs su rigs drug gi sku tsaka
/thod chang mngar gsum chos sman sbyar ba /
rig tsaka
/phur bu ral gri
/sna tshogs rdo rje rnams bkod /
rgyab ngos sman raka gtor gsum /
phyogs bzhir me tog bdug spos mar me dri chab ste bzhi bsnol tshar bzhi /
shar du lhag po gcig bcas bsham /
las bum /
mig dar /
me tog rnams dang /
tshogs rdzas sogs phrin las la nye bar mkho ba rnams tshogs par bya'o //
gnyis pa ni /
brgyud 'debs /
bsang chu byin rlabs /
sngon gtor /
tshogs gsag spyi ltar byas la /
gter gzhung phrin las rin chen sgron me ltar bgegs bskrad nas mchod pa byin rlabs bar cho ga'i sngon 'gro rnams btang /
dngos gzhi'i dkyil 'khor rten brten pa bdag mdun dbyer med du bskyed la /
de'i yan lag spyan 'dren nas mchod bstod bar du bya /
thams cad ye shes kyi dkyil 'khor du gsal gdab pa'i tshig brjod la 'bru lnga'i rang bzhin lhun grub kyi bzlas pa bya /
blo dman na dzapa?khang dbye /
sems dpa' sum brtsegs kyi dzapa? dkyil dang spro bsdu'i dmigs pa gsal btab la bka' ma las 'byung ba ltar gtso bo drug gi snying po ci 'grub dang /
'bru lnga ngag bzlas bya /
bum par bskyed bzlas spro bsdu spyi mthun /
mthar mchod bstod nongs bshags bum lha 'od zhu bya /
las bum nang du pad nyi'i steng :
hA las phrin las rta mchog ljang :
rta gdong rab bzhad me phung 'bar :
rgya gram ral gri dril bu 'dzin :
las byed gsang ba'i yum dang 'khril :
bdag srog 'od kyis thugs rgyud bskul :
snyoms zhugs byang sems rgyun babs gyur :
oM sum+b+ha ni sum+b+ha hU~M:
zhes brgya rtsa tsam bzla /
rig pa'i me tog dor /
slob ma gzhug par gsol ba gdab pa ni /
hU~M:
rgyal ba'i phrin las rmad po che :
sems can kun la 'jug pa'i phyir :
snying po'i dkyil 'khor chen po 'dir :
bdag gis slob ma gzhug par 'tshal :
zhes gsol ba btab pas dkyil 'khor pa'i zhal nas /
hU~M:
rdo rje 'dzin pa deng khyod kyis :
'gro ba rnams la sman slad du :
skal bar ldan pa su mchis par :
dbang rnams rim par bskur bar 'tshal :
zhes gnang ba bstsal bar gyur par mos /
gnyis pa dngos gzhi dbang gi las rim la gnyis /
'jug pa dang dbang dngos so //
dang po ni /
slob ma lus dkyil du 'jug par nus pa ha cang mi mang ba phyi rol du las bum gyis khrus nas dbyung /
bgegs gtor btang zhing bden stobs dang las byang gi bka' bsgo brjod la bgegs bskrad /
srung 'khor brtan por bsgom zhing gsal 'debs brjod /
me tog bkye bsdu dang sems bskyed gsal gdab /
mtshams sbyor khyad par /
gang gsan par bya ba ni spyir sngags kyi theg pa mtha' dag spyod pa gtsor ston pa bya rgyud dang /
lta ba gtsor ston pa rnal 'byor gyi rgyud gnyis su 'du bar bshad cing phyi ma la rnal 'byor tsam po dang rnal 'byor bla med gnyis su yod pa'i bla med la snga 'gyur rnying ma'i rang skad du bskyed rdzogs rdzogs pa chen po gsum gtso bor ston pa'i dbang gis rgyud ma hA lung a nu man ngag a ti ste yo ga rnam pa gsum du bzhugs shing /
de re re la'ang thabs bskyed rim dang mtshan bcas rlung gi rdzogs rim gtsor byed pa ma hA/
bskyed rim shas chung zhing shes rab rdzogs rim thig le lam byed gtsor ston pa a nu /
bskyed rdzogs zung du 'jug cing rnam par mi rtog pa dang 'od gsal gyi ye shes nyams len gtsor byed pa a ti ste gsum gsum du dbyer yod pa las /
'dir bskyed pa ma hA yo ga la tan+t+ra chen po sde bco brgyad kyi nang tshan sku gsung thugs yon tan phrin las kyi rtsa ba'i rgyud chen po lnga las sku rgyud sangs rgyas mnyam sbyor gyi dkyil 'khor ma hA'i a nu ltar nyams su len pa yin /
dkyil 'khor de la'ang slob dpon ku ku rA dzas rigs so so ba drug
/rigs bsdus dang gtso bsdus re re bcas dkyil 'khor brgyad dngos su bstan pa'i rigs bsdus kyi dkyil 'khor snga 'gyur bka' ma'i bka' srol yongs grags su bzhugs shing 'di ni gtso bsdus yin la /
rgyud sde rnams kyi smin grol rang rkang tshugs pa sngon chad gter ma'i phyogs su ma byon kyang /
zab gter 'di'i phyogs su mdo dang sgyu 'phrul gyis mtshon rgyud lung gi rang rkang ma nyams pa'i zab chos u dum+ba ra ltar dkon la ngo mtshar che ba 'ga' zhig byon pa'i nang nas /
mnyam sbyor gyi smin grol las tshogs dang bcas pa'i gdams skor khyad par 'phags pa 'di ni /
lha sras rnam rol 'gro 'dul sprul pa'i gter chen mchog gyur bde chen zhig po gling pas mdo khams yon tan gnas lnga'i gtso bo ru dam gangs kyi ra ba'i bsam gtan dben khrod bde ba chen po nas spyan drangs pa ste /
spyir gter kha 'di'i bka' srol du rgyas pa dur khrod gsang ba mchog gi dkyil 'khor /
'bring po he ru ka dam tshig rgya mtsho lha drug cu rtsa bzhi pa /
bsdus pa he ru ka snying po'i dkyil 'khor gsum du bzhugs par gsungs pa las skabs su babs pa dpal sangs rgyas thams cad mnyam par sbyor ba gtso bsdus snying po'i dkyil 'khor du dbang bskur ba bsgrub pa la sogs kyi mtshams sbyar nas maN+Dal 'bul du gzhug
/sngon chad lhan skyes kyi sgrib pas dag pa ye shes kyi mig ldongs nas /
'khor lo'i mgon po'i dkyil 'khor ma mthong ba'i brdar /
gdong g.yogs 'ching bar zhu /
A khaM bI ra hU~M:
zhes gdong g.yogs dmar mo sbyin /
rigs brtag cing lha dang mjal ba'i phyag rten du me tog gi phreng ba thogs par mos shig
/sngags snga mas cod pan sbyin /
gnas khang dur khrod gsang ba mchog gi pho brang /
slob dpon dang dkyil 'khor gyi gtso bo dbyer ma mchis pa'i spyan sngar khyed rang rnams kyang dpal he ru ka'i rnam pas 'khod par mos la phyag snyims pa me tog dang bcas gsol ba 'debs pa 'di'i rjes zlos lan gsum mdzod /
ho :
de bzhin gshegs pa thams cad kyi :
rdo rje'i grong khyer chen po 'dir :
skal ba ldan pa'i slob ma bdag :
thar pa bsgrub phyir gzhug tu gsol :
lan gsum zhus pa'i lan du /
dus gsum bde gshegs thams cad kyi :
rmad byung gsang ba'i gnas 'di la :
mos pa byed pa'ang don che ste :
khe nyen dam tshig srung bar gyis :
gnang ba'i skabs phyed pa la dad cing spro ba chen pos ji ltar bstsal ba'i dbang srog gi dam tshig rnams bsrung sems brtan pos 'di'i rjes zlos /
ho :
lha dang slob dpon dgongs su gsol :
rdo rje sems dpa' rigs drug gi :
sku gsung thugs kyi dam tshig rnams :
sangs rgyas bsgrub phyir brtan por bzung :
lan gsum /
gsang ba gsum gyi dam tshig bsgrag pa 'di la gsan 'tshal :
hU~M:
sangs rgyas kun gyi sku 'chang ba :
bla ma mched lcam snying ltar chongs :
sangs rgyas kun gyi gsung 'chang ba :
lha dang sngags rgya de bzhin no :
sangs rgyas kun gyi thugs 'chang ba :
gsang ba byang chub sems zungs shig :
bdud rtsi'i thig le gnas gsum du bkod la /
oM AHhU~M:
zhes brjod /
bdud rtsi'i dam chu sbyin la /
hU~M:
de bzhin gshegs pa'i dam tshig chu :
nyams na sreg par byed pa'i me :
dam tshig thub na dngos grub spel :
las rnams thams cad 'dis 'grub byed :
dam tshig rdo rje'i chu nan hU~M gi tshogs su gyur pas lus thams cad gang /
slar snying gi dbus su dam tshig gi dpang por ye shes sems dpa'i tshul du bzhugs par mos la bsrung mtshams las mi 'da' ba'i blos rdo rje'i bro bor ba 'di'i rjes zlos /
badzra sa ma ya i daM na ra kan :
nang ye shes kyi dkyil 'khor du gzhug cing ye shes pa dbab pa yin pas yid gzhan du ma yengs par dmigs pa 'di rnams rtse gcig tu gyis shig
/slob dpon dpal chen he ru ka'i :
thugs ka'i hU~M las 'od zer 'bar :
slob ma'i lus sbyangs rig pa oM:
oM gyi glu yis rlung sgrom brgyud :
sku yi dbyibs brgyud nor bu nas :
yum gyi pad+ma'i dkyil 'khor du :
oM las rgyal ba rtag pa'i sku :
dkar po 'khor lo dril bu 'dzin :
dbyings phyug yum dang gnyis med sbyor :
dar dang rin chen rus rgyan spras :
slob dpon dpal chen he ru ka :
yab yum snyoms par zhugs pa yi :
bde ba'i sgra dang 'od zer gyis :
nam mkha'i mthar thug rgyal ba rnams :
rgyal ba rtag pa'i sku gsung thugs :
char ltar dbu yi gtsug nas zhugs :
yab yum dbu ma'i nang brgyud de :
slob ma lhar gsal nyid la bstim :
bde ba bzod med 'bar bar gyur :
ces bsgoms la oM ring po glung blang /
byang sems dkar dmar sha chen dang tsan+dan bdug
/DA dril 'khrol ba phyi ma rnams la'ang 'gre
/ye shes pa ji srid bar gnyis med du brtan par byas par mos shig
/dzaHhU~M baM ho :
phyag gi me tog rang rigs kyi lha la 'bul ba'i mos pas 'di'i rjes zlos dang bcas te slob dpon gyi spyi bor 'dor bar zhu /
hU~M:
gsang ba sku yi dkyil 'khor du :
rig pa'i me tog 'di phul bas :
ye shes drug ni gang thob pa :
de dang de la 'bab par shog :
puSh+pe pra tIts+tsha ho :
zhes dor ba slob dpon gyis blang /
me tog slob dpon gyi spyi bor phog pas rgyal ba rtag pa'i rigs su nges pa yin no //
de dag gis 'jug pa'i chos rnams grub /
dbang bskur ba dngos la rnam pa drug tu yod pa'i dang po dbang thams cad kyi sngon du 'gro ba me tog phreng ba'i dbang bskur ba ni /
cod pan rigs kyi lha'i sa bon oM gyis mtshan pa spyi bor bcings par mos shig
/oM:
sngon nas 'brel ba'i lha mchog la :
rin chen cod pan dor ba'i mthus :
de bzhin gshegs pa thams cad kyi :
cod pan ming gis dbang bskur ro :
zhes cod pan spyi bor bzhag
/bde chen rgyud la skyes pa'i rkyen gyis lhan skyes ma rig pa'i sgrib g.yogs bsal bar mos shig
/hU~M:
bde ba mchog ldan deng khyod kyi :
ma rig sgrib pa'i rab rib bsal :
bde ba mchog gi mig dag gis :
gsang ba'i dkyil 'khor legs par ltos :
mig dar bsal la /
phyi mtshan ma'i dkyil 'khor b+ha ga gsang ba'i gzhal yas khang mtshan nyid bsam gyis mi khyab pa'i dbus su rgyal ba rtag pa /
shar du rdo rje sems dpa'/
lhor rdo rje nyi ma /
nub tu pad+ma gar dbang /
byang du rdo rje khrag 'thung /
sgo bzhir rta mchog 'bar ba rnams rang rang gi sprul pa yang sprul dang bcas te bzhugs pa rnams nang rdo rje slob dpon gyi sku la rdzogs pa ste /
spyi bor rtag pa /
mgrin par gar dbang /
thugs kar rdor sems /
lte bar nyi ma /
gsang bar khrag 'thung /
phyag zhabs bzhir rta mchog rnams bde chen ye shes dri ma dang bral ba'i mig gis mngon sum bzhin mjal bar mos la dad pa dang spro ba rgya chen po bskyed 'tshal /
zhes dkyil 'khor bstan /
gnyis pa bum pa'i dbang bskur ba la dmigs pa 'di bzhin du mdzod /
slob dpon he ru ka yab yum :
slar yang snyoms par zhugs pa yis :
rgyal ba bum pa thogs pa'i tshogs :
nam mkha' gang ba spyan drangs pa :
sku yi dbyibs brgyud slob ma la :
byang sems bdud rtsis dbang bskur gyur :
rnam bum kyis dbang bskur la /
hU~M:
til gyi gong bu bzhin gang ba'i :
rgyal ba bum pa thogs pa yis :
sku yi lam nas legs brgyud de :
rnam dag lha yi dbang bskur ro :
ka lA sha a b+hi Shiny+tsa oM:
bum chu 'thor 'thung bya /
byang sems bdud rtsi'i chu rgyun gyis //
lus gang sgrib byang chu yi lhag
/gyen brtan snang mdzad dbu brgyan gyur //
rjes 'brel lha sku phyag rgya'i dbang bskur ba la dmigs pa 'di ltar mdzod //
rgyal ba rigs drug so so las //
ye shes phyag rgya gnyis pa 'phros //
lus gnas drug tu thim par gyur //
oM:
'od gsal ye shes rtag pa'i sku :
rgyal ba snang mdzad dbang bskur bas :
gzung 'dzin dri ma kun dag nas :
dbyings ye gnyis med sku thob shog :
kA ya badzra a b+hi Shiny+tsa oM:
spyi bor bzhag
/hU~M:
chos dbyings ye shes rdo rje sems :
mi bskyod rdo rjes dbang bskur bas :
gti mug dri ma kun dag nas :
chos dbyings ye shes thob par shog :
tsit+ta badzra a b+hi Shiny+tsa hU~M:
snying gar ro //
swA:
mnyam nyid ye shes nyi ma mchog :
rin chen 'byung ldan dbang bskur bas :
nga rgyal dri ma kun dag nas :
mnyam nyid ye shes thob par shog :
gu Na a b+hi Shiny+tsa swA:
lte bar ro /
AH
so sor rtog pa rdo rje chos :
pad+ma gar dbang dbang bskur bas :
'dod chags dri ma kun dag nas :
sor rtog ye shes thob par shog :
wA ka badzra a b+hi Shiny+tsa hrI:
mgrin par ro //
hU~M:
ma 'gag thogs med he ru ka :
khrag 'thung chen po'i dbang bskur bas :
zhe sdang dri ma kun dag nas :
me long ye shes thob par shog :
badzra he ru ka a b+hi Shiny+tsa hA:
gsang bar ro //
hA:
phrin las rol pa rta mchog dpal :
las byed pho nya'i dbang bskur bas :
phrag dog dri ma kun dag nas :
bya grub ye shes thob par shog :
karma a b+hi Shiny+tsa hU~M:
yan lag bzhi la'o //
de ltar bum dbang yan lag dang bcas pa rdzogs nas khyed rang rnams mkha' gsang nas phyir phyungs te /
mdun du dbang stegs seng ges btegs pa'i khri steng du pad+ma nyi zla'i gdan la 'khor los sgyur ba'i 'byor pa las byung ba'i mchod tshogs dang bcas te 'khod pa la shis pa brjod pas mnga' gsol bar mos shig
/bde chen byang chub sems kyi bkra shis ni :
'gro ba kun gyi snying la yang dag gnas :
gzhi lam 'bras gsum mtshungs par ldan pa'i dbang :
myur du thob pa'i bkra shis snang bar shog :
ces me tog 'thor /
rol mo bsgrag pa phyi ma rnams la'ang 'gre
/de ltar rgyal ba rtag pa la bsten nas bum pa'i dbang bskur ba thob pas /
ji ltar snang ba thams cad lha'i 'khor lor rtogs pa'i bde ba mchog gi ye shes mngon du byas pa'o //
gsum pa gsang ba'i dbang bskur ba la /
sngon chad sogs gong ltar la /
pad+ma gar dbang dkyil 'khor ma mthong ba'i brdar ces bsgyur nas mig dar me tog sbyin /
de nas dmigs pa 'di bzhin du mdzod /
slob dpon dpal chen he ru ka'i :
thugs ka'i hU~M las 'od zer 'bar :
slob ma'i lus sbyangs rig pa AH
AHyi glu yis rlung sgrom brgyud :
sku yi dbyibs brgyud nor bu nas :
yum gyi pad+ma'i dkyil 'khor du :
AHlas pad+ma gar dbang dmar :
pad+ma dang ni dril bu 'dzin :
gsang ba'i yum mchog bde chen 'khril :
dar dang rin chen rus rgyan spras :
slob dpon dpal chen he ru ka :
yab yum snyoms par zhugs pa yi :
bde ba'i sgra dang 'od zer gyis :
nam mkha'i mthar thug rgyal ba rnams :
pad+ma gar dbang sku gsung thugs :
char ltar dbu yi gtsug nas zhugs :
yab yum dbu ma'i nang brgyud de :
slob ma lhar gsal nyid la bstim :
bde ba bzod med 'bar bar bsam :
AH    ring por brjod la spos rol bya /
ye shes pa sogs gong ltar brjod la /
dzaHhU~M baM ho :sa brtan par bya /
phyag gi me tog rang rigs kyi lha la 'bul ba'i mos pas 'di'i rjes zlos dang bcas te slob dpon gyi mgrin par 'dor bar zhu /
hU~M:
gsang ba sku yi dkyil 'khor du :
rig pa'i me tog 'di phul bas :
ye shes drug ni gang thob pa :
de dang de la 'bab par shog :
puSh+pe pra tIts+tsha ho :
zhes dor ba slob dpon gyis blang /
me tog slob dpon gyi mgrin par phog pas pad+ma gar dbang gi rigs su nges pa yin no //
cod pan rigs kyi lha'i sa bon AHsa mtshan pa spyi bor bcings par mos shig
/oM:
sngon nas 'brel ba'i lha mchog la :
rin chen cod pan dor ba'i mthus :
de bzhin gshegs pa thams cad kyi :
cod pan ming gis dbang bskur ro :
zhes cod pan spyi bor bzhag
/bde chen rgyud la skyes pa'i rkyen gyis lhan skyes ma rig pa'i sgrib g.yogs bsal bar mos shig
/hU~M:
bde ba mchog ldan deng khyod kyi :
ma rig sgrib pa'i rab rib bsal :
bde ba mchog gi mig dag gis :
gsang ba'i dkyil 'khor legs par ltos :
mig dar bsal /
bde mchog sangs rgyas thams cad dang mnyam par sbyor ba'i dkyil 'khor mngon sum bzhin du mthong bar mos shig
/slob dpon he ru ka yab yum :
slar yang snyoms par zhugs pa yis :
nam mkha' gang bar spyan drangs pa'i :
dbang gi lha tshogs snyoms zhugs pas :
byang chub sems kyi rgyun babs pa :
sku yi dbyibs brgyud khyed rang gi :
mgrin pa'i lam brgyud lus khyab mos :
bdud rtsi sbyin la /
A:
til gyi gong bu bzhin gang ba'i :
rgyal ba byang chub sems thogs pa :
sku yi dbyibs brgyud slob ma la :
thig le bde chen dbang bskur ro :
gu h+ya a b+hi Shiny+tsa hU~M:
de ltar gsang dbang thob /
khyed rang rnams mkha' gsang nas phyir phyungs te /
mdun du dbang stegs rma byas btegs pa'i khri steng du pad+ma nyi zla'i gdan la 'khor los sgyur ba'i 'byor pa las byung ba'i mchod tshogs dang bcas te 'khod pa la shis pa brjod pas mnga' gsol bar mos shig
/bde chen byang chub sems kyi bkra shis ni :
'gro ba kun gyi snying la yang dag gnas :
gzhi lam 'bras gsum mtshungs par ldan pa'i dbang :
myur du thob pa'i bkra shis snang bar shog :
de ltar pad+ma gar dbang la bsten nas gsang ba'i dbang bskur ba thob pas /
sgyu ma chu zla lta bur bdag byin gyis brlabs pa'i bde ba mchog gi ye shes mngon du byas pa'o //
bzhi pa pho nya'i dbang bskur ba la /
sngon chad sogs nas /
rdo rje sems dpa'i dkyil 'khor ma mthong ba'i brdar zhes bsgyur la mig dar me tog sbyin /
de nas dmigs pa 'di bzhin du mdzod /
slob dpon dpal chen he ru ka'i :
thugs ka'i hU~M las 'od zer 'bar :
slob ma'i lus sbyangs rig pa hU~M:
hU~M gi glu yis rlung sgrom brgyud :
sku yi dbyibs brgyud nor bu nas :
yum gyi pad+ma'i dkyil 'khor du :
hU~M las rdo rje sems dpa' dkar :
rang 'od yum 'khyud rdor dril 'dzin :
dar dang rin chen rus rgyan spras :
slob dpon dpal chen he ru ka :
yab yum snyoms par zhugs pa yi :
bde ba'i sgra dang 'od zer gyis :
nam mkha'i mthar thug rgyal ba rnams :
rdo rje sems dpa'i sku gsung thugs :
char ltar dbu yi gtsug nas zhugs :
yab yum dbu ma'i nang brgyud de :
slob ma lhar gsal nyid la thim :
bde ba bzod med 'bar bar bsam :
hU~M ring po brjod la spos rol bya /
ye shes pa sogs gong ltar brjod la /
dzaHhU~M baM ho :sa brtan par bya /
phyag gi me tog rang rigs kyi lha la 'bul ba'i mos pas 'di'i rjes zlos dang bcas te slob dpon gyi thugs kar 'dor bar zhu /
hU~M:
gsang ba sku yi dkyil 'khor du :
rig pa'i me tog 'di phul bas :
ye shes drug ni gang thob pa :
de dang de la 'bab par shog :
puSh+pe pra tIts+tsha ho :
zhes dor ba slob dpon gyis blang /
me tog slob dpon gyi thugs kar phog pas rdo rje sems dpa'i rigs su nges pa yin no //
cod pan rigs kyi lha'i sa bon hU~M gis mtshan pa spyi bor bcings par mos shig
/oM:
sngon nas 'brel ba'i lha mchog la :
rin chen cod pan dor ba'i mthus :
de bzhin gshegs pa thams cad kyi :
cod pan ming gis dbang bskur ro :
zhes cod pan spyi bor bzhag
/bde chen rgyud la skyes pa'i rkyen gyis lhan skyes ma rig pa'i sgrib g.yogs bsal bar mos shig
/hU~M:
bde ba mchog ldan deng khyod kyi :
ma rig sgrib pa'i rab rib bsal :
bde ba mchog gi mig dag gis :
gsang ba'i dkyil 'khor legs par ltos :
mig dar bsal la /
bde mchog sangs rgyas thams cad dang mnyam par sbyor ba'i dkyil 'khor mngon sum bzhin du mthong bar mos shig
/slob dpon he ru ka yab yum //
slar yang snyoms par zhugs pa yis :
rgyal ba'i yum rnams spyan drangs nas :
sku yi dbyibs brgyud slob mar 'khyud :
rig tsaka gtad la /
hU~M:
til gyi gong bu bzhin gang ba'i :
pad+ma can gyi sems ma'i tshogs :
b+ha ga 'dzum pa dang bcas te :
bde chen ye shes dbang bskur ro :
ma hA su kha a b+hi Shiny+tsa hU~M:
de ltar pho nya'i dbang thob /
khyed rang rnams mkha' gsang nas phyir phyungs te /
mdun du dbang stegs glang po ches btegs pa'i khri steng du pad+ma nyi zla'i gdan la 'khor los sgyur ba'i 'byor pa las byung ba'i mchod tshogs dang bcas te 'khod pa la dpe las skyes pa'i ye shes kyis mtshon nas don dam lhan skyes kyi 'od gsal tshig gis ngo sprad pa 'di'i don la gsan te mnyam par zhog cig
/oM:
bde ba'i ye shes 'od gsal ni :
rtog pa kun 'gag bde chen gsal :
rdo rje nam mkha'i dkyil lta bu :
smra bsam brjod pa'i yul las 'das :
don gyi rdo rje sems dpa' 'o :
d+harma d+hA tu dz+nyA na gar+b+ha a b+hi Shiny+tsa hU~M:
shis pa brjod pas kyang mnga' gsol bar mos shig
/bde chen byang chub sems kyi bkra shis ni :
'gro ba kun gyi snying la yang dag gnas :
gzhi lam 'bras gsum mtshungs par ldan pa'i dbang :
myur du thob pa'i bkra shis snang bar shog :
de ltar rdo rje sems dpa' la bsten nas /
dpe don gyi dbang bskur ba thob pas /
chos thams cad kyi rang bzhin bde ba chen por rtogs pa dang shin tu rnam par dag pa lhan cig skyes pa'i bde ba mchog gi ye shes mngon du byas pa'o //
lnga pa rdo rje slob dpon gyi dbang bskur ba la /
sngon chad sogs nas /
rdo rje nyi ma'i dkyil 'khor ma mthong ba'i brdar zhes bsgyur nas mig dar me tog sbyin /
de nas dmigs pa 'di bzhin du mdzod /
slob dpon dpal chen he ru ka'i :
thugs ka'i hU~M las 'od zer 'bar :
slob ma'i lus sbyangs rig pa swA:
swA yi glu yis rlung sgrom brgyud :
sku yi dbyibs brgyud nor bu nas :
yum gyi pad+ma'i dkyil 'khor du :
swA las rdo rje nyi ma ser :
rin chen dril 'dzin yum dang 'khril :
dar dang rin chen rus rgyan spras :
slob dpon dpal chen he ru ka :
yab yum snyoms par zhugs pa yi :
bde ba'i sgra dang 'od zer gyis :
nam mkha'i mthar thug rgyal ba rnams :
rdo rje nyi ma'i sku gsung thugs :
char ltar dbu yi gtsug nas zhugs :
yab yum dbu ma'i nang brgyud de :
slob ma lhar gsal nyid la thim :
bde ba bzod med 'bar bar bsam :
swA ring por brjod la spos rol bya /
ye shes pa sogs gong ltar brjod la /
dzaHhU~M baM ho :sa brtan par bya /
phyag gi me tog rang rigs kyi lha la 'bul ba'i mos pas 'di'i rjes zlos dang bcas te slob dpon gyi lte bar 'dor bar zhu /
hU~M:
gsang ba sku yi dkyil 'khor du :
rig pa'i me tog 'di phul bas :
ye shes drug ni gang thob pa :
de dang de la 'babs par shog :
puSh+pe pra tIts+tsha ho :
zhes dor ba slob dpon gyis blang /
me tog slob dpon gyi lte bar phog pas rdo rje nyi ma'i rigs su nges pa yin no //
cod pan rigs kyi lha'i sa bon swA yis mtshan pa spyi bor bcings par mos shig
/oM:
sngon nas 'brel ba'i lha mchog la :
rin chen cod pan dor ba'i mthus :
de bzhin gshegs pa thams cad kyi :
cod pan ming gis dbang bskur ro :
zhes cod pan spyi bor bzhag
/bde chen rgyud la skyes pa'i rkyen gyis lhan skyes ma rig pa'i sgrib g.yogs bsal bar mos shig
/hU~M:
bde ba mchog ldan deng khyod kyi :
ma rig sgrib pa'i rab rib bsal :
bde ba mchog gi mig dag gis :
gsang ba'i dkyil 'khor legs par ltos :
mig dar bsal la /
bde mchog sangs rgyas thams cad dang mnyam par sbyor ba'i dkyil 'khor mngon sum bzhin du mthong bar mos shig
/slob dpon he ru ka yab yum //
slar yang snyoms par zhugs pa yis :
rgyal ba sems dpa' rnal 'byor ma :
nam mkha' gang bar spyan drangs pa :
sku yi dbyibs brgyud slob ma la :
thabs shes phyag rgyas dbang bskur ro :
rdor dril gtad la /
hU~M:
de bzhin gshegs pa thams cad kyi :
gsang ba'i bstan pa gtad pa'i phyir :
rdo rje dril bu 'dzin pa kun :
sku yi dbyibs brgyud dbang bskur bas :
gsang ba'i bstan pa rgyas byed shog :
d+harma tsakra a b+hi Shiny+tsa hU~M:
rdor dril 'khyud rgyas bzung du gzhug
/de ltar rdo rje slob dpon gyi dbang thob /
khyed rang rnams mkha' gsang nas phyir phyungs te /
mdun du dbang stegs rta mchog gis btegs pa'i khri steng du pad+ma nyi zla'i gdan la 'khor los sgyur ba'i 'byor pa las byung ba'i mchod tshogs dang bcas te 'khod pa la shis pa brjod pas kyang mnga' gsol bar mos shig
/bde chen byang chub sems kyi bkra shis ni :
'gro ba kun gyi snying la yang dag gnas :
gzhi lam 'bras gsum mtshungs par ldan pa'i dbang :
myur du thob pa'i bkra shis snang bar shog :
de ltar rdo rje nyi ma la bsten nas rdo rje slob dpon gyi dbang bskur ba thob pas /
dbang bskur ba dang rab tu gnas pa sogs bde ba mchog gi rgyal srid la mnga' dbang bsgyur te sangs rgyas thams cad dang mnyam par sbyor ba yin no //
drug pa log 'dren gdug pa can bsgral ba'i dbang bskur ba la /
sngon chad sogs nas /
rdo rje khrag 'thung gi dkyil 'khor ma mthong ba'i brdar sogs bsgyur nas mig dar me tog sbyin /
de nas dmigs pa 'di bzhin du mdzod /
slob dpon dpal chen he ru ka'i :
thugs ka'i hU~M las 'od zer 'bar :
slob ma'i lus sbyangs rig pa hU~M:
hU~M gi glu yis rlung sgrom brgyud :
sku yi dbyibs brgyud nor bu nas :
yum gyi pad+ma'i dkyil 'khor du :
hU~M las rdo rje khrag 'thung mthing :
rdo rje dang ni dung khrag 'dzin :
kro d+hI shwa rI gnyis med 'khril :
zhi ma khro yi cha lugs rdzogs :
slob dpon dpal chen he ru ka :
yab yum snyoms par zhugs pa yi :
bde ba'i sgra dang 'od zer gyis :
nam mkha'i mthar thug rgyal ba rnams :
rdo rje khrag 'thung sku gsung thugs :
char ltar dbu yi gtsug nas zhugs :
yab yum dbu ma'i nang brgyud de :
slob ma lhar gsal nyid la thim :
bde ba bzod med 'bar bar bsam :
hU~M ring po brjod la spos rol bya /
ye shes pa sogs gong ltar brjod la /
dzaHhU~M baM ho :sa brtan par bya /
phyag gi me tog rang rigs kyi lha la 'bul ba'i mos pas 'di'i rjes zlos dang bcas te slob dpon gyi gsang gnas su 'dor bar zhu /
hU~M:
gsang ba sku yi dkyil 'khor du :
rig pa'i me tog 'di phul bas :
ye shes drug ni gang thob pa :
de dang de la 'bab par shog :
puSh+pe pra tIts+tsha hoH
zhes dor ba slob dpon gyis blang /
me tog slob dpon gyi gsang bar phog pas rdo rje khrag 'thung gi rigs su nges pa yin no //
cod pan rigs kyi lha'i sa bon hU~M gis mtshan pa spyi bor bcings par mos shig
/oM:
sngon nas 'brel ba'i lha mchog la :
rin chen cod pan dor ba'i mthus :
de bzhin gshegs pa thams cad kyi :
cod pan ming gis dbang bskur ro :
zhes cod pan spyi bor bzhag
/bde chen rgyud la skyes pa'i rkyen gyis lhan skyes ma rig pa'i sgrib g.yogs bsal bar mos shig
/hU~M:
bde ba mchog ldan deng khyod kyi :
ma rig sgrib pa'i rab rib bsal :
bde ba mchog gi mig dag gis :
gsang ba'i dkyil 'khor legs par ltos :
mig dar bsal la /
bde mchog sangs rgyas thams cad dang mnyam par sbyor ba'i dkyil 'khor mngon sum bzhin du mthong bar mos shig
/slob dpon he ru ka yab yum //
slar yang snyoms par zhugs pa yis :
khrag 'thung mtshon cha thogs pa'i tshogs :
nam mkha' gang bar spyan drangs pa :
sku yi dbyibs brgyud slob ma la :
mngon spyod drag po'i dbang bskur gyur :
rdo rje phur pa ral gri gtad la /
hU~M:
zhi bas mi 'dul gdug pa kun :
'dul phyir khro bo'i tshogs rnams kyis :
sgrol byed rdo rje'i dbang bskur bas :
ru dra ma lus sgrol bar shog :
ma traM ru dra mA ra ya a b+hi Shiny+tsa hU~M:
de ltar drag po'i bsgral dbang thob /
khyed rang rnams mkha' nang nas phyir phyungs te /
mdun du dbang stegs ru dra bsnol ba'i khri steng du pad+ma nyi zla'i gdan la 'khor los sgyur ba'i 'byor pa las byung ba'i mchod tshogs dang bcas te 'khod pa la shis pa brjod pas kyang mnga' gsol bar mos shig
/bde chen byang chub sems kyi bkra shis ni :
'gro ba kun gyi snying la yang dag gnas :
gzhi lam 'bras gsum mtshungs par ldan pa'i dbang :
myur du thob pa'i bkra shis snang bar shog :
de ltar rdo rje khrag 'thung la bsten nas drag po bsgral ba'i dbang bskur ba thob pas /
mngon spyod drag po'i phrin las kyis gzung 'dzin 'khrul pa'i dgra bgegs rnams bde ba mchog gi dbyings su sgrol ba'i nus pa thob pa yin no //
bdun pa phrin las rab 'byams sgrub pa'i dbang bskur ba la /
sngon chad sogs nas /
rta mchog 'bar ba'i dkyil 'khor ma mthong ba'i brdar zhes bsgyur la mig dar me tog gtad /
de nas dmigs pa 'di bzhin du mdzod /
slob dpon dpal chen he ru ka'i :
thugs ka'i hU~M las 'od zer 'bar :
slob ma'i lus sbyangs rig pa hA:
hA yi glu yis rlung sgrom brgyud :
sku yi dbyibs brgyud nor bu nas :
yum gyi pad+ma'i dkyil 'khor du :
hA las phrin las rta mchog ljang :
rta gdong rab bzhad me phung 'bar :
rgya gram ral gri dril bu 'dzin :
las byed gsang ba'i yum dang 'khril :
slob dpon dpal chen he ru ka :
yab yum snyoms par zhugs pa yi :
bde ba'i sgra dang 'od zer gyis :
nam mkha'i mthar thug rgyal ba rnams :
rta mchog 'bar ba'i sku gsung thugs :
char ltar dbu yi gtsug nas zhugs :
yab yum dbu ma'i nang brgyud de :
slob ma lhar gsal nyid la thim :
bde ba bzod med 'bar bar bsam :
hA ring po brjod la spos rol bya /
ye shes pa sogs gong ltar brjod la /
dzaHhU~M baM ho :sa brtan par bya /
phyag gi me tog rang rigs kyi lha la 'bul ba'i mos pas 'di'i rjes zlos dang bcas te slob dpon gyi phyag zhabs su 'dor bar zhu /
hU~M:
gsang ba sku yi dkyil 'khor du :
rig pa'i me tog 'di phul bas :
ye shes drug ni gang thob pa :
de dang de la 'bab par shog :
puSh+pe pra tIts+tsha ho :
zhes dor ba slob dpon gyis blang /
me tog slob dpon gyi yan lag la phog pas rta mchog 'bar ba'i rigs su nges pa yin no //
cod pan rigs kyi lha'i sa bon hAs mtshan pa spyi bor bcings par mos shig
/oM:
sngon nas 'brel ba'i lha mchog la :
rin chen cod pan dor ba'i mthus :
de bzhin gshegs pa thams cad kyi :
cod pan ming gis dbang bskur ro :
zhes cod pan spyi bor bzhag
/bde chen rgyud la skyes pa'i rkyen gyis lhan skyes ma rig pa'i sgrib g.yogs bsal bar mos shig
/hU~M:
bde ba mchog ldan deng khyod kyi :
ma rig sgrib pa'i rab rib bsal :
bde ba mchog gi mig dag gis :
gsang ba'i dkyil 'khor legs par ltos :
mig dar bsal la /
bde mchog sangs rgyas thams cad dang mnyam par sbyor ba'i dkyil 'khor mngon sum bzhin du mthong bar mos shig
/slob dpon he ru ka yab yum //
slar yang snyoms par zhugs pa yis :
dbang lha rgya gram thogs pa'i tshogs :
nam mkha' gang bar spyan drangs pa :
sku yi dbyibs brgyud slob ma la :
phrin las sgrub pa'i dbang bskur gyur :
rgya gram gtad la /
hU~M:
de bzhin gshegs pa thams cad kyi :
phrin las ma lus bsgrub pa'i phyir :
sna tshogs rdo rje'i dbang bskur bas :
phrin las sna tshogs 'grub par shog :
bi shwa karma a b+hi Shiny+tsa hU~M:
de ltar phrin las sgrub pa'i dbang thob /
khyed rang rnams mkha' nang nas phyir phyungs te /
mdun du dbang stegs rgya gram gyis mtshan pa'i khri dang nyi ma'i gdan la 'khor los sgyur ba'i 'byor pa las byung ba'i mchod tshogs dang bcas te 'khod pa la shis pa brjod pas kyang mnga' gsol bar mos shig
/bde chen byang chub sems kyi bkra shis ni :
'gro ba kun gyi snying la yang dag gnas :
gzhi lam 'bras gsum mtshungs par ldan pa'i dbang :
myur du thob pa'i bkra shis snang bar shog :
de ltar phrin las rta mchog 'bar ba la bsten nas phrin las sgrub pa'i dbang bskur ba thob pas sangs rgyas kyi mdzad pa'i phrin las rab 'byams kyis sa gsum gyi skye dgu mtha' dag 'gyur med bde ba mchog gi go 'phang du 'god pa la dbang ba yin no //
slar yang bla ma dkyil 'khor pa rgyal ba sras dang bcas pa rnams kyis bkra shis pa'i bden tshig brjod cing me tog char du bsnyil bas rtag khyab bkra shis kyi nyi ma nub med du 'char bar mos shig
/rten snying bzlas pa'i me tog 'thor zhing shis brjod rgya cher bya'o //
gsum pa rjes rim ni /
de dag rnams kyis dpal bde mchog sangs rgyas thams cad dang mnyam par sbyor ba gtso bsdus kyi dkyil 'khor du mtshan ma rdzas dang ting nge 'dzin gyi dbang bskur ba zung 'jug legs par thob pa yin pas sogs kyis mtshams sbyar la dam tshig khas blang /
gtang rag maN+Dal /
lus 'bul /
dge bsngo byas la slob ma gyes /
slob dpon gyis las byang ltar tshogs mchod lhag ma'i bar dang /
chad brtan rta bro /
dkyil 'khor pa la gtang rag mchod bstod /
nongs bshags bzod gsol /
ras bris sogs rten yod na mdun lha brtan bzhugs /
bsdu ldang dge bsngo shis brjod kyi bar byas pas legs par grub bo //
bde chen dbang gis rgyud smin cing //
bde myur zab lam mtha' ru phyin //
bde mchog sangs rgyas thams cad dang //
bdag gzhan mnyam par sbyor bar shog
/'di'i gter gzhung rtsa ba gzhan dang mi mnyam pa rdo rje'i tshig tu bzhugs pas so skye'i blo rtog gis shin tu phyed par dka' yang /
thams cad mkhyen gzigs rdo rje gzi brjid kyis yang yang rjes su gnang ba dang /
rang mtshungs blo chung mos ldan gzhan la'ang phan pa'i sems kyis sngags rig 'dzin pa'i gzugs brnyan pad+ma gar dbang blo gros mtha' yas kyis tsa 'dra rin chen brag gi dben khrod du bgyis pa 'khrul zhing ma rtogs pas nongs pa gang mchis bzod par gsol lo //
dge legs 'phel //

//
