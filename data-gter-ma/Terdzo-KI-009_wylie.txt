skyabs 'gro sems bskyed sngon gtor ni /
bdag dang 'gro ba nam mkha' dang mnyam pa'i sems can thams cad dus 'di nas bzung ste ji srid byang chub snying po la mchis kyi bar du phyogs bcu dus gsum gyi de bzhin gshegs pa thams cad kyi sku gsung thugs yon tan phrin las thams cad kyi ngo bo /
chos kyi phung po stong phrag brgyad cu rtsa bzhi'i 'byung gnas /
'phags pa'i dge 'dun thams cad kyi mnga' bdag
/rje btsun rtsa ba dang brgyud par bcas pa'i dpal ldan bla ma dam pa rnams la skyabs su mchi'o //
rdzogs pa'i sangs rgyas bcom ldan 'das rnams la skyabs su mchi'o //
dam pa'i chos rnams la skyabs su mchi'o //
'phags pa'i dge 'dun rnams la skyabs su mchi'o //
yi dam dkyil 'khor gyi lha tshogs rnams la skyabs su mchi'o //
mkha' 'gro chos skyong srung ma ye shes kyi spyan dang ldan pa rnams la skyabs su mchi'o //
lan gsum /
nam mkha'i gnas su nam mkha' gang ba yi //
bla ma yi dam mkha' 'gro'i tshogs rnams dang //
sangs rgyas chos dang 'phags pa'i dge 'dun la //
bdag dang 'gro kun gus pas skyabs su mchi //
lan gsum /
sangs rgyas chos dang tshogs kyi mchog rnams la //
byang chub bar du bdag ni skyabs su mchi //
bdag gi sbyin sogs bgyis pa'i bsod nams kyis //
'gro la phan phyir sangs rgyas 'grub par shog
/lan gsum /
bdag dang mtha' yas sems can rnams //
ye nas sangs rgyas yin pa la //
yin par shes pa'i bdag nyid du //
byang chub mchog tu sems bskyed do //
lan gsum /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
lan gsum /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/gtor ma /
oM badzra a mr-ita kun+Da lI hU~M tshin+d+ha tshin+d+ha hU~M phaT kyis bsang /
oM swa b+hA wa shUd+d+haHsarba d+harmAHswa b+hA wa shUd+d+ho\u0f85 haM gis sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M/
lan gsum /
b+hU mi pa ti sa pa ri wA ra badzra sa mA dzaH
s+d+yA na pa ti k+She tra pA lany+tsa na maHsarba ta thA ga te b+h+yo bi shwa mu khe b+h+yaHsarba thA khaM ud+ga te s+pha ra Na i maM ga ga na khaM gr-ih+Ne daM ba liM ta swA hA/
lan gsum /
gang dag 'dir gnas lha dang klu
/gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol /
b+hU mi pa ti sa pa ri wA ra gats+tsha /
zhi rol bcas gtor ma phyi rol du dor bar bya'o //
