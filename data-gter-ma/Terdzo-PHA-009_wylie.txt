\u0f01\u0f83:
rdo rje gro lod gsang ba'i sgrub thabs gdug pa kun 'dul bzhugs so :
rtsa gsum yongs rdzogs lha la 'dud :
rnal 'byor sgrub po'i srog gi go :
bar chad log 'dren skyob pa'i rdzong :
snyigs dus dam 'gong gdug pa can :
'dul ba'i gnyen po zla med pa :
drag po 'chol ba'i gsang sgrub bstan :
ting 'dzin 'dis zab 'jig rten du :
ma byung 'byung bar mi 'gyur ro :
sa ma ya :
de la sngon 'gro dngos gzhi rjes :
thog mar mi phyed dad pa yis :
skyabs su 'gro zhing sems mchog bskyed :
na mo :
phyogs dus rgyal ba 'dus pa'i sku :
khro rgyal rdo rje gro lod la :
gus pas skyabs mchi gsol ba 'debs :
byang chub bar du bskyab tu gsol :
gzung 'dzin bdud bgegs tshar gcod phyir :
khrag 'thung khro rgyal mchog bsgrubs nas :
'gro kun bsgral bar sems bskyed na :
lam mchog bgrod par byin gyis rlobs :
dngos gzhi bskyed bzlas rdzogs gsum las :
lha bskyed dam ye gnyis med par :
gdod nas rang byung rang gsal gdab :
hU~M hU~M hU~M:
gnyis snang chos rnams ka nas dag :
rang bzhin rdzogs pa chen po'i ngang :
hU~M hU~M hU~M:
'od gsal rang snang kun tu khyab :
mkha' la nyi bzhin ye nas gdal :
hU~M hU~M hU~M:
dbyings rig zung 'jug gdod ma'i gshis :
ma bcos ye shes thig ler shar :
rgyu yis ma bskyed lhun gyis grub :
rkyen gyis mi 'jig rdo rje'i sku :
mtha' grol ye shes he ru ka :
'chol ba'i chas can khro bo'i rgyal :
smug nag bskal pa'i me ltar 'bar :
chos nyid mi 'gyur bde chen mdangs :
khro gtum gar dgu'i nyams dang ldan :
dur khrod chas brgyan chos gos gsol :
rdo rje rtse dgus steng gdon 'joms :
hU~M dgu raM dgu'i tshwa tshwa 'phro :
gnam lcags phur pa bgegs la gzir :
sdigs mdzub lcags sdig mgo dgu 'gyed :
stag mo grus ma'i steng na 'gying :
sder mos rgyal bsen snying la gzir :
spyi gtsug khyung chen dmar nag las :
rigs lnga'i bya khyung grangs med spro :
gnas gsum rigs gsum khros pa'i lha :
lte gsang dbyings phyug me dbal dang :
dpral mgrin la sogs sku yi gnas :
khro bcu khra thabs go chas gtams :
sprul pa'i khro bos gnam sa gang :
yang sprul khyung sdig 'jig rten g.yo :
me ri me dpung 'ur chem klong :
'bar ba'i gzi brjid bzod par dka':
'khor 'das zhing kun mnga' mdzad pa'i :
che btsan 'gran zla bral bar gyur :
bsnyen pa 'bru gcig kho na bzla :
bzlas pa yang gsang 'bru gcig gis :
bsnyen cing bsgrub ste las la sbyar :
bsnyen pas bla ma'i byin rlabs bskul :
bsgrubs pas mchog thun dngos grub bsdu :
las sbyor gang 'dod bde kha bsgyur :
kun kyang ka dag dgongs pa'i gding :
rig rtsal mos gus ngar dang bcas :
re dogs 'khu 'phrig snyems thag bcad :
cir yang thogs med brtul zhugs kyis :
zab mo'i rnal 'byor 'di la 'jug :
hU~M hU~M hU~M:
bdag gi bla ma bdud 'dul drag po rtsal :
da lta rnga yab pad+ma 'od na bzhugs :
thugs rjes bod khams 'gro la rtse gcig dgongs :
gdul dka' 'dul ba'i phrin las rgyun chad med :
bka' drin dran no gu ru rin po che :
nyam thag bdag ni pha yis ma gzigs sam :
skyabs med bdag la dgos pa'i dus byung ngo :
las ngan bdag 'dra thugs rjes mi bzung ngam :
phrin las dbri bkol dgongs pas btang snyoms na :
thugs dam zhal bzhes tha tshig ji ltar 'gyur :
pha gcig 'bod do bu la brtse bas dgongs :
nyid las skyabs gzhan med pa'i gdung yus kyis :
snying nas mchi ma 'khrugs bzhin gsol 'debs na :
da lta nyid du byin gyis brlab tu gsol :
lus ngag yid la rdo rje'i byin chen phob :
myur ba nyid du thugs rje'i rtsal shugs skyed :
'khrul rtog nyon mongs dbyings su zhi ba dang :
tshe dbang ye shes rig rtsal rgyas par mdzod :
lus la bde drod 'bar ba'i byin phob cig :
ngag la bden tshig 'grub pa'i byin phob cig :
sems la rtogs pa 'char ba'i byin phob cig :
rang snang dbang du 'du ba'i byin phob cig :
gzhan snang zil gyis gnon pa'i byin phob cig
/mchog thun dngos grub 'grub pa'i byin phob cig :
ces brjod sum bsgril bzlas pa yis :
thugs dam bskul bas phyogs bcu dang :
pad+ma 'od nas rtsa ba gsum :
thams cad gro lod sku dang sngags :
phyag mtshan rnam par char ltar babs :
sgo gsum la thim sgrib pa sbyangs :
dbang bzhis rgyud smin ye shes sku :
khro rgyal che dngos grub par mos :
bla ma'i byin rlabs bsnyen pa 'o :
rang byung khro rgyal chen po yi :
thugs kar nyi steng hU~M dmar gsal :
hU~M las hU~M 'phros rang lus gang :
bag chags rtog sgrib bsregs shing sbyangs :
phyi snod nang bcud 'khor 'das khyab :
mchog gi dngos grub 'grub par mos :
don gyi dgongs pa gsal 'debs phyir :
hU~M hU~M hU~M:
ye sangs rgyas pa'i he ru ka :
'khor 'das dbyer med 'chol ba che :
ma 'khrul gdod ma'i dbyings nas gshegs :
lha sku thig le'i phyag rgyar bzhengs :
chos nyid rang sgra hU~M dbyangs sgrogs :
dbyings rig 'du 'bral med par bzhugs :
yid dpyod bral bar mngon sum 'dud :
'dod yon ma spangs chos nyid rgyan :
'od lngar lhun gyis grub pas mchod :
dbyibs dang rgyan bkod tshad bzung med :
gting gsal lhun rdzogs chen por bstod :
'khrul rtog ma byung ma skyes pas :
zang thal sgrib g.yogs bral bar bshags :
rig rtsal thog 'beb thugs dam bskul :
'khor ba'i 'khrul 'khor gting nas zlog :
gzhi snang 'khrul pa rtsad nas chod :
ye shes rang sa zin par mdzod :
yang gsang yig 'bru lnga bsgril dbyangs :
rigs gsum khros pa'i thugs kar hU~M:
dkar dmar mthing las rang mdog 'phros :
lus gang sgo gsum sdig sgrib sbyangs :
zhing khams kun khyab rgyal kun gyi :
gsang gsum dngos grub kun bsdus bsam :
dbyings phyug gtso 'khor thugs kar hU~M:
kha dog lnga ldan 'phro 'du yis :
snyoms 'jug sgrib sbyangs bde chen gyi :
ye shes mthar thug brnyes par bsam :
khyad par gshed po'i dpral ba yi :
hU~M dkar zla 'od bdud rtsi'i zer :
hU~M 'phros tshe bdud bar chad bsal :
bla tshe brkus 'phrog yar ba dang :
brtan g.yo'i dwangs bcud hU~M du bsdus :
'chi med rdo rje'i sku 'grub bsam :
rta mgrin ljags steng hU~M dmar  las :
grangs med nyi ma'i zer ltar 'phros :
ngag mnan ngag skyon sang gis dag :
gsang sngags sgra dbyangs bcud kun bsdus :
mthu stobs nus pa me ltar 'bar :
smra ba'i dbang phyug che 'grub bsam :
gsang bdag thugs ka'i hU~M mthing gi :
spro bsdus chags sogs nyon mongs sbyangs :
sgo lnga'i gzung 'dzin rgyu lam bcad :
dag pa ye shes rtsa sgo phyes :
gzungs dran mngon shes ting nge 'dzin :
dpag tu med la dbang thob bsam :
de dag rnams kyi bar mtshams su :
bzlas pa lnga bsgril dbyangs su len :
yi dam dngos grub bsgrub pa 'o :
lha tshogs rnams kyi gnas lnga nas :
hU~M yig kha dog rnam lnga 'phros :
'jig rten kun gang hU~M sgra ldir :
kun kyang khro bo'i skur gyur te :
hU~M gi 'brug sgras stong gsum g.yo :
sgrib gnyis bag chags nad gdon zhi :
tshe bsod dpal 'byor rig rtsal rgyas :
rlung sems snang ba dbang du 'dus :
dgra bgegs 'byung po rtsad nas bcom :
'gro kun rnam grol mchog la sbyor :
snod bcud ye shes 'khor lor bsgyur :
bzlas pa bdun bsgril las mthun dbyangs :
snyan brjid gtum rngam skabs bzhin sbyar :
phrin las so sor gtsor bsgrub na :
de dang de yi dmigs bzlas dbye :
bye brag drag po'i kha bsgyur ni :
me dbal thugs las 'bar ba'i hU~M:
thog ltar 'phros pas snang srid gang :
mi srun sde brgyad gdug pa can :
tshar bcad srog gi snying po blangs :
bran dang 'bangs su bkol bar bsam :
ye shes khro bcu'i thugs las hU~M:
phyogs bcur 'phros pas gdon tshogs gzir :
stobs bcu'i ye shes rtsal rdzogs shing :
dbang bcu'i dngos grub brnyes par bsam :
phyag mtshan rdo rje rtse dgu las :
hU~M yig me 'bar mkha' dbyings khyab :
steng gdon gza' gdong rgyu skar btul :
nad dang gnod pa kun zhi bsam :
khyung chen thugs las 'phros pa'i hU~M:
sa 'og kun gang klu gdon bcom :
gtad khrom ngan sngags sbyor ba bshig :
klu gnyan nad rigs bsal bar bsam :
phur bu'i dbal las hU~M chen gyi :
ser thun dam sri'i snying la phab :
sde ris dpung bcas lhag med bcom :
rnam shes chos dbyings bstim par bsam :
lcags sdigs las spros hU~M gi thog :
gnam sa gang bas rgyal bsen tshogs :
gnad nas gzir zhing gnas rten bshig :
bka' dang dam las 'da' med bsam :
rgya stag khros pa'i sku las hU~M:
grangs med spros pas gsar byung gi :
'byung po bkug nas gdan du byas :
gnam lcags sder mos bcum par bsam :
kun la bdun sbrel gtum chod du :
nges pa'i rtags mthong bar du 'bad :
gzhan yang ji ltar 'dod pa'i las :
'dun stangs ting 'dzin kha bsgyur bas :
sna tshogs nor bu'i rgyal po bzhin :
thams cad 'bru gcig bzlas pas 'grub :
las kyi sbyor ba mthar thug go :
mthar thug dbyings su skyel ba'i gnad :
rdzogs pa chen por la bzla ba :
snang ba lha la grags pa sngags :
dran rtog ye shes thams cad kyang :
kun bzang dgongs pa'i ngang du gcig :
ye stong 'od gsal chen por 'khyil :
hU~M hU~M hU~M:
'khor 'das thams cad rig pa'i rtsal :
rang rig dus gsum 'gyur ba med :
ma byas ma bcos bab las byung :
sangs rgyas sku gsum gshis la rdzogs :
hU~M hU~M hU~M:
ye grol dbyings su bskyar gzhi med :
cog gzhag chen po blo dang bral :
gtad med ngang du byar med pa :
zang thal rjen par 'ub chub bo :
hU~M hU~M hU~M:
ka dag kun gzhi spros las 'das :
mngon sum lam byed theg pa'i rtse :
'bras bu gzhi la rdzogs pa yi :
thig le chen por lhun gyis grub :
hU~M hU~M hU~M:
chos nyid stong par gding bcas te :
rig rtsal hU~M gis gsal ngar 'don :
phyi nang 'khrul rtog ji snyed pa :
rang grol chen po'i dbyings su bskyal :
sa ma ya :
rjes su bsngo smon rgyas gdab cing :
shis brjod dge legs gong 'phel bya :
ho :
bskyed pas lus snang lha skur dag :
bzlas pas rlung sngags dbyer med smin :
rig stong rgyal ba'i dgongs par rdzogs :
dkyil 'khor gcig tu byang chub shog :
hoH
rtsa brgyud bla mas byin gyis rlobs :
yi dam zhi khros dngos grub stsol :
mkha' 'gro chos skyong bar chad sol :
gang bsam 'grub pa'i bkra shis shog :
de ltar zab gnyan byin che ba'i :
gu ru'i thugs tig mthar thug 'di :
tshig gi brjod pas gsal 'debs shing :
don gyi dgongs pa yengs med ngang :
rig rtsal ngar ldan thog lta bu'i :
rnal 'byor 'bral med rgyun du bskyang :
bar chad bgegs tshogs 'phral du zhi :
thun mong gang 'dod bde blag 'grub :
'khrul rtog dbyings su rang grol nas :
khro rgyal che dang dbyer med 'gyur :
sa ma ya :
smin byed gsang ba'i dbang bskur ni :
dus bzang yar mar tshes bcu la :
byin chags gnas su dkyil 'khor bzhengs :
chos 'byung lte bar hU~M yig bcas :
dmar nag me ris bskor ba'i dbus :
zhun chen mar me dpal gtor dang :
bum pa sku gsung thugs rten bshams :
phyi nang mchod rdzas dpung bskyed la :
bdag mdun dbyer med ting 'dzin bsgom :
bzlas pa bya zhing dgongs nyams sbar :
dad ldan gsum las mi mang bar :
khrus byas bgegs bskrad srung mtshams bcad :
yon 'bul gsol ba gdab tu gzhug :
mtha' grol ye shes he ru ka :
bla ma rdo rje gro lod dgongs :
gsang chen 'bar ba'i dkyil 'khor du :
gzhug cing dbang bskur bstsal du gsol :
skyabs sems tshogs gsag brgyud sbyangs la :
dam tshig chu nan lce la bzhag :
hU~M:
'da' dka' rdo rje'i srog gi chu :
'di thungs dam tshig gnyan po srungs :
srog la bab kyang mi 'da' bar :
rtsa ba yan lag brtul zhugs zungs :
badzra sa ma ya u da ka Tha :
rdo rje mgor bzhag bro bor ba :
sa ma ya na ra kan :
smin byed kun la gces pa'i gnad :
ye shes byin rlabs 'beb pa ste :
dam tshig sbyar spos 'beb pa'i rdzas :
dbyangs rol gzi brjid 'beb pa'i grogs :
ting 'dzin mos gus 'beb pa'i gnad :
kun tshang le lor ma song bar :
slob ma khro rgyal chen por bsgom :
gsol 'debs hU~M bzlas dmigs pa'i 'phrul :
bla ma bsnyen pa'i skabs bzhin sbyar :
babs nas sngags kyis brtan par bya :
dngos gzhi'i thog mar bum dbang bskur :
hU~M:
dbyings rig zung 'jug khro bo'i rgyal :
bum pa'i bdud rtsir 'od du 'khyil :
dbang bskur rtogs sgrib bag chags sbyangs :
lha dang dbyer med smin par shog :
hU~M hU~M hU~M badzrI b+ha wa a b+hi Shiny+tsa hU~M:
drag po'i sku rten spyi bor bzhag :
hU~M:
ye shes sku ste rang byung ba :
stobs bcu'i rtsal 'chang bdud las rgyal :
'bar ba chen po sku yi dbang :
skal ldan lus la yongs rdzogs shog :
hU~M hU~M hU~M kA ya a b+hi Shiny+tsa oM:
hU~M yig bgrang phreng mgrin par gtug :
hU~M:
rdo rje'i gsung mchog dpal dang ldan :
mtshon cha chen po sdug bsngal gcod :
chos nyid rang sgra gsung gi dbang :
skal ldan ngag la yongs rdzogs shog :
hU~M hU~M hU~M wA ka a b+hi Shiny+tsa A:
bla ma zhi ba snying gar bstim :
hU~M:
ye shes sems dpa' tshon gang ba :
'od lnga'i mdangs ldan snying la thim :
bde chen 'od gsal thugs kyi dbang :
skal ldan sems la yongs rdzogs shog :
hU~M hU~M hU~M tsit+ta a b+hi Shiny+tsa hU~M:
chas brgyad bkon la gar nyams 'pho :
hU~M:
tshogs brgyad rnam dag dur khrod chas :
theg dgu'i rtsal rdzogs gar gyi nyams :
gang 'dul der ston yon tan dbang :
skal ldan khyod la yongs rdzogs shog :
hU~M hU~M hU~M gu Na a b+hi Shiny+tsa trAM:
phyag mtshan lag pa g.yas g.yon gtad :
hU~M:
ye shes rdo rje rtse dgu 'bar :
phur bus srid gsum thal bar 'byin :
bgegs 'dul lcags sdig phrin las dbang :
skal ldan khyod la yongs rdzogs shog :
hU~M hU~M hU~M karma a b+hi Shiny+tsa hrI:
dpal gtor sku tsaka gnas gsum bzhag :
hU~M:
dur khrod 'bar ba'i pho brang du :
dpal chen khro bo'i phyag rgya rdzogs :
ye shes gzi brjid 'khor 'das khyab :
sprul pa'i cho 'phrul gnam sa gang :
snod bcud yongs rdzogs gtor ma'i dbang :
lus ngag yid la bskur ba yis :
sdig sgrib nad gdon kun zhi zhing :
rdo rje gsum dang dbyer med shog :
hU~M hU~M hU~M ba liM ta sarba a b+hi Shiny+tsa oM AHhU~M:
mchog tu gsang ba'i byin rlabs ni :
dkyil 'khor dbus kyi me sbar la :
skad cig gtum chen khro bo'i rgyal :
khrag 'thung rdo rje gro lod rtsal :
rtsa gsum rgyal ba'i sprin phung 'khrigs :
dam can chos skyong thog ser 'beb :
lha srin sde brgyad bran du bkol :
nam mkha' gang ba'i cho 'phrul bcas :
bsgrub bya'i spyi bo'i gtsug tu byon :
me lnga 'bar ba gnas lngar zhugs :
rgyu 'bras dug lnga'i bag chags bsregs :
sku lnga ye shes rtsal rdzogs bsam :
gdengs shing bskor la gnas su bzhag :
hU~M hU~M hU~M:
shes rab ye shes me bo che :
chos sku mtha' yas gnas 'dir byon :
byin chen phob la dbang chen skur :
bar chad sol la dngos grub stsol :
'od chen rnam par snang bar byed :
longs sku gar dbang gnas 'dir byon :
byin chen phob la dbang chen skur :
bar chad sol la dngos grub stsol :
'gro ba'i mar me ye shes sgron :
sprul sku thod phreng gnas 'dir byon :
byin chen phob la dbang chen skur :
bar chad sol la dngos grub stsol :
gzi brjid chen po 'od gsal ba :
rdo rje gro lod gnas 'dir byon :
byin chen phob la dbang chen skur :
bar chad sol la dngos grub stsol :
ye shes me lce 'od rab gsal :
dmar nag me phreng gnas 'dir byon :
byin chen phob la dbang chen skur :
bar chad sol la dngos grub stsol :
ye shes snang ba lam me ba :
rtsa gsum lha tshogs gnas 'dir byon :
byin chen phob la dbang chen skur :
bar chad sol la dngos grub stsol :
hU~M:
yul gyi ming ni rnga yab gling :
lang+ka dpal gyi ri bo'i rtser :
pad+ma 'od phung 'khyil ba nas :
gu ru rdo rje gro lod bzhengs :
bdud 'dul 'khor tshogs bcas te gshegs :
gdung bas bskul lo thugs rje skyed :
dad pas 'bod do myur du byon :
brtse bas dgongs shig drag po rtsal :
thugs dam ma bsnyel gro bo lod :
gsol ba 'debs so byin gyis rlobs :
lus la sku yi byin chen phob :
ngag la gsung gi byin chen phob :
yid la thugs kyi byin chen phob :
rtog sgrib ye shes me yis bsregs :
nad gdon thugs rje'i rlung gis gtor :
bar chad 'byung po thal bar rlogs :
nyon mongs dug lnga dbyings su stims :
ye shes lnga yi dbang mchog skur :
phung lnga'i sgrib bral lha ru smin :
sku lnga lhun gyis grub par mdzod :
hU~M sgra gsum lnga bdun bsgril dbyangs :
'degs 'jog phra sbom rngam gtum sbyar :
lha tshogs 'od zhu slob mar bstim :
dgongs pa'i drod gtad lta gding bskyed :
dbyings su skyel zhing la bzla ba'i :
rdo rje'i tshig gis gsal btab ste :
ngo sprod don gyi dbang mchog bskur :
me tog 'thor zhing shis brjod bya :
smin byed kun gyi yang zab gnad :
'brel tshad rkyen ngan bar chad zhi :
dngos grub sna re nges par thob :
mthar thug gu ru'i rjes 'dzin 'gyur :
sa ma ya :
bdag nyid rdo rje gro lod kyis :
rang gi sgrub thabs grangs med brtsams :
kun gyi yang zab snying khrag thig :
brtse bas bai ro nyid la gdams :
gsang 'dzin mkha' 'gros gter du sbos :
ma 'ongs drag spyod rtsub 'gyur dus :
lha min kla klo 'jug pa'i ltas :
nag phyogs bdud rigs shugs brdol tshe :
'phrad chog gnyen po bla na med :
rdo rje pha lam go dang mtshungs :
lo tsA chen po'i smon lam mthus :
sprul pa zhig gis snang bar byed :
rang gzhan mang po'i don du 'gyur :
sa ma ya :
rgya rgya rgya :
gter rgya :
sbas rgya :
gtad rgya :
rgya rgya rgya :
kha thaM:
gu h+ya :
bod khams bkra shis 'byung pa'i gnas mchog rong me dkar mo stag tshang nas 'chi med bstan gnyis g.yung drung gling pa la gsang gter gyi dngos grub tu thob ste gtan la phab pa'o //
dge legs 'phel //
!
//'di ni 'jam mgon rin po che dang rigs bdag bla ma rnams kyi dgongs rdzogs kyi phyir du kha bskangs te spar gsar du bsgrubs pa yin pas dbang lung sogs la zhib cha bya dgos yod do //
zhes si tu pa pad+ma dbang mchog rgyal po kho bos ched du gdams ba'o //

//
