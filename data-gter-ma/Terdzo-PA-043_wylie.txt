@#//
thugs sgrub drag po gu ru rdo rje drag rtsal gyi smin byed rtsa ba'i dbang lnga gtor dbang dang sbyar ba drag rtsal thugs kyi thig le zhes bya ba bzhugs so //
na mo gu ra be /
bla ma rdo rje drag po rtsal //
gang gi byin rlabs gzi byin gyis //
bdag sogs snying gi mun pa sol //
smin byed bkod la byin gyis rlobs //
gang zag spros med rnams kyi don du drag po'i gtor dbang thugs kyi nying khu dang rtsa ba'i dbang lnga sbrags nas bskur ba gter chen nyid nas phyag bzhes bar ma chad du byon pa de ltar na /
sbyor ba stegs bur maN+Dal lha grangs kyi tshom bu bkod pa'i steng khri 'ur bum pa bcud bkang kha rgyan mgul chings dang ldan pa bkod /
shar du ban+d+ha chang dang chos sman sbyar bas bkang ba /
lhor phyag mtshan drug gi tsakli /
nub tu dpal gtor rgyan ldan /
byang du gtso bo'i sku tsaka rnams bzhag
/sman raka gtor gsum /
phyi mchod sogs spyi ltar bsham /
las bum /
phrin las kyi gtor tshogs sogs mkho ba'i yo byad rnams tshogs par bya'o //
de nas dbang bskur ba'i don du phrin las ltar bdag mdun bum pa'i bskyed bzlas longs skabs dang bstun pa'i rgyas bsdus ji ltar rigs par byas la rig pa'i me tog dor la gnang ba zhu /
las bum 'khyil pa'i sngags kyis byin brlab pa tsam gyis chog go
/dngos gzhi dbang gi cho ga la /
slob ma rnams khrus nas dbyung /
bgegs gtor btang /
mtshams gcod srung 'khor bsgom /
sems bskyed gsal btab nas /
de'ang gangs can bod kyi skyabs gnas gcig pu pa gsung rdo rje sprul pa'i sku o rgyan gyi slob dpon chen po de nyid /
bod chos skyong rgyal po 'jam mgon khri ldes spyan drangs pa'i thog mar bal yul nas skad cig yid mgyogs kyi rdzu 'phrul chen pos mon kha stag tshang seng ge phug tu pheb /
rdo rje drag po rtsal gyi skur bzhengs nas bod kyi lha 'dre thams cad dam la bzhag
/snang ba mtha' yas kyis gsungs pa'i rtsa rgyud dregs pa snying 'byin la brten nas sgrub thabs cha lag dang bcas pa mdzad nas re zhig gter du sbas /
tshur mthong spyi'i snang ngor slar bal yul nas rim bzhin chags pheb pa'i tshul mdzad /
dpal gyi bsam yas 'byongs pa'i rjes su dkor srung rgyal po pe har 'dul ba'i gnyen por drag po dmar chen gyi skur bzhengs pa'i tshe /
ye shes mkha' 'gro mtsho rgyal mas rgyud gdams ngag zhus pa la brten nas /
bod yul drag sgrub kun gyi snga shos 'di nyid stag tshang seng phug nas phyung ste rje 'bangs grogs gsum la gdams /
slar phyi rabs gdul dka' 'dul ba'i gnyen por ched du bsngags par dgongs nas bar khams kyi gnas mchog glang ma lung du zab mo gter gyi rgyas btab pa /
bzhi bcu kha ral gyi dus rtags rnams mngon du gyur pa'i tshe 'bangs chos blo mgon po'i skye ba /
dbang chen rta mchog dpal dang tha dad med pa rtsod bral gter ston grub thob yongs kyi rgyal po o rgyan bsam gtan gling pa'am /
stag sham nus ldan rdo rjes spyan drangs te gdug pa'i lha srin 'byung po'i tsha ngar bcom par mdzad pa'i zab chos 'di la smin byed rgyas 'bring bsdus gsum bzhugs pa las /
'dir rtsa rgyud dregs pa snying 'byin las /
gang zag spros pa med don la :
sku gsung thugs kyi dbang bskur sbyin :
dam tshig rgyas gdab dbang don 'chad :
smin grol mchog la reg par 'gyur :
ces gsungs pa ltar gang zag spros med la dgongs pa'i 'bring bsdus gnyis lhan cig tu bskur ba brgyud pa'i phyag bzhes las 'byung ba ltar sgrub pa la sogs kyis mtshams sbyar nas maN+Dal 'bul du gzhug
/bla ma dang gu ru rdo rje drag po rtsal dbyer med du mos pa gyis la gsol ba 'debs pa 'di'i rjes zlos mdzod /
bla ma rdo rje slob dpon dgongs :
rtsa gsum drag po'i dkyil 'khor du :
bdag cag 'jug cing bsnyen sgrub spro :
gus par 'jug 'dod bstan par 'tshal :
lan gsum /
gnang ba sbyin pa ni /
e ma skal ldan rigs kyi bu :
rtsa gsum drag po'i dkyil 'khor du :
dam tshig mi ldan gang zag la :
dbang bskur bstan yang mi 'tshal te :
de bas dam tshig tshul bzhin srungs :
zhes gnang ba sbyin /
rgyud dag par bya ba'i slad du /
bla ma rdo rje drag po rtsal rtsa gsum kun 'dus kyi ngo bo la skyabs su 'gro ba dang /
sems can thams cad sangs rgyas kyi sa la bsgral ba'i slad byang chub mchog tu sems bskyed pa dang /
gsag sbyong gi gnad bsdus pa yan lag bcu pa rnams don dran bzhin pas re re bzhin rjes zlos mdzod /
na mo :
bla ma bde gshegs 'dus pa'i sku :
dkon mchog gsum gyi rang bzhin las :
gu ru rdo rje drag po rtsal :
bdag nyid byang chub ma thob bar :
sgo gsum gus pas skyabs su mchi :
bdag ni rnal 'byor dbang phyug gis :
rdo rje drag rtsal bsgrubs nas ni :
gang la gang 'dul phrin las kyis :
gzhan don skyong bar sems bskyed do :
hU~M:
rdo rje drag po'i lha tshogs gshegs :
dregs pa sde brgyad gdan la bzhugs :
lus ngag yid gsum gus phyag 'tshal :
phyi nang gsang gsum mchod pa 'bul :
nyams sgrib bshags la rjes yi rang :
drag po'i chos 'khor bskor du gsol :
mya ngan mi 'da' gzhan don bzhugs :
drag po'i phrin las 'grub par mdzod :
lan gsum gsum bya /
tha mal gyi sgo gsum la byin rlabs 'jug pa'i skabs med pas /
khyed rang rnams skad cig gis gu ru rdo rje drag po rtsal mthing nag zhal gsum phyag drug yum dang bcas pa'i skur gsal thob cig
/bla ma dang dkyil 'khor pa dbyer med pa rdo rje drag po rtsal ye shes pa'i phyag rgya gnas gsum 'bru gsum gyis mtshan pa las 'od zer dkar dmar mthing gsum phyogs bcu'i zhing dang lho nub rnga yab gling du 'phros pas phyogs bcu'i sangs rgyas byang sems rig 'dzin yi dam mkha' 'gro thams cad gu ru rdo rje drag po'i rnam pa sprin 'khrigs pa ltar spro chi le /
'od me re byon nas khyed rang rnams dang bum pa sogs dbang rdzas la sib sib thim pa'i mos pa mdzod /
spos rol dbyangs bcas kyis byin dbab pa ni /
hU~M:
gu ru rdo rje drag po rtsal :
chos kyi dbyings nas skur bzhengs la :
dregs pa 'dul phyir gshegs su gsol :
gnas 'dir dbang skur byin phob cig :
oM AHhU~M badzra gu ru rdo rje drag po rtsal :
badzra sa ma ya dzaHA be sha ya a A:
zhes ye shes sems dpa' rnams dam tshig gi slob ma 'di rnams la byang chub snying po'i bar du brtan par gyur cig tiSh+Tha badzra hU~M/
ye shes pa brtan phyir me tog 'thor /
dngos gzhi rtsa ba'i dbang lnga rim par bskur ba'i thog mar sku bum pa'i dbang bskur ba yin pas 'dun pa 'di bzhin du mdzod /
bum pa dur khrod 'bar ba'i gzhal yas khang du bum bcud gu ru rdo rje drag rtsal la khro bcu rgyan lha mkha' 'gro dpa' bo dam can rnams sprin ltar 'thibs shing glog ltar 'khyug ste /
lha tshogs de rnams kyi gnas gsum las byin rlabs kyi 'od zer dkar dmar mthing gsum bar ma chad par khyed rang gi gnas gsum du sib sib thim pas sgo gsum gyi sdig sgrib nad gdon bar chad thams cad dag nas gu ru drag po'i skur gyur par mos shig
/rnam bum thogs la /
hU~M:
bum pa zlum po chos dbyings gzhal yas su :
rtsa gsum dkyil 'khor pad 'byung drag po rtsal :
khro bcu rgyan lha dpa' bo ging tshogs bcas :
'ja' dpung 'od zer thugs rje byin rlabs 'bar :
skal ldan rigs kyi bu la dbang bskur bas :
ye shes lnga rdzogs nyon mongs rnam par dag :
tshogs brgyad gnas dag gsal stong lha ngo mthong :
phung khams snod bcud lha yi dbang thob shog :
oM AHhU~M badzra gu ru d+he ba DA ki nI rdo rje drag po rtsal he ru ka artsig nirtsig na mo b+ha ga ba te hU~M hU~M phaT AHhU~M hU~M phaT:
kA ya a b+hi Shiny+tsa oM:
zhes bum dbang spyi bor bskur /
bum chu ngag la blud do //
de ltar bum pa'i dbang bskur pas khyod kyi lus la gu ru rdo rje drag po rtsal gyi sku'i 'khor lor rab tu gnas par gyur cig
/bum pa la brten nas drag po'i sku'i dbang thob pas /
snang srid snod bcud bdag lus tha mal du ma lus par snang stong drag po'i lha tshogs su ngo shes par mdzod cig
/gnyis pa gsung b+han+d+ha'i bdud rtsi'i dbang bskur ba la /
b+han+d+har bdud rtsi'i rgya mtsho'i dbus su rtsa gsum drag po'i lha tshogs gsal ba'i sku gsung thugs kyi byin rlabs thams cad 'od zer bdud rtsi'i rang bzhin dang dbyer med pa de nyid khyed rang gi ngag la thim pas ngag gi dri ma dag nas gu ru drag po'i gsung gi nus pa thams cad rang la thim pa'i mos pa mdzod /
A:
b+han+d+ha khor yug chos dbyings yangs pa'i snod :
bcud ni dam rdzas bdud rtsi ye shes mtsho :
rtsa khams dag pa bde ba'i rang bzhin bskyed :
ngag tu bde stong gsang ba'i dbang bskur bas :
bde ba chen po'i dbang bskur mchog thob shog :
snying po'i sham du /
badzra a mr-ita kuN+Da lI ma hA su kha wA ka a b+hi Shiny+tsa A:
ces bdud rtsi ngag tu sbyin /
de ltar ban+d+ha bdud rtsi'i dbang bskur bas khyod kyi ngag la gu ru rdo rje drag po rtsal gyi gsung gi 'khor lor rab tu gnas par gyur cig
/bdud rtsi la brten nas drag po'i gsung gi dbang thob pas /
sgra grags thams cad grags stong sngags rlung zung 'jug gi don ngo shes par mdzod cig
/gsum pa thugs phyag mtshan gyi dbang bskur ba la /
lha tshogs rnams kyi thugs las ngo bo ye shes kyi rang bzhin /
rnam pa brda don rtags su 'brel ba'i dpal chen drag po'i phyag mtshan rnams 'phros te khyed rang rnams la gtad pas sgo gsum gyi nad gdon dang khyad par sems kyi dri ma dag nas gu ru drag po'i thugs kyi byin rlabs thams cad rang la thim pa'i mos pa mdzod /
hU~M hrI:
gri gug 'bar bas skye shi rtsad nas gcod :
rdo rje 'bar bas ri rab thang la bsnyil :
ral gri 'bar bas dgra bgegs dum bur gtubs :
b+han+d+ha thod khrag rnam rtog rtsad nas gcod :
kha T+wAM rtse gsum dug gsum dbyings su sgrol :
lcags sdig nag pos bgegs kyi snying khrag 'jibs :
dpal chen drag po'i thugs kyi phyag mtshan 'di :
'gyur ba med pa rdo rje'i rtags kyi rgya :
skal ldan rigs mchog 'di la dbang bskur bas :
sku gsung thugs dang yon tan phrin las dang :
drag po'i byin rlabs ma lus 'dus pa'i dpal :
dbang bskur yongs rdzogs deng 'dir thob par shog :
snying po'i sham du /
oM badzra karma kri sha b+han+d+ha rak+Sha tsit+ta a b+hi Shiny+tsa hU~M:
phyag mtshan snying gar bskur zhing lag tu gtad /
de ltar thugs phyag mtshan yongs rdzogs kyi dbang bskur pas khyod kyi sems la gu ru drag po'i thugs kyi 'khor lor rab tu gnas par gyur cig
/phyag mtshan la brten nas thugs kyi dbang thob pas dran rtog gang shar thams cad rang rig ye shes phyag rgya chen po gsal stong zung 'jug gi don las ma g.yos pa ngo shes par mdzod cig
/bzhi pa yon tan yongs rdzogs gtor ma'i dbang bskur ba la /
gtor ma shes pa bzhi'am drug ldan du gsungs pa las dbang gi skabs su lha dang byin rlabs su shes dgos pas 'dun pa 'di ltar du mdzod /
gtor snod dur khrod 'bar ba'i nang du gtor ma zangs mdog dpal ri pad+ma 'od kyi gzhal yas khang chen po'i dbus su gtor ma'i ngo bo ma hA gu ru rdo rje drag po rtsal las rtsa gsum chos skyong dam can thams cad kyi thugs rje'i byin rlabs ma lus pa 'dus pa'i dbang rnams thob pas phrin las rnam bzhi'i bdag nyid du gyur snyam pa'i mos pa mdzod /
hU~M:
chos kyi dbyings nas 'bar ba'i skur ston pa :
bde gshegs rgyal ba ma lus thams cad kyi :
sku gsung thugs dang yon tan phrin las 'dus :
rang byung ma 'gags lhun gyis grub pa'i lha :
'jigs byed che mchog rdo rje drag po rtsal :
khyod kyi sku gsung thugs kyi dkyil 'khor nas :
skal ldan 'di la dbang bzhi bskur du gsol :
sku ni mi 'gyur 'chi med rdo rje'i sku :
lus la sku yi dbang bskur yongs rdzogs shog :
gsung ni 'gag med tshangs dbyangs rdo rje'i gsung :
'gag med tshangs dbyangs gsung gi dbang thob shog :
thugs ni spros bral 'khrul med chos kyi dbyings :
'gyur med thugs kyi dbang bskur mchog thob shog :
gtor chen 'bar ba sku gsum lhun gyis rdzogs :
rnam dag bde chen spros bral nam mkha' che :
rgyal ba ma lus 'dus pa'i mchog chen po :
drag po'i dbang bzhi yongs rdzogs thob par shog :
oM AHhU~M badzra gu ru rdo rje drag po rtsal :
shrI he ru ka artsig nirtsig na mo b+ha ga ba te hU~M hU~M phaT:
AHhU~M hU~M phaT:
oM a mi d+he wa :
khroM gu ru Na :
ya mAn+ta ka :
h+ya grI wa :
badzra pA Ni :
ha ri ni sa :
yak+sha hU~M:
oM badzra rat+na pad+ma karma drag po rtsal :
oM badzra he ru ka :
rat+na he ru ka :
pad+ma he ru ka :
karma he ru ka :
badzra kI li kI la ya :
hU~M hU~M hU~M:
hU~M hU~M hU~M:
hU~M hU~M hU~M:
hU~M:
badzra aM ku sha dza :
badzra pA sha hU~M:
badzra s+pho Ta baM:
badzra g+haN+De ho :
gu ru kro ta sarba sa ma ya :
kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
gu Na sarba a b+hi Shiny+tsa hrI:
gtor ma gnas gsum du bskur /
ho :
skal ldan rigs kyi bu khyod la :
drag po gtor chen 'bar ba'i dbang bskur pas :
lus snang stong lha'i skur gyur te :
bum pa'i dbang thob :
ngag grags stong sngags kyi rang bzhin du gyur te :
gsung gsang ba'i dbang thob :
sems chos nyid bde stong du gyur te :
thugs shes rab ye shes kyi dbang thob :
sgo gsum sku gsung thugs yongs su rdzogs pa dbang bzhi pa'i don yongs rdzogs thob pa yin no :
lnga pa phrin las yongs rdzogs sku 'bag gi dbang bskur ba la /
rdo rje drag po rtsal gyi ye shes kyi snang brnyan zhal gsum sku gsum /
phyag drug pha rol phyin drug
/mtshon cha drug gis 'gro drug thar par sgrol ba /
dur khrod dang dpal chas gnyis rtog gi dregs pa dbang du sdud pa /
zhabs bzhis bdud bzhi zil gyis gnon pa /
yum rdo rje phag mo sku la 'khril ba ni bde stong thabs shes gnyis su med pas 'gro ba'i don mdzad pa'i brda ste /
de ltar don gyi brda rtags dang ldan pa'i yi dam dbang drag pad+ma'i sku 'di nyid dus rnams kun tu ma brjed par snang stong chu zla lta bur bsgom pa dang /
gsung gi snying po grags stong chu bo'i rgyun ltar bzla ba dang /
thugs kyi ting 'dzin gsal stong nam mkha' lta bu'i dgongs pa la mnyam par bzhag pas /
yon tan gyi nus pa gu ru drag po dang mnyam zhing mthu stobs phrin las bzhi la dbang thob pas las bzhi gang brtsam yang thogs med du 'grub pa'i mos pa mdzod /
oM AHhU~M hrI:
chos sku ye nas ka dag ngo bo las :
dbyer med dag pa longs sku'i phyag rgyar gsal :
rgyal ba'i spyi gzugs rdo rje sems dpa'i sku :
rnam 'phrul rab khros rdo rje drag po rtsal :
sku gsum rnam dag yongs rdzogs bde ba che :
'dzin rtog rang sar dag phyir dbang bskur ro :
gtso sngags mthar /
kA ya wA ka tsit+ta a b+hi Shiny+tsa oM AHhU~M:
zhes sku 'bag gnas gsum du bzhag
/de ltar phrin las yongs rdzogs sku 'bag la brten nas dbang bskur pas /
skal ldan khyod kyi lus ngag yid gsum la rdo rje drag po rtsal gyi sku gsung thugs yon tan phrin las mi zad pa rgyan gyi 'khor lor rab tu gnas par gyur cig
/de ltar 'khor lo lnga rab tu gnas pa la brten nas gnas skabs su gza' klu rgyal bsen 'byung po'i gnod pa'i nad gdon bar chad thams cad zhi nas mthar thug ma hA gu ru drag po rtsal gyi go 'phang myur du thob par gyur cig
/oM su pra tiSh+Tha badzrA ya swA hA/
me tog 'thor ro //
sku gzugs spyi bor bzhag pas bum pa'i dbang thob /
mgrin par bzhag pas gsang dbang thob /
snying gar bzhag pas yi dam lha dang rang sems dbyer med 'dres pas shes rab ye shes kyi dbang thob /
snang ba sku
/grags pa gsung /
dran rtog thugs kyi lam khyer ngo shes pas tshig dbang thob /
rjes shes bde gsal mi rtog nyams 'bar bas /
ngo bo ngos bzung med pa las de kho na nyid rig pa'i rtsal dbang thob pa yin no //
me tog 'thor zhing shis pa brjod /
de dag gis gu ru rdo rje drag po rtsal gyi rtsa ba'i dbang bskur gtor dbang dang bcas legs par thob pa yin pas rtsa ba dang yan lag gis bsdus pa'i dam tshig gi rim pa rnams tshul bzhin bsrung snyam pas 'di'i rjes zlos /
gtso bos ji ltar bka' bstsal pa :
dbang don dam tshig bye brag rnams :
ma lus thams cad bdag gis bgyid :
dam tshig 'di la 'da' re kan :
zhes dang gtang rag maN+Dal sogs spyi mthun bya /
rjes kyi rim pa'ang las byang gi mjug chog rgyas bsdus skabs phyed par byas pas grub bo //
mi shigs 'khor lnga'i ti la ka
/bla ma drag po'i sku gsung thugs //
yon tan phrin las nyid du smin //
mi zad rgyan 'khor spro byed shog
/ces pa'ang nyer mkho khyer bde'i slad du 'khrul med brgyud pa'i gsung rgyun nyid khungs su byas te pad+ma gar dbang blo gros mtha' yas pa'i sdes rdzong shod bde gshegs 'dus pa'i pho brang du sbyar ba dge legs 'phel ///
/
