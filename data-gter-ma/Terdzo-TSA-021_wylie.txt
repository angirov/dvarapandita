@#//
yang zlog me'i spu gri'i las sbyor gyi sngon 'gro'i bsnyen yig baiDUr+Ya'i do shal zhes bya ba bzhugs so //
na mo many+dzu shrI shi wa kro d+hA ya /
chos kyi dbyings na 'jam dpal ches dul yang //
rang gdangs srin po'i zhal can dus kyi dgra
/byang chub bar du bdag snying ze'u 'bru ru //
spyon la phyag rgya ma lus zil gnon gyis /
khyod nyid bsnyen cing sgrub pa'i gnad gsang kun //
gangs khrod sngags 'chang phal gyis ma gzigs pa'i //
gnam lcags me 'bar zhal lung yid bzhin nor //
chos grags ded dpon las 'ongs kho bos rnyed //
'jam dpal zhi khro'i lam bzang la brten nas //
'di phyi'i gtan 'dun snying nas bsgrub 'dod la //
gcig tu gces pa'i bsnyen yig bai DUr+Ya'i //
do shal yi ge'i srad bur brgyus 'di longs //
de la 'dir 'jam dpal tshe bdag nag po'i man ngag thams cad kyi nying khur gyur pa drag sngags bdag po gnubs kyi khyad chos /
sprul sku rgya zhang khrom gyi zab gter yang zlog nag po me'i spu gri'i srung zlog bsad mnan sogs nyams su blang ba'i sngon du bsnyen pa gnad du thengs pa 'gro dgos shing /
de'ang dbang chog nges don bde 'jug gi steng nas bgrod pa rnam pa gsum la brten pa'i dbang bzhi dang lung man ngag thob pa'i sngags pas /
tshe bdag lcags 'dra dang lcags sdig gang rung gi las byang la brten nas sku gsung thugs sngags dang /
gshin rje thams cad 'dus pa'i drag sngags a+yai ring gi bsnyen pa thengs na las sbyor la 'jug tu rung na'ang /
ma thengs pa'am phun sum tshogs pa'i yan lag tu 'di'i sgos kyi bsnyen pa byed par 'dod pas /
dbang chog bdud dpung zil gnon dang rnon po nang gcod kyi dbang rgyas bsdus gnyis /
chos skor gdams pa rnams thob pa'i sgrub pa pos sngon 'gro 'jam dpal zhi bar bsnyen pa /
dngos gzhi zla gsang gzhi bsnyen bya ba /
mjug las sbyor rtsa bsnyen byed pa dang gsum las /
dang po ni /
gsung sgrog
/sAts+tsha /
chab gtor /
skong bshags sogs bsod nams kyi tshogs gsog rgyas par spro na kho bos brtsams pa'i sangs rgyas mngon sum ston pa'i lag bcang bzhin byed /
'jug pa bde bar 'dod na gnas dben par 'jam dpal zhi khro'i rten bkram pa'i mdun du cog rtse'am stegs bu lta bu dris byugs pa'i steng du 'jam dpal zhi ba'i mchod gtor zlum po pad 'dab dmar po /
sman raka
/phyi mchod rnams tshang du bsham /
las byang rdo rje'i thog mda' bzhin du /
phyogs skyong gzhi bgegs la gtor ma gtang zhing rgyal chen gyi tho gzhan nas bkang ste 'dzugs /
stan bde ba la 'khod de skyabs 'gro
/sems bskyed /
tshogs zhing rnams bya /
swa b+hA+A bas sbyang /
'khor 'das chos kun stong pa nyid kyi ngang //
paM las pad+ma a las zla ba'i steng //
muM yig dmar ser yongs gyur bdag nyid ni /
'jam dpal dmar ser zhal gcig phyag gnyis kyi //
g.yas pas shes rab ral gri dpung thad 'dzin //
ut+pal yu ba g.yon pa'i mtheb srin gyis //
thugs kar bzung ba'i 'dab ma snyan thad du //
rgyas pa'i steng na sher phyin glegs bam mtshan //
zur phud lnga ldan dar dang rin chen brgyan //
zhabs gnyis mi phyed rdo rje skyil krung can //
'ja' tshon 'od lnga'i dkyil bzhugs gnas gsum du //
oM dkar AHdmar hU~M yig mthing kha yis //
mtshan pa las 'phros ye shes lha tshogs rnams //
dbyings rig dag pa'i klong nas sa mA dzaH
/dzaHhU~M baM hoHsa gnyis su med par gyur //
lus ngag yid gsum gus pas phyag 'tshal lo //
a ti pU ho /
pra tIts+tsha hoH
chu gnyis me tog bdug spos dang //
mar me dri chab zhal zas dang //
rol mo sman gtor rak+ta sogs //
phyi nang gsang ba'i mchod pa 'bul //
oM shrI many+dzu sa pa ri bA ra ar+g+haM nas /
shab+da pra tIts+tsha swA hA/
sngags sham du /
ma hA pany+tsa a mr-ita la kha raM khA hi /
ma hA ba liM ta\u0f8e
ma hA rak+ta\u0f8e
gzhon nu'i cha lugs 'chang ba po //
zhes sogs kyis bstod /
thun 'go rnams su phreng ba byin gyis brlab /
thugs kar nyi steng muM la sngags phreng gis //
bskor las 'od 'phros   bsnyen pa   'phags mchod 'gro don byas /   sgrub pa /
sku gsung thugs kyi yon tan ma lus pa //
tshur 'dus   sgrub chen   bdag la byin gyis brlab par gyur //
ces bsnyen pa dang sgrub pa'i dmigs pa dang bcas /
oM wA gI shwa ri muM/
zhes pa 'bum tsho drug thun du bcad de bsnyen /
thun mthar mchod bstod bya /
thun mjug rnams dang bza' btung bshang gci rnams kyi mjug tu /
oM gyis mgo drangs A li kA li'i mthar 'grub par gyur cig grub bo //
zhes dang /
gshin rje gshed kyi yig brgya /
rten 'brel snying po /
su pra tiSh+Tha rnams gsum re brjod pa 'og ma kun la 'gre
/thun mtshams kyi bya ba spyi ltar byed cing 'jam dpal mtshan brjod rgyas bsdus gang rung 'don par dam bca' ba phyag len du snang ba bzhin bya zhing zhi drag sbrel nas mi byed na gtang rag bzod gsol nyer bsdu shis brjod kyang byed /
gnyis pa dngos gzhi la /
bsnyen pa /
nye bsnyen /
sgrub pa chen po /
'chi bdag bdud sgrub dang bzhi las //
dang po ni /
zla ba tha chung bzhi'i mar ngo'i 'grub pa'i nyi ma'am yang na gza' tshes dang bstun te yar ngo la'ang rung bas /
dkyus gcig tu mi byed pa'i dbang du btang na dur khrod la sogs pa'i gnas na dang /
sbrel mar gtong ba'i dbang du byas te gong gi gzhi bcas rnams bsdus pa'i shul du sman raka mchod gtor /
rtags mthong na 'bul ba'i rtags gtor /
phyi nang gi nyer spyod /
bgegs gtor /
tshogs chas /
bam skong /
chos skyong /
gter srung gi gtor ma /
tshogs la mkho ba'i rdzas dang yo byad rnams bsham /
'jam dpal zhi ba dang sbrel mar byed pa'i dbang gis phyogs skyong gzhi bgegs kyi gtor ma dang rgyal tho logs su mi dgos /
las byang rdo rje'i thog mda' dkyus bzhin la /
tshugs par nus min mthu rtsal ldan par gyur //
ces pa'i bar song nas zla gsang rtsa rgyud kyi le'u bcu gsum pa dang /
dregs pa tshar gcod kyi skabs brgyad par gsungs pa bzhin /
mgo bo rma bya bzhin du dgug
/ru rak+sha yi phreng ba bgrang //
mgon po nyid la gus byas te //
zhes pa ltar bya /
dmigs pa ni /
phyi rol snod kyi 'jig rten gzhal yas khang //
nang bcud 'gro ba gshin rje'i gshed kyi lha //
rang gi snying gar mchong smug gur khang dbus //
pad zla nyi steng rang rig ye shes sems //
'phags pa 'jam dpal tshon gang tsam gyi tshad //
sku mdog dmar ser zhal gcig phyag gnyis kyi //
g.yas pas shes rab ral gri zhes pa nas /
zhabs gnyis mi phyed rdo rje skyil krung can //
zhes pa'i bar gong gi zhi bsnyen bzhin len /
thugs kar nyi steng rdor sngon rtse lnga'i lter //
zla nyi'i steng na mthing nag hU~M mthar sngags //
bskor zhing 'khor bzhi'i thugs kar rdor zla nyi //
hU~M yig bsnyen pa'i sngags kyi phreng bas bskor //
sngags phreng las chad gnyis pa ljags steng brgyud //
phyi rol 'dom gang tsam du sngags 'bru 'od //
grangs med lha skur gyur pa'i zhal nas kyang //
sngags sgrog 'od zer sne las lha mo'i tshogs //
'phros te bde bar gshegs pa'i tshogs kun mchod //
sku gsung thugs byin bsdus nas bdag la thim //
zhes pa'i dmigs pa dang bcas /
oM a kro te ka ya mAn+ta ka hU~M phaT/
ces pa 'bum phrag drug gi bar du bsnyen no //
de yang gshin rje dmar nag 'bar ba'i rgyud kyi yi ge 'khor lo rdzogs chen gyi le'u las /
gong gi sngags mthar /
khro rgyal rngam pa'i rgyal po nyid //
bdag dang dbyer med rdzogs pa'i sku
/zhes sogs gsungs la /
a kro 'bru bcu bdun pa dang nyi ma bzhi pa'i rtsa ba yi ge bcu gcig pa gsum po gang rung gdam par gsungs shing /
a kro bcu bdun pa 'jam dpal khro bo rin po che gsang ba'i rgyud kyi sgrub pa rtsa ba'i le'u sogs rgyud du ma nas bshad cing /
nyin bzhi'i rtsa ba gsang ba dgu bcu pa'i rgyud kyi srog la drangs pa'i le'u nas bstan pas don la khyad par med na'ang /
yi ge bcu gcig pa nyid la gtso bor mdzad pa shas che'o //
de ltar thun bzhi so so'i mthar gtor ma gsos la sman raka bran nas gtor bsngo byas pa'i mthar mchod cing /
thabs mchog bde chen mas bstod /
spyir sngags stong phrag re song ba'i mtshams mchod bstod byed par bshad cing phyag len mang por snang ba rgyud dang mthun zhing phun sum tshogs pa'i yan lag yin mod /
'dir thun mtshams tshor mchod bstod mdzad pas go chod pas thun mtshams bzhi por nges par dgos pa 'jam dpal khro bo gsang ba'i rgyud kyi le'u lnga pa sgrub pa rtsa ba'i le'u las /
sngags kyi phreng ba stong rdzogs dang //
stong tshogs mchod dang bstod pa bya //
drag tu gshin rje dgug pa ni /
khur bas dbus la gshin mi bzlog
/tshil chen mar me rgyun mi bcad //
rdza rnga brdung zhing dbyug pas bsgo
/rmugs chen rmugs chung snyan la bdo //
dpa' bo grub rtags byung ba dang //
dngos grub dam shing blang bar bya //
zhes gsungs pa ltar tshil chen gyi mar me sha chen dang gu gul bsres pa'i bdug pa dang /
rdza rnga'i rol mo sogs bya ba gnad che'o //
mtshams tshugs pa'i nub mo tshogs kyang rgyas par dbul /
gshin rje dmar nag 'bar ba'i dme rgyud kyi yi ge 'khor lo rdzogs chen gyi le'u las /
sgo lnga rang so yul med bzhag
/be shing 'khar ba thogs nas ni //
bying nas rmugs par gyur pa na //
'jam dbyangs khro bo'i 'dzab kyis bskul //
g.yel zhing rgod par gyur pa na //
mtshan ma lha yi sku la brtag
/ces sogs gsungs pas 'di'i sgrub pa ma grol bar bying na 'dzab dbyangs bya zhing dal gyis bcag
/rgod na bris sku sogs la blta zhing /
bying rgod sogs kyi skyon gang yang med par dus kun tu bsgrims nas bzla bar bshad pa ltar bya'o //
gnyis pa nye bar bsnyen pa ni /
stegs bu'i khar thig tshon byin gyis brlabs te dur khrod kyi tshon gyis dkyil 'khor gru gsum mthing nag zla gam gsum dmar /
mu khyud mdzes tshon /
rtsibs bzhi ser /
thod rwa dkar /
de'i phyir sgo rdzogs bris kyang 'gal ba med na'ang 'jug pa bde bar byed na thod rwa'i phyi rol du rdor rwa me ri bri /
de'i steng du tshe bdag gtso 'khor lnga'i tsaka li 'dzugs pa'am /
'jam dpal zhi khro'i rigs kyi bris 'bur byin can rnyed na rung zhing legs /
phyi nang mchod pa rnams bsham /
rang dang mdun bskyed kyi dkyil 'khor dbyer med gcig pa'i tshul du las gzhung rdo rje'i thog mda' bsrangs la gong bzhin dmigs pa dang bcas te a kro 'bru bcu gcig pa 'bum phrag gsum du bsnyen no //
gsum pa sgrub pa chen po ni bsnyen pa dang nye bsnyen thems kyang /
gshin rje dmar nag 'bar ba'i dme rgyud kyi le'u bdun pa las /
yab yum sngags kyi grangs thems kyang //
lha yi mtshan ma ma mthong na //
sngags kyi dam tshig nyams srid pas //
lhu dum gsil la brgya bshags bya //
de tshe mtshan rtags mngon du ster //
des kyang rtags rnams ma byung na //
gsang sngags sil bur lto nas zlog
/ru khug ru nyal ru nyal dang //
ru zlog drag pos gnad la dbab //
gzhug la dam tshig bdar la bzhag
/lha nyid gnad la dbab pa ste //
kun gyis bya ba ma yin te //
las rnams lkugs na bya ba yin //
mi 'gro 'gro bar bya ba yin //
mi 'grub 'grub par bya ba rung //
dam tshig bdag pos rab tu gsungs //
zhes pa ltar /
bshags pa dang sngags sdeb bya dgos kyang /
bris sku 'dzum pa sogs dngos nyams rmi lam du rtags bzang po mthong na /
tsan+dan dmar po'i byang bu gnyis la rab 'bring tha gsum gyi rdzas gang rung gis gcig la sku dang /
gcig shos la gzugs bris pa'i khong pa rgyab tu yi ge 'god lugs mthong brgyud kyi phyag len ltar la so so'i rdzas byug cing pra rtsis mnan pa kha sbyar ba dar tshon gyis dam du bcings nas rlangs mi 'chor bar bya /
rdul tshon gyi dkyil 'khor steng du many+dzi'i khar mo thod mtshan ldan gyi nang du ba dmar ser gyi 'o ma dang chang la man ngag las byung ba'i rdzas rnams btab pa hub gang tsam dang lhan cig par byang bu zhal phyogs ma log par gzhug
/de steng pho thod mtshan ldan gyis bkab la dar tshon sna lngas dril /
pho mo'i thod pa so sor ma rnyed na pho thod gnyis sbyar /
gzungs thag dmar po btags /
dkyil 'khor gyi mthar dngos grub kyi rdzas thod pa mtshan ldan chang gis bkang ba dang tshogs chas bza' bca' btung ba kha na ma tho ba med pa ci 'dzom /
tshe gal thun gsum /
gzhan yang bkra shis pa'i rdzas dang yo byad sna tshogs pa dang mchod gtor thams cad sngar bas bzang ba bsham la /
'phros te bde bar gshegs pa'i tshogs kun mchod /
yan gong ltar la /
byin rlabs ma lus dngos grub rdzas la thim //
zhes tshig dmigs cung zad bsgyur la gzungs thag nas bzung ste yig 'bru bcu gcig pa gnyid sogs spangs te shin tu brtson pas 'bum phrag gcig thengs ma thag sngags mthar dngos grub bsdu ba'i sham bu btags la khri phrag gcig
/dam bsre dngos grub blang ba'i sngags bsdebs stong tsam bzlas la /
nam gung yol tsam la tshogs rdzas rnams byin gyis brlabs la 'bul ba'i bar byas te rang nyid tshogs la longs ma spyad pa'i snga rol du nam tho rangs la bab pa'i tshe /
hoH
nam mkha'i khams mnyam zil gnon 'jam pa'i dbyangs //
sku yi dngos grub nam mkha'i dkyil yangs bzhin //
gsung gi dngos grub 'gag med brjod dang bral //
thugs kyi dngos grub mi rtog mnyam pa'i ngang //
yon tan dngos grub yid bzhin rin chen gter //
phrin las dngos grub rnam bzhi lhun gyis grub //
sku gsung thugs dang yon tan phrin las kyi //
dngos grub rnam gnyis dgos 'dod yid bzhin nor //
ji ltar bsam pa'i dngos grub bstsal du gsol //
gnas skabs nad gdon bar gcod la sogs pa //
mi mthun gnod pa'i phyogs kun zhi ba dang //
tshe dang bsod nams dpal 'byor longs spyod dbang //
mnga' thang snyan grags dgos dgu rgyas pa dang //
mos bzhis khams gsum srid gsum lha mi nor //
yid la gang 'dod dbang du 'du ba dang //
bstan dang bla mar do bsdo bdag la 'tshe //
dgra bgegs gang byung drag pos bsgral ba sogs //
rnam bzhi'i las kyi dngos grub bstsal du gsol //
mthar thug bdag don phun tshogs 'jam pa'i dbyangs //
ye shes sems dpa'i go 'phang myur thob cing //
gzhan don nam mkha'i mtha' mnyam sems can rnams //
gang la gang 'dul gzugs skus chos bstan nas //
rdzogs pa'i sangs rgyas sa la rab 'god pa'i //
don gnyis phun tshogs dngos grub deng stsol cig
/hU~M/
yi dam rgyal ba rgya mtsho'i tshogs //
bdag nyid rig 'dzin sgrub pa pos //
'dzab bsnyen grangs su thems zin gyis //
bskyed rdzogs drod tshad thob zin gyis //
thugs dam gnyan po bskangs zin gyis //
sgrub pa'i zhag grangs thems zin gyis //
rdo rje srin po'i nam langs nye //
dngos grub 'byung ba'i dus la bab //
dam can thugs dam bdag bskul gyis //
sngon gyi thugs bskyed smon lam dang //
dam bcas ma bsnyel deng dgongs la //
dngos grub dam pa da lta stsol //
ces lan gsum dang /
lha yi lha mchog ma dang /
bskal pa dpag tu med pa'i 'dod gsol yang lan gsum byas rjes dkyil 'khor dbus nas thod pa tshur blangs nas dpral bar gtugs te /
dbang chog bdud dpung zil gnon las byung ba ltar /
hU~M/
dam tshig chen po'i tshul bstan khro bo'i tshogs //
'dir gshegs rtags dang mtshan ma myur ston cig
/sku yi dbang mchog mi shigs rdo rje yis //
gdos bcas lus kyi sgrib pa sbyang du gsol //
oM ya mAn+ta ka kA ya sid+d+hi oM/
mgrin par gtad la /
hU~M/
dam tshig chen po'i tshul bstan khro bo'i tshogs //
'dir gshegs rtags dang mtshan ma myur ston cig
/gsung gi dbang mchog mi shigs rdo rje yis //
'chal ba ngag gi sgrib pa sbyang du gsol //
wA ka\u0f8e
snying gar gtad la /
hU~M/
dam tshig chen po'i tshul bstan khro bo'i tshogs /
'dir gshegs rtags dang mtshan ma myur ston cig
thugs kyi dbang mchog mi shigs rdo rje yis /
'khrul pa sems kyi sgrib pa sbyang du gsol //
tsit+ta\u0f8e
gnas gsum du gtad la /
hU~M/
dam tshig chen po'i tshul bstan khro bo'i tshogs /
'dir gshegs rtags dang mtshan ma myur ston cig
rnam gsum dbang mchog mi shigs rdo rje yis /
dug gsum nad gdon sdig sgrib sbyang du gsol //
sarba sid+d+hi pha la\u0f8e
zhes dbang blang /
de nas thod pa zhal phye ste bla ma dngos su bzhugs na dang mi bzhugs na'ang bla ma yi dam la sman mchod gzhung bzhin byas nas /
rang nyid kyis longs spyad dngos grub kyi rdzas gzhan rnams la yang rol /
tshe sgrub kyi kha bsgyur byed par 'dod na zhal las shes /
lhag ma /
chad tho /
brtan skyong gtang /
gtang rag gi mchod pa dang yig brgya brgya'am nyer gcig gis lhag chad bskangs rjes /
ye shes pa byang bu la bstim pa sogs man ngag ltar bya /
nam ma langs gong du rdul tshon gyi dkyil 'khor gzhung bzhin bsdu'o //
bzhi pa 'chi bdag bdud sgrub ni /
nam langs su nye ba na bca' gzhi bsnyen pa'i skabs ltar byas la /
bdag gi thugs ka'i hU~M ya nag por bsgyur te 'od zer 'phro 'du  sogs zhal shes bzhin byas nas 'bru bcu gcig pa 'bum phrag gcig bzlas pa'i thun mtshams su las gshin lha bcu bdun ma dang /
dregs pa'i sde dpon gyi gsol mchod byed /
de la zla gsang dregs pa tshar gcod kyi skabs brgyad pa las /
bye ba chig 'bum thon pa dang //
me tog la sogs mchod pa bya //
phyi nang gi ni mchod pas mchod //
bstod pa la sogs ci rigs bya //
zhes pa ltar bsnyen sgrub bzhi po bsgrigs pas gsang sngags bye ba gcig dang chig 'bum 'byung ba grangs kyi bsnyen pa /
dus kyi bsnyen pa zla ba gcig
/rtags kyi bsnyen pa /
de nyid las /
bsnyen pa rdzogs nas rtags rnams 'byung //
'jam dpal sku ni zhal 'dzum mam //
rtags ni bzang po byung ba dang //
dngos grub la sogs blang ba dang //
de nas drag po'i las sbyor 'jug
/ces gsungs so //
de'ang dang po bsnyen pa ni lha bsnyen pa'i rtsa ba ste phrin las 'khor lo bskor ba la dbang /
mchog gi dngos grub thob par byed /
gnyis pa nye ba'i bsnyen pas lha dam la 'du zhing dmod mo nye bar bsnyen pa yin /
phrin las thun gyi las la dbang /
thun mong gi dngos grub gtso bor thob /
gsum pa sgrub pa chen pos ni lha gnad la dbab cing dam la gdags pa dang phyis mi 'gyur bar tshe gcig la bsnyen pa rdzogs /
sgrub pa gong ma gnyis kyi dngos grub blang pa'ang yin /
las rab 'byams 'grub bo //
bzhi pa 'chi bdag bdud sgrub kyis ni mthar byed dregs pa'i tshogs dang bcas pa las la 'dzud cing drag po'i phrin las gtso bor 'grub pa yin no //
de rnams kyang gzhi'i chos nyid dri bcas lam gyi chos nyid rang gsal btab pas 'bras bu chos dbyings dri bral 'jam dpal ye shes sems dpa' mchog grub pa ni chos nyid do //
sgrub pa bzhi po thengs nas tshogs 'khor skong bshags /
gtang rag gi mchod pa rnams rgyas par bya'o //
gsum pa mjug las sbyor rtsa bsnyen ni /
'jam dpal snyan brgyud yang tig gsang ba'i man ngag las /
phyi nang gsang ba'i gshin rje bsgrub 'dod pas //
dur khrod bas mtha' 'jigs rung gshin rje'i gnas //
ngam nag rtsi shing rtsub cing brag ri mtho //
'brub khung gru gsum mdun du yod pa'i sar //
phyi nang gsang gsum rten rdzas bye brag bsham //
sha chen za zhing thod chen phreng ba bzung /   rak+sha yang rung /
zhes gnam sa gru gsum sogs drag po'i gnas su bshad pa thog ma nas yod na dang /
de min mtshams snga phyi bar chod na gnas de 'dra zhig 'tshol ba'i dbang du mdzad na'ang /
da lta dkyus gcig tu byed par de bzhin ma grub kyang btang snyoms su bzhag
/rten dang mchod rdzas sogs sngon nas yod bzhin pa mu mthud pas gsar sgyur ma dgos /
pu ri dkar po thog ma nas bshams kyang 'gal ba med mod spyod yul dog na skabs 'dir bsham /
res gza' mig dmar dang dbo lta bu 'dzom pa'i stobs ldan sbyor bar mchog tu shis shing /
dus kyang dkar phyogs dang 'grig na dang ma 'grig na nag phyogs la'ang rung /
gnas khang gis btub na 'dir ma zad gong nas kha lhor bltas pa shis /
dom gyi pags dmar 'ding bar bshad pas gdan lta bu'i tshul gyi de steng gdan dngos gzhi 'ding /
smin mtshams dang lus kyi sul rnams su thal chen /
mkhur tshos dang dpral bar khrag chen /
lkog ma dang brang la zhag chen mi rus kyi rgyan dang mi lpags sam ro chas kyi bgo ba sogs dur khrod kyi chas rgyan ci 'dzom thog ma'i thun 'go tsam la gang 'grub dang de nas mos pa bya zhing /
seng ldeng ngam be shing gi 'khar ba dang ral pa'i cod pan sogs dam tshig gi yo byad rnams 'du byas nas /
las byang rdo rje'i thog mda'i gzhung bsrangs pa'i //
gzung 'dzin rnam dag mtshan ma'i yul las 'das //
zhes gdeng gsum gsal gdab pa yan dkyus ltar byas nas /
oM e ka ya ma du ru tsakra hU~M phaT/
ces gtso bo'i 'dzab bye ba gcig dang chig 'bum mam 'bum phrag brgyad gang rung /
oM he ka ya ma du ru tsakra hU~M phaT/
oM g+h+ri ma ya ma du ru tsakra hU~M phaT/
oM sarba tsit+ta gzer thums b+hig nan /
trig nan rbad ya /
zlog ya /
hU~M phaT/
ces yum sras 'chi bdag
/srog bdag dang bcas pa'i sngags yin pas so sor chig 'bum re bzla dgos par phyi ma sbas lha gnyis kyi sngags bsdoms pas ldab 'phar bzla dgos shing bsnyen pa thun bzhir bcad de bzlas pa'i skyon dang bral bar bzla /
thun bzhir gtor ma sha zan sman raka gis gsos nas dgug gzhug lan gsum dang rtags gtor ltar byin gyis brlabs gtso 'khor lnga'i sngags kyis dbul /
thabs mchog bde chen mas bstod /
lha yi lha mchog ma /
bskal pa dpag med ma /
mkhyen brtse nus mnga' ma /
nam mkha' med par sogs kyi smon lam 'dod gsol bya /
bzlas pa thams cad skyon dang bral ba dgos pa'ang 'jam dpal khro bo gsang ba'i rgyud kyi sgrub pa rtsa ba'i le'u las /
myur ba ma yin bul ba min //
de bzhin yi ge 'dres pa min //
shin tu gsal zhing dag par smra //
zhes dang /
'jam dpal gshin rje'i gshed nag po'i las thams cad grub par byed pa'i 'khor lo'i rgyud las /
gzhan du mi 'gro'i sems kyis ni //
de lta'i tshul du bzlas par bya //
yul gzhan blo ni 'gro ba yis //
bskal par bzlas kyang 'bras mi 'byin //
zhes thug mtshams su byed dgos shing gong ma rnams la'ang shes so //
bsnyen pa thengs nas tshogs 'khor brgya'am nyer gcig
/gter srung mchod pa gzab rgyas /
bam bskang /
gtang rag mchod gtor kha gsos bsngos la /
chos sku zhi ba mas thog steng 'bul /
bzod gsol /
nyer bsdu /
bsngo ba /
smon lam /
shis brjod rnams las byang bzhin bya zhing /
nang mtshams grol nas har 'don mi byed pa mtshams spyi dang 'dra /
dgu gsum la tshogs dang mchod gtor dbul ba /
rgyun bsnyen nar mar byed pa gal che'o //
de yang bsnyen cing sgrub pa'i rtags rags pa tsam ni nang rtags su /
sku gsung thugs gang la rtag par sems lhang nge 'dug pa dang lus shing bal gyi 'dab ma ltar yang ba dang snang ba gang yang mthong ba dang /
lus yod du mi tshor zhing dkyil 'khor gyi rtsar lhan ne 'dug pa dang dbugs phyi nang du rgyu ba mi tshor ba dang rtog med kyi bde ba rang la 'char ba ste bsnyen pa rdzogs shing sems las su rung ba rtags dang po'o //
phyi rtags su sku gzugs 'gul ba'am bzhad pa'am steng nas lung ston pa'i sgra thos pa'am lho phyogs nas sgo bye ba snyam byed pa'am /
mdun gyi nam mkhar 'od kyi lha'i gzugs brnyan 'char ba'am 'od dang sgra dang dri zhim pa dang gtor ma dang sman raka khol ba dang /
mchod rdzas dang sgrub rdzas la me 'bar ba dang skyes pa dang bud med kyi tshogs sprul te gtam zer ba rnams ni mngon rtags so //
nyams kyi rtags ni nyams mi dga' na bdud kyi bar chad yin pas nyams brtag go
/rmi ltas su /
nyi ma mang po nam mkha' la shar ba dang nam mkha' 'od kyis khengs pa dang zla ba thang la lhung ba dang rdo rje'i slob dpon dang rtag tu 'phrad cing 'grogs pa dang dbang bskur ba dang /
mchod rten la 'dzegs pa dang ri la 'dzegs pa dang rnga brdung ba dang a tsa ra mang pos gtam zer ba dang /
mon pa nag po 'khol ba dang ban+de'i tshul du byung ba dang sngags pa mi nag gcer bu dar thogs pa dang bud med nag mos phyag byed pa dang /
ma dang sring mo dang mdza' mos 'tsho ba sbyor ba dang brag la mi lhung ba dang chu la mi bying ba dang nam mkha' la 'phur ba rnams rmi'o //
rtags 'di rnams thams cad yongs su rdzogs pa byung na rab /
phyed tsam rdzogs pa byung na 'bring /
'ga' zhig byung na mtha' ma yin no //
bsnyen pa thengs dus rtags rab 'bring mtha' ma gang rdzogs kyang dngos grub blangs te las kyi sbyor ba byas na gang byas kyang 'grub par 'gyur te the tshom med do //
rtags kyi yi ge zhal gyi gdams pa'o //
zhes pa rnams ni gshin rje kha thun gyi TI ka phan byed snying gi nyi ma dang rtags yig sogs las byung ba'o //
de yang gong gi bsnyen pa'i dus thams cad du gshin rje nag po'i sngags rgyud nag po'i bsnyen pa'i le'u las /
mi smra glal sbrid gnyid rmugs dang //
sgra chen sgra chung spangs pa dang //
drag thal ring thung rdzogs pa dang //
yid la shub bur bzlas pa'i thabs //
zhes gsungs pa ltar bza' btung dang bshang gci 'dor ba dang /
gnyid dang glal ba /
sbrid pa /
snabs /
lud pa /
'og rlung shor ba rnams kyi skabs bzlas pa'i sngags de dag bzlas pa'i grangs su mi bgrang /
gzhan yang phreng skor 'khor nas mdo 'dzin rtsar ma slebs pa'i bar rnams su mi dang gtam shor na sngar bcad zin nas phreng rdog bzhi /
glo lu na lnga /
glal na gsum /
sbrid pa la bcu /
mchil snabs lud pa sogs 'dor na gcig
/'og rlung la bdun /
gnyid la bco lnga rnams grangs su mi rtsi bar slar ldog la bgrang /
bza' btung byed bzhin pa dang bshang gci 'dor bzhin par sngags bzla ba gtan nas spang /
bza' btung byas pa /
gnyid dang glal sgrig sbrid byung ba /
bshang gci dang mchil snabs dor ba /
'og rlung shor ba rnams kyi rjes su chab ma blangs par sngags la mi 'jug
/glo lu ba nas gnyid kyi bar drug po la phreng rdog grangs nges can slar ldog pa ni zhi bsnyen dang zla gsang gzhi bsnyen gyi bsnyen pa dang nye bsnyen 'chi bdag bdud sgrub las sbyor rtsa bsnyen rnams kyi skabs yin la /
gzhi bsnyen gyi sgrub pa chen po'i skabs ni glal ba dang sbrid pa dang gnyid dang rkang lag brkyang bskum rnams ye ma shor ba dang /
'og rlung mchil snabs glo lu ba rnams byung na gong ltar phreng rdog grangs bcad slar ldog par bya ba 'dir ma zad sngags rnying ma'i bsnyen sgrub thams cad la dgos mi dgos dpyad do //
mjug tu mchod rten dkar nag la brten pa'i las sbyor ram gtor ma la brten pa'i srung zlog bya zhing kha skong gi sbyin sreg kho bos brtsams pa'i zhi ba'i sbyin sreg gang+gA'i chu rgyun nas lha sngags 'byin 'jug byas pas 'grub bo //
zla gsang rgyud sde'i 'o ma'i rgya mtsho cher //
brgyud pa'i gsung sgros ri bo bsgril ba las //
bsnyen yig sa srung rin chen rgyan spras nas //
dngos grub thang la lhod po'i 'gros kyis rgyu //
lha sras mjing yon yang srid 'bring gung pa'i //
zhal gdams phabs rtsis bran pa'i legs bshad chang //
btungs pas ci dgar myos pa'i bsnyen yig gi
/snyan po'i rgyang glu spobs mtho'i mgrin nas blangs //
de phyir chos 'di mos ldan du ma'i rnar //
ches mngar ro brgya bda' ba'i bcud 'khyil mthus //
skye bar 'jam dpal rdo rjes rjes bzung ste //
dngos grub rnam gnyis lhun gyis grub par shog
/'jam dpal tshe bdag nag po me'i spu gri'i srung zlog bsad mnan nyams su blang ba la med du mi rung ba'i gzhi bsnyen dang rtsa bsnyen gyi yi ge bai DUr+Ya'i do shal zhes bya ba 'di ni /
gnubs kyi sngags 'chang zil gnon rdo rjes bskul bas rkyen byas lam 'dir mos pa'i snod ldan mang por phan pa'i lhag bsam gyis kun nas bslangs te /
bsnyen sgrub kyi man ngag 'di dag dpal 'bri gung pa dbur smyon chen po'i zhal las dngos su thos shing sngags 'chang dkon mchog lhun 'grub la yang bskyar du dpyad pa za hor gyi sngags smyon zil gnon bzhad pa rtsal gyis sbyar ba'i /
yi ge pa ni rig 'dzin gyi btsun pa 'jam dbyangs grags pas bgyis pa snod min la 'chal bar mi ston pa'i bka' rgya yod pas gter srung rnams kyis thub par srungs shig
/sa ma ya /
rgya rgya rgya /
sarba mang+ga laM///
/
