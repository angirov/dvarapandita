@#//
dga' rab rdo rje'i snying tig las /
yi dam zhi ba'i sgrub pa dpal rdo rje sems dpa'i bskyed rdzogs kyi nyams len snying por dril ba bde chen thig le zhes bya ba bzhugs so //
na mo gu ru badzra satwa ya /
rdo rje mi slob 'od gsal dbyings //
sems dpa' zung 'jug sgyu ma'i sku //
dbyer med bla ma la btud nas //
bskyed rdzogs man ngag snying po dbye //
de la sprul pa'i sku dga' rab rdo rje'i snying tig
/sangs rgyas gnyis pa o rgyan chen po'i thugs bcud /
dpal rdo rje sems dpa' sangs rgyas mnyam sbyor gsang chen rigs gcig pa'i bskyed rdzogs kyi rnal 'byor zab mo'i don snying por dril te nyams su blang ba'i tshul la gsum /
sngon 'gro /
dngos gzhi /
rjes so //
dang po la gnyis /
thun gyi sngon 'gro dang /
khrid kyi sngon 'gro'o //
dang po ni /
dbang dang man ngag thob cing dam tshig dang sdom par gnas pa'i sgrub pa pos /
gnas dben par bde ba'i stan la lus gnad bsam gtan gyi spyod lam dang ldan par bya /
ngag gnad rlung ro dgu phrugs su bsal bas rang sor gzhag
/sems kyi gnad nges 'byung dang byang chub kyi sems kyis kun nas bslangs te /
spyi bor bla ma bsgom zhing mos gus gdung shugs drag pos gsol ba btab nas rang la bstim /
thugs yid bsres te mnyam par bzhag pa'i ngang nas khrid kyi dmigs pa la 'jug go
/gnyis pa khrid kyi sngon 'gro la gnyis /
thun mong gi sngon 'gro dang /
thun mong ma yin pa'i sngon 'gro'o //
dang po ni /
dal 'byor rnyed dka' zhing phan 'dogs che ba'i tshul dang /
'jig sla zhing nam 'chi ba'i cha med pa dang /
shi ba'i 'og tu las 'ba' zhig gi rjes su 'brang ste /
'khor ba'i gnas rigs mtho dman gang du skyes kyang sdug bsngal kho na'i rang bzhin las ma 'das pa'i ngang tshul la bsams nas nges 'byung gi blo shugs drag tu bskyed do //
gnyis pa thun min sngon 'gro la drug
/lam gyi rtsa ba skyabs su 'gro ba /
lam gyi snying po sems bskyed pa /
gsag sbyang spel gsum gyi gnad bsdus pa yan lag bdun pa bya ba /
khyad par sgrib sbyong rdo rje sems dpa'i sgom bzlas /
tshogs gsag maN+Dal /
byin rlabs 'jug par byed pa bla ma'i rnal 'byor ro //
dang po ni /
tha mal gyi snang ba thams cad dbyings su thim pa las zhing yongs su dag pa 'og min stug po bkod pa'i rnam par gsal ba'i /
rang gi mdun gyi nam mkhar bla ma rdo rje sems dpa' dkon mchog kun 'dus rtsa gsum rgya mtsho'i khyab bdag chen por bzhugs pa'i spyan sngar /
rang gzhan sems can thams cad sgo gsum 'jug pa gcig pas kun rdzob brda'i skyabs 'gro dang /
don dam rang bzhin yongs shes kyi skyabs 'gro'i de kho na nyid la mnyam par 'jog pas /
dbyings nyid rnam dag rdzogs sangs rgyas :
rig pa lhun grub dam pa'i chos :
dbyings rig gnyis med tshogs mchog la :
ye nas dag par skyabs su mchi :
lan gsum sogs ji ltar rigs pa bya /
gnyis pa lam gyi snying po sems bskyed ni /
kun rdzob smon 'jug gi dmigs pa gsal btab la /
e ma ho rang rig byang chub sems :
ma rtogs 'khrul par gyur pa kun :
gnyis su med par bsgral ba'i phyir :
rang byung rang gsal sems bskyed do :
zhes brjod cing don dam byang sems rang bzhin gnyug ma'i ngang du ngal gso /
gsum pa gsag sbyang spel ba'i gnad bsdus yan lag bdun pa ni /
kun rdzob dang don dam pa'i yan lag bdun pa zung du 'brel ba'i dmigs 'don rtse gcig pas /
nam mkha' lta bu'i bde gshegs la :
gsal ba chen por phyag 'tshal lo :
rig pa'i ngang du mchod pa 'bul :
rgyun chad med pa'i klong du bshags :
rtag cing sgrib med yi rang ngo :
yin min med par chos 'khor bskor :
myong ba can du bzhugs su gsol :
nges pa can gyi mchog thob shog :
ces brjod /
bzhi pa khyad par gyi sgrib sbyong rdor sems sgom bzlas ni /
glo bur 'khrul pa'i tha mal lus :
gdod nas dag pa 'od kyi sku :
lhug par gnas pa'i rdo rje sems :
dwangs pa'i ngang du gsal rdzogs bskyed :
ces rang nyid kyi gzhi lus rdo rje sems dpar gsal btab cing /
thugs kar pad zla la gnas pa'i hU~M yig gi mthar sngags kyi phreng bas mtshan pa las 'od zer 'phros /
lus kyi nang thams cad gang /
sdig ltung bag chags dang bcas pa dag
/snang grags rtog gsum rdo rje sems dpa'i sku gsung thugs su gyur par mos la /
oM badzra satwa A:
zhes brgya rtsa sogs ji ltar rigs pa bzlas mthar rang bzhin med pa'i chos nyid kyi ngang du mnyam par gzhag
/lnga pa tshogs gsag maN+Dal ni /
sgrub pa'i maN+Dal skyabs yul gsal btab pa'i spyan sngar /
mchod pa'i maN+Dal tshom bu bdun ma mtshon byed du bkod de /
kun rdzob dang don dam pa'i maN+Dal gyi dmigs 'don zung du 'jug pas /
stong pa nyid kyi dbyings nyid du :
rig pa cog gzhag tshom bur bkod :
dbyings rig dbyer med maN+Dal 'di :
ka dag bde bar gshegs la 'bul :
gu ru maN+Dal la pU dza ho :
zhes dbul /
drug pa byin rlabs 'jug par byed pa bla rnal ni /
skyabs yul kun 'dus bla ma rdo rje sems dpar gsal ba nyid sku bzhi dbyer med pa'i ngo bor mos te mi phyed dad pa'i gdung shugs drags pos /
oM AHhU~M/
thugs rje sprul sku'i bla ma la :
spros bcas gdung bas gsol ba 'debs :
lus la bum pa'i dbang bskur nas :
snang stong rtogs par byin gyis rlobs :
rang bzhin longs sku'i bla ma la :
spros med ngang nas gsol ba 'debs :
ngag la gsang ba'i dbang bskur nas :
gsal stong rtogs par byin gyis rlobs :
ngo bo chos sku'i bla ma la :
shin tu spros med ngang du 'dud :
yid la gsum pa'i dbang bskur nas :
bde stong rtogs par byin gyis rlobs :
dbyer med nyid sku'i bla ma la :
rab tu spros med ngang nas 'dud :
sgo gsum bzhi pa'i dbang bskur nas :
rig stong rtogs par byin gyis rlobs :
zhes gsol ba rtse gcig tu btab mthar bla ma rang la bstim /
rang gi sgo gsum kun gzhi dang bcas pa dang /
bla ma'i gsang gsum ye shes bcas dbyer med du 'dres /
dbang bzhi thob /
sgrib bzhi dag
/lam bzhi bsgom rung dang /
sku bzhi thob rung gi rten 'brel rgyud la bzhag par bsam la thugs yid bsres te rig stong gnyug ma'i ngang bskyang ngo ///
/gnyis pa dngos gzhi la gsum /
gzhi bskyed pa'i rim pa /
lam thabs kyi rim pa /
'bras bu grol ba'i rim pa'o //
dang po la gnyis /
rags pa dbyibs kyi rnal 'byor dang /
phra ba thig le'i rnal 'byor la bslab pa'o //
dang po la gsum /
dam ye dbyer med kyi dkyil 'khor gsal gdab pa /
dmigs pa'i gtso bo lha'i snang zhen la bslab pa /
bzlas pas thugs dam bskul ba'o //
dang po ni /
de bzhin nyid bden gnyis dbyer med lhag pa'i chos sku chen po'i ngang /
dmigs pa med pa'i snying rje kun snang sgyu ma lta bur rang shar ba las /
rgyu'i ting nge 'dzin a dkar po nam mkhar gnas pa'i 'od zer gyis snod bcud kyi dngos 'dzin bsregs gtor bkrus te stong pa'i ngang /
yum lnga'i rang bzhin du rnam par dag pa'i 'byung ba rim brtsegs ri rab dang bcas pa'i steng du rdo rje'i srung 'khor yangs shing rgya che ba /
de'i dbus su bde ba chen po'i ye shes rnam pa thams cad pa gzugs kyi snang char shar ba'i rten gzhal yas khang pa dang /
brten pa lha bskyed pa'i tshul dmigs 'don zung du 'jug pas /
a :
ka dag gting gsal dbyings kyi ngang :
lhun grub kun snang rig pa'i rtsal :
rgyu yi yi ge a dkar po :
mkha' la 'ja' tshon bzhin du shar :
de las rang byung thugs rje'i rtsal :
ye shes rig gdangs me rlung chus :
snod bcud dngos 'dzin dbyings su sbyangs :
klong lnga yum gyi mkha' dbyings su :
mi 'gyur rdo rje'i sa gzhi la :
bde chen thig ler 'khyil ba yi :
pho brang gzhal yas mtshan nyid rdzogs :
de dbus pad nyi zla ba'i steng :
a las rang rig gdod ma nas :
chos kyi sku ru rnam dag pa :
rdo rje sems dpa' nam mkha' che :
bzung bas mi zin chu zla 'dra :
kun tu bzang po'i rol pa las :
rang bzhin yongs grub phyag rgya'i lha :
gzugs sku ye shes sgyu ma'i tshul :
sangs rgyas thams cad mnyam sbyor ba :
mkha' 'gro sgyu ma bde ba'i mchog :
dkar gsal dri med ston zla'i mdangs :
phyag g.yas rdo rje thugs kar gsor :
g.yon pas dril bu dku la brten :
longs spyod rdzogs sku'i rgyan gyis mdzes :
mtshan dpe'i gzi byin lham me ba :
rang 'od rig ma'i bde bas dgyes :
rdo rje pad+ma'i skyil krung gis :
ye shes 'od lnga'i klong na bzhugs :
gzugs phung rnam par snang mdzad de :
tshor ba rdo rje nyi ma 'o :
'du shes pad+ma gar gyi dbang :
'du byed bcom ldan rta mchog dpal :
rnam par shes pa he ru ka :
ye shes badzra satwa las :
rtsa gsum dkyil 'khor 'khor lo che :
bsam yas zhi dang khro bo'i lha :
sgyu 'phrul drwa ba'i sprin phung 'phro :
zhes brjod cing gsal gdab /
de'ang 'khor los sgyur ba drug sgom tshul rgyas par spro na /
rang gi lus kyi dbus drang por rtsa gsum 'khor lo lnga spyi ltar gsal btab pa'i spyi bor bde chen gyi 'khor lo'i dbus su gzugs kyi phung po rnam par dag pa rgyal ba rtag pa rnam par snang mdzad dkar po 'khor lo dang dril bu 'dzin pa /
de bzhin du lte bar tshor ba rnam dag rdo rje nyi ma ser po rin chen dril bu /
mgrin par 'du shes rnam dag pad+ma gar dbang dmar po pad+ma dril bu /
gsang gnas su 'du byed rnam dag rta mchog ljang gu ral gri dril bu /
snying gar rnam shes rnam dag dpal chen he ru ka mthing nag rdo rje dang thod khrag
/de'i thugs kar ye shes chen po'i ngo bo rdo rje sems dpa' dkar po rdo rje dang dril bu 'dzin pa /
de thams cad kyang rang 'od kyi yum dang mnyam par sbyor ba /
he ru ka khro nyams dang /
gzhan rnams zhi 'dzum chags shing mche ba'i myu gu gtsigs pa sogs cung zad khro bo'i nyams can /
zhabs rdo rje dang pad+ma'i skyil mo krung gis pad nyi zla ba'i gdan la rang 'od kyi klong du bzhugs pa las rang rang gi rigs kyi tshom bu mtha' yas pa'i sprul pa'i sprin phung 'phro bar gsal gdab /
yang na mnyam sbyor rang gi gzhung nas 'byung ba ltar /
rgyal ba rtag pa dkar ser g.yas chos gos gsol ba'i grwa dang /
g.yon lhung bzed bdud rtsis gang ba 'dzin pa sogs thams cad rtsa ba'i lha zhal gcig phyag gnyis yum dang bcas pa kho nar gsal btab kyang chog mod /
snga ma stabs bde zhing /
bsdu na gzugs kyi phung po rnam snang gi ngo bor dag pa sogs nga rgyal gzung na'ang rung /
gzhan du mig la rnam snang sogs bsgom par gsungs na'ang /
rdzogs rim gyi smin byed du 'gro ba'i dbang du byas na 'khor lo lngar bsgom pa 'di ltar legs so //
gnyis pa dmigs pa'i gtso bo lha'i snang zhen la bslab pa ni /
de ltar gsal brtan dag gsum la sems bzung nas reg mthong gi mtshan ma brtan po ma skyes kyi bar rtse gcig tu sgom pa'i tshul bskyed rim gyi man ngag spyi ltar nyams su blang /
gsum pa bzlas pas thugs dam bskul ba ni /
snying dbus thig zlum 'od lnga'i klong :
a yig mtha' mar sngags kyis bskor :
bde chen ye shes snang ba yis :
'khor 'das snod bcud rtog pa sbyangs :
nyams chag sdig sgrib rig ngor dag :
bsod nams tshogs chen gzhi la rdzogs :
ye shes 'bras bur lhun gyis grub :
thams cad ma lus sku gsung thugs :
yon tan phrin las rmad po che :
snang srid gzhir bzhengs chen po'i ngang :
grags stong rdo rje'i dzapa? 'di bzla :
zhes gsal btab la /
bzla bya'i sngags ni /
oM badzra satwa hU~M:
zhes bsnyen pa'i sngags rdor sems yang snying yi ge 'bru drug pa gtso bor bzla /
oM ma hA su kha badzra satwa AHdzaHhU~M baM hoHsu ra ta satwaM oM trAM hrIHhaM hU~M:
zhes sgrub pa'i sngags rdor sems 'khor los sgyur drug dang bcas pa'i nye snying yi ge 'bru nyer gsum pa dang /
oM badzra satwa sa ma ya :
ma nu pA lA ya :
badzra satwa twe no pa :
tiSh+Tha dr-i D+ho me b+ha wa :
su toSh+yo me b+ha wa :
su poSh+yo me b+ha wa :
a nu rak+to me b+ha wa :
sarba sid+d+hi m+me pra yats+tsha :
sarba karma su tsa me tsit+taM shre yAMHku ru hU~M:
ha ha ha ha ho :
b+ha ga wAna? sarba ta thA ga tA:
badzra mA me muny+tsa badzrI b+ha wa ma hA sa ma ya satwa A:
zhes las sbyor gyi sngags yi ge brgya pa'ang ci nus su bzla zhing /
de'ang bsnyen pa'i skabs /
snying ga'i dbus su ye shes lnga'i rang mdangs 'od lnga'i thig le zlum po sgo nga stong pa lta bu'i dbus su /
thugs srog a yig dkar po'i mthar yi ge 'bru drug pa shin tu phra ba spus bris pa lta bu bkod pa la sems rtse gcig tu gzung zhing bzla /
des skyo na sngags phreng gnyis pa yab yum gyi zhal nas gsang ba'i lam brgyud de mgal me ltar 'khor bas bde ba chen po'i ye shes skyes par bsam la do li'i bzlas pa dang /
'od zer spro bsdus don gnyis kyi mdzad pa bsgrub cing snang grags rtog gsum lha sngags chos skur sbyangs te mnyam par gzhag pa spro bsdu'i bzlas dmigs kyang sbyar du rung zhing /
sgrub sngags bzlas skabs do li'i bzlas pa dang /
las sbyor skabs spro bsdu'i dmigs pa gtso bor bya /
de'ang lha sku'i gsal snang brtan pa /
bkod pa'i bzlas pa la sems bzung nas sngags dag par bzla ba /
lha dang rang sems dbyer med du bsres te mnyam par gzhag pa /
sngags las 'od zer spro bsdu'i rtsal sbyong ba rnams la brten nas dpal rdo rje sems dpa'i sku gsung thugs phrin las dang bcas pa'i ye shes la dbang 'byor bar 'gyur bas na srog sdom gyi gzer bzhi zhes bya'o //
gnyis pa phra ba thig le'i rnal 'byor la bslab pa ni /
rang nyid kyi phyi dbyibs kyi rdo rje sems dpa'i shangs bug gnyis kyi 'dus mtshams su thig le dkar ser yungs dkar gyi 'bru tsam pa'i nang du /
rten dang brten par bcas pa'i dkyil 'khor shin tu phra bar bsgoms la sems gzung zin pa na de 'dra ba'i dkyil 'khor gnyis pa spros /
rlung phyir 'gro ba na sna sgo nas nam mkha' gang bar khyab ste sangs rgyas kyi mdzad pa bsgrubs /
nang du 'jug pa na tshur 'dus rtsa ba'i dkyil 'khor la thim /
gnas pa'i tshe de la sems gzung /
de lta bu'i rim pas gsal snang khyad par can skyes pa na /
snying ga'i thad kyi dbu ma'i nang dang /
de la gsal snang skyes pa na rdo rje nor bu'i rtse mor sngar bzhin gsal gdab cing spro bsdu bya /
de ltar goms pas rlung sems 'du ba'i nyams ci rigs pa 'byung zhing /
rlung dang gtum mo'i rkyen cung zad la brten nas sbyor lam rlung sems kyi lha skur ldang nus pas na bskyed rdzogs gzhi mthun pa yin no //
gnyis pa thabs lam la gnyis /
sbyor ba rlung dang gtum mo dang /
dngos gzhi pho nya'i rnal 'byor la bslab pa'o //
dang po ni /
lus gnad rnam snang chos bdun drang por bsrang /
rang phyi dbyibs kyi lus dpal rdo rje sems dpa'i sku snang stong 'od kyi rang bzhin phyi gsal nang gsal dwangs zhing rnyog ma med pa shel gong lta bu'i dbus drang por rtsa gsum 'khor lo bzhi spyi ltar gsal gdab /
ngag gnad rlung ro dgu phrugs su bus la cung zad ngal gso /
yid kyi gnad lte 'og gi rtsa gsum sbubs gcig tu gyur par sems gtad de /
rlung gnad 'og rlung cung zad 'then /
steng rlung 'jam zhing dal ba rdzogs par rngub /
slar yang 'og rlung rdzogs par drangs te lte ba'i bum can g.yo med du 'ching /
mi thub pa na gzhil /
des kyang mi thub na mda' ltar 'phang ba ste sbyor ba bzhi ldan spyi ltar nyams su blang /
de la goms pas lte ba'i 'og rtsa gsum sbubs stong gcig tu gyur pa'i nang gtum mo'i me'i ngo bo a shad skyer tsher lta bu rtsa ba phra ba thur du bstan par gsal gdab cing sems gzung /
zin pa na rlung sbyor gyis bskul bas de las me lce shin tu phra ba glog gi zer ma lta bu byung /
lte ba'i rtsa 'khor thams cad gang bar mos la rlung gzung /
rim par me gyen du bsring /
mthar spyi bo'i haM la reg
/de las bdud rtsi'i rgyun shin tu phra ba babs /
me mar ldog ste lte ba'i bar bdud rtsis gang /
slar yang me cher 'bar ba sogs 'bar 'dzag gi dmigs pa la sems bzung bas drod dang /
bde ba dang /
mi rtog pa'i gtum mo rnams rgyu 'bras kyi tshul du skye ba yin la /
'bar 'dzag gi skabs rtsa ba'i dmigs pa la goms pas rtsa gsum 'khor lo lngar rgyal ba rigs drug 'khor dang bcas pa gsal btab nas bdud rtsis mchod par dmigs pa'ang khyad par gyi man ngag go
/gnyis pa dngos gzhi pho nya'i rnal 'byor la bslab pa ni /
de lta bu'i rim pas drod dang bde ba khyad par can skyes shing thig le 'dzin 'grem las su rung ba na /
mtshan nyid ldan pa'i phyag rgya'i nye rgyu'i mtshams sbyar nas yas babs rgyu dang /
mas brtan 'bras bu'i dga' ba bzhi khyab cing brtan par bya'o //
gsum pa 'bras bu rnam par grol ba'i ye shes mngon du byed pa'i tshul ni /
de 'dra ba'i thabs lam zab mos dga' bzhi lugs 'byung lugs ldog gi tshul du bskyed de yul can rlung sems bde ba chen po'i ngo bor smin pa ni /
des drangs te yul stong pa dang /
shin tu stong pa dang /
thams cad stong pa dang /
rab tu stong pa bzhi'i 'od gsal mngon du byas te /
khyad par dga' ba bzhi pa lhan skyes kyi bde ba dang /
stong pa bzhi'i mthar thug rab tu stong pa dbyer mi phyed pa'i bde stong zung 'jug mtshon byed dpe'i tshul du thog mar skye zhing /
des mtshon bya don gyi ye shes ngo bo nam mkha' ltar dag pa /
rang bzhin 'od gsal ba /
thugs rje ris med par khyab pa'i 'bras bu rnam grol rdzogs pa chen po'i go 'phang mngon du byed par 'gyur ro //
de dag ni lam nges rdzogs kyi rim pa dang mthun par sa bcad tsam smros pa yin la /
mos sgom gyi dbang du byas na bzlas pa'i rnal 'byor yan gong ltar la /
phra thig gi sems 'dzin sgom pa'am ma bsgom yang rung /
rlung sbyor ba bzhi ldan dang gtum mo'i dmigs pa zung 'jug tu bsgoms pa'i mthar khams zhu ba'i bde ba la rten byas te /
rig stong gnyug ma'i ngang du mnyam par bzhag pas gzhi lam 'bras gsum gyi rnal 'byor rjes mthun tsam tshang bar 'gyur ba yin no //

//gsum pa rjes la gsum /
'od gsal du bsdu zhing zung 'jug gi skur ldang ba dang /
bsngo smon gyi rgyas gdab pa /
shis brjod kyis mtshams sbyar ba'o //
dang po ni /
dbyangs gsal rten snying yi ge brgya pa bzlas pas sngags kyi lhag chad kha bskang zhing byin rlabs kyi rgyun brtan par byas la /
dbyings las shar pa'i lha tshogs rnams :
rig pa'i dbyings su thim pa las :
dbyings ye zung 'jug rdzogs pa che :
'khor 'das dbyer med nyid du rdzogs :
a a a :
zhes pas lhar snang rig stong zung 'jug gi dbyings su sbyangs te mnyam par gzhag
/rjes thob cir snang thams cad sku dang ye shes kyi 'khor lor rang shar ba'i tshul la bslab /
gnyis pa bsngo smon gyi rgyas gdab pa ni /
lta ba chos nyid ye nas dag :
sgom pa blo las 'das pa'i ngang :
spyod pa bsam yas dge ba kun :
'bras bu sku gsum 'thob phyir bsngo :
zhes 'khor gsum spros pa dang bral ba'i rgyas gdab /
gsum pa shis brjod kyis mtshams sbyor ni /
bsam du med pa'i lta ba rtogs :
brjod du med pa'i sgom nyams longs :
blang dor med pa'i spyod pa spyad :
'bras bu lhun grub bkra shis shog :
ces sogs shis pa brjod pa ji ltar rigs pas mtshams sbyar te spyod lam la 'jug go
/rigs kun bdag po'i rim gnyis kyi //
snying po nye bar bsdus pa 'dis //
'gro rnams 'od gsal rdo rje'i dbyings //
ye shes sems dpa'i skur smin shog
/ces pa'ang dge slong sde snod 'dzin pa pad+ma b+ha dra sogs don gnyer can rnams kyi bzhed pa bskang ba'i slad /
mtsho skyes bla ma dgyes pa'i 'bangs pad+ma 'od gsal mdo sngags gling pas nyung gsal snying po 'dril ba'i tshul gyis legs par sbyar ba'i yi ge pa ni dge slong dge ba'i bshes gnyen rig pa dang grol bar smra ba lung rtogs bstan pa'i nyi mas bgyis pa dge legs su gyur cig //
/
