@#//
rdor sems thugs kyi sgrub pa'i rmi lam gyi khrid yig zin bris su spel ba nying 'khrul rang grol zhes bya ba bzhugs so //
oM swasti /
rang ri~Xg klong du gzung 'dzi~Xn yongs grol bas //
'gyura~X meda~X rlung sems 'od gsal sgyu ma'i lhar //
ston mdzad bla ma rdo~X rje~X sems dpa' la //
btud nas rmi lam 'dzin sbyong man ngag 'grol //
'dir rdor sems thugs kyi sgrub pa'i yan lag gi khrid chung las /
rmi lam gyi man ngag ji ltar nyams su len pa'i tshul la sbyor dngos gnyis las /
dang por sbyor ba ni /
dang po sngon 'gros rgyud sbyangs nas :
zhes pas /
thog mar dal 'byor gyi rten 'di yang yang rnyed dka' bar bsam pa dang /
da res rnyed kyang nges par 'chi zhing nam 'chi cha med par bsam pa'i mi rtag pa'i dran shes dang /
'khor ba mtho dman gang du skyes kyang thams cad sdug bsngal gyi yo lang du shes pas cis kyang dgos med kyi blo drag tu bsam pa'i skyo shas kyis yid bskul nas /
gnas khang dag pa'i zhing du mos te /
mdun gyi nam mkhar gdan khri mtho zhing yangs pa la bla ma rdo rje sems dpa'i rnam pa can skyabs gnas kun 'dus kyi ngo bor mos la /
rang gzhan sems can thams cad 'khor ba'i sdug bsngal gyis 'jigs nas skyabs zhu na ci mdzad bla ma dam pa mkhyen snyam pas skyabs 'gro dang /
mkha' khyab kyi sems can thams cad drin can gyi pha mar shes pas tshugs thabs med pa'i snying rjes yid drangs te /
sems can thams cad sdug bsngal las bsgral te rdzogs pa'i sangs rgyas kyi go 'phang la 'god par bya /
de'i ched du zab mo'i lam bsgom par bya'o snyam pas sems bskyed /
rang gi spyi bor bla ma skyabs gnas kun 'dus kyi ngo bor bsgoms la /
ba spu ldang zhing mchi ma 'khrug pa'i mos gus kyis rmi lam zin pa'am 'byongs par skabs thob kyis bsgyur bas gsol ba drag tu btab nas /
mthar bla ma 'od du zhu ba rang gi spyi bo nas thim rang lus rdo rje sems dpa'i sku gsal stong du lhag gis shar bar bsams la /
rtsa bral gyi shes pa yengs med kyi ngang nas 'char sga \u0f7cma 'gags pa'i snang ba sgyu ma lta bu'i rang ngo la sal le rjen ne bzhag go
/gnyis pa dngos gzhi la /
rmi lam bzung ba dang /
sbyang ba dang /
gcig tu byed pa'i bsam gtan dang gsum /
dang po rmi lam bzung ba la /
nyin par dran pa yengs med kyis bzung ba dang /
mtshan mo man ngag btsan thabs kyi gdams pa'o //
dang po ni /
bag chags dbang las med bzhin du :
snang ba'i phyi rol snang ba la :
der 'dzin dgag sgrub 'char sgo kun :
rmi lam lta bur yengs med du :
dran 'dun drag pos rtag tu bzung :
zhes pas dben par 'chi ba mi rtag pa dang 'khor ba'i sdug bsngal la skyo shas drag po bskyed /
chos thams cad bden med sgyu ma lta bu yin pa la /
de ltar ma shes pas 'khor bar 'khyams pa'i sems can 'di rnams a tsa ma snyam du bzod med kyi snying rje drag po bskyed /
sngar bzhin bla ma la mos gus drag pos rmi lam zin pa dang /
sgyu lus rmi lam 'byongs par mdzad du gsol //
zhes gsol ba btab pas mos gus kyi gdung shugs las /
da lta'i snang ba a 'thas can 'di bden med du bun long gis song ba'i 'char sgo ma 'gags pa'i rtsal la rang so 'dzugs te /
'di ltar snang ba'i yul bzang ngan dang /
de la dgag sgrub tu 'dzin pa'i 'char sgo kun sems la bag chags bzhag pa'i 'khrul snang gi dbang las snang zhing myong ba ma gtogs bden par grub pa rdul tsam yang med /
'di rnams snang ni snang /
bden ni mi bden snyam du spyir bden med dang /
sgos su rmi lam du shes pa'i rtsis bzung ste nga gnyid du song 'dug
/snang ba 'di rmi lam yin /
sgyu ma yin /
nges par du gnyid du song 'dug snyam pa'i dran 'dun la rtse gcig tu mnyam par bzhag
/rjes shes 'gro 'chag
/nyal ba /
'dug pa /
za ba /
gtam smra ba sogs spyod lam thams cad du /
'chi ba yin /
cis kyang dgos pa med snyam pa dang /
bla ma'i snang ba dang mi 'bral bar mos gus dung dung ba dang /
khyad par nga gnyid du song 'dug
/'gro 'chag 'di yang rmi lam du 'dug snyam pa'i 'dun pa drag tu btang /
de ltar mnyam rjes kun tu dran 'dun rgyun chags su btang pas /
snang ba bden med bkrag med du cham gyis song ba dang /
de yang gtad yal du bskyangs la mi rtog pa'i ngang la bzhag
/de nas rang gzhan gyi snang ba thams cad la sems gtad de /
'di thams cad snang ni snang /
bden ni mi bden snyam pa dang /
khyad par gnyid du song 'dug
/snang ba 'di kun rmi lam rang yin par 'dug snyam du dran 'dun drag pos yengs med du bskyang ngo //
gnyis pa mtshan mo man ngag btsan thabs kyi gdams pa ni /
nyal dus rmi lam bzung sems kyis :
spyod lam dal brten sems kyi gnad :
snying nang a dkar dri ma med :
sna tshogs 'od zer 'phro ba yis :
'khor 'das 'od zhu a la bstim :
dri med mkha' la zla shar 'dra'i :
gsal snang ma bral ngang la nyal :
rmi lam mang zhing gsal la zin :
zhes pas /
srod la nyal khar bla ma'i rnal 'byor bsgoms la mos gus drag pos /
do nub rmi lam mang po rmi bar /
gsal po rmi bar /
bzang po rmi bar /
rmi lam la rmi lam du ngo shes par mdzad du gsol /
zhes sam /
rmi lam zin par mdzad du gsol /
zhes gsol ba drag tu btab /
spyod lam dal bas rtsa rlung ma 'khrugs par bya zhing /
lus gnad skyil krung tsog pu /
mgo byang du bstan sngas mtho bar byas la gzhogs g.yas phab pa'i seng ge'i nyal stabs gsum gang rung gis nyal la /
dmigs pa'i gnad /
rang lus lha sku gsal stong du shar ba'i snying nang du a yig dkar po dri ma med pa 'od kyi rang bzhin can zhig la sal le mnyam par bzhag
/bla ma'i mos gus dang rmi lam gyi dran 'dun bya /
a yig las 'od zer kha dog lnga ldan 'ja' zer lta bu 'phros /
snang ba thams cad la khyab /
rmi lam yin snyam pa'i dran 'dun bya /
des 'khor 'das kyi chos gang ltar snang ba'i snang ba de thams cad mer khyom gyis 'od du zhu /
rmi lam gyi dran 'dun bya /
de tshur 'ub kyis 'dus pa snying ga'i a la bstim /
dran 'dun bya /
a yig nam mkha' dwangs pa la zla ba shar ba ltar sal le snang ba la yid gtad de /
dran 'dun bya /
de ka'i ngang nas a yig gsal la 'dzin pa med pa la sems gtad de gnyid log pas rmi lam mang la gsal bar rmi zhing /
'di rmi lam yin 'dug snyam du zin par 'gyur /
de la gnyis las /
'jam zin ni /
rmi lam du 'dug snyam pa dang gnyid thum 'phras mang po 'byung /
rtsub zin ni /
g.yang la shor ba'am khyis ded pa lta bu'i 'jigs skrag ya nga ba zhig rmis pa la brten nas 'di rmi lam yin par 'dug snyam du shes par 'gyur /
gal te srod la ma zin na /
gnyid sad pa dang /
ngas srod la rmi lam 'di 'dra byung 'dug ste ma zin par 'dug snyam du phyi blta bya zhing sgyu mar bsgom /
da cis kyang zin par bya snyam du dran 'dun btang la sngar gyi dmigs pa bsgoms te gnyid pas /
des kyang ma zin na dus kyi gnad /
tho rangs /
nam langs /
nyi shar gyi dus gsum yin pas /
nam smad gnyid kyi lhag ma cung zad yod pa'i skabs der gnyid sangs te /
lus gnad bcas sngar gyi dmigs pa de ka la 'dun pa drag po dang bcas te bsgom /
dus gnad gsum po gang rung gi dus la slebs pa dang lus gnad gsum po gang rung zhig bcas te /
dmigs pa sngar gyi de ka bsgoms mthar gsal la 'dzin med kyi ngang der rtog pa gzhan gyis bar ma chod par gnyid log
/mdor na nyin dus mnyam rjes thams cad du rmi lam gyi dran 'dun rgyun ma chad par yengs med du bskyangs pa'i nus pas /
mtshan mo gnyid du 'gro khar /
sad dus kyi snang ba rags pa 'di nub /
gnyid 'thug po rang du ma song ba'i bar der /
gnyid dang rmi lam gyi snang ba'i bar gyi rnam rtog ces bya ba /
rna bar sgra rong pa'am /
lus sbrid pa snyam pa dang /
thib thib non pa'am /
dbugs thum 'phras dang /
smin mtshams su sbrid sbrid pa lta bu'i nyams kyi rjes de ma thag par /
mi'am khang khyim la sogs pa'i rtog pa gsal po min pa'i rib rib pa tsam du 'byung ste /
de rmi lam gyi rgyu yin pas de ka ngos zin par byas na khab mig tu skud pa tshud pa ltar rmi lam mu 'byor bar 'gyur zhing /
de'i dus su mig mi 'byed par 'og rlung bskums nas gang zin de la gtad de sbyong ba'i 'dun pa byas pas sad 'byams su mi 'gro zhing /
gang zag rab la de kas 'byongs pa'ang srid do //
de ltar yang yang bzung kyang ma zin na 'byams pa yin pas /
de la bzhi ste /
rmi lam rmi ru ma 'dod na stong 'byams /
mang po rmi yang rmi lam du ngo ma shes na rdugs 'byams /
rmi lam zin ma thag gnyid sad na sad 'byams /
rmi lam zin ma thag tha mal gyi rmi lam du shor nas 'khrul 'gro na dred 'byams zhes bya ste /
de 'dra lang shor gyis yang yang 'byung na 'byams gcod kyi man ngag kyang dgos pa zhal las shes par bya'o //
gnyis pa sbyang ba la gsum ste /
spel bsgyur ba la sbyang ba /
sgyu mar sbyang ba /
sgyu ma'i rnam thar la sbyong ba'o //
dang po ni /
de ltar zin par gyur pa na :
snang ba 'di kun rmi lam ste :
gar yang bsgyur rung bsam byas la :
gcig las mang por spel ba dang :
mang po gcig tu bsdu ba dang :
zhi khro so sor bsgyur ba dang :
zhes pas rmi lam zin pa la brtan pa thob nas sbyang dgos shing /
de yang gcig tu zhen pa'i gnyen por spel bsgyur la sbyang dgos te /
bla ma'i rnal 'byor bsgoms la /
rmi lam 'byongs par gsol ba btab rjes /
nyin par gang snang thams cad la rmi lam gyi 'dun pas a 'thas bshig ste nga gnyid du song 'dug
/snang ba 'di kun rmi lam gyi snang bar 'dug
/rmi lam gyi snang ba bden par ma grub pas cir yang bsgyur du btub snyam du bsams na /
snod bcud kyi snang ba phra rags la phar thal tshur thal du sbyang ba dang /
gcig lasamang por spel zhing /
mang po gcig tu rim gyis bsdu ba dang /
ka bum sogs srog chags mi dang dud 'gror bsgyur ba dang /
de bzhin du srog chags ka bum sogs gang 'dod du bsgyur ba /
zhi ba khro bor dang /
khro bo zhi bar bsgyur ba sogs blos gang 'dod du spel zhing sna tshogs su bsgyur ba la bslab par bya'o //
mtshan dus rmi lam la rmi lam du ngo shes pa dang sngar gyi 'dun pa dang dmigs pas ji tsam 'dod pa spel zhing gang ltar 'dod par bsgyur bar bya ba yin no //
gnyis pa sgyu mar sbyang ba ni /
rmi lam du me chu dang g.yang sa sogs rmis nas /
de la dngangs skrag skyes pas sbyong ba'i gegs byed na /
gang ya nga ba la thog brdzis bya ste /
nga gnyid du song 'dug
/nga'i rnam smin gyi lus ni mal na yod /
lus 'di ni rmi lam bag chags kyi lus su 'dug
/snang ba 'di yang rmi lam gyi snang bar 'dug
/rmi lam bden med sgyu ma lta bu yin pas /
rmi lam gyi mes 'tshig pa dang chus khyer ba med snyam du me chen po dang chu chen po'i nang du thog brdzis kyis mchongs la /
rmi lam sgyu ma'i dran 'dun drag po gtong /
de yang rmi lam sems kyi 'khrul snang yin /
rang gi sems kyang stong pa nyid yin snyam du shes par byas nas 'jigs skrag gang skyes kyi snang ba de dang /
rang sems dbyer med du bsres nas mnyam par bzhag go
/gsum pa sgyu ma'i rnam thar la sbyang ba ni /
dag dang ma dag zhing rnams su :
'gro dang chos zhu gnas lugs blta :
de ltar yid byed mtshan dus sbyar :
gang gtad 'dun pa mngon du 'gyur :
zhes pas /
yon tan bskyed pa'i phyir sgyu ma'i rnam thar la sbyang ba zhes yul snang gtan la 'bebs pa ste /
de yang ma dag pa'i zhing khams lha dang mi'i gnas sogs bde 'gro dang /
dmyal ba'i gnas sogs gang blta 'dod pa dang /
dag pa'i zhing khams bde ba can du sangs rgyas snang ba mtha' yas sogs dang /
yang rang gi bla ma gang bzhugs der zhal mjal nas chos zhu ba dang /
dag ma dag gi zhing dang gang zag gi gnas lugs ji ltar 'dug blta 'dod pas /
bla ma'i rnal 'byor bsgoms nas /
yul snang gtan la phebs par gsol ba btab ste /
nyin dus zhing khams gang dang gang blta zhing chos nyan pa sogs gang 'dod pa de dang de'i 'dun pa gtad pas /
mtshan mo rmi lam zin pa dang rmi lam la gang yang btub snyam du shes par byas pas /
gang blta 'dod pa dang chos dang lung bstan sogs nyan 'dod pa de rtsol med rang shar du mthong zhing thos na rab /
de min nyin dus rang lus sam gzhan du sprul kyang rung ste /
nam mkha' la yer gyis 'phur te gang 'dod du bslebs nas mthong zhing thos par bsams pas /
mtshan mo rmi lam du yang de ltar 'byung zhing /
de rnams kyang dang po 'ol spyi tsam dang /
de nas je gsal gyis mthar ji lta ba shes par 'gyur ba'o //
gsum pa gcig tu byed pa'i bsam gtan la gsum ste /
dag pa'i sgyu lus dang gcig tu byed pa'i /
'od gsal dang gcig tu byed pa'i /
bar do dang gcig tu byed pa'i bsam gtan no //
dang po ni /
de nas lha sku sgyu ma ru :
blta zhing 'dun pa drag pos nyal :
gnyid dus gcan gzan me chu dang :
'jigs skrag snang ba shar ba na :
med cing snang ba'i 'khrul ngo la :
sems bsres lha sku sgyu mar bsgom :
zhes pas rmi lam lha sku sgyu ma lta bur 'char bar gsol ba btab la /
nyin par rmi lam bzung ba'i 'dun pa'i steng du /
do nub rmi lam rmi ba rmi lam du shes pas mi phan /
yi dam gyi lha sku snang stong zhen bral sgyu ma lta bur bsgyur dgos snyam pa'i 'dun pa yang yang byas te nyal bas /
mtshan dus 'jigs skrag gi snang ba lta bus rkyen byas nas lha skur rtsol med du sgyur nus na des chog
/gal te ma nus na /
nyin par nga gnyid la song 'dug
/snang ba 'di rmi lam gyi snang ba yin /
rmi lam rang sems kyi 'khrul snang yin pas gang du yang bsgyur du rung ba'i phyir /
da res lhar bsgyur bar bya'o snyam du bsams nas /
lha'i skur bsgyur la bsgom /
de ka la sgyu ma rmi lam lta bu'i 'dun pas sbyangs te /
lha sku me long nang gi gzugs brnyan ltar snang la rang bzhin med pa gsal stong zhen bral du bsgoms pas /
mtshan mo 'jigs skrag la ya nga ba'i mtshar che ba'i rmi lam snang ba la brten nas /
de sems su /
sems lha sku gsal stong 'dzin med sgyu ma lta bu rang shar du 'char ro //
de nas lha sku sna tshogs su bsgyur zhing mang por spel ba la sbyangs pas snang ba thams cad lha sku gsal stong du 'char zhing 'phel bar 'gyur ro //
gnyis pa 'od gsal dang gcig tu byed pa'i bsam gtan ni /
nyin dus 'di ni rmi lam ste :
stong nyid nam mkha' lta bu zhes :
sgyu ma 'od gsal ngang du bzhag :
de nyid stong gsal nam mkha' ltar :
dwangs pa'i ngang las lha skur ldang :
de yang spel zhing sgyur ba sogs :
nyin dus yengs med dran 'dzin dang :
mtshan mo btsan thabs man ngag sbyar :
zhes pas /
'od gsal zin par mdzad du gsol /
'od gsal las zung 'jug gi lha skur 'char bar mdzad du gsol /
zhes gsol ba btab /
nyin dus sgyu ma rmi lam gyi 'dun pa'i steng du /
do nub gnyid 'od gsal du bcug ste de las lha skur ldang bar bya'o snyam pa bsnan nas dran 'dun drag po bya zhing /
rang snang dang snang ba lhar snang ba 'am tha mal du snang kyang rung /
snang ba de dang snang mkhan gyi sems la che re bltas sgyu mar snang ba tsam gyis 'dzin pa'ang dag
/de kha'i ngang der gtad med du chad de mnyam par bzhag
/sems 'od gsal du thim nas /
gsal stong rnam par mi rtog pa'i mkha' ltar dwangs pa'i ye shes rang shugs su 'char /
yang de kha'i ngang las chu las nya ldang ba ltar gsal stong zhen bral gyi lha skur ldang ba la sbyang zhing /
mtshan mo nyal dus snying ga'i a yig dkar po phra zhing 'bar ba la sems gtad de gsal la 'dzin med du sal le mnyam par bzhag cing /
rig pa 'jur du ma song /
yengs kyang ma yengs par byas la bsgoms pas /
gnyid du 'gro dus gnyid dang rmi lam gyi bar der rtog pa ma zhugs par byas nas ma yengs par a la sems gtad pas /
tha mal pa rnams la gnyid mun ltar 'thibs kyis 'gro rgyu zhig yod pa de /
'od gsal zin pa rnams la nam mkha' dwangs pa la nyi 'od kyi mdangs phog pa ltar /
snang ba thams cad gsal la rtog pa med pa /
bde la zhen pa med pa zhig 'char ro //
de yang srab mo'i 'od gsal zin pa na gnyid du 'gro ba dang lhan cig tu gsal stong la blo'i 'dzin pa cung zad dang bcas pa'i nyams 'char /
gnyid 'thug gi 'od gsal zin pa na gsal stong nam mkha' lta bu la 'dzin med du gnas pa'i nyams brtan po 'byung gsung /
de ltar 'od gsal rnam par mi rtog pa'i ngang nas lugs ldog gi snang ba rlung dang bcas pa las zung 'jug gi lha skur ldang bar 'gyur ro //
de las spel bsgyur sogs sngar ltar nyin mo dran 'dun drag po dang /
mtshan mo btsan thabs man ngag gis sbyangs pas /
'byongs pa na lha sku nam mkha' khengs pa gcig gis gcig mi sgrib cing /
de thams cad kyang snang la rang bzhin med pa /
gsal la rtog pa med pa /
bde la zhen pa med pa ste mtshan nyid gsum ldan du 'char ro //
gsum pa bar do dang gcig tu byed pa'i bsam gtan ni /
sgyu lus rmi lam bar do gsum :
mtshan dus dbyer med goms pa na :
mthar thug 'chi ba'i 'od gsal gyi :
thim rim chos sku'i rol pa dang :
rang shar 'khrul pa'i snang ba rnams :
sgyu ma longs sku'i 'char sgo dang :
'jug sgo stong nyid bden med du :
dran 'dun sprul sku'i rtsal gyis sbyang :
zhes pas snang ba thams cad sgyu ma lta bu'am mtshan dus rmi lam gyi snang ba la brten nas bar do la bar dor ngo shes par bya'o snyam du 'dun pa mngon du btang ste rmi lam zin pa dang /
'di bar do'i snang ba yin 'dug
/bdag gis bar do'i man ngag rnams mngon du bya'o snyam du dran par byas la /
bar do'i man ngag rnams yid la gsal btab cing bsgoms pas rmi lam du ma 'chol bar dran zhing zin na bar do zin par 'gyur ro //
de yang dbang po rab tshe 'dir grol bas bar do'i gdams pa mi dgos /
dbang 'bring rnams 'chi ltas byung ba dang 'chi ba 'od gsal chos kyi sku mngon du byas nas /
de las bar do zung 'jug sgyu ma'i skur langs te sems can gyi don bya'o snyam du 'phen pa sngon du gtong zhing /
sad dus kyi snang ba 'di nyid bar do yin snyam du yang yang dran 'dun gyis bzung /
gnyid dang rmi lam du'ang 'od gsal dang bar dor 'dug snyam du bzung zhing gdams ngag rnams bsgoms pas /
'chi ba'i tshe 'od gsal ma bu 'dres pa'i ye shes 'chi sems bde stong 'od gsal du gnas gyur pa las bar do'i dod du zung 'jug gi lha sku rang shar nas grol bar 'gyur ro //
dbang po tha ma la'ang gsum las rab ni sad rmis kyi dus thams cad du sgyu lus rmi lam bar do gsum dbyer med du bsgoms pas /
goms pa na mthar 'chi ba'i dus su gzugs sogs tshogs drug yul gyi snang ba'i thim rim dang /
sa chu la thim pa sogs rags pa 'byung ba'i thim rim dang /
phra ba dang rtog pa'i thim rim zhes snang mched thob gsum gyis thim nas 'od gsal chos sku skye med du shar /
de las rol pa 'gag med longs sku rang shar lhun grub tu shar bas sprul sku phrin las kyi rtsal gyis sems can rnams smin cing grol bar mdzad pa yin no /
'bring ni /
snang ba gsum ma dag cing sgyu ma lta bu'i rang bzhin ma shes pas 'od gsal las snang gsum 'byung bzhi dang bcas pa lugs ldog tu langs nas /
'byung bzhi phra ba las byung ba'i bar do'i lus len par 'gyur bas /
da lta nas bar do'i snang ba 'char ba'i dran 'dun dang skyo shas drag po bskyed de /
bar do longs skur grol bar gsol ba btab la /
rang dang snang ba gang shar thams cad la che re bltas te nga shi 'dug snang ba 'di rnams bar do'i snang bar 'dug pas /
bar do la bar dor ngo shes par byas la sbyang bar bya'o snyam pas /
bar do yid kyi lus 'di 'od gsal du bcug ste /
de las zung 'jug sgyu ma'i lha sku longs skur ldang bar bya'o snyam pa'i 'phen pas longs sku rang shar du 'char ba'o //
tha ma ni /
bar do'i dngangs skrag dang skye gnas la sred pa skye zhing chags sdang ldang bas /
de'i tshe nga shi 'dug snyam pa'i dus der skrag par mi bya zhing /
kye ma chags sdang gis skye ba len pa 'di shin tu sdug bsngal bas /
da ni dag pa'i zhing du 'gro bar bya'o snyam pas /
bar dor sprul pa'i skur grol bar gsol ba btab la /
skye gnas kyi 'jug sgo rnams rab stong nyid du rtogs pa'i lta bas dgag
/'bring bar do'i snang ba thams cad rang snang /
rang snang thams cad bden med sgyu ma lta bu'i rtsal snang gis /
snang grags 'gyu gsum lha sngags stong nyid kyi lam khyer gyis dgag
/tha ma tshangs spyod dang skyabs 'gro la sogs pas skye gnas ngan pa rnams bkag nas dag pa'i zhing du 'gro bar bya'o snyam pa'i dran 'dun drag pos 'pho ba'i gdams pa dang smon lam gyi 'phen pa rnams kyis bar do nas 'phos te /
bde ba can la sogs pa rang bzhin sprul sku'i zhing rnams su skyes nas grol bar byed pa'o //
de ltar nyams su blangs pas mthong ba'i chos la zung 'jug sgyu ma'i sku 'grub par 'gyur zhing /
gal te ma 'grub na /
bla ma'i mos gus dang /
snod bcud lha skur bsgyur ba'i dag snang dang /
bden med kyi 'dun pa rnams gson dus nyin mtshan kun tu yang nas yang du nyams su blangs pa de sa bon gyi tshul du song nas /
dbang po'i khyad par gyis bar do gsum gang rung du grol ba thob par 'gyur te /
de ltar yang yang dran bya zhing :
snod bcud gzhal yas lha ru blta :
mthar thug sgyu ma'i skur ldang zhing :
'on te bar dor rang byan tshud :
ces gsungs pa yin no //
zab don gdams nga~Xg zhal gyi lung /
thos 'dzin dba~Xng po'i 'bab stegs las /
chos kyi 'khor lor yongs 'khyil ba //
skal ldan gdul bya'i dpa~Xl du byin //
'dis thob dge bas 'gro ba kun //
sgrib gnyis bag chags yongs dag nas //
'od gsal ye shes sgyu ma'i sku /
dka' ba med par myur 'grub shog
/ces pa 'di yang snga 'gyur bstan pa'i gsal byed mchog sprul kun bzang pad+ma legs grub kyi gsung ngor dge slong rmongs pa d+harma shrIs rje bla ma dam pa las bka'i gnang ba 'khrol bar byas te zin ris su spel ba shu b+ha mastu //

//
