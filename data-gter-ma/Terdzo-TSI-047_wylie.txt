@#//
byad 'grol gser gyi lde'u mig gi byin rlabs dbang chog snying po bsdus pa zhes bya ba bzhugs so //
oM swasti /
bde gshegs gtsug tor las byung khro bo'i rgyal //
phas rgol sbyor ngan rig sngags phung bshigs sogs //
zlog byed rdo rje gtsug tor la btud nas //
byin rlabs dbang gi rim pa 'dir gsal bya //
de yang byad 'grol gser gyi lde'u mig nyams su len pa'i gang zag la byin rlabs dbang gi cho ga ni /
dang po yid dang mthun pa'i gnas su /
gnas khang gad brdar sogs legs par byas pa'i dbus su stegs bu khebs ldan gyi khar /
'bru tshom bkod pa'i steng du bum pa mgul chings dkar pos spras pa'i nang du gtsang po'i chu la sbyar ba'i bum rdzas spyi dang bye brag gis sum gnyis bkang ba'i khar gzungs thag sogs kyis brgyan pa bkod /
mdun du gzungs ring thung gi glegs bam mam sngags byang bgrang phreng bcas dang /
gnam lcags sam gri lcags kyi ral gri dar nag btags pa rnams bkod /
mdun du sman raka gtor ma chu gnyis nyer spyod lnga sbreng tshar ram bskor bsham bya /
slob dpon gyi mdun du /
las bum /
dung chos /
bgegs gtor /
yungs thun /
gu gul /
rdor dril /
DA ma ru sogs mkho ba'i yo byad rnams tshang bar 'du bya /
de nas sgrub thabs snying po gsal ba ltar bdag mdun bum pa sgrub pa sogs sngon du 'gro bas /
slob ma rnams la khrus dang /
bgegs gtor gtang ba /
srung ba'i 'khor lo'i go bgo ba sogs song nas /
chos bshad ci rigs sngon du 'gro bas /
de yang 'di nyid kyi lo rgyus ni /
sngon rgya gar gyi yul du las kyi mkha' 'gro mas mdzad de /
rgya gar rdo rje gdan gyi byang phyogs su mchod rten sngon po'i khri 'phang la sbas pa /
slob dpon khrag 'thung nag pos tshogs kyi 'khor lo bskor zhing bzhugs pa'i tshe /
mkha' 'gro ma rnams kyis rdo rje gdan gyi byang phyogs mchod rten sngon po'i khri 'phang la gsang sngags kyi nus pa nyams pa gso ba /
ngan sngags mkhan rnams kyi nus pa med par byed pa /
rang gi nus pa thams cad mchog tu skyed pa'i gdams pa yod do zhes lung bstan te /
der slob dpon gyis mkha' 'gro ma rnams la gtor ma phul nas /
mchod rten gyi khri 'phang nas gser gyi rdo rje rtse lnga pa gcig spyan drangs pa'i lte bar sngags dang man ngag gi nus pa thams cad mchog tu skyed pa'i gdams pa 'di byung /
des gnubs ban sangs rgyas ye shes la gnang /
de nas rim par drin chen rtsa ba'i bla ma dam pa'i bar du byon pa ni brgyud pa gang nas byung ba'i lo rgyus so //
brgyud pa de ldan gyi gdams pa de nyid kyis snod rung byin rlabs dbang bskur bya ba la rdo rje slob dpon gyi bya ba dang /
slob ma'i bya ba gnyis las slob dpon gyi bya ba rnams bla ma dam pa'i phyag bzhes las ji ltar byung ba ltar chad lhag med pa sngon du song /
da slob ma'i bya ba slob dpon nyid rdo rje gtsug tor khro bo'i rgyal por gsal ba'i spyan sngar dbang zab mo zhu ba'i yon du maN+Dal 'bul 'tshal /
brjod la maN+Dal 'bul /
de ltar maN+Dal 'bul ba'i rim pa song nas rgyud dag par bya ba'i phyir mdun gyi nam mkhar khro bo'i rgyal po la phyogs dus rgyal ba sras dang bcas pas bskor ba'i spyan sngar rgyun bshags yan lag brgyad pa tshul bzhin bya ba'i blos 'di bzhin rjes zlos mdzod /
rdo rje slob dpon sangs rgyas dpal //
sogs nas /
bsdus te byang chub chen por bsngo //
zhes lan gsum bya /
de nas dngos gzhi'i thog mar ye shes pa dbab pa yin pas dmigs 'dun 'di ltar du mdzod /
slob dpon gyi thugs ka nas 'od zer byung slob ma'i lus sogs ma dag pa'i snang ba thams cad stong par sbyangs /
stong pa'i ngang las pad+ma nyi zla'i steng //
slob ma khro rgyal rdo rje gtsug tor can //
dbu stong rtsa zhal sogs sgrub thabs bzhin las /
de ltar gsal ba'i thugs ka'i hU~M yig las //
'od 'phros rang 'dra'i ye shes spyan drangs pa /
khyed rang lus la thim pas byin brlabs gyur //
hU~M/
dmigs med mkha' ltar khyab cing sogs /
oM badzra sa ma ya A be sha ya a AH
sbyar spos sogs bdug cing rol mor bcas pas 'bebs /
ye shes pa rnams ji srid byang chub kyi bar du brtan par byas pa'i mos pa mdzod /
tiSh+Tha badzra rdo rje spyi bor 'jog cing brtan par bya /
de nas gsol ba 'debs pa 'di'i rjes zlos mdzod /
rgyal ba kun gyi gsang ba'i lam //
'gro ba skyob pa'i gzi brjid can //
yon tan thams cad 'byung ba'i gnas //
dpa' bo chen pos bdag la stsol //
lan gsum /
bum pa rdo rje'i pho brang rab tu 'bar ba'i dbus su 'jigs byed chen po rdo rje gtsug tor dngos su bzhugs pa'i sku las bdud rtsi 'od zer gyi rgyun babs /
khyed rang gi spyi bo nas zhugs /
lus kyi nang gang bas sdig sgrib byad phur rbod gtong gi nyes skyon dri ma mtha' dag bkrus /
lha 'od du zhu nas khyed rang la thim pas sku'i byin rlabs rgyud la zhugs /
stobs rtsal gzi brjid 'gran zla dang bral bar sgoms shig
/bum pa slob ma'i spyi bor 'jog cing bum chu blud la /
rgyal ba kun gyi thugs rje'i rnam rol las //
rig sngags dmod pa phyir zlog drag po'i lhar //
rnam rol rdo rje khrag 'thung gtsug tor can //
'jigs byed chen po'i sku yi dbang bskur ro //
oM a na le a na le /
bi shud+d+he bi shud+d+he /
b+hai ra b+hai ra /
badzra d+hA ra ni /
b+han+d+ha b+han+d+ha ni /
badzra pA Ni phaT/
hU~M hU~M phaT phaT swA hA/
hU~M drUM b+han+d+ha b+han+d+ha phaT swA hA/
kA ya a b+hi Shiny+tsa oM/
des sku'i dbang dang byin rlabs thob /
lus lha skur bsgom pa la dbang /
rdo rje'i sku thob pa'i skal pa can du byas pa yin no //
slob dpon la mos gus byas pas thugs ka nas 'od zer 'phros /
mdun bskyed la phog pas thugs rgyud bskul /
thugs ka'i sngags phreng las sngags phreng gnyis pa mched /
zhal nas thon /
khyed rang lhar gsal ba'i zhal du zhugs /
thugs kar nyi steng hU~M mthing ga'i mthar 'khod pas gsung gi byin rlabs rgyud la zhugs /
mthu stobs nus pa bskal me ltar 'bar bar sgoms shig
/phreng ba gtad cing rtsa sngags dang /
sku gsung thugs kyi byad 'grol /
de'i yang snying rjes zlos lan gsum byar gzhug
/glegs bam sngags byang mgrin par bzhag pas nus mthu brtan par byas pa'i mos pa mdzod byas la glegs bam gtad cing sngags byang mgrin par bzhag ste /
rgyal ba kun gyi thugs rje'i rnam rol las //
rig sngags dmod pa phyir zlog drag po'i lhar //
rnam rol rdo rje khrag 'thung gtsug tor can //
'jigs byed chen po'i gsung gi dbang bskur ro //
oM a na le sogs gong ltar /
wA ka a b+hi Shiny+tsa AH
des gsung gi dbang dang byin rlabs thob /
ngag sngags bzla ba la dbang /
rdo rje'i gsung thob pa'i skal pa can du byas pa yin no //
mdun bskyed kyi thugs ka nas rang byung ye shes phyag mtshan ral gri 'bar ba'i rnam par byon /
khyed rang gi snying gar thim pas thugs kyi byin rlabs rgyud la zhugs /
rig stong 'od gsal chen po'i dgongs pa mngon du gyur par mos shig
/phyag mtshan slob bu'i snying gar gtugs la lag par gtad cing /
rgyal ba kun gyi thugs rje'i rnam rol las //
rig sngags dmod pa phyir zlog drag po'i lhar //
rnam rol rdo rje khrag 'thung gtsug tor can //
'jigs byed chen po'i thugs kyi dbang bskur ro //
oM a na le sogs /
tsit+ta a b+hi Shiny+tsa hU~M/
des thugs kyi dbang dang byin rlabs thob /
sems ting nge 'dzin bsgom pa la dbang /
rdo rje'i thugs 'grub pa'i skal pa can du byas pa yin no //
deng phyin chad rang don bsnyen sgrub dang gzhan don las sbyor gyi rim pa la brtson par gyis shig
/de ltar dbang bskur pas slob ma'i sgo gsum rdo rje gtsug tor khro bo'i rgyal po'i sku gsung thugs dang gnyis su med par gyur pa la /
phyogs bcu'i rgyal ba sras dang bcas pa rnams kyis rab tu gnas shing bkra shis pa'i ched du me tog char du bsnyil ba'i mos pa mdzod /
ces bkra shis pa'i tshigs bcad mang du brjod cing dge bar bya'o //
rjes kyi dam tshig khas blang /
gtang rag gi maN+Dal dge ba bsngo ba sogs spyi ltar bya /
mdun bskyed la dmigs te mchod bstod /
nongs bshags /
gshegs bsdu sogs 'os bstun dang /
bdag bskyed bsdu ldang /
dge bsngo shis brjod kyis mtha' brgyan par bya'o //
dbang chen rnams las khol phyung byin rlabs 'dis //
nyams len 'dod rnams snod rung byed pa'i phyir //
gsal bar phyes pa'i dge bas chos ldan 'gro
/byad gdon g.yul las rnam par rgyal bar shog
/ces pa'ang gter chen 'gyur med rdo rjes mdzad nges pa'i yig cha shin tu bsdus shing bka' 'bum du ma chud pas lung rgyun ma bzhugs stabs /
nyer mkho'i slad du pad+ma gar dbang bstan gnyis gling pas gsal bar bsdebs pa dge legs 'phel ///
/
