pad+ma mkha' 'gro rig byed rtsal gyi bsang mchod pad+ma'i drwa ba bzhugs so //
dri bzang gi shing dang 'ol skom sman sna 'bru sna sogs gtsang ma mer bsregs pa chab kyis bran la /
raM yaM khaM/
stong pa'i ngang las lha rdzas bsang gi dud sprin zag med bde ba chen po 'dod yon rnam pa thams cad par 'char ba'i kun tu bzang po'i mchod pa'i sprin chen pos nam mkha'i khams gang bar gyur /
oM AHhU~M hoH
zhes lan gsum brjod pas byin gyis brlabs la /
hrIH
rang bzhin 'od gsal dag pa'i dbyings nyid las //
bde chen rang mdangs yid 'phrog lha mo'i gzugs //
thabs shes ut+pal mda' gzhu'i phyag rgya can //
rig byed dbang gi DA ki 'dir gshegs shig
/sa gsum brtan pa 'phrog pa'i yid 'ong sku //
rdul bral bde ba'i lang tsho mngon 'bar zhing //
srid zhi'i dwangs bcud dbang med sdud pa yi //
dbang mdzad mkha' 'gro bye ba 'bum dang bcas //
snang stong sku yi gar stabs lams se lam //
dgyes bzhad gsung gi sgra dbyangs sgrog bzhin du //
mchod pa'i mgron du dgyes pas 'dir gshegs la //
rjes chags thugs kyis dgongs shing brtse bar mdzod //
gtsang sbyar bsang gi dud sprin yid 'ong ba //
rab dkar chu 'dzin gzhon nu'i phung po ltar //
lha lam rab tu khyab pa'i zer ma las //
'dod yon rgya mtsho'i rol pa zad mi shes //
rgyal srid sna bdun bkra shis rdzas rtags brgyad //
bum bzang dpag bsam shing dang nor bu'i gter //
lha yi skyed tshal bdud rtsi'i chu bo sogs //
lha mi'i 'byor pa ma tshang med pa dang //
rab 'byams phyogs bcu'i zhing na gang mchis pa'i //
gzugs mdzes sgra snyan dri zhim ro bda' ba //
reg 'jam bde mchog 'dod yon drug ldan sprin //
'dzad med nam mkha' mdzod kyi 'khor lor 'dus //
snang srid dbang gi phyag rgyar sad pa las //
rjes chags dga' ba'i gter ldan gzhon nu'i tshogs //
thabs shes bde stong rol pa'i zlos gar gyis //
zag med bde ba spel ba'i mchod pa 'bul //
thams cad mnyam nyid 'od gsal dag pa'i dbyings //
gdod nas bde ba chen po'i ngang nyid du //
bdag dang lha dang chos kun dbyer med pa'i //
rang byung mchod pa mchog gis mnyes gyur cig
/rgyal kun phrin las rig byed dbang mo yi //
zhabs pad gtsug gis bsten pa'i rnal 'byor bdag
/byang chub bar du 'bral med rjes bzung nas //
rnam gnyis dngos grub 'dod dgu'i gru char phob //
thabs shes ut+pal mda' gzhus srid gsum gyi //
yid snang brtan pa dbang med phrogs mdzad de //
mi dang mi min skye dgu'i tshogs chen po //
rnal 'byor mthun pa'i bran du gnang bar mdzod //
ma dag rlung sems g.yo ba'i cho 'phrul kun //
bde stong d+hU ti'i dbyings su dbang byas nas //
'pho med bde ba lhan skyes DA ki nI'i //
go 'phang tshe 'dir 'grub par mdzad du gsol //
dpal dang 'byor pa snyan dang grags pa dang //
mthu dang nus pa bde dang skyid pa'i dpal //
yar ngo'i zla dang dbyar gyi chu bo ltar //
'phel rgyas brtan pa'i phrin las mdzad du gsol //
mdor na yid la gang 'dod dpal thob cing //
mchog thun dngos grub rgya mtsho'i dbang gis phyug
/bstan dang 'gro la phan pa'i mthu ldan pas //
rang gzhan don gnyis 'grub par mdzad du gsol //
zhes pa'ang dge sbyong tshe rig 'dzin pa a tshang gis bskul ngor smin zla'i dmar phyogs rgyal ba gsum par khra 'gu'i ri khrod du mi pham pas bris pa dge legs 'phel ///
/
!
raM yaM khaM/
oM AHhU~M/
ye shes bdud rtsi bsang gi dud pa'i sprin //
'dod yon kun ldan kun bzang mchod sprin gyis //
rig byed dbang mo dbang mdzad mkha' 'gro 'bum //
bsang ngo mchod do dbang gi dngos grub stsol //
a tshang gi ngor mipham pas so ///
/
!
raM yaM khaM/
oM AHhU~M/
gtor ma zag med ye shes bdud rtsi'i gter //
'dod dgu lhun grub 'dzad med nam mkha' mdzod //
rig byed dbang mo 'khor dang bcas la 'bul //
dgyes par bzhes nas mchog thun dngos grub stsol //
oM pad+ma DA kI nI ku ru kul+le sa pa ri wA ra ma hA ba liM ta kha kha khA hi khA hi ma ma sarba sid+d+hi hU~M/
zhes pa a tshang gis bskul ngor mi pham pas so //
mang+ga laM///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
