dpal bka' 'dus kyi snying po don gyi dbang bzhi bzhugs so :
:
\u0f88\u0f88\u0f88\u0f88\u0f88\u0f88

zhi khro bka' 'dus lha la phyag 'tshal lo :
snying po don gyi dbang ni :
bka' 'dus rtsa ba'i rgyud las :
snying po don gyi dbang bzhi bstan pa ni :
phyi dang nang dang bde dang stong pa'i dbang :
ye shes rigs lnga'i dbye bas bskur ba yi :
rnam pa nyi shus dbang rnon skal ldan smin :
zhes pas :
dbang gi chu bo bzhi rdzogs pa'i slob dpon la :
dad pa dang shes rab ldan pa'i slob mas thog mar gsol ba gdab pa ni :
spyi dpal chen po he ru ka :
rdo rje'i bla ma dgongs su gsol :
bdag ni skal ldan rigs kyi bu :
snying po don gyi dbang bskur gsol :
lan gsum du zhus pas :
slob dpon gyis :
nga ni he ru ka dpal te :
nga yi dkyil 'khor chen po 'dir :
dam tshig gcan 'phrang zab pas na :
dbang bskur dam tshig bsrung nus sam :
zhes dris pa la :
dpal chen po dang dbyer med pa'i :
bla mas gsungs pa rdo rje'i tshig :
rtag tu yid la 'chang ba dang :
srog la babs kyang dam tshig bsrung :
zhes khas blangs pa la :
skyabs 'gro sems bskyed dang rdo rje sems dpa'i sgom bzlas kyi lung phog ste blangs pa lha la gnang ba nod pa'i bsnyems pa bya :
bla mas phyag mtshan gnang ba'am :
lha'i dgyes zhal bstan pa sogs nyams dang rmi lam du byung na gnang ba thob pa yin pas dkyil 'khor bzhengs te sgrub mchod bya zhing dam tshig gso :
de nas slob mas maN+Dal phul :
gdong dar gyis bcings shing me tog gtad :
sdom pa sbyin :
spyi dpal chen po zhal gcig phyag gnyis pa'i thugs kar hU~M 'bar bar bskyed la ye shes pa dbab :
brtan par bya :
me tog 'dor bas rigs brtag ste dkyil 'khor bstan no :
de nas he ru ka dgyes pas dbang bskur bar bsams la :
bum pa blangs te :
hU~M:
bkra shis chen po'i bum pa gzhal yas khang :
nang ni lha dang dbyer med bdud rtsis bkang :
snod bcud yongs su rdzogs pa'i dbang bskur bas :
dpal chen lha tshogs sku yi dbang thob shog :
sman mchog rnam pa lnga yi dbang bskur bas :
mi bskyod rdo rje chu yi dbang thob shog :
rin chen rnam pa lnga yi dbang bskur bas :
rin chen 'byung ldan dbu rgyan dbang thob shog :
dri mchog rnam pa lnga yi dbang bskur bas :
snang ba mtha' yas rdo rje'i dbang thob shog :
snying po rnam pa lnga yi dbang bskur bas :
don yod grub pa dril bu'i dbang thob shog :
'bras bu rnam pa lnga yi dbang bskur bas :
rnam par snang mdzad ming gi dbang thob shog :
dug lnga gnas dag phung po gnas su gyur :
sku lnga ye shes lnga dang ldan par shog :
oM hU~M trAM hrIHA:
zhes spyi bo'i gnas lngar bzhag :
a b+hi Shiny+tsa hU~M zhes khrus bya :
ma hA shrI he ru ka sarba kro d+ha a b+hi Shiny+tsa oM:
zhes bum chu sbyin :
bkra shis rgya cher brjod :
spro na dkyil 'khor lha tshogs gtso bsdus kyi dbang bskur :
bzlas lung sbyin :
dgongs pa ngo sprad pa ni :
hU~M:
rang byung ye shes snying po byang chub sems :
lha sngags chos sku thams cad de la rdzogs :
dbyings dang rig pa gnyis med he ru ka :
yang dag nges pa'i don mchog rtogs par gyis :
d+harma d+hA tu dz+nyA na a b+hi Shiny+tsa A:
zhes pa'i don la dgongs pa bskyang :
bskyed rim bsgom pa'i lung dbog go :
slob mas bskyed rim 'byongs shing rtog pa chung bar gyur pa na gsang ba'i dbang bskur ba ni :
bla ma yab yum sbyor ba byas pa'i byang chub kyi sems gtso bor gyur pa'i sha lnga dang bdud rtsi lnga sbyin la :
hU~M:
snod ni mtshan ldan rang byung ka pA lar :
bcud kyi dwangs ma sha lnga bdud rtsi lnga :
gnyis med mnyam sbyar byang chub sems kyi chus :
dpal chen lha tshogs gsung gi dbang thob shog :
bdud rtsi dri chen glang shas dbang bskur bas :
khyab byed rlung rnams dbu mar thim par shog :
bdud rtsi sha chen rta shas dbang bskur bas :
thur sel rlung rnams dbu mar thim par shog :
bdud rtsi rak+ta bya shas dbang bskur bas :
gyen rgyu'i rlung rnams dbu mar thim par shog :
bdud rtsi dri chu khyung shas dbang bskur bas :
me mnyam rlung rnams dbu mar thim par shog :
bdud rtsi byang sems seng shas dbang bskur bas :
srog gi rlung rnams dbu mar thim par shog :
rtsa yi mdud grol rlung lnga dbang du 'dus :
thig le zag med bde ba rgyas par shog :
oM AHhU~M swA hA:
zhes thod pa gnas lngar bzhag :
badzra pany+tsa a mr-ita a b+hi Shiny+tsa A:
zhes bdud rtsi sbyin :
a ho ma hA su kha ho :
zhes bdud rtsi myang :
'khrul 'khor dang :
rlung dang :
'bar 'dzag gi dmigs pa phog :
bsgoms pas rtsa rlung las su rung ba na shes rab ye shes kyi dbang gi slad du rgyud dag pa'i rigs lnga'i gzungs ma gtad la :
hU~M:
bkra shis mtshan ldan rigs lnga gsang ba'i yum :
sangs rgyas kun gyi bsten bya'i dam tshig mchog :
zag med bde ba'i 'byung gnas 'di gtad pas :
he ru ka dpal thugs kyi dbang thob shog :
bde gshegs rigs kyi gzungs ma la bsten nas :
bde chen ye shes khyab pa'i dbang thob shog :
rdo rje'i rigs kyi gzungs ma la bsten nas :
bde chen ye shes brtan pa'i dbang thob shog :
rin chen rigs kyi gzungs ma la bsten nas :
bde chen ye shes rgyas pa'i dbang thob shog :
pad+ma'i rigs kyi gzungs ma la bsten nas :
bde chen ye shes 'bar ba'i dbang thob shog :
las kyi rigs kyi gzungs ma la bsten nas :
bde chen ye shes smin pa'i dbang thob shog :
lugs 'byung dga' ba rnam bzhi 'phel ba dang :
lugs ldog lhan skyes rtogs pa'i dbang thob shog :
oM hU~M trAM hrIHA:
zhes rig ma lnga sbyin :
ma hA shrI he ru ka badzra kro d+ha kro d+hI shwa rI tsit+ta a b+hi Shiny+tsa hU~M:
zhes sbyor ba byed du gzhug :
ma hA su kha dz+nyA na a aH
zhes bde ba ngo sprad :
'og sgo bde ba chen po'i lam bstan :
bde ba chen po myong ba can du ngo 'phrod pa na :
dbang bzhi pa bskur ba ni :
'ja' shel bstan cing :
a :
shel 'od nang du 'khyil ba ni :
rang rig chos sku stong pa nyid :
de las 'od zer 'byung ba ni :
rang gsal longs sku ye shes lnga :
dbyer med ngo bo gcig pa ni :
blo 'das khyab gdal chen po ste :
'od zer dkar po bde gshegs rigs :
sems nyid 'dus ma byas pa mtshon :
'od zer sngon po rdo rje'i rigs :
rig stong 'gyur ba med pa mtshon :
'od zer ser po rin chen rigs :
'khor 'das mnyam nyid chen po mtshon :
'od zer dmar po pad+ma'i rigs :
so so rang gis rig pa mtshon :
'od zer ljang gu las kyi rigs :
rang rtsal lhun gyis grub par mtshon :
ka dag dbyings ni shel lta bu :
lhun grub rig pa 'ja' tshon bzhin :
dbyings rig zung 'jug rdzogs pa che :
ye shes rdo rje'i dbang thob shog :
pany+tsa dz+nyA na hU~M hU~M hU~M hU~M hU~M:
zhes pas mig tu bstan :
sarba kro d+ha d+hA tu a b+hi Shiny+tsa a :
zhes snying gar bzhag :
a a a a a :
zhes mnyam gzhag bya :
rdzogs pa chen po rnal dbab dang sor gzhug gi lam bstan la mngon du byar gzhug go :
des ni smin pa dang grol ba dus mnyam du 'ong ba ste :
rgyud las :
dbang dang lam ni zung du 'brel ba ste :
snod bcud phung khams gzhal yas lha ru bstan :
shar ba gsum gyis 'khrul rtog zhen pa bsgyur :
'khrul 'khor rlung dang 'bar ba'i gdams pa bstan :
'dus pa gsum gyis sgo gsum las su rung :
dbab dang ldog dang bstim pa'i myur lam bstan :
lhan skyes gsum gyis bde stong zung du chud :
rnal dbab sor gzhug dbyer med don ngo sprad :
'od gsal gsum gyis sku gsum mngon du 'gyur :
zhes so :
nyams myong skyes pa brtan pa'i phyir dang :
byin rlabs btsan thabs su 'beb pa gtor ma'i dbang ni :
gtor chen spyi bor bzung la :
hU~M:
gtor ma'i ngo bo dbyings dang rig pa ste :
dbyings kyi snod du rig pa'i gtor chen bshams :
gtor ma'i nges tshig thabs shes bde stong ste :
b+ha ga'i mkha' la bde chen ling+ga sbyor :
gtor ma'i rang bzhin sha lnga bdud rtsi lnga :
sha lnga'i rgyu la bdud rtsi'i rkyen gyis bran :
gtor ma'i las ni tshim dang dngos grub ster :
lha rnams mnyes shing rnal 'byor 'dod don sgrub :
gtor ma'i rnam pa snod bcud yongs rdzogs te :
gzhal yas snod la bcud ni lha ru bzhugs :
bang rim bzhi ldan 'byung bzhi rim brtsegs steng :
pad 'dab sprul pa nyi shu'i dkyil 'khor dbus :
gtor chen spyi dpal che btsan he ru ka :
rten dang brten pa yongs rdzogs 'ja' ltar shar :
skal ldan rigs kyi bu la dbang bskur bas :
dgyes pa chen po'i gnas gsum 'od zer gyis :
sgrib dag smin cing grol ba'i dngos grub thob :
bka' 'dus yongs rdzogs lha dang gnyis med shog :
dzapa? bzla :
oM AHhU~M ma hA shrI sarba kro d+ha ba liM ta a b+hi Shiny+tsa oM AHhU~M:
zhes gnas gsum du bzhag cing :
sarba sid+d+hi pha la hU~M:
zhes lha tshogs 'od du zhu ba'i gtor rdzas dngos grub tu sbyin :
tshogs kyi 'khor lo phyi nang gsang bas tshim par bya :
bkra shis dang :
glu dang :
rol mo dang :
rig ma'i gar gyis kyang bde ba chen po lhag par spel :
dbang 'di thob nas lam ma bsgoms na dam tshig dang 'gal bas nyams su len pa'i dam bca' len par bya :
'di bskur ba'i bla ma la mi'i 'du shes skyes pas kyang dngos grub lo dang zla bas 'gyangs par 'gyur bas nges par dpal chen he ru ka chen por blta bar bya'o :
dbang bzhi don gyi snying po gu ru rin po ches gsungs pa bzhin man+dA ra bas za hor gyi skad dang yi ger bris :
mtsho rgyal gyis bod kyi skad dang yi ger bsgyur nas rgyal sras mchog grub rgyal por gtad pa rdzogs so :
sa ma ya :
rgya rgya rgya :
gter rgya :
sbas rgya :
gtad rgya :
zab rgya :
gsang rgya :
rgya rgya rgya :[ \u0f88\u0f88\u0f88 \u0f88 ]gter ston o rgyan gling pas yar klungs shel brag pad+ma brtsegs pa nas spyan drangs pa'o //
'di'i brgyud pa ni /
chos sku kun tu 'chang chen /
longs sku rdo rje sems dpa'/
sprul sku phyag na rdo rje /
rig 'dzin kuny+dza ra /
rigs ldan de ba bzang skyong /
mkha' 'gro las dbang chos 'tsho /
o rgyan pad+ma 'byung gnas /
lha lcam man+dA ra ba /
mkha' 'gro ye shes mtsho rgyal /
rgyal sras mchog grub rgyal po /
sprul sku o rgyan gling pa'o ///
/
