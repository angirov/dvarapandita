@#//
snyan brgyud rta mgrin gnyen po lha lnga'i phrin las dbang skur dang bcas pa gdug pa kun 'joms zhes bya ba bzhugs so //
na mo gu ra be /
ye shes sku lnga 'bar ba'i phyag rgyar shar //
dug lnga'i rtsal rdzogs gdon bgegs 'dul ba yi //
gnyen po stobs kyi lha la phyag 'tshal nas //
phrin las smin byed dang bcas khyer bder 'god /
khrag 'thung gnyen po lha lnga'i sgrub thabs nyams su len pa la /
sbyor ba /
bdag bskyed kho na la sman raka gtor gsum dang phyi mchod tsam bsham /
de'ang mi 'dzom pa'i skabs ting nge 'dzin gyis 'thus /
phrin las la sngon dngos rjes gsum yod pa'i /
dang po sngon 'gro'i thog mar skyabs 'gro ni /
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
sems bskyed pa ni /
sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro ba bsgral bar dam bca' 'o :
tshogs gsag ni /
bla ma yi dam lha tshogs gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang ba'i mchod pa 'bul :
nyams chag sdig sgrib mthol zhing bshags :
gsang sngags bsgrubs la rjes yi rang :
smin grol gsang sngags chos 'khor skor :
mya ngan mi 'da' bzhugs su gsol :
snying po sems can don du bsngo :
yang dag rdo rje'i don rtogs shog :
bgegs bskrad pa ni /
hU~M:
bla ma rnams kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
log par 'dren pa bdud kyi tshogs :
'di ru ma 'dug gzhan du dengs :
drag sngags brjod /
mtshams gcod ni /
hU~M:
nga ni ye nas ngang gis khro :
mtshams gcod khro bos nam mkha' gang :
bgegs 'dul khro bo'i rol mtshams las :
su yang 'da' bar ma byed cig :
oM AHhU~M hrIHgu ru d+he ba DA ki nI badzra kro d+ha rak+Sha rak+Sha hU~M phaT:
mchod pa byin rlabs ni /
raM yaM khaM:
rnam dag chos dbyings ngang nyid las :
rang byung mchod pa'i phung po ni :
kun bzang mchod pa'i sprin lta bus :
dpag yas nam mkha' gang bar gyur :
oM ma hA sarba pU dza a mr-ita rak+ta ba liM ta AHhU~M:
gnyis pa dngos gzhir bskyed bzlas rdzogs gsum gyi rnal 'byor gsum du gsungs pa las /
dang po bskyed rim dam tshig pa'i dkyil 'khor bsgom pa ni /
hU~M:
de bzhin nyid dbyings ma bcos 'od gsal gdangs :
dmigs med brtse ba'i cho 'phrul hU~M mthing ga'i :
rig rtsal rol pas snod bcud stong par sbyangs :
stong pa'i ngang nas mkha' las 'ja' tshon ltar :
'byung ba rim brtsegs rdo rje'i ri rab dang :
mi phyed srung 'khor dur khrod gzhal med dbus :
sna tshogs pad+ma nyi ma'i dkyil 'khor dang :
bdud bzhi dregs pa gza' klu rgyal 'gong sogs :
'dar zhing 'dud pa byi chings bsnol ba'i steng :
rig pa hU~M las bdag nyid rtsa ba'i lha :
rig 'dzin 'chol ba'i khro rgyal gro bo lod :
yak+sha kA la dpal chen rta mgrin rgyal :
sku mdog dus mtha'i char sprin 'khrugs pa'i mdangs :
zhal gdangs mche gtsigs spyan gsum dmar la zlum :
sma ra smin ma ag tshom me ltar 'bar :
khro gnyer rab bsdus ljags 'dril hU~M sgra sgrog :
dar nag ber gsol dur khrod chas kyis brgyan :
phyag g.yas gnam lcags rdo rje rwa dgu pa :
sdigs pa'i mdzub mo nam mkha'i dbyings su sgreng :
rtse las gdug pa klu gdon 'dul ba'i gnyen :
ye shes khyung chen mthing nag khra thabs 'phro :
phyag g.yon ri rab phur bu gsor ba las :
bar chad bdud 'dul badzra kI la ya :
ljang nag phur bu 'dril ba rlung ltar 'tshubs :
spyi gtsug rta gdong ljang zhur 'tsher ba yis :
'jig rten khams kun shig shig yom yom 'gul :
rngog ma dmar po me 'bar thig le'i dbus :
pad nyi'i steng du dus min 'chi ba yi :
gnyen po'i lha mchog bcom ldan tshe dpag med :
khros pa'i skur bzhengs pad+ma he ru ka :
phyag g.yas pad+ma dmar pos tshe bcud sdud :
g.yon pas tshe bum sgrub la dngos grub stsol :
dar dang rin chen rus pa'i phyag rgyas spras :
rang 'od yum 'khyud zhabs gnyis skyil krung bzhugs :
thugs kar pad+ma nyi ma'i gdan gyi steng :
ye shes sems dpa' klu gshed gsang ba'i bdag :
rdo rje sdigs mdzub mthing nag khro chas rdzogs :
rang byung rig pa 'od skur lam mer gsal :
bdag nyid rgyal 'gong dam sri 'byung po'i gshed :
zhabs zung dor stabs drag me 'khrugs pa'i klong :
rab 'byams khro bo'i sprul pa spro zhing bsdu :
de ltar gsal ba'i lha tshogs thams cad kyi :
gnas gsum rdo rje gsum gyi yi ges mtshan :
ye shes dbang bskur rigs lnga'i phyag rgyas brgyan :
phung khams skye mched khrag 'thung phyag rgyar rdzogs :
oM AHhU~M badzra kA wA tsi At+ma ko\u0f85 haM:
hU~M oM trAM hrIHA:
a b+hi Shiny+tsa su ra ta satwaM a haM:
ye shes kyi 'khor lo bstim pa ni /
hU~M:
chos dbyings skye ba med pa'i ngang nyid las :
'bar ba'i skur bzhengs gnyen po stobs kyi lha :
khrag 'thung rigs lnga'i lha tshogs gnas 'dir gshegs :
dbang skur byin phob mthu rtsal dngos grub stsol :
oM sarba ma hA kro d+ha rA dza e h+ye hi :
dzaHhU~M baM ho :
dz+nyA na sa ma ya satwaM:
hU~M:
dam tshig rten la ye shes gnyis med bzhugs :
byang chub bar du ro gcig tiSh+Tha lhan :
rang las sprul pa'i phyag rgya'i d+hA ki nIs :
sgo gsum gus pa'i brda yis 'dud phyag 'tshal :
a ti pU ho :
pra tIts+tsha ho :
mchod bstod ni /
hU~M:
gdug pa'i dgra bgegs bsgral pa'i phung khams tshogs :
drag po'i nyer spyod 'dod yon brjid cing rngam :
sman raka gtor tshogs sbyor sgrol mchod pa'i sprin :
'bul lo bzhes nas mthu dbang dngos grub stsol :
oM badzra ma hA kro d+ha sarba pU dza AHhU~M:
pany+tsa a mrita rak+ta ba liM ta kha kha khA hi khA hi :
hU~M:
khro rgyal kun 'dus gnyen po stobs kyi lha :
dus min 'chi dang bdud bzhi'i bar chad 'joms :
srog bdag gza' klu rgyal 'gong tshar gcod pa'i :
rdo rje 'du 'phro mdzad la phyag 'tshal bstod :
gnyis pa bzlas pa'i rnal 'byor ni /
ye shes sems dpa' gsang bdag gi :
thugs kar nyi steng rdo rje'i sbubs :
hU~M mthar sngags kyis bskor ba las :
'od 'phros rtsa gsum rab 'byams mchod :
'gro ba kun gyi bar chod bsal :
'chi bdag gdon dang bdud kyi sde :
ma rungs gza' klu rgyal 'gong sogs :
sde brgyad 'byung po'i tshogs rnams kun :
dbang du bsdus shing bran du bkol :
bsad gzir bskrad mnan chos dbyings bstims :
thams cad ka dag rig pa'i gdangs :
lhun grub dpal gyi phyag rgyar rdzogs :
tshur 'dus bdag thim nus stobs 'bar :
gnyen po stobs kyi lha lnga dang :
dbyer med dgongs pa'i rtsal rdzogs gyur :
ces pa'i dmigs gnad dang ldan pas /
oM badzra kro d+ha ha ya grI wa hrIHhU~M khroM kI la ya sarba big+h+nAn baM hU~M phaT:
ces gtso 'khor spyi dril nyid ji ltar nus pa bzlas pa'i mthar /
lha bzhi so so'i dmigs bzlas ni /
spyi bo'i pad+ma he ru ka'i :
thugs srog hrIHlas 'od 'phros pas :
rang gi bla tshe chad yar dang :
'khor 'das dwangs bcud bdud rtsir bsdus :
zhal zhugs sku yi dbyibs brgyud nas :
sbyor mtshams las byung bdag nyid kyi :
spyi bo nas brgyud rtsa khams gang :
'chi med rdo rje'i srog 'grub gyur :
oM hrIHpad+ma kro d+ha badzra A yu She swA hA:
ye shes sems dpa'i thugs ka nas :
thugs srog hU~M mthing thog ltar spros :
steng gdon gza' rnams bran du bkol :
gdug pa can kun tshar bcad gyur :
oM hU~M badzra tsaN+Da sarba duSh+TAn mA ra ya phaT:
phyag g.yas rdo rje'i rtse mo las :
ye shes khyung chen skar ltar 'phros :
'og gdon gdug pa klu yi tshogs :
gzir mnan ma rungs tshar bcad gyur :
oM khroM badzra ga ru DaHnA ga sarba duSh+TAn hU~M phaT:
phyag g.yon rdo rje gzhon nu las :
gnam lcags phur pa ser ltar 'dril :
bdud bzhi la sogs bar chad kun :
bsad gzir bskrad mnan dbyings bstims gyur :
oM badzra kI li kI la ya sarba big+h+nAn mA ra se na baM hU~M phaT:
ces so sor bzlas pa'i mthar mchod bstod dang lhag chad kha skong spyi ltar bya /
gsum pa rdzogs pa'i rnal 'byor bsgom par 'dod na rtsa ba rdo rje'i gsung ltar nyams su len no //
gsum pa rjes kyi rim pa la /
rgyun gyi nyams len dkyus su 'di nas bsdu ldang la 'jug pa yin zhing /
gzhung las dngos bstan med kyang bsnyen sgrub skabs sogs tshogs mchod 'bul bar spro na /
tshogs kyi dam tshig gi rdzas rnams 'du byas la /
raM yaM khaM:
bdag nyid lhar gsal thugs ka nas :
ye shes me rlung byang sems chus :
tshogs kyi dngos 'dzin bsregs gtor bkrus :
snod bcud dam tshig rdzas su gyur :
oM AHhU~M ha ho hrI:
zhes lan gsum gyis brlab /
tshogs mgron spyan 'dren pa ni /
hU~M:
chos dbyings skye ba med pa'i ngang nyid las :
'bar ba'i skur bzhengs gnyen po stobs kyi lha :
'dod yon tshogs kyi 'du bar spyan 'dren na :
ye shes sgyu mar rol bzhin gshegs su gsol :
oM sarba ma hA kro d+ha rA dza badzra sa ma ya dzaHdza :
dang po mchod pa ni /
hU~M:
phyi snod 'jig rten yangs pa'i gtor gzhong du :
nang bcud snang ba sna tshogs gtor mar bshams :
snang srid gzhir bzhengs 'dod yon mchod pa'i sprin :
dgyes par bzhes la byin rlabs dngos grub stsol :
oM badzra ma hA kro d+ha sarba ga Na tsakra pU dza ho :
bar pas bshags pa ni /
ho :
thog med dus nas da lta yan chad du :
nyon mongs dbang gyur dam tshig nyams chag kun :
'dod yon tshogs kyi mchod pas bskang zhing bshags :
bzod par bzhes nas tshangs pa'i dngos grub stsol :
badzra sa ma ya shud+d+he a :
tha ma bsgral mchod ni /
e nr-i tri dzaHhU~M baM ho :
hU~M b+h+yo :
dbyings nas sku skyod khrag 'thung rigs lnga'i lha :
drag tu bskul lo 'bar ba'i brtul zhugs skyed :
dgra bgegs 'byung po'i rnam shes dbyings su spor :
sha khrag bde chen tshogs kyi mchod par bzhes :
nr-i tri sha trUM mA ra ya rbad :
kha kha khA hi khA hi :
de nas tshogs rdzas nang gi sreg blug tu rol pa'i lhag ma bdud rtsis bran la /
pany+tsa a mr-ita hU~M hoH
hU~M:
dbang gi bka' nyan dkyil 'khor mu ran skyong :
lhag la dbang ba'i mkha' 'gro ging lang+ga :
dpal gyi pham phab gtor ma 'di longs la :
zhal bzhes dam bcas bzhin du phrin las mdzod :
oM u ts+tshiSh+Ta ba liM ta khA hi :
zhes phyi rol du bskyang /
de nas gtang rag gi mchod bstod 'bul /
nongs pa bzod par gsol la yig brgya brjod /
tshogs mgron rten la brtan bzhugs dang rten med na gshegs /
bdag bskyed /
hU~M:
chos nyid skye ba med pa las :
'gag med rdo rje srin por shar :
'gags pa nyid na 'gag med pa :
spros bral ka dag klong du thim :
zhes 'od gsal du bsdu /
slar skad cig gis dbang chen pad+ma'i skur ldangs la gnas gsum bsrung /
bsngo smon ni /
dge 'dis mkha' mnyam sems can kun :
khrag 'thung pad+ma he ru ka'i :
go 'phang byang chub myur thob nas :
bdud las rnam par rgyal bar shog :
shis brjod ni /
byin rlabs mchog stsol rtsa brgyud bla ma dang //
dngos grub char 'beb gnyen po stobs kyi lha //
dam can rgya mtsho nor lha gter srung sogs //
rab 'byams dkyil 'khor 'khor lo'i bkra shis shog
/ces pa rnams kyis phrin las rim pa tshang ngo ///
/
!
'di'i bsnyen sgrub ched du byed na /
sbyor ba'i skabs rten gtor dpal gyi gtor ma pad 'dab dang kyu gus bskor ba rgyan ldan gyi mdun du mchod pa'i sman raka gtor ma /
phyi mchod rnams bsham /
spros 'byor gyis lcogs na /
tshe 'brang dang ril chang /
rta zhal /
khyung lnga'i ril bu /
rdo rje /
phur bu rnams kyang bkod /
med na gong smros kyis chog
/thog mar gnas bdag la dkar gtor dang bgegs gtor spyi 'gre gtang /
las byang dus bzhir gzhung bsrang /
bstod pa'i rjes su /
rang sems rig pa'i rang mdangs khrag 'thung lha lnga'i rnam par shar ba'i nges shes gting tshugs pa dang ma bral bar /
lha sku'i gsal snang la yid mig rlung gsum rtse gcig tu gtad cing lha'i nga rgyal las nam yang mi g.yo ba'i brtan pa 'thob par bya /
bzlas pa'i skabs su gzhung gsal gyi dmigs gnad so so dang ldan pas gtso bo spyi dril nyid bsnyen sgrub las gsum gcig dril yin pas 'bum phrag bzhi /
gzhan rnams la 'bum phrag re re /
thams cad kyang kha skong bcas bzla ba ni grangs kyi bsnyen tshad yin la /
spyi mthun gdon bgegs thul ba'i rtags sogs thun mong dang /
sku gsung thugs kyi mtshan ma mthong ba sogs mchog grub pa'i rtags mthong ba ni rtags kyi bsnyen tshad do //
dgong thun lta bu'i gsham du bka' gter srung ma'i gtor 'bul spyi 'gro gtang /
tshogs mchod spro na'ang der bya /
bsnyen sgrub thems nas dngos grub blang ba dmigs su ma gsungs kyang spro na 'gal ba med pas /
rjes kyi mchod bstod grub nas 'don cha rtsa gsum lta bu nas len la sgrub gtor sogs kyis dbang blang /
rgyas par spro na 'og gi dbang gi dus ltar bca' gzhi bsham sgrub byas la dbang len tshul bzhin byas kyang legs te 'phros don du smros pa'o ///
/
@#//
'di'i smin byed sgrub na /
dkyil 'khor khro dkyil spyi mthun nang du pad+ma 'dab brgyad lte bar sku'am phyag mtshan bris pa /
ma 'byor na maN+Dal la tshom bu sngon po gcig bkod pa'i steng khri'ur bum pa bcud ldan kha rgyan mgul chings dang bcas pa /
mdun du sku tsaka lnga /
rak+sha'i phreng ba /
me long /
mar tshon sogs las bcos pa'i rta zhal ljang zhur rngog ma dmar ser can /
g.yas su khyung lnga'i ril bu /
rgyab tu tshe 'brang ril chang dang bcas pa /
gnam lcags rdo rje /
g.yon du phur bu rnams bkod legs par bya /
mdun rgyab gang bder sman raka gtor gsum /
phyi mchod bskor bsham /
gzhan yang las bum /
sngon gtor sogs nyer mkho'i rigs tshogs par byas la /
las byang ltar bdag mdun dbyer med du bsgrub /
bzlas pa'i thog mar dbang rdzas dkyil 'khor gyi go sar dzapa? khang phyes la /
bdag mdun so sor 'od zer spro bsdu'i dmigs bzlas bya /
tshe bsnyen skabs tshe rdzas rnams la'ang tshe bcud bsdu /
bum bzlas zur du spro na gsal gdab spyi 'gro byas la spyi dril bzla /
mthar stong tshigs mchod bstod /
bum lha 'od zhu bya /
las bum rta sngags kyis byin brlab /
rig pa'i me tog dor la gnang ba zhu /
de nas slob ma phyi rol du khrus nas dbyung /
bgegs gtor bsngos la bgegs bskrad dang mtshams gcod sems bskyed gsal gdab bcas byas la /
de'ang dus gsum rgyal ba'i spyi gzugs gu ru rin po che pad+ma thod phreng rtsal de nyid kyis bod 'bangs rnams la thugs rjes lhag par dgongs te /
gnas skabs dang mthar thug gi dngos grub sgrub pa'i thabs zab cing rgya che ba bsam gyis mi khyab pa zhig bstsal nas phan bde'i dpal la sbyor bar mdzad pa las /
skabs su babs pa 'di ni /
ji skad du /
g.yas ru gtsang 'gram sbas pa'i gter kha 'di :
mi bzhag 'don pa'i rtags der bstan nas 'byung :
o rgyan mdo sngags gling pa zhes bya 'byung :
zhes dang /
gzhan yang /
gter ston rgyal po lnga 'byon pa'i ya gyal gcig tu gter kha mang po nas lung bstan cing /
gung thang chos kyi rgyal po dang mchod yon rten 'brel 'grigs nas bstan pa'i spyi rim mdzad pas bod yul du ruSh+ka'i 'jigs pa las yun ring du bskyabs pa sogs snyan par yongs su grags pa /
sprul pa'i lo tsa ba chen po bai ro tsa na'i thugs sprul o rgyan mdo sngags gling pa'am rig 'dzin mchog ldan mgon po de nyid kyis /
lha ldan sprul pa'i gtsug lag khang du nag po skor gsum gyi sgo nas mtha' dmag zlog pa'i las sbyor mdzad pa'i skabs su gu ru rin po ches snyan brgyud du bstsal nas thugs la gab pa /
slad nas rab tshes me glang snron zla'i tshes bcur gter ston grub thob yongs kyi 'khor los sgyur ba 7pad+ma 'od gsal mdo sngags gling pa la dag pa'i snang bar rig 'dzin mchog ldan mgon po nyid kyis snyan brgyud du gdams /
rim par gtan la phab ste skabs su babs pa'i lung mthun bstan 'dzin skyes bu 'ga' zhig la bstsal nas bar chad kyi g.yul las rnam par rgyal bar mdzad pa ste /
gzhung las /
lta dgongs gding ldan slob dpon gyis :
dam tshig dag pa'i slob ma la :
dbang 'di lan gcig bskur pas kyang :
byang chub sgrub pa'i bar chod kyi :
g.yul las rnam par rgyal 'gyur na :
bskyed rdzogs lam la brtson pa yis :
dngos grub thob pa smros ci dgos :
de phyir shin tu gces par zungs :
zhes gsungs pa nyid tshig tsam ma yin pa mngon sum du gyur pa'i byin rlabs kyi gzi byin chen pos khyad par du byas pa 'di nyid kyi dbang skur sgrub pa la sogs mtshams sbyar nas maN+Dal 'bul du gzhug
/thal mo me tog dang bcas pas gsol 'debs 'di'i rjes zlos /
e ma rdo rje slob dpon dgongs :
bdag cag skal ldan rigs kyi bur :
khrag 'thung gnyen po lha lnga yi :
dbang bskur byin rlabs bstsal du gsol :
lan gsum /
bla ma dpal chen khrag 'thung lha lnga rtsa gsum rgyal ba'i dkyil 'khor dang bcas te bzhugs pa la byang chub ma thob kyi bar du skyabs su 'gro ba'i 'dun pas 'di'i rjes zlos /
na mo :
bla ma bde gshegs sogs las byang ltar lan gsum /
mar gyur sems can thams cad kyi don du gnyen po stobs kyi lha lnga bsgrubs nas /
'gro ba drug dang khyad par shin tu gdul bar dka' ba'i ma bsgral ba mtha' dag sangs rgyas kyi sa la bsgral bar bgyi'o snyam pas 'di'i rjes zlos /
sems bskyed 'gro ba sogs /
yul gyi mchog de dag gi spyan sngar yan lag bcu pa'i sgo nas gsag sbyong spel gsum bgyi ba'i blos so so'i bsgom don gsal 'debs bzhin pas 'di'i rjes zlos /
bla ma yi dam lha tshogs gshegs :sogs lan gsum /
phyi so thar nang byang sems gsang ba sngags kyi dam tshig ma lus pa legs par blangs nas tshul bzhin bsrung ba'i 'dun pas 'di'i rjes zlos /
bde gshegs sras bcas bdag la dgongs :
rig pa 'dzin pa bdag gis ni :
byang chub snying por mchis kyi bar :
so so thar dang byang chub sems :
rig 'dzin nang gi sdom pa'i tshogs :
ma lus yongs su gzung bar bgyi :
lan gsum /
de nas dbang gi rtsa ba ye shes pa dbab pa yin pas sgo gsum gyi gnad legs par gcun te dmigs pa 'di rnams rtse gcig tu sgoms shig
/oM ma hA shUn+ya tA'i sngags brjod /
stong pa'i ngang las /
khyed rang rnams gang du gnas pa'i go sar sna tshogs pad+ma dang nyi ma'i dkyil 'khor gyi steng du bdud bzhi dregs pa gza' klu rgyal 'gong rnams byi chings su bsnol ba'i gdan la /
rig pa'i ngo bo hU~M mthing nag yongs su gyur pa las skad cig gis khyed rang 'chol ba'i khro rgyal yak+sha kA la dpal chen rta mgrin rgyal po sku mdog dus mtha'i char sprin ltar gnag pa /
shin tu khros pa'i nyams can hU~M sgra drag por sgrog pa /
dar nag gi ber gsol zhing dur khrod kyi chas brgyad kyis brgyan pa /
phyag g.yas sdigs mdzub dang bcas pas rdo rje rtse dgu nam mkhar sgreng ba las ye shes khyung nag khra thabs su spro ba /
g.yon pas ri rab phur bu gsor ba las badzra kI la ya ljang nag phur bu 'dril ba rlung ltar 'tshubs pa /
zhabs gnyis 'dor stabs me phung drag tu 'bar ba'i klong na 'gying ba /
dbu gtsug rta gdong ljang zhur nam mkhar 'tsher ba'i rngog ma dmar po me 'bar ba'i thig le'i dbus su tshe dpag med pad+ma he ru ka khros pa'i nyams can pad+ma dang tshe bum 'dzin pa /
dar dang rin po che rus pa'i rgyan gyis spras shing rang 'od kyi yum dang bcas te zhabs skyil krung pad nyi'i gdan la bzhugs pa /
thugs kar ye shes sems dpa' gsang bdag mthing nag khro bo'i chas can phyag gnyis rdo rje sdigs mdzub zhabs 'dor thabs pad nyi'i gdan dang me phung gi klong na bzhugs pa /
thams cad kyi gnas gsum du oM AHhU~M gis mtshan pa dang /
slob dpon gyi thugs ka nas 'od zer glog gi zhags pa lta bur phyogs bcur khyab par 'phros pas rtsa gsum chos srung dang bcas pa'i thugs rgyud bskul /
thams cad kyang khrag 'thung gnyen po lha lnga'i sku gsung thugs kyi phyag rgya yig 'bru phyag mtshan gyi rnam par byon nas khyed rang rnams la thim par mos shig
/gu gul sogs bsreg
/rol mo'i sgra drag tu byas la las byang gi spyan 'dren dang spyi dril snying po'i mthar badzra A be sha ya a AH
btags pa brjod la dbab /
rdo rje mgor bzhag la /
ye shes pa'i byin rlabs brtan par mos /
tiSh+Tha badzra /
de rnams kyis dbang gi sngon 'gro'i chos rnams grub nas /
dbang dngos gzhi bskur ba la /
sbyor ba dbang gi gzhi bca' zhing bsnyen par dbang ba'i bum dbang /
dngos gzhi sgrub pa sku gsung thugs kyi dbang /
mtha' rten las sbyor rdzas kyi dbang lnga bcas rim par 'byung ba yin pas bsgom don rnams rim bzhin gsal 'debs par zhu /
slob dpon gyi thugs ka nas 'phros pa'i 'od zer gyis dbang lha spyan drangs pa rnams dang lhan cig pas byang sems bdud rtsi'i rgyun gyis gang ba'i bum pas dbang bskur bar mos shig
/bum pa spyi bor bzhag la /
hU~M:
rin chen bum pa dur khrod gzhal med khang :
nang bcud khrag 'thung lha lnga'i phyag rgya'i tshogs :
'od zhu byang sems bdud rtsis dbang bskur bas :
rgyud dag ye shes nus rtsal rdzogs par shog :
sngags mthar hU~M oM trAM hrIHA:
badzra a mr-ita u da ka su ra ta satwaM a b+hi Shiny+tsa mi :
bum chu 'thor 'thung bya /
de ltar bum pa'i chu rgyun gyis dbang bskur pas lus gang /
dri ma dag
/chu'i lhag ma spyi bor 'khyil ba las pad+ma'i rigs gtso bor gyur pa'i khrag 'thung rigs lngas dbur brgyan par mos shig
/des dbang phyi ma rnams bskur ba'i snod rung du grub cing ye shes kyi lha nye bar bsnyen pa la dbang ba yin no //
de nas sku phyag rgya'i dbang gi slad du khrag 'thung lha lnga'i sku las ye shes kyi sku gnyis pa re 'phros te khyed rang dang spyi bo la sogs pa'i lha so so la thim par mos shig
/lha tsaka rnams spyi bo sogs so sor bzhag la /
hU~M:
dpal chen rta mgrin khro bo'i rgyal po yi :
rdo rje'i sku yi byin rlabs ma lus pa :
skal ldan slob ma 'di la bstsal nas kyang :
rgyal 'gong dam sri'i gnyen por grub par shog :
badzra kro d+ha ha ya grI wa kA ya a b+hi Shiny+tsa oM:
hrI:
tshe dpag med mgon pad+ma he ru ka'i :
rdo rje'i sku yi byin rlabs ma lus pa :
skal ldan slob ma 'di la bstsal nas kyang :
dus min 'chi ba'i gnyen por grub par shog :
hrIHpad+ma kro d+ha kA ya a b+hi Shiny+tsa oM:
hU~M:
bcom ldan gsang ba 'dzin pa'i bdag po yi :
rdo rje'i sku yi byin rlabs ma lus pa :
skal ldan slob ma 'di la bstsal nas kyang :
dregs pa gza' yi gnyen por grub par shog :
hU~M badzra tsaN+Da kA ya a b+hi Shiny+tsa oM:
khroM:
khro rgyal sprul pa ye shes ga ru Da'i :
rdo rje'i sku yi byin rlabs ma lus pa :
skal ldan slob ma 'di la bstsal nas kyang :
gdug pa klu yi gnyen por grub par shog :
khroM ga ru DaHhU~M a b+hi Shiny+tsa oM:
hU~M:
phrin las rtsal rdzogs badzra kI la ya'i :
rdo rje'i sku yi byin rlabs ma lus pa :
skal ldan slob ma 'di la bstsal nas kyang :
ma rungs bdud bzhi'i gnyen por grub par shog :
hU~M badzra kI la ya kA ya a b+hi Shiny+tsa oM:
des lus lha yi dkyil 'khor bsgom pa la dbang ba yin pas /
deng nas snang stong chu zla lta bu'i bskyed rim dang rtag tu ma bral bas phyag rgya sku'i gzer tha mal gyi snang zhen la thebs par gyis shig
/de nas gsung bzlas lung gi slad du slob dpon dang khyed rang gnyis ka khrag 'thung lha lngar gsal ba'i /
gtso bo'i thugs ye shes sems dpa' gsang bdag gi thugs kar nyi steng rdo rje sngon po'i lte bar hU~M mthing nag sngags phreng gis bskor ba gsal thobs /
slob dpon la mos gus byas pas thugs ka'i sngags phreng las sngags phreng gnyis pa 'phros /
zhal nas thon te khyed rang gi zhal du zhugs /
snying ga'i sngags phreng la thim /
de las 'od zer dpag tu med pa 'phros pas /
rtsa gsum rgyal ba'i dkyil 'khor mchod /
sems can thams cad kyi bar du gcod pa bsal /
sde brgyad ma rungs pa thams cad dbang du bsdus shing tshar bcad /
snang srid thams cad dpal he ru ka'i phyag rgyar sbyangs /
'od zer tshur 'dus rang rang la thim pas byin rlabs nus pa'i stobs rab tu 'bar te gnyen po stobs kyi lha lnga dang dbyer mi phyed pa'i dgongs pa'i rtsal chen rdzogs par mos la sngags 'di'i rjes zlos /
oM badzra kro d+ha ha ya grI wa hrIHhU~M khroM kI la ya sarba big+h+nAn baM hU~M phaT:
ces spyi dril lan gsum /
spyi bor bzhugs pa'i pad+ma he ru ka'i thugs srog hrIHyig las 'od zer 'phros pas khyed rang rnams kyi bla tshe chad nyams yar pa rnams dang /
'khor 'das brtan g.yo'i dwangs bcud ma lus pa bdud rtsi'i rnam par bsdus nas zhal du zhugs /
sku'i dbyibs brgyud sbyor mtshams nas babs /
khyed rang gi spyi bor zhugs shing rtsa khams thams cad gang bas 'chi med rdo rje'i tshe thob par mos la 'di'i rjes zlos /
oM hrIHpad+ma kro d+ha badzra A yu She swA hA:
zhes gsum /
ye shes sems dpa' gsang ba'i bdag po'i thugs srog hU~M las hU~M yig thog rgod kyi char pa lta bu 'phros /
steng gdon gza' rnams bran du bkol cing ma rungs pa'i rigs thams cad tshar bcad par dmigs la 'di'i rjes zlos /
oM hU~M badzra tsaN+Da sarba duSh+TAn mA ra ya phaT:
ces gsum /
phyag g.yas rdo rje'i rtse mo'i khyung chen las khyung gi tshwa tshwa skar tshogs lta bu spros /
'og gdon klu'i tshogs gzir cing mnan nas tshar bcad par dmigs la rjes zlos /
oM khroM badzra ga ru DaHnA ga sarba duSh+TAn hU~M phaT:
ces gsum /
phyag g.yon pa'i rdo rje gzhon nu las gnam lcags phur bu'i char pa ser rgod ltar babs pas bdud bzhi la sogs pa'i bar chad thal bar brlags par dmigs la 'di'i rjes zlos /
oM badzra kI li kI la ya sarba big+h+nAn mA ra se na baM hU~M phaT:
ces lan gsum /
phreng ba gsang sngags kyi ngo bo mgrin par bzhag ste nus pa brtan par byas par mos shig
/dbang phreng mgrin par bzhag cing lag tu gtad la /
A:
gnyen po stobs 'dus khro rgyal lha tshogs kyi :
rdo rje'i gsung gi byin rlabs ma lus pa :
skal ldan slob ma 'di la bstsal nas kyang :
nus pa sngags kyi ye shes grub par shog :
sngags mthar wA ka a b+hi Shiny+tsa A:
des ngag sngags kyi bzlas brjod bya ba la dbang ba yin pas /
deng nas grags stong rdo rje'i bzlas pa dang rtag tu ma bral bas bzlas brjod sngags kyi gzer dang ting 'dzin 'phro 'du'i gzer las rlung gi g.yo rtsol la thebs par gyis shig
/me long du rdo rje shar ba bstan la /
me long dwangs pa'i ngos su rdo rje'i gzugs brnyan shar yang snang la rang bzhin ma grub pa'i dpes mtshon te /
'khor 'das kyi snang ba thams cad gdod nas ma skyes pas ngo bo stong la rnam pa ma 'gags pa sa ler gsal yang /
gnas lugs kyi dbyings las nam yang ma g.yos pa gsal stong zung 'jug rang byung gi ye shes rgyal ba'i dgongs pa dang rang rig pa'i ngo bo gdod nas dbyer med du gnas pa'i don go bar mdzod la mnyam par zhog cig
/hU~M:
khro rgyal rnams kyi stong gsal ye shes dbyings :
rdo rje'i thugs kyi byin rlabs ma lus pa :
skal ldan slob ma 'di la bstsal nas kyang :
rang byung dgongs pa'i rtsal chen rdzogs par shog :
sngags mthar tsit+ta a b+hi Shiny+tsa hU~M:
des sems gnas lugs kyi rang zhal blta ba la dbang ba yin pas /
deng nas rig stong zung 'jug gshis lugs ngang bzhag dang rtag tu ma bral bas /
dgongs pa mi 'gyur ba'i gzer gnyis snang rtog 'khrul la thebs par gyis shig
/de nas mtha' rten rdzas dbang bskur ba la /
tshe 'brang 'di nyid zla gam dmar po 'od kyi thig ler tshe bdag pad+ma he ru ka yab yum bzhugs pa'i sbyor mtshams nas bdud rtsi'i rgyun byung ste khyed rang gi lus gang bas gzhom med rdo rje'i skur gyur par mos shig
/tshe 'brang spyi bor bzhag la /
hrI:
zla gam dmar po 'od kyi thig le ru :
tshe bdag mgon po khro bo'i lha tshogs bzhugs :
'chi med bdud rtsi'i rgyun gyis dbang bskur pas :
mi phyed rdo rje'i srog tu yongs grub shog :
hrIHA yur+dz+nyA na a b+hi Shiny+tsa mi :
snying po brjod la tshe ril tshe chang sbyin /
rta gdong zhal gyi phyag rgyas dbang bskur bas /
spyi bo'i rta zhal sa gsum gang ba'i dbyangs su 'tsher te srid pa gsum gyi 'byung po'i tshogs zil gyis non par mos shig
/rta zhal spyi bor bzhag la /
hU~M:
srid pa gsum po 'dar zhing g.yo byed pa'i :
rta gdong zhal gyi phyag rgyas dbang bskur pas :
rdo rje'i rta skad nam mkhar 'tsher ba'i sgras :
rgyal 'gong dam sri'i dpung tshogs zil gnon shog :
hrIHha ya grI ba hi hi hi a b+hi Shiny+tsa mi :
stobs bcu'i nus mthu bsdus pa'i gnam lcags rdo rje byin pa gsor ba tsam gyis steng gdon gtso bor gyur pa'i gdug pa can thams cad gzir mnan las la 'khol ba'i nus stobs brnyes par mos shig
/lcags rdor gtad pa gsor gzhug la /
hU~M:
gnam lcags 'bar ba'i rdo rje rtse dgu la :
gsang bdag khro rgyal chen po'i nus mthu rdzogs :
gsor ba tsam gyis steng gdon gza' yi tshogs :
gzir mnan las la 'khol ba'i nus thob shog :
hU~M badzra a b+hi Shiny+tsa mi :
ye shes khyung chen rigs lnga'i rang bzhin gdug pa can 'dul byed kyi gnyen po rdzas kyi ril bu byin pas 'og gdon gtso bor gyur pa'i ma rungs pa thams cad tshar gcod pa'i nus rtsal rdzogs par mos shig
/khyung lnga'i ril bu sbyin la /
khroM:
dug lnga'i rang bzhin klu gdon gdug pa'i dbal :
'joms byed khyung chen rigs lnga'i ngo bo nyid :
gnyen po rdzas kyi ril bu 'di byin pas :
gdug pa nA ga'i tshogs rnams tshar chod shog :
khroM pany+tsa ga ru DaHa b+hi Shiny+tsa mi :
sras mchog karma kI la ya'i ngo bo las phur byin pas rdzas kyi phur bu dgra bgegs la 'debs pa'i mngon spyod drag po'i phrin las rab 'byams grub par mos shig
/phur bu 'dril du bcug la /
hU~M:
phrin las stobs rdzogs badzra kI la ya'i :
phur bu 'dril zhing 'debs pa'i dbang skur pas :
byang chub lam gyi bar chad ma lus kun :
tshar gcod mngon spyod las kun grub par shog :
hU~M badzra kI la ya a b+hi Shiny+tsa mi :
me tog 'thor zhing shis pa brjod /
de rnams kyis stobs chen gnyen po lha lnga'i smin byed dbang gi rim pa grub pa lags /
!
grol byed khrid kyi rim pa'ang 'di ltar bsgom dgos pa lags pas tshig snyan la gzung zhing don thugs la nges par mdzod cig
/rdzogs pa'i rim pa rgyun gyi rnal 'byor ni :
mi rtag rgyud bskul nges 'byung byang sems sbyang :
skyabs 'gro sems bskyed bla mar gsol ba gdab :
thugs yid gcig bsres ka dag dgongs pa'i ngang :
lhun grub rig rtsal lha sngags sgyu mar sbyang :
lus bsrang rlung dal mig 'bras nam mkhar gtad :
rig pa ma bcos spro bsdu bral bar bzhag :
de tshe dug lnga'i rtog pa ci shar yang :
sngon bsu rjes gcod blo yis ma bcos pas :
sbrul mdud bzhin du 'gyu dran rang sar grol :
gti mug rnam rtog dus min 'chi ba kun :
rig stong chos dbyings ye shes ngang du thim :
nga rgyal dam sri 'byung po dpung dang bcas :
gsal stong mnyam pa nyid du lhun gyis rdzogs :
zhe sdang 'bar zhing 'khrugs pa'i gza' yi gdon :
myang stong me long ye shes klong du zhi :
'dod chags chu ltar g.yo ba'i gdug pa'i klu :
bde stong so sor rtog pa'i phyag rgyas thebs :
phrag dog rlung dmar 'tshubs pa'i bdud kyi sde :
dran stong bya grub ye shes rgyan du shar :
skabs su hU~M gi glu blangs bden zhen bshig :
res 'ga' cir yang mi dmigs stong par sbyang :
rnam kun ma yengs mi sgom rig pa'i gzer :
chu bo'i rgyun bzhin rtag tu sus goms pa :
dug lnga gnas dag gdon lnga rang sar grol :
khrag 'thung rigs lnga'i ye shes tshe 'dir rnyed :
mi mthun gzung 'dzin g.yul las rnam par rgyal :
lhun grub rig 'dzin go 'phang mngon du 'gyur :
ces zab cing gnad 'dril khyer bde ba'i rdzogs rim du 'dug pas dus dang rgyun du nyams len 'bad par zhu /
de nas spyi ltar mtshams sbyor spros la /
dam tshig khas blang /
gtang rag
/lus 'bul /
dge bsngo byas la slob ma gyes /
slob dpon gyis tshogs mchod phul bar spro na las gzhung ltar gtang /
tshogs yod med gang ltar rjes kyi mchod bstod nas shis brjod kyi bar byas pas 'grub bo //
dgongs pa'i gding thebs lha snang gyad du gyur //
rig sngags nus pa gnam lcags 'bar ba'i mes //
gdug can brag ri thal bar rlog nus pa'i /
khrag 'thung lha lnga'i phyag rgya myur 'grub shog
/ces bka' drin mnyam med kun mkhyen bla ma rgyal dbang pad+ma'i zhal skyin gang gis smin grol zab mos rjes su bzung nas bka'i gnang ba bstsal pa ltar /
'chi med bstan gnyis g.yung drung gling pas rdzong shod bde gshegs 'dus pa'i pho brang du bklags pas grub par bsdebs pa dge legs 'phel ///
/
