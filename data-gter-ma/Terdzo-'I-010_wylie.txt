@#//
thugs rje chen po pad+ma sgyu 'phrul drwa ba las /
lha chen dbang phyug chen po'i bka' gtad dbang gi lcags kyu zhes bya ba bzhugs so //
'jig rten dbang phyug thugs rje'i 'phrul /
khams gsum dbang byed lha mchog la //
btud nas de yi bka' gtad kyang //
blo dman ngal ba sel phyir bkod //
dbang phyug chen po'i bka' gtad bgyi ba la maN+Dal zla gam dmar po sgo gcig pa pad+ma dmar po 'dab bzhi lte bar lcags kyus mtshan pa'i phyi rol pad+ma rdor ra me ris bskor ba /
ma 'dzom na me tog dmar po'i tshom bu dbus su che chung gnyis /
phyogs bzhir bzhi bkod pa'i steng khri'ur sku rten /
g.yas g.yon du sngags byang phreng dmar dang phyag mtshan tsakli /
thod chang dang li khri /
mdun du mchod gtor zas sna blugs pa dang sman raka
/phyi mchod /
thun gtor dmar po rnams bkod /
de nas pad+ma sgyu 'phrul drwa ba'i phrin las ltar bdag bskyed bzlas pa dang bcas pa bya /
mdun gyi mchod gtor rnams byin rlabs de las 'byung ba ltar byas nas /
'di nyid kyi phrin las bskyed chog nas bstod pa'i bar btang /
dmigs gnad bcas snying po ci 'grub bzlas la gnang ba zhu /
slob ma la khrus bgegs bskrad srung 'khor sems bskyed gsal gdab sngon du 'gro bas /
de'ang thugs bskyed thugs rje'i rlabs rgyal dang rgyal sras kun las khyad par du 'phags shing /
phyogs ris med pa'i gdul bya 'dul ba'i thabs la mkhas pa 'phags mchog spyan ras gzigs dbang phyug nyid kyis /
shin tu gdul bar dka' ba'i mi dang mi ma yin pa spyi dang /
khyad par log sred can sangs rgyas kyi bstan pa rin po cher zhugs pa'i skal pas dman pa rnams la rang mthun gyi rtags dang cha lugs 'dzin pa'i lha la sogs par sprul pas rim gyis thar pa'i lam la dkri bar mdzad pa las /
khams gsum dbang du mdzad pa'i lha mchog dbang phyug chen po yab yum gnyis kyang /
bcom ldan 'das pad+ma gar gyi dbang po yab yum gyi rnam par rol pa'i rtsal las shar te rgyal ba'i bstan pa skyong zhing dbang gi dngos grub lhag par ster ba'i tshul gyis /
phyi nang gnyis ka rjes su 'dzin par mdzad pa ste /
de nyid kyi sgrub thabs kyi bka' srol spyan ras gzigs dngos pad+mAka ra'i zhal lung gtsor gyur rgyas bsdus du ma zhig byon pa las /
'di ni sprul pa'i gter chen 7o rgyan mchog gyur gling pas gnas mchog mkha' 'gro 'bum rdzong nas spyan drangs pa'i thugs rje chen po pad+ma sgyu 'phrul drwa ba'i bka' srung du bzhugs pa ste /
'di'i lugs kyi bka' gtad bsgrub par bgyi ba la sogs pas mtshams sbyar la bka' gtad zhu ba'i yon du maN+Dal 'bul gzhug
/thal mo me tog dang bcas te gsol 'debs rjes zlos /
ho :
thugs rje chen po'i bdag nyid mchog :
'gro ba'i gtso bo bla ma yis :
khams gsum dbang du sdud mdzad pa'i :
lha chen dbang phyug bdag la stsol :
dmigs pa'i gsal gdab spyi mthun byas la /
bdag bskyed ltar skyabs sems yan lag bdun pa rnams rjes zlos byas te rgyud sbyang /
de nas dmigs pa 'di bzhin du mdzod cig
/sa phyogs 'dod khams lha'i gnas shin tu nyams dga' ba'i dbus su khyed rang rnams gnas pa'i go sar pad+ma dmar po dang nyi ma'i gdan la sems nyid kyi ngo bo hrIHyig dmar po /
de yongs su gyur pa las khyed rang rnams skad cig gis lha chen dbang phyug sku mdog dmar po khro 'dzum chags pa'i nyams can /
phyag g.yas pas lcags kyu dang g.yon zhags pa 'dzin pa /
zur phud la zla ba phyed pas brgyan cing 'od dmar po'i klong na bzhengs pa'i pang du yum u mAHdmar mo me long dang bum pa 'dzin pas bde ba'i nyams kyis 'khril ba /
gnyis ka'ang dar dang rin po che dang me tog gis brgyan pa'i skur gyur par sgoms shig
/mdun gyi rten rnams kyang lha'i yul nyams dga' ba'i dbus su sogs mngon rtogs ltar la /
hrIHlas zhes pa dor /
lha bran pho mo bsam gyis mi khyab pas bskor bar gsal thobs shig
/de ltar gsal ba'i dkyil 'khor gyi lha las mar me gcig las gnyis mched kyi tshul du rang 'dra'i sku gnyis pa 'phros /
khyed rang la thim nas lha chen dbang phyug yab yum gyi sku'i stobs rtsal gzi brjid kyi yon tan dang mnyam pa'i phrin las thams cad 'grub pa'i dbang dam pa thob par mos shig
/sku spyi bor bzhag la /
hU~M:
spyan ras gzigs dbang snying rje'i gter :
'gro ba ma lus 'dul ba'i phyir :
dbang phyug chen po'i skur bstan pa :
ma hA de ba'i dbang thob shog :
'phags ma sgrol ma khro gnyer can :
'jig rten kun la dbang sgyur ba :
lha mo sgrol ma'i skur bstan pa :
u mAHde bI'i dbang thob shog :
sngags kyi mthar /
sarba sa ma ya satwaM:
yang dkyil 'khor lha'i mgrin pa nas sngags kyi phreng ba dmar shar gyis byung /
khyed rang rnams kyi mgrin par zhugs pas lha chen dbang phyug yab yum gyi bden tshig nus mthu'i yon tan dang mnyam pa'i phrin las thams cad 'grub pa'i dbang dam pa thob par mos la 'di'i rjes zlos /
snying po lan gsum /
sngags byang phreng dmar mgrin par bzhag la /
hU~M:
khams gsum dbang du bsdu ba dang :
srid gsum zil gyis gnon pa'i phyir :
'gugs par byed pa'i sngags kyi gdangs :
sgra skad snying po'i dbang bskur ro :
sngags mthar /
sarba sa ma ya satwaM:
bdud rtsi thod chang blud cing dpral bar li khri'i thig le bya /
yang dkyil 'khor lha'i thugs ka nas phyag mtshan gyi tshogs 'od 'bar ba byung ste /
khyed rang rnams kyi snying gar thim pas lha chen dbang phyug yab yum gyi ting 'dzin cho 'phrul gyi yon tan dang mnyam pa'i phrin las thams cad 'grub pa'i dbang dam pa thob par mos shig
/phyag mtshan rnams snying gar bzhag la /
hU~M:
thugs kyi ting 'dzin cho 'phrul gyis :
las kyi me long srid gsum gsal :
bum pa tshe bcud bde ba 'phel :
lcags kyus khams gsum yid 'gugs shing :
zhags pas 'gro ba 'ching zhing sdud :
phyag mtshan rtags kyi dbang bskur ro :
snying po'i mthar /
sarba sa ma ya satwaM:
de rnams kyis khams gsum dbang byed lha chen po yab yum gyi bsnyen sgrub las sbyor gyi sbyor ba mtha' dag bya ba la dbang ba yin zhing /
gzhung las /
'dis ni khams gsum kun gyi yid 'gugs phrin las shin tu myur zhing dngos grub che bas thugs rje chen po'i rnal 'byor pa rnams kyis mchod gtor rgyun du 'bul bar bya'o :
zhes gsungs pas mtshon spyi dang khyad par gyi dam tshig la gnas par bgyi 'o snyam pas 'di'i rjes zlos /
gtso bos ji ltar sogs rjes spyi ltar bya /
slob dpon gyis thun gtor bran la /
raM yaM khaM/
stong pa'i ngang las rin po che dang pad+ma'i snod du b+h+rU~M las gtor ma ngo bo ro brgya dang ldan pa'i bdud rtsi'i rang bzhin /
rnam pa bza' bca' btung ba 'dod yon lnga'i sprin phung zad mi shes pa 'phro bar gyur /
oM AHhU~M ha ho hrIH
gsum gyi byin gyis brlab /
snying po'i mthar /
i daM ba liM ta kha kha khA hi khA hi /
btags pa lan gsum gyis 'bul /
las byang ltar phrin bcol dang /
mchod bstod mdor bsdus nongs bshags bya /
rten yod na bstim /
med na gshegs /
bdag bskyed bsdu ldang sogs mthar dbyung ngo //
snying rje'i lcags kyus khams gsum yid //
thar pa mchog gi lam du drangs //
mi 'gyur bde chen chags pa'i ros //
ye shes dbyings su myos gyur cig
/ces pa'ang pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang du bgyis pa dge legs 'phel ///
/
