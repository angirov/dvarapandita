@#//
gu ru drag po'i brgyud pa'i gsol 'debs yid bzhin nor bu bzhugs so //
na mo gu ru bud+d+ha ya /
dmigs med chos dbyings dag pa bde ba can //
rang bzhin rnam par dag pa'i pho brang du //
chos sku 'od dpag med la gsol ba 'debs //
gdod ma'i gnas lugs rtogs par byin gyis rlobs //
yon tan lhun gyis grub pa'i po ta lar //
rang bzhin byin gyis brlabs pa'i pho brang du //
longs sku spyan ras gzigs la gsol ba 'debs //
'od gsal rgyun chad med par byin gyis rlobs //
'gro 'dul phrin las rnam bzhi 'grub pa'i gnas //
rnga yab pad+ma 'od kyi gzhal yas nas //
sprul sku thod phreng rtsal la gsol ba 'debs //
'chi med rig 'dzin thob par byin gyis rlobs //
mi mngon ka nas dag pa gnas kyi mchog
/spros bral lhun gyis grub pa'i mkha' spyod du //
ma gcig ye shes mtsho rgyal la gsol ba 'debs //
bde stong rgyun chad med par byin gyis rlobs //
bskal par tshogs gnyis rgya cher 'phel ba'i zhing //
zab gter nyer lnga chos kyi pho brang du //
rat+na gling pa'i zhabs la gsol ba 'debs //
'gro don rgyun chad med par byin gyis rlobs //
bka' bab thugs rje brgyud 'dzin gnas kyi mchog
/'brel tshad don dang ldan pa chos kyi rje //
tshe dbang grags pa'i zhabs la gsol ba 'debs //
nyams rtogs yon tan rdzogs par byin gyis rlobs //
thugs kyi sgrub gnas nye ba'i tshan+d+ho ha //
lho brag mkhar chu dpal gyi gter gnas su //
yang gsang thugs sgrub nyid la gsol ba 'debs //
bskyed rdzogs brtan pa thob par byin gyis rlobs //
rtsa khams dag pa lus kyi pho brang du //
thabs shes dbyer med zung 'jug rdo rje'i sku
/yi dam pad+ma yab yum la gsol ba 'debs //
gdos bcas 'od lus yal bar byin gyis rlobs //
bde chen 'khor lo lnga yi pho brang du //
dus gsum rgyun chad med pa bde ba'i ngang //
ye shes mkha' 'gro rnams la gsol ba 'debs //
bde stong zung du 'jug par byin gyis rlobs //
rgyal ba'i bstan pa gong du 'phel ba'i zhing //
bka' dang dam tshig gsang ba'i dkyil 'khor du //
bka' srung dam can rnams la gsol ba 'debs //
phyi nang bar chad zhi bar byin gyis rlobs //
bdag rgyud smin grol chos kyis grol nas kyang //
bskyed rdzogs gnyis la brtan pa rab thob nas //
mchog gi dngos grub da lta thob pa ru //
byin gyis rlobs shig gu ru rin po che //
lam sna drongs shig gu ru rin po che //
bar chad sol cig gu ru rin po che //
dngos grub stsol cig gu ru rin po che //
don gnyis sgrubs shig gu ru rin po che //
gdung shugs drag pos gsol ba btab pa yis //
bdag gzhan 'gro ba sems can ma lus rnams //
skye 'chi med pa rdo rje'i sku brnyes nas //
'gro kun ma lus sangs rgyas thob par shog
/de ltar byin gyis rlobs shig drin can rnams //
zhes mos gus drag pos gsol ba gdab par bya'o //
sa ma ya /
snying nas gsol ba 'debs mi la //
byin rlabs chu bo'i rgyun bzhin 'bab //
dag snang can gyi skyes bu la //
snang ba bla mar 'char bar nges //
zhen log can gyi skyo shas la //
bdag 'dzin 'khri ba rtsad nas chod //
bdag med rtogs pa'i rnal 'byor la //
re dogs dgra yi 'phrang nas thon //
'chi ba dran pa'i gang zag la //
'jig rten blo sna ngang gis thung //
de kun 'byung bshad zhor byung yin //
gang shar la 'dzin pa ma zhugs na //
ched du lta ba gnyer mi 'tshal //
rat+na gling pa'i 'khyal gtam yin //
byin rlabs shin tu che bar gda'//
mang+ga laM//

//
