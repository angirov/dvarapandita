smon lam ni /
ho :
phyogs dus rtsa brgyud bla ma yi dam lha :
dpang gyur skyabs mchog ma lus dgongs su gsol :
bdag gzhan dus gsum bsags pa'i dge ba kun :
bla med byang chub snying por bsngo bar bgyi :
bsod nams 'di yis bdag sogs sems can kun :
tshe rabs kun tu dal 'byor lus rten thob :
dad dang shes rab snying rje phun sum tshogs :
rdo rje slob dpon tshul bzhin bsten par shog :
dbang gi chu bo rnam bzhis yongs su smin :
dam tshig sdom pa srog bzhin gces par bsrung :
bsnyen sgrub bzhi ldan bskyed rim mthar phyin nas :
lha sngags dbang thob ye shes brnyes par shog :
rtsa yi mdud grol rlung rnams dbu mar thim :
thig le zag med bde ba chen por rdzogs :
ka dag lhun grub rtogs pa mngon gyur nas :
tshe gcig rdo rje 'chang chen 'grub par shog :
rgyal ba'i bstan pa phyogs bcur dar zhing rgyas :
bstan 'dzin skyes bu'i sku tshe mdzad phrin 'phel :
'gro kun tshe ring nad med bde skyid ldan :
nyin mtshan rtag tu chos la spyod par shog :
ces gnubs chen rnam 'phrul o rgyan dri med kun dga'i zab gter las byung ba'o /
!
/bkra shis ni /
oM:
phun sum tshogs pa phyi yi yid bzhin rgya mtsho 'dra :
phyogs gyur kun nas gang la ci 'tsham stobs 'bebs shing :
thams cad mkhyen pa 'gro ba'i re ba skong mdzad pa'i :
sangs rgyas pad+ma'i 'dab 'dra rgyas pa'i bkra shis shog :
mi mjed 'jig rten gser gyi sa gzhi brdal ba la :
gling bzhi ri rab lcags ri mu khyud dpal mnga' ba :
bstan gnyis nyi zla zung gcig bskor ba byed pa yis :
'gro ba'i ma rig mun pa sel ba'i bkra shis shog :
'khor los sgyur rgyal 'jig rten bde ba'i stobs mnga' zhing :
sems can thams cad dga' bar bgyid pa'i 'od 'phro bas :
bskal pa bzang po gzugs bzang ba dang spobs par ldan :
chos kun dar bas skye dgu zhi ba'i bkra shis shog :
tshe ring 'byor ldan longs spyod bsod nams dge legs dpal :
dge 'dun shes gsum ldan pa bstan pa'i gangs chen mtsho :
phyogs bcu kun nas mchog dang thun mong gnyis 'du ba :
'jig rten gsum grags lha mis mchod pa'i bkra shis shog :
ces slob dpon rin po che d+ha na ko Sha'i rgya mtshor pad+ma'i sbubs nas 'khrungs pa'i tshe sangs rgyas kyis shis par brjod pa gu ru o rgyan gling pa'i gter ma'o //
sangs rgyas bstan pa dar zhing rgyas pa'i bkra shis shog :
sems can thams cad bde zhing skyid pa'i bkra shis shog :
nyin dang mtshan du chos la spyod pa'i bkra shis shog :
rang gzhan don gnyis lhun gyis grub pa'i bkra shis shog :
