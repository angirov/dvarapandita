'chi med rtsa gsum dril sgrub kyi bka' srung gter srung gi mchod phreng nyung ngur bsdus pa bzhugs /
na maHtri mU la A yur+dz+nyA nA yaH
'dir tshe dpag med rtsa gsum 'chi med dril sgrub kyi bka' srung dbang gi lha mo dang gter srung lha bdud btsan gsum zung 'brel du mchod pa'i rim pa ni /
stegs gtsang mar dbang gi lha mo'i dpal bshos zla gam gyi rnam pa can la pad+ma 'dab bzhis bskor ba /
lha la bshos zlum dkar po /
bdud la nag po rtse gug
/btsan rgod la bshos bu dmar po ra mgos mtshan pa gsum kar zhabs dkris mtheb kyu rgyan gyis brgyan par bsham /
oM badzra a mr-itas bsang /
swa b+hA bas sbyang /
stong pa'i ngang las b+h+rU~M las byung ba'i pad gzhong dang rin po che'i snod du hU~M yig 'od du zhu ba las gtor mchod kyi dngos po 'dod pa'i yon tan phun sum tshogs pa ye shes kyi bdud rtsi'i rgya mtshor gyur /
oM AHhU~M ha hoHhrIH
lan gsum /
rang nyid bde gshegs rtsa ba gsum du gsal ba'i thugs ka nas 'od zer 'phros /
gnas yul dag pa mkha' spyod kyi zhing nas sngags srung zhi mdzad dbang gi lha mo 'khor ye shes kyi DA ki sde lnga dang rang bzhin gyi gnas nas zab gter srung ma'i dbang po 'khor dang bcas pa spyan drangs par gyur /
dz+nyA na DA ki nI bA shaM de wI ha ri ni sa de wa tri du yak+sha shU la tsa tri badzra sa ma ya dzaH
spro na /
hrIH
mi 'gyur bde stong dag pa'i mkha' dbyings dang //
nyer bzhi so gnyis mkha' spyod zhing khams nas //
ye shes DA ki'i gtso mo dbang gi lha //
'khor dang bcas pa gnas 'dir gshegs su gsol //
pad+mas bkar btags zab mo'i gter mchog dang //
grub pa'i zhing skyong mthu stobs bsam mi khyab //
lha bdud btsan gsum bran g.yog pho nya'i tshogs //
rdzu 'phrul drag rtsal chen po gshegs su gsol //
ar+g+haM nas /
shab+da pra tIts+tsha AHhU~M gi bar gyis mchod /
dz+nyA na DA ki nI bA shaM de wI ha ri ni sa de ba tri du yak+sha shU la tsa tri i daM ba liM ta kha kha khA hi khA hi /
lan gsum gyis gtor ma phul /
bstod cing phrin las bcol ba ni /
hrIH
gsang ba ye shes DA ki'i sgyu 'phrul las //
rnal 'byor myur bde'i pho nya'i grogs mdzad phyir //
nus 'byin pad+ma'i rigs 'chang tshe'i lha mo //
dbang gi lha mo'i skur ston khyod la bstod //
dmar gsal mdzes 'dzum mtshan mchog dpe byad rdzogs //
sna tshogs rin chen dar zab rgyan chas sgeg
/'chi med bum bzang nor bus brgyan pa bsnams //
tshe dbang dpal 'byor stsol la bdag bstod do //
chu skyes ge sar nyi zla'i dkyil 'khor steng //
'od lnga'i klong du phyed skyil rol pas bzhugs //
mkha' 'gro sde lnga 'bum phrag mang pos bskor //
mchog gi dngos grub stsol la bdag bstod do //
gnas dang zab gter gnyan po srung mdzad pa //
shel ging dkar po bdud rje 'bar ba dang //
btsan rgod chen po rdo rje legs pa rtsal //
bka' sdod 'khor dang bcas la bdag bstod do //
rig 'dzin bdag cag 'khor dang bcas pa yi //
'gal rkyen kun sol mthun rkyen legs tshogs spel //
snod bcud bde 'byor chos bzhin spyod pa dang //
zab gter bstan pa rgyas pa'i phrin las mdzod //
badzra muHsa gtor mgron rnams dag pa'i zhing du dang rang gnas su byon par bsam /
gter srung gi gtor ma chad tho dang bsdebs te gtsang sar 'bul lo //
zhes pa 'di yang dkyil chog 'chi med snang ba'i cha lag tu /
dga' chags nas dad ldan mi dbang dam pas bskul ngor /
d+harmA swa mis zin bris su btab pa'o //

//
