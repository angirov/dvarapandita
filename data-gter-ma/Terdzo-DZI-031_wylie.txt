@#//
bla ma'i thugs sgrub bar chad kun sel gyi bla ma smra ba'i seng ge 'jam dpal pha rol rgol 'joms kyi cha lag 'chi ba bslu ba'i cho ga 'chi bdag gdong zlog ces bya ba bzhugs so //
bla ma'i thugs sgrub bar chad kun sel gyi bla ma smra ba'i seng ge 'jam dpal pha rol rgol 'joms kyi cha lag
/'chi ba bslu ba'i cho ga 'chi bdag gdong zlog ces bya ba /
bla ma smra ba'i seng ge pha rol rgol 'joms la phyag 'tshal lo //
mi g.yo mnyam nyid yon tan bzhi ldan nyid //
mngon sum mdzad pa bla ma 'jam dpal la //
btud de lus can 'chi ba'i zhags pa las //
grol byed 'chi bdag gdong zlog 'di ru spro //
de yang lus can gang dag 'chi bdag gi zhags pas bcings te gshin rje'i 'jigs pa mi bzad pa ston par byed pa la snying rje chen pos bla ma smra ba'i seng ge'i man ngag ral gris gcod de 'jigs las skyob par 'dod pas /
bla ma'i thugs sgrub bar chad kun sel gyi zhal gdams snying byang gi le'u drug par gsungs pa'i bla ma 'jam dpal zhi
drag gi las tshogs 'chi bslu'i cho ga brtsam pa la lnga /
dgos ched /
sngon 'gro /
dngos gzhi /
rjes kyi bya ba /
phan yon sogs 'phros don no //
dang po ni /
de nas rnal 'byor pa 'chi ba bzlog pa'i phyir :
'chi bdag gshin rje la gtor ma chen po bsngo ba'i rim pa ni :
zhes pas /
rnal 'byor pa tshe gcig sangs rgyas thob par 'dod pa dus min gyi 'chi ba glo bur du byung na de zlog pa'i thabs zab mo la 'bad na /
dus min gyi 'chi ba las grol nas tshe gcig sangs rgyas 'grub pa dang /
skye bo pho mo 'chi ba'i sdug bsngal gyis thebs nas de las grol nas sdig pa la 'gyod nas dge ba bsgrubs pas mtho ris thob pa'i dgos pa yod do //
dus ni rnal 'byor pa la 'chi ba'i rtags byung ba dang /
skye bo pho mo la 'chi ba'i rtags byung ba'am /
glo bur gyi na tsha drag po byung na 'di nyid brtsam par bya /
gzhan yang lo zad zla zad lta bur brtsam na sku rim gyi mchog tu gyur pa'o //
gnyis pa sngon 'gro la gnyis /
rten mchod bsham pa dang /
gong non yi dam lha'i gzhung bsrang ba'o //
dang po ni gong du rtsa ba gsum gyi rten mchod rgyas bsdus gang rung khrus bum bcas pa bsham /
de nas bla ma smra seng 'jam dpal pha rol rgol 'joms kyi mchod gtor gnyis sogs bsham /
de'i mdun dma' bar rdul tshon nam ras bris kyi ma TaM gzugs bris pa'i khar /
'bru nag sogs kyi phye gtsang ma khrag gis sbrus pa'i lcags mkhar drug cu re gsum kha leb dang bcas pa'i drug cu'i nang khung dbus ma stong pa zur gsum du tshe 'chi srog bdag gi gtor ma gsum /
dbus kyi thod pa kha sbyor nang du che ge mo 'chi bdag gi zhags pas bcings pa khrol cig
/ces chos sman dang dri bzang byugs pa'i phyi dar gyis dril la bcug pa'i phyi nas dar gyis g.yogs la bzhag
/de'i rgyab tu lcags snod du gtor ma zur gsum khrag gis byugs pa khru gang pa /
mdun dang g.yas g.yon la de las chung ba gsum /
de rgyab de las che ba bcu gnyis /
de rgyab bcu bzhag pa'i mthar mtheb kyus bskor /
steng du pha rol rgol 'joms kyi bskul gtor /
gtor ma rnams khrag gis byugs shing mda' mdung 'tshe yungs rtsang dang sha khrag brgyan /
thod dbyug dang dar nag gi 'phur lding phub /
mthar dbang lnga sogs drag po'i nyer spyod kyis bskor /
g.yas su zangs gzhong du dkar gsum mngar gsum 'dres pa'i zan gyi changs bu /
ril bu mtheb kyu brgya rtsa brgyad 'bru sna yos bkra 'o chab bcas /
g.yon du lcags snod du dgra gzugs chung ngu /
gtor ma zur gsum /
mtheb kyu sha dum rnams drug cu rtsa bzhi re khrag gis bran pa /
sran chan 'bru nag khrag gi btung ba dang bcas /
mdun du sku glud che ba dar zab rin chen dkor chas gtams pa /
dgra gzugs che ba /
mtshon cha dang thun rdzas /
tshogs dang las gtor sogs dgos pa'i yo byad rnams 'du bya /
gnyis pa gong non yi dam gyi gzhung bsrang ba ni /
rtsa gsum spyi dang lhag par gshed skor sogs gang la brten kyang rung mod /
'dir bla ma smra seng zhi drag mdzad na legs cha che bas snga dro'i dus su bla ma smra seng dang /
'jam dpal pha rol rgol 'joms kyi gzhung bsrangs la tshogs mchod zhal bstab yan gtang bar bya /
gsum pa dngos gzhi la gsum /
las gshin gyi phrin las gtang ba dang /
'chi bslu dngos /
drag po'i las sbyor ro //
dang po la drug
/dam tshig bskyed pa /
spyan drang /
bzhugs gsol /
dam bzhag
/mchod pa /
bstod pa'o //
dang po ni /
rang 'jam dpal gshin rje gshed du gsal ba'i thugs ka nas 'od zer 'phros pas gnod byed thams cad bkug nas ma TaM la thim :
de nyid gnod byed dngos su gsal ba la :
rang gi thugs ka nas mtshon cha char bzhin babs pas rten gzhi'i phung po bsgral :
khog pa shags kyis phye ba thod pa lcags kyi grong khyer chen por gsal ba'i dbus su 'chi bdag gshin rje nag po ma he 'khrugs pa'i gdong pa can :
g.yas thod dbyug nam mkhar phyar zhing :
g.yon zhags pa nag po 'ching ba'i tshul gyis 'dzin pa :
ling+ga dmar po gyen du bsgreng zhing ma he 'khrugs pa'i steng na dor stabs kyis 'gying ba :
shin tu 'jigs su rung zhing gtum pa'i cha byad can :
de'i g.yon du sbyor yum tsa muN+Di ma he mo'i gdong pa can :
g.yas lcags kyu phyar zhing g.yon zhags pa bskyil ba :
g.yas su tshe bdag rak+sha phag gdong 'khor lo dang gsal shing 'dzin pa :
g.yon du srog bdag zhe sdang sbrul mgo sbrul zhags dang nad rkyal thogs pa :
de'i 'khor du lo gshed 'chi bdag bcu gnyis :
phyogs bcu'i gdon gyi gtso bo phyogs skyong bcu dang bcas pa :
gzhan yang mtha' skor kun tu sde brgyad 'byung po gdug pa can khams gsum na rgyu ba thams cad kyis bskor ba mngon sum bzhin du gsal :
gnyis pa spyan drang ba ni /
rang yi dam du gsal ba'i thugs ka nas 'od zer lcags kyu lta bur 'phros pas rim pa dgu'i sa 'og las kyi gshin rje'i yul ljongs :
thod pa lcags kyi grong khyer nas 'chi bdag chen po 'khor dang bcas pa skad cig gis spyan drangs nas mdun gyi rten la thim par bsam :
sha chen gyi gsur dud dang :
rkang gling shugs pa rol mo'i sgra drag po dang bcas dar nag gis g.yab 'dor zhing 'di skad do :
hU~M:
nyi ma lho yi phyogs rol na :
rim dgu'i sa 'og gshin rje'i yul :
thod pa lcags kyi grong khyer nas :
'jam dpal khros pa'i bka' sdod che :
chos kyi rgyal po dbyings nas bzhengs :
'chi bdag gshin rje'i dpung tshogs dang :
sde brgyad dregs pa'i 'khor dang bcas :
gnas 'dir myur du gshegs su gsol :
ya ma rA dza sa pa ri wA ra badzra sa ma ya dza dza :
gsum pa bzhugs su gsol ba ni /
hU~M:
dgra bgegs ma lus bsgral pa yi :
dur khrod drag po'i gnas mchog 'dir :
gshin rje'i rgyal po 'khor dang bcas :
phrin las mdzad phyir bzhugs su gsol :
dzaHhU~M baM ho :
sa ma ya tiSh+Tha lhan :
bzhi pa dam bzhag ni /
hU~M:
bcom ldan 'jam dpal gshin rje'i gshed :
gsang bdag dpa' bo skar mda' gdong :
rgyal po dzaHgsum pad+ma 'byung :
'jam dpal bshes gnyen rom+bu gu :
shAn+tiM gar+b+ha kha thun nag :
gtsug lag dpal dge du ha ra :
bud+d+ha gu h+ya ba su d+ha :
gnubs chen sangs rgyas ye shes sogs :
sras dang slob mar bcas pa yis :
dam bzhag bzhin du phrin las mdzod :
oM ya mAn+ta ka hU~M phaT:
ya ma rA dza sa pa ri wA ra badzra sa ma ya sma ra rak+Shan+tu :
lnga pa mchod pa ni /
hU~M:
gshin rje'i rgyal po 'khor bcas la :
dmar chen khrag gi ar+g+haM 'bul :
nag po dug gi mchod yon 'bul :
dbang lnga 'phrigs pa'i me tog 'bul :
sha chen bsregs pa'i bdug spos 'bul :
ro ras zhun chen mar me 'bul :
gdug pa'i mkhris sna'i dri chab 'bul :
sha khrag rus pa'i zhal zas 'bul :
rkang gling thod rnga'i rol mo 'bul :
'di dag dgyes par bzhes nas kyang :
phrin las ma lus 'grub par mdzod :
oM ya ma rA dza sa pa ri wA ra badzra ar+g+haM pA d+yaM puSh+pe d+hU pe A lo ke gan+d+he nai bid+yA shab+da pU dza AHhU~M:
ma hA pany+tsa a mr-ita khA hi :
ma hA rak+ta khA hi :
drug pa bstod pa ni /
hU~M:
las kyi gshin rje mthu bo che :
ma he'i gdong can shin tu khros :
sdang mig bgrad cing mche ba gtsigs :
'jigs pa'i ngar skad 'brug ltar sgrog :
gnam lcags 'bar ba'i rwa rtse las :
'jig rten sreg pa'i me chen 'bar :
kha rlangs dug gi sprin du 'thibs :
shangs nas bskal pa'i 'thor rlung 'tshubs :
lus che yan lag rags pa ste :
srid pa gsum po lto bar gnas :
lag na thod dbyug zhags pa thogs :
srid pa 'jigs pa'i ling+ga bsgreng :
zhabs gnyis dor stabs khams gsum g.yo :
ma he khros pa'i steng na 'gying :
mchod cing bstod de phyag kyang 'tshal :
'dod pa'i 'bras bu mchis par mdzod :
hU~M hU~M:
khyod kyi 'khor ni mi bsrun pa :
tshe bdag srog gi bdag po ste :
tel pa rmig pa ya ba ti :
phya sangs ral pa tshar dgu dang :
myos byed khrag mtsho kha thun dang :
dug rlangs dbugs sdud srog gi gshed :
phyar 'phyang gdong dgu la sogs pa :
'chi bdag bye ba dgu khri ni :
lag na 'khor lo be con dang :
lcags kyu gtun shing mdung rnon dang :
dgra satwa gsal shing la sogs 'dzin :
la la rgyal po la la blon :
la la 'khor 'bangs tshul du gnas :
bsam gyis mi khyab mthu stobs can :
dpung dang bcas la mchod cing bstod :
bcol ba'i las rnams 'grub par mdzod :
b+h+yo :
khyod la dga' ba'i ma mo ni :
tsa muN+Di zhes bya ba ste :
ma he mo yi gdong pa can :
lag na lcags kyu zhags pa thogs :
'khor du mi bsrun gdug pa'i sde :
nam gru la sogs ma mo ni :
bye ba dgu khri dgu 'bum ste :
la las mtshon gyi dru gu bsgril :
la las nad kyi rkyal pa phye :
la las shwa rdel dkar nag bkram :
la las drel rta rkang gsum zhon :
la las bong bu gwa dmar zhon :
la las rlung nag 'tshubs ma zhon :
la las chu bya nag po zhon :
la la skya rengs zer la rgyu :
la la nyi zer rta la rgyu :
la la zla ba'i mdangs la rgyu :
la la grib so'i mtshams su rgyu :
la la nam mkhar rlung ltar 'phyo :
la la bar snang sprin ltar gtibs :
la la sa gzhir rdul ltar 'tshubs :
la las rgya mtsho hub kyis 'thung :
la las nyi zer zor du 'phen :
la las stong gsum bla 'og sgyur :
la las ltas ngan cho 'phrul 'gyed :
la la rims dang nad kyi bdag :
'khor dang bcas la mchod cing bstod :
bdag gis bcol ba'i las sgrubs shig :
hU~M:
steng gi phyogs la dbang sgyur ba :
brah+ma zhes bya ba ste :
lag na 'khor lo me tog 'chang :
nyi zla gza' skar 'khor bcas la :
mchod cing bstod do phrin las mdzod :
shar gyi phyogs la dbang sgyur ba :
in+d+ra ni zhes bya ba ste :
lag na rdo rje 'bar ba 'chang :
dri za'i 'khor dang bcas pa la :
mchod cing bstod do phrin las mdzod :
shar lho mtshams la dbang sgyur ba :
ag+ni rA dza zhes bya ste :
lag na bgrang phreng me phung 'chang :
drang srong 'khor dang bcas pa la :
mchod cing bstod do phrin las mdzod :
lho yi phyogs la dbang sgyur ba :
ya ma rA dza zhes bya ste :
lag na khram shing zhags pa 'chang :
gshin rje'i 'khor dang bcas pa la :
mchod cing bstod do phrin las mdzod :
lho nub mtshams la dbang sgyur ba :
n+y+yai+-i ti zhes bya ba ste :
lag na nad kyi rkyal pa 'chang :
srin po'i 'khor dang bcas pa la :
mchod cing bstod do phrin las mdzod :
nub kyi phyogs la dbang sgyur ba :
wa ru NA zhes bya ba ste :
lag na sbrul gyi zhags pa 'chang :
klu dbang 'khor dang bcas pa la :
mchod cing bstod do phrin las mdzod :
nub byang mtshams la dbang sgyur ba :
wA ya we zhes bya ba ste :
lag na ba dan rtse gsum 'chang :
rlung lha'i 'khor dang bcas pa la :
mchod cing bstod do phrin las mdzod :
byang gi phyogs la dbang sgyur ba :
ku be ra zhes bya ba ste :
lag na rin chen be con 'chang :
gnod sbyin 'khor dang bcas pa la :
mchod cing bstod do phrin las mdzod :
byang shar mtshams la dbang sgyur ba :
i shwa raHzhes bya ba ste :
lag na 'khor lo 'bar ba 'chang :
bgegs kyi 'khor dang bcas pa la :
mchod cing bstod do phrin las mdzod :
'og gi phyogs la dbang sgyur ba :
b+hU mi pa ti zhes bya ste :
lag na ljon shing ri rab 'chang :
sa bdag 'khor dang bcas pa la :
mchod cing bstod do phrin las mdzod :
gnyis pa 'chi bslu dngos la gsum /
bslu ba'i mchod sbyin /
bsgrub bya gshin rje'i lag nas tshur blang ba /
glud bsngo ba 'o //
dang po ni /
dkar mchod kyi mchod pa rnams nas cha gcig zur du bshams la /
oM AHhU~M gis bdud rtsi sbar la /
rin chen mang dang gzugs mdzes dang :
'byams klas 'jigs kun bral ba yi :
de bzhin gshegs la phyag 'tshal lo :
kha 'bar ma'i sngags ni /
na maHsarba sogs /
zhes 'o chab sbreng la /
oM:
khyer cig khyer cig stobs ldan rnams :
'dod yon mchod pa 'di khyer cig :
dmigs pa'i bsgrub bya 'khor bcas la :
'dod sred chags dang bral bar gyis :
dus kyi zhags pa da khrol la :
'chi ba'i 'jigs pa med par mdzod :
oM ya ma rA dza sa pa ri wA ra sarba duSh+TAn shAn+tiM ku ru swA hA:
zhes tshul de dang 'dra ba brgya rtsa brgyad bsngo /
gnyis pa bsgrub bya gshin rje'i lag nas blang ba ni /
'chi bdag gshin rje'i tshogs rnams kun :
zag med bdud rtsi'i gtor mas mnyes :
dga' zhing rangs pa'i sems bskyed nas :
bsgrub bya'i 'ching ba'i zhags pa bkrol :
gus dang bcas pas gtad par gyur :
ces bsgoms la ming byang tshur blangs la khrus bum gyis me long gzungs khrus byas la rnam 'joms kyi gzungs sngags rgyas bsdus gang rung /
nang mchod bdud rtsi gtor la tshe gzungs bzla /
bsgrub bya 'chi ba las thar nas :
rdo rje'i srog rtsa grub par gyur :
ces bsgom mo //
gsum pa glud bsngo ba ni /
sngags drug gis byin gyis brlab pa ni /
raM yaM khaM gis ma dag pa'i dngos 'dzin thams cad bsregs gtor sbyangs te stong par gyur /
stong pa'i ngang las b+h+rU~M las rin po che'i gzhal yas khang bkod pa phun sum tshogs par gyur /
oM AHhU~M swA hA las 'dod yon zad pa med pa'i longs spyod kyi dngos po mkho dgu tshang zhing bzang dgu'i 'byor pa dgyes dgur spel ba'i mthun rdzas kyi tshogs dang bcas pa /
rgya nam mkha' dang mnyam zhing dus 'khor ba rgyun chad med par 'byung ba /
ngo bo 'dod yon gyi rnam pa thams cad 'char bas nam mkha'i khams gang bar gyur /
oM AHhU~M gis byin gyis brlabs nas /
khyad par thal mo khong stong snying gar sbyar ba chos nyid rnam dag gi rgyas /
oM swa b+hA wa shud+d+haHsarba d+harmAHswA b+hA wa shud+d+ho\u0f85 haM:
zhes lan gsum brjod pas rdzas rnams rang bzhin gyis stong pa nyid du gyur :
thal mo khong stong sor rtse sprad pas tshigs zur bcag pa nas smin mtshams su bzhag pa nam mkha' mdzod kyi rgyas /
oM na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA:
'dod pa'i yon tan lnga zad mi shes pas nam mkha' gang bar gyur :
thal mo sbyar ba phyir 'gyed mthe bong gnyis bsnol te kha'i thad kar 'jog pa bdud rtsi thabs sbyor gyi rgyas /
oM badzra a mr-ita kuN+Da lI ha na ha na hU~M phaT:
yo byad thams cad bdud rtsi'i rgya mtshor gyur :
g.yas rdo rje khu tshur bcangs pa'i mdzub mo sgreng /
g.yon sa gnon bya ba rgya chen shugs ldan gyi rgyas /
oM na maHsarba ta thA ga ta a wa lo ki te oM saM b+ha ra saM b+ha ra hU~M:
yo byad thams cad so so'i bsam pa dang mthun par gyur :
g.yas rdo rje khu tshur snying gar bcangs /
g.yon mchog sbyin gyi snod 'degs tshul gyi ye shes skar mda'i rgyas /
oM dz+nyA na a wa lo ki te na maHsa man+ta s+pha ra Na rasmi b+ha wa sa ma ya ma hA ma Ni du ru du ru hr-i da ya dz+wa la ni hU~M:
yo byad thams cad mgron rnams 'thab rtsod pham rgyal med par spyod par gyur :
lag gnyis sor mo nang du bsdams pa'i mkhrig ma sbyar ba'i mthe bong gnyis gshibs te spyi bor 'jog pa dbang sgyur 'khor lo'i rgyas /
na maHsa man+ta bud+d+ha naM gra he shwa ra pra b+ha dz+yo ti ni ma hA sa ma ya swA hA:
mgron rnams thams cad bdag gi dbang du gyur :
ces bsam zhing sngags rnams lan gsum re bzlas shing phyag rgya 'grol ba na se gol bya'o //
gong bzhin de bzhin gshegs pa bzhi'i mtshan brjod cing sam+b+hA ras bsngos la /
hU~M:
'chi ba'i rkyen byed bar chad bdud :
steng 'og bar gsum gdon bgegs dang :
de rnams kun gyi g.yog gyur pa :
srid pa'i pho 'dre mo 'dre'i tshogs :
ma ning 'gong po dam sri'i dpung :
rgyal po the'u rang la sogs pa :
srid gsum lha srin sde brgyad rnams :
mi bas dga' ba'i sku glud 'di :
gzugs bzang smra mkhas dbang po gsal :
phung khams skye mched dar la babs :
dar dang rin chen rgyan gyis mdzes :
'dod dgu'i dkor cha dpag med pa'i :
longs spyod ldan pa 'di snoms la :
bsgrub bya 'khor dang bcas pa yi :
rkyen ngan bar chad thams cad zlogs :
zhi dang phan pa'i sems bskyed nas :
bkra shis bde legs 'grub par mdzod :
gsum pa drag po'i sbyor ba la gsum /
dgra bgegs bsgral ba dang /
gtor ma drug cu rtsa bzhi bsngo ba /
zlog pa bya ba'o //
dang po la drug
/bskul /
gser skyems /
gzu dpang /
'gugs pa /
bsgral ba /
zhal bstab bo //
dang po thugs dam bskul ba ni /
rnga chen rkang gling bshugs pa'i brdas bskul te /
hU~M:
'og min chos kyi dbyings kyi pho brang dang :
'jig rten 'jig rten 'das pa'i dur khrod nas :
dkon mchog rtsa ba gsum dang chos skyong tshogs :
sde brgyad dregs pa'i dmag dpung dbyings nas bzhengs :
da dus bskal pa snyigs ma'i yang mtha' 'dir :
bstan pa gnyan la sdang ba'i dgra dar na :
le lo btang snyoms g.yel ba ma mdzad par :
bstan dang bstan 'dzin bdag gi grogs la dgongs :
chos kyi dbyings las sgyu 'phrul drwa ba'i sprin :
rig 'dzin khrag 'thung lha tshogs skur ston pa :
rnal 'byor mos pa'i gdung shugs bzod dka' bas :
thugs dam rgyud bskul mngon spyod phrin las mdzod :
ces bskul /
gnyis pa gser skyems gtang ba la /
phud rgod skyems kyis bkang la /
raM yaM khaM gis sbyang /
stong pa'i ngang las b+h+rU~M las rin po che'i snod du oM AHhU~M las gser skyems kha dog dri ro nus pa phun sum tshogs par gyur /
hU~M:
dkon mchog rin chen gsum dang rtsa ba gsum :
khyad par rig 'dzin khrag 'thung lha tshogs rnams :
gser skyems bdud rtsi'i mchod pa 'di bzhes la :
rnal 'byor bdag gi mthu dang dpung skyed cig :
pho rgyud mo rgyud ma ning dregs pa'i sde :
ma mo mkha' 'gro zhing skyong gnas nyul kun :
gser skyems bdud rtsi'i mchod pa 'di bzhes la :
rnal 'byor bdag gi mthu dang dpung skyed cig :
lo zla zhag dus spar sme tshes kyi bdag :
yul lha gzhi bdag mthu rtsal ldan pa kun :
gser skyems bdud rtsi'i mchod pa 'di bzhes la :
rnal 'byor bdag gi mthu dang dpung skyed cig :
gsum pa dpang gzug pa ni /
hU~M:
phyogs bcu dus bzhi'i bde gshegs rtsa ba gsum :
rig 'dzin khrag 'thung sgyu 'phrul drwa ba'i lha :
rgyud gsum dregs pa'i dpung dang bcas pa rnams :
ma g.yel ma g.yel gzu dang dpang mdzod cig :
bdag gis byang chub lam la rab zhugs te :
sangs rgyas bstan pa rin chen spel ba dang :
'gro la phan bde bgyid par dam bcas kyang :
dam nyams dgra dang bgegs kyis bar gcod na :
ye shes thugs rje'i spyan gyis mi gzigs sam :
sngon gyi thugs dam chen po rjes dgongs la :
zhing bcu tshang ba'i dgra bgegs brlag pa'i phyir :
mngon spyod drag po'i phrin las dus la babs :
bzhi pa dmigs bya bskyed cing bkug pa ni /
rang gi mdun du brub khung bang rim dgu pa :
kha khyer dog cing gting zab pa :
'og gzhi gser gyi sa gzhi la thug pa :
mtshon cha sna tshogs kyi char 'bebs pa'i phyi rol du srung ma dam can rnams las la rngams pa :
de'i 'og tu nr-i tri las gnod byed gang yin :
nag la haM pa :
rkang lag lcags sgrog gis bsdams pa :
bu ga thams cad nas khrag 'dzag pa :
kha ngu ba :
mig shi mig :
'o dod lhang lhang 'bod pa zhig tu gyur :
lcags kyu'i phyag rgyas /
na mo /
rig 'dzin rtsa brgyud kyi dpal ldan bla ma dam pa rnams kyi bka' bden pa dang /
sangs rgyas kyi\u0f8e
chos kyi\u0f8e
dge 'dun gyi\u0f8e
gsang sngags dang rig sngags dang gzungs sngags dang snying po dang phyag rgya dang ting nge 'dzin gyi bden pa dang /
chos nyid gdod nas stongs kyang chos can rgyu 'bras bslu ba med pa'i bden pa dang /
khyad par du rig 'dzin 'jam dpal smra ba'i seng ge gshin rje'i gshed pha rol rgol 'joms bdud dgra bdud 'dul gyi lha tshogs 'khor dang bcas pa'i bka' bden pa dang /
bden pa chen po'i mthu la brten nas /
bstan dang 'gro ba'i spyi dgra /
khyad par du rig pa 'dzin pa bdag cag yon mchod 'khor dang bcas pa rnams la snga dgra lag gis brdar pa /
phyi dgra yid la sems pa /
da dgra thad du 'dzugs pa'i gzugs can sdang ba'i dgra dang /
gzugs med gnod byed bgegs kyi tshogs dang bcas pa thams cad srid pa gsum gyi khongs gar gnas gar bros kyang skad cig yud tsam la dmigs pa'i rten 'di la khug cig
/drag sngags so lnga'i mthar /
A kar+Sha ya dzaH
dzaHhU~M baM hoH
zhes 'gugs gzhug drag tu bya /
lnga pa bsgral ba ni mtshon cha rnams kyis ming gzugs la sdigs shing /
hU~M:
'chi bdag gshin rje 'khor dang bcas :
da ni mngon spyod dus la babs :
ma rungs gshin rje'i tshogs rnams dang :
sde brgyad dmag dpung stong gsum khengs :
zhing bcu tshang ba'i dgra bgegs rnams :
lcags kyu can gyis gnas 'dir khug :
sngo dmar zhags pas gzugs la chings :
lcags sgrog 'bar bas dbang po sdoms :
dril bus lus sems myos par gyis :
rdzas ngan dud pas lha dang phyes :
satwa res rdzu 'phrul dum bur shigs :
sbrul nag zhags pas byad du chug :
gnam lcags 'khor los myos par gyis :
phur pas srog rtsa dmar po chod :
ral gris phye ma dum bur gtubs :
gtun shing 'bar bas rdul du rlogs :
tho bas rnam par 'joms par gyis :
lus sems rten dang phral nas kyang :
rnam shes chos kyi dbyings su phaT:
oM ya ma rA dza sa pa ri wA ra sarba sha trUM big+h+nAn dzaHhU~M baM ho :
b+hin+d+ha b+hin+d+ha b+han+d+ha b+han+d+ha ha na ha na badzra kI li kI la ya mA ra ya rbad :
drug pa sha khrag bdud rtsir spar la bstab pa ni /
b+h+yo :
gdug pa'i dgra bgegs bsgral pa yi :
sha khrag dbang po don snying bcas :
rngams brjid 'bar ba'i zhal du bzhes :
ming gi lhag ma med par mdzod :
sarba sha trUM big+h+nAn mA ra ya mAM sa rak+ta tsit+ta go ro tsa na ba su ta kiM ni ri ti kha kha khA hi khA hi :
zhes pas zhal du bstab /
gnyis pa gtor ma drug cu rtsa bzhi bsngo ba ni /
na mo /   bden pa'i dpang po rnams la phyag 'tshal ba /
rtsa brgyud bla ma rgyal ba zhi khro'i lha //
dpa' bo mkha' 'gro dam can srung mar bcas /   skyabs btsal ba'i bden pa /
sngags 'chang bdag gi sngags dang ting nge 'dzin /   dam bca' ba'i bden pa /
dkon mchog gsum sogs bka' yi bden pa'i mthus /   mi bslu ba'i bden pa dang gsum mo //
bla ma'i sku dgra bstan   pa'i spyi dgra /dang bstan 'dzin smod /
khyad par   sger du /bdag cag dpon slob bsrung bya la //
snga dgra lag bdar phyi dgra yid la sems //
da dgra gnod cing 'tshe ba'i dgra dang bgegs /
kha 'jam snying rtsub zhe nas smod pa dang //
do bsdo phod btsug bsam ngan sbyor rtsub byed //
mthu dang nus pa bu lon bzhin du snyog
/dmag sna jag sna rkun sna ston pa dang //
bar chad byed pa'i bdud dang dam sri sogs //
yid la dmigs pa'i dgra bgegs 'di nyid kyi //
rnam shes bla tshe srog dang bcas pa rnams //
'gugs yul /   gnam sa gling bzhi gling phran ri rab gseng //
'bros lam gcad pa /   nyi zla'i go bar chos bon srung ma'i skyabs //
gang na gnas kyang 'gugs gnas gsal gdab /   ling+ga   'am gtor ma zhes tshig sgyur /'di nyid la /
khug cig badzra aM ku sha ya dzaH   'gugs byed /
rke nas chings shig badzra pA sha hU~M/   'ching byed /
yan lag sdoms shig badzra s+pho Ta baM/   sdom byed /
myos par gyis shig badzra g+hAN+De hoH   myos byed /
phyes shig badzra pra be sha ya phaT/   lha dbye /
dbyer med stims shig A be sha ya AH   ling+ga la bstim /
bdag   'di gtor 'gugs dus yin bsgral ling la mi dgos /mdun thugs nas dzaHyig dmar nag 'phros //
bsgrub bya'i sna bug bshang lam gnyis nas zhugs //
snying gar phyin pas zangs lcags 'khor lo gnyis //
g.yas g.yon 'khor bas sha khrag bla tshe gtubs /   dgra bgegs kyi sgrib pa sbyong ba /
rnam shes a yig rgyal ba'i thugs kar 'phos /   sngags pa hom khung kha nas sangs rgya ba'i gdams pa khrus lung gi don 'thus zhing /
tshe bsod nr-i yig ljang gu bdag la thim /   tshe lung ste sngags pa phur so nas tshe sring ba'i gdams pa /
oM AHhU~M ha ho hrIH
sha khrag bdud rtsir gyur pa srung mas gsol /   tshogs rdzogs par byed pa /
sarba d+harma pA la dgra bgegs kyi ma hA mAM sa la khA hi /   dgra bgegs kyi gti mug 'joms pa /
ma hA rak+ta la khA hi /   'dod chags 'joms pa /
ma hA tsit+ta la khA hi /   zhe sdang 'joms pa /
gtor ma ling chung rnams snod gcig la zur du bshams la /
oM ya ma rA dza sa pa ri wA ra sarba sha tUn big+h+nAn mA ra ya i daM ba liM b+huny+dza kha kha khA hi khA hi :
ha ha hi hi hU~M hU~M phaT:
hU~M:
stong gsum kun la dbang bsgyur pa :
ya ma rA dza srog gi bdag :
'chi bdag gshin rje ma mo'i tshogs :
phyogs skyong bcu po 'khor dang bcas :
lo zla spar sme keg bdud dang :
dbyug gu drug cu rtsa bzhi la :
zhing bcu'i dgra bgegs bsgral pa yi :
sha khrag gtor ma 'di 'bul gyis :
dgyes par bzhes shing bsnams nas kyang :
nad gdon 'chi ba'i 'jigs pa dang :
chag che nyam nga zlog par mdzod :
bstan pa bshig pa'i dgra bgegs la :
myur du mngon spyod phrin las sgrubs :
oM ya ma rA dza sa pa ri wA ra badzra sa ma ya sarba sha trUM big+h+nAn mA ra ya rbad :
ces lcags mkhar nang du drug cu rtsa bzhi rdzongs su 'debs shing /
skabs 'dir tshogs kyi longs spyod rol la lhag ma gtang /
gsum pa zlog sgyur bya ba ni /
pha rol rgol 'joms kyi zlog pa dang gong gi bstod pa'i mthar /
sha khrag dmar gtor 'di bzhes la :
chag che nyam nga byad phur rnams :
zlog sgyur bcol pa'i phrin las mdzod :
b+h+yo b+h+yo :
da ni 'khor 'das kun gyis b+h+yo yis thobs :
chag che nyam nga thams cad dgra la b+h+yo :
lo kag zla kag thams cad dgra la b+h+yo :
za ma'i bdun zur thams cad dgra la b+h+yo :
rbod gtong rbad 'dre thams cad dgra la\u0f8e
'byung ba'i gtsug lag rtsub pa dgra la\u0f8e
rtags dang rten 'brel ngan pa dgra la\u0f8e
rmis ltas mtshan ngan thams cad dgra la\u0f8e
yas kyi bdud du g.yos pa dgra la\u0f8e
mas kyi sri ru langs pa dgra la\u0f8e
bar gyi btsan thabs 'khrugs pa dgra la\u0f8e
pha tshan brgya 'dre langs pa dgra la\u0f8e
dar tshan stong 'dre langs pa dgra la\u0f8e
ma bu'i byur 'dre 'khor ba\u0f8e
phu nu'i rus 'dre gzings pa\u0f8e
ltag pa'i bdud du babs pa\u0f8e
dpral ba'i gshed du 'khor ba\u0f8e
rgyal po'i bka' chad 'bebs pa\u0f8e
yul gyi kha mchu gleng ba\u0f8e
sngags pas phur zor bsgril pa\u0f8e
bon pos btso zor 'phen pa\u0f8e
phyi pa'i ngan sngags thams cad\u0f8e
nang pa'i bden tshig thams cad\u0f8e
mtha' mis 'phrul 'khor bskor ba\u0f8e
drang srong dmod pa'i mtshon cha\u0f8e
rang gshed rang la chags pa\u0f8e
lha srung bdud du babs pa\u0f8e
ma mo'i dal yams ngan pa\u0f8e
lus kyi na tsha thams cad\u0f8e
sems kyi sdug bsngal zug rngu\u0f8e
rta phyugs god kha ldang ba\u0f8e
zhing la btsa' sad ser gsum\u0f8e
byur dang phung bshig ngan pa\u0f8e
dus 'khrug g.yul gshom ngan pa\u0f8e
mtha' yi dmag dpung g.yos pa\u0f8e
pho bdud dal kha thams cad g.yas su b+h+yo :
mo bdud dal kha thams cad g.yon du b+h+yo :
spyi bdud mi mthun phyogs kun mkha' la b+h+yo :
zlog go dmar chen gtor ma 'di yis zlogs :
sgyur ro ltas ngan thams cad dgra la sgyur :
zlog sgyur bcol pa'i phrin las 'grub par mdzod :
bzhi pa rjes kyi bya ba la bdun /
bskul /
chad tho /
lam bstan /
zor lam bsal ba /
zor 'phen pa /
pra brtags pa /
rjes sdud do //
dang po ni /
gong non gyi lha'i phrin las gang yin gyi bskul gtang /
gnyis pa chad tho gzhung ltar bsgrag
/gsum pa lam bstan pa ni /
dkar gtor gser skyems kyis sna drangs la glud gtor ma rnams phyir spags la /
b+h+yo :
da ni khyod la lam bstan te :
za bar byed pa'i 'dre la b+h+yo :
phung bar byed pa'i sri la b+h+yo :
sdang bar byed pa'i dgra la b+h+yo :
gnod par byed pa'i bgegs la b+h+yo :
chag che nyam nga byad phur dang :
nad gdon 'chi ba'i 'jigs pa kun :
gcig tu bsdus nas b+h+yos gdab ste :
zhing bcu tshang ba'i dgra la sgyur :
zlog sgyur bcol pa'i phrin las mdzod :
b+h+yo :
drag po zor gyi sogs /
tshan gsum 'don /
spro na gong gi bskul zlog gsham can yang bya /
drag sngags bzla zhing ru mtshon gyis sna drangs nas gza' rgod drag po thebs pa'i phyogs su khyer la /
bzhi pa zor lam bsal ba ni /
sngar ltar gser skyems 'bul /
lnga pa zor 'phen pa ni /
hU~M:
nga ni dus gsum bzhugs pa yi :
sangs rgyas kun gyi ye shes sku :
smra ba'i seng ge rig pa 'dzin :
drag tu khros pa gshin rje'i gshed :
dpal chen khrag 'thung nag po ste :
khams gsum sku yi dbyings su rdzogs :
tshangs pa'i 'jig rten zhabs kyis gnon :
zhal nas drag sngags 'brug stong ldir :
'jigs pa'i gad mo phyogs bcur sgrog :
thugs ni 'bar ba'i srog dang bcas :
ya ma rA dza pho nyar 'gyed :
nyon cig 'chi bdag gshin rje'i tshogs :
phyogs skyong sde brgyad dpung dang bcas :
phar gtong tshur la ma ldog cig :
bdag cag 'khor dang bcas pa yi :
nad gdon 'chi ba'i 'jigs pa dang :
chag che nyam nga thams cad kun :
bstan pa bshigs pa'i dgra la b+h+yo :
nag phyogs bdud rigs bgegs la b+h+yo :
dgra bgegs thal ba'i rdul bzhin rlogs :
ming tsam med par phung du chug :
sarba sha trUn big+h+nAn mA ra ya b+h+yo b+h+yo zlog zlog :
ces pas glud rnams lho phyogs grong zad sar bor /
gtor ma rnams me hom du 'phang zhing thal mo brdab /
drug pa pra brtag pa ni /
gal che na gtso bo'i sku gzugs yod dam /
zhal gtor ram gtor ma thogs la /
hU~M:
bslu med bla ma mchog gsum dang :
'jam dpal gzhon nu'i bden pa yis :
de ring 'chi ba bzlogs pa yi :
rtags de mngon sum grub par mdzod :
oM ya mAn+ta ka hU~M phaT:
ces brjod la lan gsum 'phang bas zhal dang gtor rtse tshur ma bstan na 'chi ba bzlogs pa'i rtags nges can yin la /
de dag gi tshul rjes su 'chad do //
bdun pa rjes sdud ni /
yi dam gyi bstod bskul gyis gtor ma 'phang la rjes srung 'khor bsgom /
tshur log nas /
brtan ma skyong /
rta bro brdung /
nang du log la tshe gzungs bzla /
rjes chog gzhung ltar bya'o //
lnga pa 'phros don la gnyis /
brtag pa dang phan yon /
bsdus pa bya tshul lo //
dang po ltas brtags pa'i sgo nas phan yon bshad pa ni /
zhal ni tshur la ma ldog na :
'chi ba bzlogs pa'i rtags su nges :
ldog dang ma ldog spel ba ni :
'bring ste rim gro 'bad par bya :
gsum ka tshur la ldog pa na :
spang dag bya zhing slar yang bskyar :
des kyang tshur la ldog srid na :
dus la babs pas bslu bar dka':
'on kyang 'di yi nus pa yis :
mi bzlog pa ni mi srid do :
zhes gsungs so //
gnyis pa bsdus pa bya tshul ni /
gong du bdag bskyed gang rung ngam /
rtsa gsum gyi gzhung bsrang ba grub na legs /
bcas bshams sku glud kho na dang /
nad pa'i grib glud changs bu brgya rtsa brgyad zas sna tshogs 'o chab tsam 'du bya /
dang po mgron 'gugs pa ni /
na mo :
byin rlabs rtsa ba bla ma dang :
rkang gnyis gtso bo rdzogs sangs rgyas :
zhi ba chags bral dam pa'i chos :
tshogs mchog 'phags pa'i dge 'dun gyi :
bden pa'i stobs dang mthu rtsal gyis :
rgyu sbyor yon gyi bdag po yi :
bla dang tshe la rku ba dang :
srog gcod mdangs 'phrog 'chi bdag bdud :
gdon bgegs 'byung po'i sde tshogs kun :
mthun pa'i yas la spyan 'dren na :
zhi zhing byams pa'i sems bskyed nas :
gnas 'dir myur du gshegs su gsol :
sarba lo ka big+h+nAn A kar+Sha ya dza dza :
zhes bkug la   dkar mchod ltar byin brlab /brgya rtsa brgyad kyis glud gtor bsngos la /
ming byang phyung ba sogs kyi bya ba dor nas dmigs pa bya /
sngags drug phyag drug bcas glud bsngo mthar /
glud lho phyogs kyi grong zad sar bskyal la /
'byung po gang dag sogs sngags dang tshigs bcad /
smon lam byas la snying rje bsgoms pas don 'grub bo //
bla ma smra ba'i seng ge yis //
'jam dpal rgyud sde rgya mtsho las //
snying po man ngag rin chen gter //
pha nor bu yi don du bzhag
/slar yang pad+ma'i zhal gyi lung //
'od zer bye bas rab brgyan nas //
dus 'dir skye dgu'i dpal du shar //
'chi bdag mun pa 'joms par shog
/ces pa 'di ni gter gzhung las bklag chog tu mchog gyur gling pas bris pa 'gro ba gang dag 'chi bdag gi zhags pa las grol ba'i rgyur gyur cig //
/
