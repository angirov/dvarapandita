@#//
chos skyong zab mo skor dgu las /
ye shes mgon po phyag drug pa phyi sgrub gtor ma'i byin rlabs dngos grub thig le zhes bya ba bzhugs so //
bla ma mgon po dbyer med pa //
myur mdzad spyan ras gzigs la 'dud //
smin byed snying po'i bcud 'dus shing //
bar chad sel la'ang 'di nyid bsngags //
ye shes mgon po phyag drug pa'i phyi sgrub la brten te gtor ma'i byin rlabs spro na /
maN+Dal la me tog nag po'i tshom bu gtso 'khor lnga bkod pa'i steng du khri'u'i khar lcags sam thod pa'i snod du dpal gtor dmar po brjid ldan 'khor bzhi dang mtheb kyu mang pos bskor ba la sku tsaka dang dar gdugs kyis brgyan pa bkod /
mdun du khrag chang gis sbrus pa'i mchod gtor gtso 'khor lnga mtheb kyus bskor ba'i g.yas g.yon sman raka dang /
phyi mchod phreng tshar du bkod /
bdag bskyed rta mgrin gang la brten kyang rung mod /
skabs 'dir khyer bde ba sogs kyis zab bdun lung lugs rta mgrin snying po don 'dus bzlas pa'i bar gtang /
de nas 'di nyid kyi phrin las mchod brlab nas brtsam bzlas pa'i bar btang la snying po ci 'grub bzla /
mchod gtor zas snas gso /
sman raka phud skyems kyang bsham /
byin brlabs la gsol kha gtang /
spro na rta mgrin tshogs bya /
bsgral bstab 'phros 'di'i skong bshags gtang /
las bum rta sngags kyis byin brlab /
gtor dbang len pa'am ma nus na ting nge 'dzin gyi dbang len byas la gnang ba zhu /
de nas slob ma la khrus bya /
bgegs bskrad srung 'khor sems bskyed gsal gdab 'phros /
de la sangs rgyas kyi bstan pa spyi dang khyad par theg pa chen po'i chos dang gang zag skyong bar mdzad pa thams cad kyi gtso bo ye shes kyi ma mgon lcam dral kun las kyang /
'phags mchog spyan ras gzigs dbang phyug nyid thugs rje chen po nag po'i skur bzhengs te /
snyigs dus kyi chos byed rnams bar do'i 'jigs pa las skyob cing bde ba can du lam sna 'dren pa /
mchog bsgrubs pas thun mong zhor la 'byung ba /
thun mong bsgrubs pas mchog zhor la 'byung ba /
dran pa tsam gyis bar chad sel ba /
gsol ba btab pa tsam gyis byin rlabs 'jug pa /
yun ring sgrub mi dgos par zhal ston pa sogs thugs bskyed du mas khyad par du 'phags pa ye shes mgon po phyag drug pa la /
'phags yul du grub brgya'i spyi mes sa ra ha dang sha ba ri pa sogs kyi bka' srol bzhugs pa bod du'ang byon la dar rgyas che zhing /
'dir ni 'od dpag med dngos sangs rgyas pad+ma rgyal po'i bka' srol lo chen bai ro tsa na la gsang ba'i bka' srung thun mong ma yin par gnang zhing /
de nyid kyis ma 'ongs skye ba'i skal par mdo khams ye rgyal nam mkha' mdzod du 'phags pa klu sgrub phyag bzo sku rten me 'bar ma dang lhan cig sbas pa /
sprul pa'i gter chen o rgyan mchog gyur gling pa la ched du gsol ba btab pa ltar spyan drangs pa'i zab gsang 'di la smin grol las rab 'byams kha tshang don 'dril du bzhugs pa las /
'dir phyi sgrub mthing kha la bsten nas smin byed snying po gtor dbang bar chad kun sel bsgrub pa la sogs mtshams sbyar nas maN+Dal 'bul gzhug
/snyim pa me tog dang bcas pa'i thal mo sbyar nas gsol ba 'debs pa 'di'i rjes zlos mdzod /
bla ma sangs rgyas kun gyi gtso :
he ru ka dpal dgongs su gsol :
bdag cag bar chad sel ba dang :
phrin las dngos grub 'byung ba'i phyir :
ye shes mgon po sgrub lags na :
rjes su gnang ba bstsal du gsol :
lan gsum /
rgyud dag par bya ba'i slad du /
bla ma mgon po dbyer med rtsa gsum rgyal ba rgya mtsho'i tshogs dang bcas pa'i spyan sngar rgyun bshags yan lag brgyad pa'i sgo nas gsag sbyong spel gsum tshul bzhin bya ba'i 'dun pas tshig gi don rnams gsal thobs la 'di'i rjes zlos /
rdo rje slob dpon sangs rgyas dpal //
sogs lan gsum /
de nas byin rlabs kyi gzhi dgod pa ye shes pa dbab pa yin pas sgo gsum gyi gnad gcun la dmigs pa 'di ltar du sgoms shig
/las sngags kyis bsang /
shUn+ya tAs sbyang /
stong pa nyid kyi ngang las /
rab 'jigs dur khrod 'bar ba'i sa gzhi'i dbus su khyed rang rnams 'khod pa'i go sar gru gsum mthing nag gi klong du 'khor lo rdo rje'i brag chen pad+ma nyi ma bgegs kyi rgyal po tshogs bdag rnams brtsegs pa'i gdan la /
khyed rang rnams skad cig gis ye shes mgon po phyag drug pa sku mdog mthing nag dbu gsum g.yas dkar g.yon dmar ba /
spyan dgu rab tu bgrad cing khro gnyer bsdus pa /
zhal gdangs mche ba bzhi gtsigs shing ljags 'dril ba las k+ShiM gyi sgra chen sgrog pa /
sma ra smin ma dbu skra dmar ser gyen du 'bar ba /
phyag drug gi dang po gnyis gri gug dang thod khrag thugs kar bsnams pa /
bar ma gnyis mdung dang rtse gsum phyar ba /
tha ma gnyis thod pa'i rnge'u chung dang zhags pa bsnams pa /
rdo rje'i gshog pa nam mkhar gdengs shing dur khrod 'bar ba'i chas kyis brgyan pa /
zhabs bzhi 'dor thabs su bgrad pas bgegs kyi rgyal po mnan pa /
spyi bor khyung chen lding zhing dpung pa gnyis nas stag
/sta zur nas gzig
/zhabs gnyis nas dom nag 'phro ba /
yum re ma tI mthing nag gri thod thogs pas 'khyud cing bskal pa'i me phung 'bar ba'i klong na bzhugs pa'i gnas gsum du oM AHhU~M gis mtshan pa dang /
slob dpon gyi thugs ka nas kyang 'od zer 'bar ba chen po'i snang bas 'og min chos dbyings e'i pho brang /
me ri 'bar ba'i dur khrod chen po la sogs pa nas ye shes mgon po 'khor dang bcas pa char sprin drag tu 'khrugs pa ltar byon nas khyed rang rnams la thim par sgoms shig
/gu gul tshil chen sogs bdug
/rol mo'i sgra sbyar las byang ltar spyan 'dren brjod /
snying po'i mthar /
dz+nyA na A be sha ya a AH
zhes btags la byin dbab /
rdo rje rgya gram spyi bor bzhag
/ye shes pa'i byin rlabs kyi rgyun byang chub ma thob kyi bar du sgo gsum la brtan par byas par mos /
tiSh+Tha badzra /
gtor chen thogs la /
gtor snod dur khrod rol pa'i pho brang e klong 'bar ba'i nang du gtor ma nyid ye shes mgon po spyan ras gzigs dbang phyag drug pa yab yum /
bka' sdod bzhi dang las byed dregs pa'i 'khor tshogs bsam gyis mi khyab pas bskor te bzhugs pa'i /
mgon po'i dpral ba'i oM dkar po las 'od zer dkar po zla ba zhun ma lta bu 'phros /
khyed rang rnams kyi dpral bar thim pas /
lus kyi sdig sgrib nad gdon bar du gcod pa thams cad sbyangs /
sku'i dbang dang byin rlabs dngos grub ma lus pa thob par mos shig
/hU~M:
chos dbyings 'bar ba'i dur khrod nas :
ye shes mgon po sku bzhengs 'tshal :
mi mngon dbyings nas 'dir gshegs la :
byin gyis brlab par mdzad du gsol :
hU~M:
gzi brjid 'bar ba sku yi dbyings :
mi 'gyur oM gyi 'phro 'du yis :
lus kyi bar chad thams cad sol :
rdo rje sku yis byin gyis rlobs :
ye shes mgon po'i sku grub nas :
sku yi phrin las 'grub par mdzod :
snying po'i mthar /
kA ya sid+d+hi a b+hi Shiny+tsa oM:
zhes brjod la gtor ma spyi bor bzhag
/deng phyin chad ye shes mgon po'i sku bsgom pa la dbang ba yin pas /
snang stong chu zla lta bu'i bskyed rim bsgom pa dang ma bral bas 'khrul pa'i snang ba thams cad lha sku phyag rgya'i gzer gyis thebs par mdzod cig
/yang gtor ma ye shes mgon por gsal ba'i mgrin pa'i AHdmar po las 'od zer dmar po 'char kha'i zer thag lta bu 'phros /
khyed rang rnams kyi mgrin par thim pas /
ngag gi sdig sgrib nad gdon bar du gcod pa thams cad sbyangs /
gsung gi dbang dang byin rlabs dngos grub ma lus pa thob par mos shig
/hU~M:
chos dbyings 'bar ba'i sogs sh+lo ka gcig gong bzhin la /
hU~M:
grags pa chen po gsung gi dbyings /
bde chen AHyi 'phro 'du yis :
ngag gi bar chad thams cad sol :
rdo rje gsung gi byin gyis rlobs :
ye shes mgon po'i gsung grub nas :
gsung gi phrin las 'grub par mdzod :
sngags mthar /
wA ka sid+d+hi a b+hi Shiny+tsa A:
gtor ma mgrin par bzhag
/deng phyin chad ye shes mgon po'i gsung gsang sngags bzla ba la dbang ba yin pas /
grags stong skye med rdo rje'i bzlas pa dang ma bral bas sgra skad kun la snying po sngags dang ting 'dzin 'phro 'du'i gzer gyis thebs par gyis shig
/yang gtor ma ye shes mgon por gsal ba'i thugs ka'i hU~M sngon po las 'od zer sngon po bai DUr+Ya'i mdangs lta bu 'phros /
khyed rang rnams kyi snying khar thim pas /
yid kyi sdig sgrib nad gdon bar du gcod pa thams cad sbyangs /
thugs kyi dbang dang byin rlabs dngos grub ma lus pa thob par mos shig
/hU~M:
chos dbyings 'bar ba'i sogs gong ltar brjod /
hU~M:
ka dag 'od gsal thugs kyi dbyings :
rig rtsal hU~M gi 'phro 'du yis :
yid kyi bar chad thams cad sol :
rdo rje thugs kyi byin gyis rlobs :
ye shes mgon po'i thugs grub nas :
thugs kyi phrin las 'grub par mdzod :
sngags mthar /
tsit+ta sid+d+hi a b+hi Shiny+tsa hU~M:
gtor ma snying khar bzhag la /
deng phyin chad ye shes mgon po'i thugs ting nge 'dzin bsgom pa la dbang ba yin pas /
rig stong ka dag 'od gsal gyi dgongs pa dang ma bral bas 'khrul pa'i rtog tshogs thams cad dgongs pa mi g.yo ba'i gzer gyis thebs par mdzod cig
/gtor ma 'di nyid dpal ye shes kyi mgon po phyag drug pa yab yum bka' sdod dregs pa'i 'khor dang bcas pa byin rlabs kyi gzi brjid rab tu 'bar bzhin bzhugs pa khyed rang rnams kyi spyi bor spyan drangs te thugs dam bskul pas /
sku'i gnas thams cad nas sku dang sngags phreng phyag mtshan 'od zer bdud rtsi'i rgyun char babs pa ltar byon /
khyed rang rnams la thim pas sku gsung thugs yon tan phrin las yongs su rdzogs pa'i dbang dang byin rlabs dngos grub ma lus pa thob byung snyam pa'i 'dun pa rtse gcig tu mdzod cig
/hU~M:
gtor snod rnam dag chos kyi dbyings nyid la :
ye shes mgon po'i zhing khams thams cad rdzogs :
gtor ma'i ngo bo drag po'i gzhal yas khang :
dpal 'bar nag po'i pho brang lhun gyis grub :
gtor ma'i nges tshig rang rig byang chub sems :
ma hA kA la'i sku gsung thugs su rdzogs :
gtor ma'i rgyu ni 'dod yon rnam pa lnga :
ye shes lnga yi mchod sprin rnam par 'phro :
'bul ni ye shes mgon po'i tshogs la 'bul :
bzhes nas sku gsung thugs kyi dbang mchog stsol :
sgrub dang mchod pa tshogs dang skul ba'i tshe :
thugs dam ma g.yel gtor ma'i de kho na :
lha rtog gnyis su med pa myur 'grub shog :
snying po'i mthar /
kA ya wA ka tsit+ta sid+d+hi a b+hi Shiny+tsa hU~M/
zhes brjod la gnas gsum du bzhag
/spro na /
brgyud pa'i mtshan brjod la bka' bsgo spyi ltar bya /
me tog 'thor la shis pa brjod /
des dpal ldan ye shes kyi mgon po phyag drug pa'i sgrub thabs zab mo skor dgu las byung ba'i gtor ma'i byin rlabs phyi sgrub mthing kha la bsten nas legs par thob pa yin zhing /
'di nyid kyi gzhung las /
thun mong su la byin gyur kyang :
zhi rgyas dbang drag ci 'dod pa'i :
phrin las 'grub cing 'brel tshad kun :
bde chen zhing du 'dren par 'gyur :
ces dang /
slob mas gtor ma la brten te :
sgrub pa zhag bdun bgyis pas kyang :
bar chad sel zhing bsam pa 'grub :
ces rdo rje'i gsung mi bslu ba lags pas dam tshig spyi dang bye brag rnams tshul bzhin du bsrung zhing ye shes mgon po 'di nyid lhag pa'i chos skyong du bsten snyam pas 'di'i rjes zlos /
gtso bos ji ltar sogs /
gtang rag maN+Dal phyin chad spyi ltar /
slob dpon gyis slar yang gtor ma sman raka bshams la gsol kha gtang /
mchod bstod nongs bshags /
ye shes pa sku rten sogs la brtan bzhugs /
dam tshig pa rang la bsdu /
rta mgrin gyi tshogs yod na tshogs rol phyin chad dang /
med na rjes chog mchod bstod nas shis brjod kyi bar byas pas legs par 'grub bo //
bar chad bdud bzhi'i g.yul ngo zlog
/gang bsam 'bad med lhun gyis grub //
'brel bcas tshe 'od mtha' yas drung //
ye shes mgon pos 'dren byed shog
/ces pa'ang lha mchog 'di nyid kyi bka' babs rjes gnang legs par thob pa /
pad+ma gar dbang blo gros mtha' yas kyis rdzong shod bde gshegs 'dus pa'i pho brang chen por bgyis pa dge legs 'phel ///
/
