gsang thig skor gsum las /
yang dag phyag rgya gcig pa'i tshogs mchod bde chen bcud thig ces bya ba bzhugs so //
mkha' 'gro sgyu ma bde ba'i mchog
/dpal ldan bla ma yang dag par //
grub pa gcig pu la phyag 'tshal //
tshul 'di 'bri la byin rlabs stsol //
dus dang rgyun du 'di la 'jug bde'i tshogs mchod bya bar spro na /
dpal gtor sman raka phyi mchod tshogs kyi yo byad rnams bshams la /
skyabs sems yan lag bdun pa /
gter gzhung gi bdag bskyed bzlas pa ci 'grub mthar /
gtor ma byin rlabs dang gtor 'bul /
a kA ro lan gsum /
hU~M:
dpal chen 'khor dang sogs skong chog tshig rkang drug po lan gsum bdun sogs gang nus dang dbang len bya /
de nas tshogs chang snod thod pa yod na legs shing /
thod pa ma 'dzom na'ang chang snod mdun du bzhag
/lag gnyis btegs la /
rang nyid he ru kar gsal ba'i :
lag g.yas nyi mar ru lu bsgom :
g.yon par zla bar ru lu bsgom :
g.yas par bdud rtsi g.yon lha tshogs :
g.yas pa'i bdud rtsi g.yon la 'bul :
rjes chags bde sbyor 'od du zhu :
thod pa'i chang dang dbyer med 'dres :
zhes gsal btab la /
oM ru lu ru lu hU~M b+h+yo hU~M:
lan gsum brjod cing lag g.yas mtheb srin sbyar bas g.yon la 'thor /
pad kor dang sor mo bsnol ba'i thal sbyar chang snod la dgab /
thod pa nyi zla'i snod yangs par :
tshogs chang ru lu 'bru brgyad bsgom :
'od 'phros snod bcud bdud rtsi bsdus :
sngags la thim nas 'od du zhu :
ye shes bdud rtsi chen por gyur :
ru lu lan gsum brjod /
bsang chu dang byin brlabs byas pa'i bdud rtsi des tshogs rdzas thams cad bran la /
raM yaM khaM gis bsregs gtor bkrus :
rnam par rtog pa dmigs med dbyings :
ma las nyi ma'i snod yangs par :
hU~M oM swA AMHhA rnams las :
ye shes lnga yi 'dod yon sprin :
bla na med pa'i tshogs su gyur :
oM AHhU~M:
tshogs zhing spyan 'dren pa ni /
hU~M:
he ru ka yi gnas bcu dang :
dur khrod chen po'i gnas brgyad nas :
dpal chen khrag 'thung spyan 'dren gyis :
dur khrod mchog gi gnas 'di ru :
zhing chen gsar rnying ri ltar spungs :
dmar gyi ar+g+haM rgya mtshor bskyil :
ma lus bzhes shing bsnam du gsol :
oM ru lu ru lu hU~M e h+ye hi A na ya dzaHhU~M baM ho :
dang po mchod pa ni /
hU~M:
bla med mchog gi mchod pa dam pa ni :
ye shes lnga yi 'od zer rnam par 'phro :
'dod pa'i yon tan lnga yi tshogs mchod 'di :
thugs dam bzhin du ci bder bzhes su gsol :
oM ga Na tsakra pany+tsa kA ma gu Na pra tIts+tsha ho :
bar pa bshags pa ni /
hU~M:
tshe rabs thog ma med pa tshun chad nas :
da lta'i lus 'di blangs pa yan chad du :
lus kyis sdig byas spyod pa ngan du spyad :
ngag gis tshig rtsub 'khyal smra ngan du brjod :
sems kyis blo nor log par bsam pa dang :
'dod khro gti mug dbang gis nongs bgyis pa :
bkram pa'i lha tshogs rnams la bzod par gsol :
ye shes lha la rtog pa mi mnga' yang :
de yi 'khor du gtogs pa'i lha srin rnams :
mi yi skyon mthong tsam nas bar chad brtsam :
nongs shing 'gal 'khrul ci mchis mthol lo bshags :
zhes dang yig brgya brjod /
tha ma bsgral bstab ni /
nr-i tri badzra aM ku sha dzaH
dzaHhU~M baM hoH
e yi tshogs kyi dkyil 'khor du :
'bar ba gtum chen rngams pa rnams :
khros pa'i yid kyis bskul byas na :
sangs rgyas bsod nams sku yang 'jig :
bdud rtsi lnga dang zas lnga la :
mtshan ma ming dang bcas pa la :
bkug ste rdo rje phur pas bsgral :
rdul du brlags nas tshogs su 'bul :
oM ru lu ru lu hU~M b+h+yo hU~M:
sarba duSh+TAn mA ra ya hU~M:
zhes bsgral la /
hU~M:
rdo rje 'bar ba'i tshogs mchod 'di :
mchod sprin kun tu rgyas gyur cig :
dug gsum brtsegs pa'i ri bo 'di :
sku gsung thugs kyi klong du stob :
ma hA mAM sa rak+ta kiM ni ri ti khA raM khA hi :
zhes bstab bo //
gal te tshogs 'bum phrag sogs gsog dgos pa'i skabs su 'di yan tshar gcig song nas /
oM AHhU~M gis byin brlab /
ru lu 'bru brgyad mthar /
ma hA ga Na tsakra pU dza kha kha khA hi khA hi :
hU~M:
dpal chen 'khor dang bcas pa rnams :
sogs skong ba tshig rkang drug po brjod pa tshar re bya ba la grangs gzung ngo //
de nas brda dang brda'i 'bul len gyis tshogs drangs la /
rang nyid he ru ka dpal gsal :
mgrin par rig 'dzin bla ma'i tshogs :
snying gar yi dam zhi khro'i lha :
lte bar gau rI mkha' 'gro rnams :
gsang bar dam can chos skyong tshogs :
tshogs kyi 'khor lor longs spyod pas :
lus lha bde ba chen por mnyes :
byin rlabs dngos grub stsol ba dang :
bar chad sel zhing phrin las sgrub :
bde chen ye shes rtsal rgyas shing :
nyams rtogs gong nas gong 'phel zhing :
he ru ka pa'i go 'phang shog :
oM ru lu ru lu hU~M b+h+yo hU~M:
zhes brjod la nang gi tshogs su rol /
lhag ma dam tshig gi bdud rtsis bran la /
pany+tsa a mr-ita hU~M ha ho hrI:
hU~M:
mkha' 'gro ging dang dbang phyug ma :
ma bdun sring bzhi 'bar ma brgyad :
pho nya la sogs lhag sdud tshogs :
dpal gyi pham phab 'di gsol la :
bcol ba'i phrin las sgrub par mdzod :
ces phyir dor zhing bshal chu bsngo la /
pha ma drin can 'gro drug dang :
lan chags rnams kyis thob par bsngo :
gnod sems sdug bsngal lan chags byang :
thams cad bde chen thob par shog :
ya hi gats+tsha :
zhes brjod /
de nas tshogs mgron la dmigs te /
oM shrI he ru ka sa pa ri wA ra ar+g+haM sogs nas 
shab+da pany+tsa kA ma gu Na pra tIts+tsha swA hA:
sarba pany+tsa a mr-ita rak+ta ba liM ta khA hi :
bdag med phyogs bral don dam thugs chud cing //
byams dang snying rjes dgra zin mi mnga' yang //
gdug pa 'dul phyir dus la mi 'da' ba'i //
'jigs byed he ru ka la phyag 'tshal bstod //
ces mchod bstod bya /
yig brgya brjod /
ma rnyed yongs su sogs kyis nongs pa bshags /
hU~M:
sems can don phyir nan tan mchog bskyed de :
ye shes thugs rjes bdag la dgongs nas kyang :
mchog dang thun mong dngos grub dam pa rnams :
bdag la stsol zhing brtan par bzhugs su gsol :
kA ya wA ka tsit+ta tiSh+Tha badzra :
zhes dngos grub blangs la tshogs mgron rten yod na de dang med na rang la thim par mos /
snang srid 'od zhu sogs gter gzhung ltar bdag bskyed 'jug ldang bya /
dge bsngo shis brjod ni /
ho :
bla med ye shes las byung ba'i :
bsod nams mtha' yas dam pa des :
mkha' mnyam sems can ma lus pa :
he ru ka dpal thob par shog :
'gyur ba med pa rang gi gshis :
rtag cing brtan pa rdo rje'i gnas :
rang rig ye shes dbyer med par :
mngon 'tshang rgya ba'i bkra shis shog :
ces pas grub bo //
spros par dgyes la mi mkho yang //
blo dman rnams la phan pa yi //
lhan thabs 'di sbyar dge mchis na //
'gro kun he ru ka thob shog
/ces pa'ang nye bar gnas pa karma nor 'phel nas don du gnyer ba'i ngor /
'chi med bstan gnyis g.yung drung gling pa rtsal gyis dpal chen ye shes kyi 'khor lor sbyar ba dge legs 'phel //

//
