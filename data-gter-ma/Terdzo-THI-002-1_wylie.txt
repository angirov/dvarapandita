@#//
rtsa rlung mkha' 'gro'i gsang mdzod las /
sa gcad gsal ba'i me long bzhugs //
rtsa rlung mkha' 'gro'i gsang mdzod 'di la don gyi sa gcad gnyis te /
bla ma brgyud pa'i lo rgyus dang /
de las byung ba'i gdams pa'o //
dang po bla ma brgyud pa'i lo rgyus ni /
gter 'byung snang ba'i dga' ston dang /
yid ches lung gi che ba ltar ro //
gnyis pa brgyud pa de las byung ba'i gdams pa dngos la'ang gnyis /
smin byed kyi dbang dang grol byed gdams pa'o //
dang po ni dbang mchog ye shes rang shar ltar ro //
gnyis pa grol byed kyi gdams pa la bzhi /
phyi bskyed rim lha yi rnal 'byor la brten nas rang lus lha skur bsgrub pa dang /
nang 'byin 'jug rlung gi nyams la brten nas rtsa khams dwangs ma ru bsgrub pa /
gsang ba kun rdzob rgyu'i thig le la brten nas dwangs ma ye shes su sgrub pa dang /
yang gsang gang la gang 'tsham gyi las mthar dbyung ba'o //
dang po bskyed rim lha yi rnal 'byor la gsum /
bskyed rim sbyang ba /
snying po bgrang ba /
bde ba bskul ba'o //
gnyis pa 'byin 'jug rlung gi nyams len la gnyis /
rtsa ba gtum mo'i nyams len dang /
yan lag gnad kyi nyams len no //
dang po la bzhi /
phyi gnas kyi mtshan nyid /
nang zas kyi mtshan nyid /
gsang ba grogs kyi mtshan nyid /
kho na nyid kyi nyams len no //
dang po ni dben la mthun rkyen 'dzom pa'o //
gnyis pa ni kha zas bcud can bsags pa'o //
gsum pa ni chos mthun gyi grogs dang 'grogs pa'o //
bzhi pa la gnyis /
stong ra bsgom pa dang /
rlung gi rnal 'byor ro //
dang po stong ra sgom pa la /
phyi lus dang /
nang rtsa yi stong ra dang /
gsang ba gtum mo'i me tshang bca' ba'o //
gnyis pa rlung rnal la bzhi /
'jam rlung la bslab pa dang /
bar rlung la bslab pa dang /
bum pa can la bslab pa dang /
drag rlung la bslab pa'o //
gnyis pa yan lag gnad kyi nyams len la drug
/dang po thun mong gtum mo'i 'phrul 'khor /
gnyis pa rmi lam 'od gsal khor yug
/gsum pa 'od gsal 'khrul pa rang dag
bzhi pa sgyu lus bden med rang grol /
lnga pa bar do snang ba rang grol /
drug pa 'pho ba zab lam rnal 'byor ro //
gsum pa kun rdzob rgyu'i thig le la gnyis /
spyir bshad pa dang /
so sor bshad pa'o //
dang po la lnga /
rgyab thur gyi rgyu dang /
tshad dang /
rab gnas dang /
sbyong thabs lnga dang bcud len no //
gnyis pa so sor bshad pa la gnyis /
yab kyi nyams len dang /
yum gyi nyams len no //
dang po la gsum /
phyag rgya'i brtags thabs /
ji ltar bsten tshul /
bsten pa la phan yon 'byung tshul lo //
dang po la gsum /
phyi lus kyi brtag thabs /
nang gi brtag thabs /
gsang ba sems kyi brtags thabs so //
gnyis pa bsten tshul la gsum /
sngon 'gro rdo rje chu 'thung /
dngos gzhi lag pa'i 'du byed /
rjes bya snyoms par 'jug pa'o //
gsum pa phan yon la gnyis /
gnas skabs kyi yon tan bskyed tshul /
mthar thug 'bras bu thob lugs so //
gnyis pa yum gyi nyams len la gsum /
dpa' bo'i mtshan nyid /
ji ltar sbyor ba /
de'i phan yon no //
dang po la gsum /
mtshan rtags thams cad rdzogs pa rab /
phyed tsam 'bring /
sum cha tsam tha ma'o //
gnyis pa ji ltar sbyor ba la gsum /
sngon 'gro pad+ma rlung 'byin /
dngos gzhi phying dril gdams pa /
rjes bya las la sbyar ba'o //
gsum pa phan yon la gnyis /
thun mong dang /
mchog gi dngos grub thob lugs so //
bzhi pa gang la gang 'tsham gyi las mthar byung ba la bdun /
thun mong min pa'i 'phrul 'khor /
mtshan ldan 'gug pa'i lcags kyu /
grong 'jug 'gro don rgyun skyong /
gegs sel thar pa'i srog gzung /
las tshogs gter gyi phreng ba /
bdud rtsi chu mig sgrub thabs /
rdo rje rnal 'byor ma sgrub thabs so //
rtsa rlung mkha' 'gro'i gsang mdzod kyi sa gcad gsal ba'i me long zhes bya ba 'di yang /
dre'o shod pad+ma rgyas pa'i yul du snyigs ma'i rnal 'byor 'ja' tshon snying po can gyis sbyar ba dge legs su gyur cig //
/
@/
rtsa rlung mkha' 'gro'i gsang mdzod las /
gter 'byung snang ba'i dga' ston bzhugs /
dge legs zla shar 'o mtsho'i dbus //
'khor ba'i skyon bral pad+ma'i steng //
rang byung byon pa'i rnam rol ston //
bla ma mtsho skyes rdo rjes skyongs //
rab 'bar ye shes me yi klong //
gar gyi nyams dgu 'bar ba'i gzi //
rgol ngan log rtog rnam par gzhom //
yi dam rta mgrin can de rgyal //
nyi ma zla ba'i rgyu ba gang //
sgra gcan lam du mngon bzung nas //
dga' bzhi'i ye shes rgyas mdzad ma //
mkha' 'gro rdo rje phag mor 'dud //
mchog dang thun mong dngos grub dpal //
ster ba'i bdag nyid rje btsun mar //
dad pa'i me tog 'di 'thor na //
dge bsam mthar phyin shis pa stsol //
mkhyen brtse'i shing rta nyer bsgyur nas //
rgyud don nyin byed dbang po gang //
g.ya' bral kun gsal ltor drangs shing //
gter 'byung snang ba'i dga' ston spel //
de yang snyigs ma lnga bdo dus //
bstan 'gro skyob pa'i khur lci ba //
o rgyan las 'phro gling pa de'i //
rtogs brjod rgyas pa gzhan du gsal /
khyad par rgyud rgyal gsang chen snying //
yang zab mkha' 'gro'i gsang mdzod kyi //
gter gyi 'byung tshul ka ri sgra //
sgrog 'dir skal ldan rna ba blogs //
lcags sprel 'bras ldan zla ba la //
mkha' 'gro spu lang dbu brnyan can //
rin chen rus pas brgyan pa zhig
/byung nas gsang ba'i lung 'di skyug
/the tshom dri ma yongs sel la //
rten 'brel gang yang legs pa'i gzhi //
bde chen rnam dag bkod pa zhing gi ni //
srid gsum dbang bsgyur 'khor lo 'chang //
chu skyes gzhon nu'i dpal de la //
dge legs sbrang rtsi 'bum du 'dzag
/zhim pa'i bsung dang ldan pa de //
yid kyi bung ba dgyes par rol //
dpal gyi sa 'dzin mthon po'i rtser //
dga' ldan dga' ba'i glus bskul tshe //
sna tshogs dar gyi rgyal mtshan de //
mtsho dbus tshugs la nor bu mchod //
lang tshos sgeg pa'i zla ba'i bzhin //
shar ri'i phrag pa mthon po la //
'gog med ngom pa'i dkyil 'khor gang //
chu snod 'bum du nges par snang //
des na rten 'brel sgo 'phar brgya //
'byed pa'i lde mig sug par son //
bde chen phag mo'i b+ha ga'i sbub //
dgos 'dod nor bu'i mdzod la dbang //
de ltas lung gi skyon bzhin par //
rdo rje'i dpal gyi gdan sa ru //
song nas dge 'dun rgya mtsho'i dbus //
lung rig skad gsang mthon por sgrogs //
lha dang mi yi nor bu bzang //
grub pa'i dbang phyug gtsug tu mchod //
dgos dgu re ba ma lus pa //
'dod pa'i don grub e ma mtshar //
rten 'brel sgo 'byed lde mig ma //
pad+mos sbrang rtsi mngar po gang //
'dzad med dgyes pa'i gsung dang bcas //
lhun gyis grub pa'i dga' bas myos //
rlung khams rlung gi bskyed pa can //
yang dben dpal gyi dgon pa ru //
'byor tshe tsi 'u dmar po yi //
phrin las gar gyi sna dag 'byung //
de bzhin ri lo dbang ldan gyis //
thugs kyi bzhed pa sgrub pa'i phyir //
song nas gang la gang 'tsham pa //
'bad pa'i skyid kyi skya rengs kyang //
de tshe dpal gyi lha mo yi //
gnas chen 'brel bzhag byon mdzod dang //
rten 'brel legs pa'i pad+mo rgyas //
rang gzhan snang ba mgu bar 'byung //
zhes pa'i lung dang mthun pa ru //
song nas rgya mdar zam pa'i khar //
sdod pa'i nub mo rje btsun ma //
mngon sum byon nas 'di skad gsungs //
rig sngags 'chang ba byed pa'i dpal //
me shel nyi ma 'phrad pa'i ngos //
rta phag sbyor ba'i e dbyings su //
yid bzhin nor bu yib de phyungs //
mi shes med dang rgyus med kyi //
thabs dang ldan pa'i mi snang sgrib //
rdo rje gsang mdzod gsang zhing spyod //
yang zab zab pa'i dngos grub 'byung //
zhes kyi lung ltar rigs mthun grogs //
pad+ma mkha' 'gros sna drangs nas //
lcags byi'i zla 3tshes 10gnas su bskyod //
skal ldan tshogs kyi dag snang rgyas /
khyad par phag mo yum gyi gnas //
mkha' 'gro gsang ba'i phug pa'i nang //
rdo rje phag mo'i b+ha ga nas //
zab mo don gyi dngos grub rnyed //
bstan 'gror phan rgya bskyed pa'i ngos //
gter tshab bzang po bzhag byas te //
bden pa'i tshig gi phreng ba rings //
smon lam srad bur brgyus te spel //
de tshe dag pa'i snang ngo ru //
mtsho skyes rdo rje'i skur bzhengs pa //
'ja' 'od 'khrigs pa'i gur khang nas //
rdo rje bzhad pa'i gsung 'di skad //
nga ni sangs rgyas kun gyi thugs //
'chi med pad+ma 'byung gnas te //
rdo rje bzhad pa'i glu dbyangs 'di //
skal ldan bu yi rna bar spring //
da lta snyigs ma lnga bdo dus //
sangs rgyas bstan pa rtags tsam 'dzin //
gsang sngags a ti bsgom pa nyung //
zab lam rtsa rlung log par blta //
mtha' bzhi bdud kyi mgo bo mtho //
nad mug mtshon gyi bskal ngan shar //
'gro la mi 'dod sna tshogs 'byung //
de tshe sman bzhed khyod rang bsngags /
khyad par mi shis rgud pa'i tshogs //
yongs su rnam par bcil byed du //
mkha' 'gro 'bum gyi snying gi thig
/rdo rje gsang ba'i mdzod 'di 'o //
de skad zhal gyi lung gnang tshe //
gu ru'i sku las mched 'dra ba'i //
mkha' 'gro mtsho rgyal bod mo'i chas //
zhal gyi bdud rtsi'i rgyun bab pa //
rig sngags 'chang bar byed pa'i bu //
lo gsum bcad rgya mngon bsdams nas //
srung ba'i gur khang ma sbub skyon //
tshe yi rgyun thag thung la re //
'on kyang tshe 'dzin rigs kyi mar //
tshe yi dmu thag gzung bcug na //
rten 'brel dam gso nyams bskang dang //
dgos so re ba 'ga' tsam 'byung //
rig 'dzin rnam rol rdo rje 'chang //
'jig rten gsum gyi mgon gyur nas //
bstan 'gror skyid gyi nyi ma 'char //
bar chad bdud rigs rlung 'tshubs gnon //
zab don dngos grub rnyed pa yi //
sgrom bu dam can mgar bas mgar //
shog bu 'phags pa'i yul nas byung //
snag tsha kho mo'i zla ba'i mtshan //
bka' yi rgya mdud grol ba'i tshe //
ma mo rbod gtong bstan pa'i dal //
dgung du rlabs byed gsang mdzod 'dis //
rang gzhan grub rigs brnyes pa 'o //
de ltas bod yum chen mo yi //
zhal gyi drod rlangs ma yal ba'i //
bka' chab spyi bo'i gtsug tu babs //
skom pa'i gdung ba gcig car sel //
phyi nang gnas kyi chags tshul gang //
zhib par kho bos bgyis pa yi //
dkar chag yi ger btab pa la //
gzigs dang dad pa'i nges shes 'drong /
khams gzugs tshogs pa ma gyes pa'i //
phyogs kun nyul ba'i ldom bu pa //
DA ki'i lung gis skyong bzhin par //
dpal ri'i mdun du bcad rgya bsdam //
'gyod med blo la bde ba tsam //
ma khom rang rje'i dge rdzongs su //
shar du bskyod cing slar la 'khod //
rang dgos brel ba rim sel byas //
de rjes chu mo phag gi lor //
hor zla dgu ba'i dkar phyogs su //
dre shod dbang gi gnas chen du //
ril bu bum sgrub thun mtshams su //
rje btsun rdo rje rnal 'byor ma //
snang rig dbyer med ngang du byon //
zab don phab pa'i dus tshig 'phrod //
thugs gsang ye shes 'khor lo phyed //
shog ser mkha' 'gro'i brda yig can //
dkyus su mtho gang zheng sor bzhis //
yig phreng nyi shu gcig gi grangs //
phyi la rtsa gsum 'khor lo'i tshul //
brda yi yig 'bru re re la //
nges pa'i thig le 'bum 'bum shar //
chos tshan nyer lnga'i grangs ldan pa //
bod kyi yi ger 'beb par byas //
dre 'o shod nas phab dbur gzung //
sha rdza rdo rje lhun po'i mdun //
yang dben bde chen ri khrod du //
shing byir phab pa'i mthar son byas /
!
/mkha' 'gro'i gsang mdzod rin chen gdugs //
phrag par 'degs pa'i snying stobs can //
rlung sems bstan pa'i rgyal mtshan rtser //
sgreng bar byed pa'i 'ja' tshon pa'o //
brtsams pa'i dge ba nyin byed kyis //
rgyal bstan pad tshal kun rgyas te //
'gro ba'i rmongs mun nyer sel nas //
yang dag snang ba rgyas gyur cig
/ces gter 'byung snang ba'i dga' ston 'di yang mig dmar zhes pa shing pho byi ba'i lo /
hor zla lnga pa'i 'od ldan gyi zla bar 'ja' tshon snying po can gyis brtsams pa 'di yang gsang mdzod sems kyi bstan pa rin po che'i rgyan du gyur cig
/sarba mang+ga laM///
/
@/
rtsa rlung mkha' 'gro'i gsang mdzod las /
lag len nor bu'i phreng ba bzhugs /
'khor 'das chos kun khyab bdag chen po'i ngor //
gnyis med mnyam par grub kyang gzugs kyi sku
/mngon par zhen mdzad pad sdong rtser byon lhar //
rlung g.yo 'khri shing bzhin du bdag phyag 'tshal //
mang mang gsang chen rgyud don lci ba'i mngal //
yang yang nyams ltar 'khun bu stong ldir ba //
gsal gsal yi ge'i lam la dus gcig tu //
nges nges lag len nor bu'i phreng 'dir spel //
de yang rtsa rlung mkha' 'gro'i gsang mdzod nyams su len pa'i rnal 'byor gyis srid pa'i phun tshogs mtha' dag chu shing gi snying po ltar mthong nas /
dben pa'i ri khrod du thar pa dang thams cad mkhyen pa sgrub pa la rtse gcig tu brtson pa'i blo dang bcas te /
thog mar legs bshad lam gyi rim pa zhig la zhugs nas /
byang chub sgrub thabs kyi rtsa ba dge ba'i bshes gnyen bsten pa dang /
bshes gnyen bsten nas lus las su rung ba dal 'byor rnyed dka' ba bsam pa dang /
lus las su rung nas sems las su rung ba 'chi ba mi rtag pa bsgom pa dang /
mi rtag pa byung ba'i 'og tu gar skye nges pa med pa'i 'khor ba'i nyes dmigs bsam pa dang /
nyes dmigs mthong nas las rgyu 'bras kyi spang blang byed pa dang /
rgyu 'bras shes nas yul khyad par can la dad pa btsal ba dang /
dad pa skyes nas dkon mchog gsum la skyabs su 'gro ba dang /
rang skyabs 'og tu tshud nas gzhan don du sems bskyed pa dang /
bsam pa byang chub mchog tu sems bskyed nas sbyor ba zhi gnas bsgom pa dang /
zhi gnas rgyud la skyes nas bdag med kyi shes rab bstan pa sogs /
rim pa bzhin du 'jug la myong ba thon par bya /
de nas thabs nye lam zab mo rlung sems zung 'jug pa'i nyams len la brtson te /
thog mar smin byed kyi dbang bskur ba la /
gter 'byung dang lo rgyus kyis nges shes bskyed cing /
ye shes rang shar ltar dbang bskur /
rdo rje rnal 'byor gyi gtor ma 'bul /
slob mas lo bcu gnyis kyi bcad rgyar gnas pa'i khas len bya /
de nas phyi bskyed rim lha yi rnal 'byor /
nang 'byin 'jug rlung gi rnal 'byor /
gsang ba kun rdzob rgyu yi thig le /
yang gsang gang la gang 'tsham gyi las mtha' rnams /
sa gcad ltar nyams su lon nges bya ste /
gdams pa yig thog tu lus /
nyams len le los khyer /
'bras bu phyi dus su 'jog
/lta ba go yul du 'byams /
sgom pa res 'jog tu shor /
spyod pa ya ma zung du skyong zhing /
kha chos don dang 'dzol ba'i rigs la ma shor ba bya'o //
de yang dad brtson dang ldan pa'i rnal 'byor gyis /
lo bcu gnyis kyi bcad rgya dang bstun pa'i gdams pa nyams su len tshul la gsum /
dang po skyes bu gsum gyi lam gyi rim pa ltar /
bshes gnyen bsten tshul /
dal 'byor rnyed dka'/
'chi ba mi rtag pa /
'khor ba'i nyes dmigs /
las rgyu 'bras /
dad pa dang skyabs 'gro
/sems bskyed pa rnams la zla ba re re byas pa'i zla ba bdun /
zhi gnas ting nge 'dzin la zla ba gnyis /
bdag med bsgom pa la zla ba gsum dang bcu gnyis te lo gcig go
/bskyed rim lha'i rnal 'byor dang rdo rje rnal 'byor ma'i sgrub pa la zla ba gcig
/stong ra bsgom pa la zla ba gcig
/rdo rje mchu sbyor la zla ba gcig
/rdo rje shub bu la zla ba gcig
/'jam rlung la zla ba gcig
/bar rlung la zla ba gnyis /
bum pa can la zla ba gsum dang bcu gnyis te lo gnyis /
thun mong gtum mo'i 'phrul 'khor ni 'jam rlung nas drag rlung bar du spyir rgyug pa yin no //
de nas rmi lam /
'od gsal /
sgyu lus /
bar do /
'pho ba dang lnga la'ang /
gzhi gtum mo nyams len /
lam gdams pa rang rang gis bsgyur /
grogs 'phrul 'khor gyi sbyor lugs la brtson pa'i sgo nas lo re re nyams su blangs te lo bdun /
thig le'i skor ni rgyab thur la zla ba bzhi /
rdo rje chu 'thung ngam pad+ma rlung 'byin zla ba bzhi /
lag pa'i 'du byed phyi nang ril gyi gdams pa la zla ba bzhi dang bcu gnyis te lo brgyad /
pho khrid mo khrid gang rung dang thun mong min pa'i 'phrul 'khor la lo gnyis te lo bcu /
grong 'jug sbyong ba lo gcig
/rlung gi las tshogs la lo gcig ste bcu gnyis so //
des ni rnal 'byor pa ji ltar shes rab zhan yang gzhung du bshad pa'i yon tan rnams rgyud la skye nges so //
yang shes rab 'bring gi rnal 'byor gyis gong du bshad pa'i lo gcig de lo phyed /
zla gcig de zla phyed du byas pa'i lo drug dang phyed /
phyed la phyed kyis bsrings pa'i lo bdun gyis rdzogs so //
shes rab che ba'i rnal 'byor la ni grangs tshad kyi nges pa med de /
gzhan gyi lor bsgoms pa zla ba /
zlar bsgoms pa zhag
/zhag bsgoms pa skad cig gis rtogs pa'ang yod do //
ji ltar tha mas kyang gtum mo'i drag rlung gnad nyams su gang lon byed la /
lo gsum gyi bcad rgya la gnas pa'i dam bca' byed dgos so /
!
/nyin zhag phrugs gcig gis nyams len byed lugs ni /
tho rengs snga mo langs nas dbyangs gsal nyer gcig dang yi ge brgya pa tshar gsum brjod /
rlung gi sngon 'gro'i tshig bshad btang la 'byin 'jug rlung gi nyams len ltar rlung khug dang 'phur sub lus sbyang 'beb chen bya la mnyam gzhag skyong /
de nas nang zas byed la bsang dang chu gtor tsam byas kyang rung la /
tshar mthar gtum mo ltar rlung khug brgya dang thun mong gi 'phrul 'khor tshar gsum mam gcig las mi nyung ba byas shing nyams skyong ngo //
de nas nyin phyed kyis tshar nas bskyed rim lha yi rnal 'byor ltar 'jug cing dpa' bo mkha' 'gro'i srog snying lnga brgya re bgrangs mthar /
rlung khug brgya rtsar sbyong zhing dmigs med du bzhag
/srung ma spyi dang rnal 'byor ma la gang za phud kyi gtor ma 'bul /
de nas nub zas byed nas mtshan ldan 'gugs pa'i lcags kyu ltar sum brgya bgrangs la rlung khug brgya dang /
lus sbyin bsngo smon sogs bya zhing dmigs med ngang du nyal /
de nas tho rengs langs te nyin bzhin nan 'khor ro //
gtang bzhag gi tshod ni /
khrid gzhung gzhan rnams rlung sems kyi bstan pa la gnas shing dad pa'i nges shes rnyed pa'i slob ma 'ga' la spel du rung zhing /
rgyab thur gyi lag len /
mtshan ldan 'gugs pa'i lcags kyu /
bdud rtsi chu mig sgrub thabs /
zab yig snying gi rgya can rnams ni /
dad brtson shes rab ldan zhing rlung gi nyams len kho na la brtson pa'i rigs bdun tsam la spel /
rdo rje chu 'thung /
pad+ma rlung 'byin /
zhal gdams gsum ni srog dang 'dra ba'i slob ma bstan pa la phan nges pa gsum las mang du spel na gter srung mkha' 'gro'i bka' chad 'byung ngo /
!
/de ltas rtsa rlung gzhung don pad+mo'i rdzing //
rtog bzo'i lang tsho ngoms pa'i chu 'thung gis //
rnyog min DA ki'i lung gi rgyun bzang po //
phab 'dis shes ldan skom pa'i nad sel shog
/rnam dkar dge ba g.yas 'khyil dung //
'gag med grags pa'i dbyangs ring po //
phan bde lding khang gsar pa'i rtser //
sgrog pa'i dpal la spyod gyur cig
/ces rtsa rlung mkha' 'gro'i gsang mdzod kyi lag len nor bu'i phreng ba 'di yang /
rjes 'jug don gnyer can la phan pa'i blos bskul nas /
kho bo 'ja' tshon snying por 'bod pas dre shod pad+ma brtsegs pa'i byang phyogs rdo rje gling gi gdan sar brtsams pa /
rlung sems zung du 'jug pa'i rnal 'byor rnams kyi snying gi dpyid du gyur nas bstan pa rin po che'i rgyan du gyur cig //
/[ \u0f88 ]rtsa rlung mkha' 'gro'i gsang mdzod las :
yid ches lung gi che ba bzhugs :[ \u0f88\u0f88\u0f88\u0f88 ]ma bcos spros bral bde chen kun tu bzang :
rang byung ye shes snang ba 'od po che :
rig rtsal 'gag med gang 'dul rnam par rol :
