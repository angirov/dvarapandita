\u0f88
gshin rje dregs pa 'joms byed las :
'jam dpal zhi sgrub bzhugs so :
\u0f88\u0f88\u0f88\u0f88\u0f88\u0f88\u0f88\u0f88
stobs bcu mnga' ba rdzogs sangs rgyas :
'jam dpal ye shes sems dpar 'dud :
khams gsum sems can ma lus kun :
'khor ba'i duHkha las thar phyir :
ye shes lha yi dkyil 'khor du :zhi bar bsnyen cing khro bor sgrub :
dang po zhi bar bsnyen pa ni :
'jig rten g.yeng ba spangs pa'i sar :
brtson 'grus ldan pa'i rnal 'byor gyis :
bgegs dang yul bdag tshims par byas :
mtshams bcad bde ba'i stan la 'dug :
las kyi rim pa 'di la 'jug :
e ma :
bdag gis dal 'byor rin chen 'di :
u dum wA ra'i me tog ltar :
phyis nas yang yang rnyed dka' bas :
da res bla med don yod bya :
phun tshogs rin chen lus 'di yang :
mi rtag rtswa kha'i zil pa ltar :
nam 'chi nges pa'i gding med pas :
brtson 'grus drag pos byang chub bsgrub :
mtha' med 'khor ba'i rgya mtsho che :
skye rga na 'chi'i rba klong 'khrug :
thar dka' gting mtha' med 'di las :
thar phyir dam pa'i spyad pa spyod :
rang gi spyi bor pad nyi'i steng :
sangs rgyas kun 'dus bla ma dang :
dkon mchog skyabs gnas ma lus pa :
sprin phung gtibs pa lta bur bsam :
na mo :
bdag dang mtha' yas sems can kun :
deng nas byang chub snying po'i bar :
bslu med skyabs gnas thams cad la :
sgo gsum dang bas skyabs su mchi :
rang rig rang ngo ma shes pas :
ma rig 'khrul pa'i sems can kun :
bde chen sa la dgod bya'i phyir :
byang chub mchog tu sems bskyed do :
spros pa kun zhi chos dbyings kyi :
rang mdangs zung 'jug bde ba'i sku :
'phags mchog 'jam dpal dbyangs nyid la :
bdag ni dad pas phyag 'tshal zhing :
dpag yas mchod pa rgya mtshos mchod :
nyes bshags dge la rjes yi rang :
bla med chos 'khor bskor ba dang :
mya ngan mi 'dar gsol ba 'debs :
bdag la byin gyis brlab tu gsol :
mchog dang thun mong sid+d+hi stsol :
gdung ba'i shugs kyis gsol ba 'debs :
tshogs zhing rang dang gnyis med bsre :
de ltar sngon 'gro mthar phyin nas :
rang bzhin dag pa'i sngags 'di brjod :
oM swa b+hA wa shud+d+ho\u0f85 haM:
snang srid 'khor 'das thams cad kun :
snang tsam nyid na ngo bos stong :
rang bzhin chu zla lta bu la :
ngo bo stong pa nyid du gnas :
de yi ngang las kun snang ba'i :
snying rje chen po khyab par brdal :
stong nyid snying rje dbyer med las :
rang byung rig pa yi ge d+hI:
d+hIHlas 'od 'phros don gnyis byas :
de las mi 'jigs seng ge'i khri :
pad+ma nyi zla'i gdan steng du :
rang nyid 'phags mchog 'jam dpal dbyangs :
gur gum mdangs ldan gzhon nu'i tshul :
phyag gnyis ral gri ut+pal steng :
stong phrag brgya pa'i glegs bam bsnams :
zur phud lnga pa mtshan dpe dang :
longs spyod rdzogs pa'i rgyan gyis mdzes :
rgyal ba rgya mtsho'i tshogs kyis bskor :
'od zer klong na gsal ba yi :
thugs kar sems dpa' tshon gang gi :
nang du zla steng d+hIHyig la :
gsang sngags phreng bas 'khor bar bsam :
ye shes spyan drangs gnyis med bstim :
dbang bskur rgyas gdab byin gyis brlabs :
yengs med bzlas pa 'di la 'bad :
A+oM a ra pa tsa na d+hI:
thun mthar ye shes lha la bstod :
chos dbyings ye shes rang bzhin las :
longs spyod rdzogs pa'i skur bzhengs nas :
'gro ba'i nyon mongs 'joms mdzad pa'i :
'jam dpal dbyangs la phyag 'tshal lo :
khyod mtshan thos dang dran pas kyang :
nyon mongs rtog pa kun zhi nas :
ye shes snang ba rgyas pa dang :
chos dbyings chen por byang chub shog :
de ltar bskyed rim la 'bad nas :
rdzogs rim snying po'i don la bslab :
de ltar bskyed pa'i lha de kun :
ngo bo rang gi rig pa ste :
de las 'gag med mdangs su shar :
gang shar chos nyid rol pa la :
spang blang dgag bsgrub re dogs med :
ji ltar mtsho yi rlabs bzhin du :
ngang las shar zhing ngang du grol :
skye med bsam yul kun las 'das :
'di yin bza' gtad phyogs ris bral :
thams cad rang grol gnyug ma'i ngang :
'gyur med don gyi chos sku 'o :
rjes ni shis brjod smon lam bya :
dge ba byang chub mchog tu bsngo :
'jam dpal ye shes sems dpa' zhi bar bsnyen pa'i man ngag rdzogs so :
sa ma ya :
rgya rgya rgya :
kha thaM:
pad+ma gar dbang 'gyur med rdo rje rtsal gyis yar klungs shel phug gi byang 'dab rgyal mtshan 'dra ba'i brag gi ngos nas spyan drangs pa'o //

//
