@#//
kun bzang dgongs pa kun 'dus kyi snying po'i don khrid rin po che mdor bsdus pa'i dmigs rim zin bris bzhugs so //
dpal kun bzang ka dag klong la phyag 'tshal lo //
'dir gsang sngags dgongs pa kun 'dus kyi snying po'i don khrid rin po che ji ltar thob pa'i zin bris bkod pa la /
dang po dal 'byor rnyed par dka' ba ni /
dal brgyad 'byor bcu tshang ba'i mi lus rin po che 'di /
rgyu /
grangs /
ngo bo gang la bsams shing dpyad kyang rnyed par dka' la /
de rang gis thob 'dug pa 'di kha rje dang bsod nams che bsams nas /
snying nas dkon pa bsam la /
gnyis pa 'chi ba mi rtag pa ni /
dal 'byor thob par dka' bas mi chog 'di nam 'chi cha med cing /
nges par 'chi /
'chi ba la gang gis kyang zlog thabs med /
da phan ma shi ba yang kha rje che /
da de ring nangs par tsam yang mi 'chi ba'i gding ni med snyam du snying tsha 'ubs se ba /
lus kyi ba spu ldang ba tsam bsgom /
gsum pa 'khor ba'i sdug bsngal lam du blang ba las rgyu 'bras kyi khrid ni /
de ltar shi bas mi chog shi na bde sdug gang yang mi tshor ba yin na bzod mod de /
de ltar ma yin /
rgyu dge ba las 'bras bu bde ba dang /
mi dge ba las 'bras bu sdug bsngal 'byung ba /
dper na sa bon mngar ba las 'bras bu mngar ba dang /
kha ba las 'bras bu kha ba sogs rgyu 'bras kyi chos nyid mi bslu ba mngon sum tshad mas grub pa blo la gcags nas /
da lta rang re tsho bde ba ni 'dod sdug bsngal mi 'dod pas bde sdug gi rgyu dge sdig gi blang dor ma 'dzol ba gal che /
'khor ba'i sdug bsngal bsams na bzod glags mi 'dug pas /
de'i phyir yang sdig pa spang dgos pa /
skye bo tha mal tsho yang rgyu 'bras la brtsi zhing mi brtsi na ya rabs kyi khyur mi tshud /
lhag par chos pa /
de'i nang gi sgom chen pa rgyu 'bras la mi brtsi na ci yang mi rung bas rgyu 'bras kyi khrid do //
bzhi pa byams snying rje byang chub kyi sems bsgom pa tshad med bzhi'i khrid ni /
sems can thams cad pha mar ma gyur pa med pas /
da lta rang gis ma la brtse zhing byams pa tsam zhig sems can thams cad la dgos pas /
dgrar 'dzin pa lta zhog
/btang snyoms tsam la'ang bzhag tu mi rung bas /
bya mos sgo nga bsro ba lta bu'i byams pa /
ma'i gdong du bu gsod pa lta bu'i snying rje /
ma bu stor gyis bu slar rnyed pa lta bu'i dga' ba /
drang srong gis mgron 'gyed pa lta bu'i btang snyoms rnams bsgom zhing /
dbugs kyi 'gro 'ong dang bstun bdag gi bde ba dang sems can gzhan gyi sdug bsngal brjes pas /
sems can rnams bde ba dang ldan /
sdug bsngal dang bral bar bsam pa ni byams snying rje'i khrid do //
lnga pa skyabs su 'gro ba ni /
skyabs su ma song na sangs rgyas bstan pa'i sgor mi tshud pas 'khor ba las thar bar mi nus pas skyabs su 'gro ba gal che /
de'i phyir don 'dir yang skyabs 'gro gsungs pa'i phan yon dang /
rgyu mtshan spyi dang 'dra /
skyabs yul gyi tshogs zhing gsal btab pa ni /
rang gi mdun du dpag bsam gyi sdong po /
me tog gis nam mkha'/
yal 'dab kyis bar snang /
rtsa bas sa gzhi khyab pa /
de'i khar rin po che'i khri chen po dar zab kyis bkab pa /
de'i khar pad+ma dang nyi zla'i khar rang gi rtsa ba'i bla ma nyid /
bgres rgud kyi rnam pa ma yin par sku lang tsho dar ba /
phyag g.yas pa thugs kar chos 'chad kyi phyag rgya dang g.yon mnyam gzhag gi steng na zab khrid kyi po ti 'dzin pa zhabs skyil mo krung du bzhugs shing /
dbu la pad zhwa dang na bza' chos gos sogs gsol ba /
da lta mngon sum na ji ltar mthong ba lta bur bzhugs pa'i spyi gtsug tu /
bstan 'dzin srid zhi rnam rgyal dge slong rdo rje 'dzin pa'i cha lugs /
de'i spyi bor thugs sras bstan 'dzin chos kyi nyi ma phyag g.yas chos 'chad dang g.yon mnyam gzhag mdzad pa rab tu byung ba'i cha lugs su bzhugs pa'am /
yang na dam pa 'di gnyis smin grol rim babs su ma byon par slob dpon rnam gnyis las cig car du bzhes shing /
kho bos ni dam pa gnyis ka las smin grol nos pa'i phyir thugs sras rnam gnyis dbyer med gcig chog tu bsgoms pas kyang rung mod /
de'i spyi bor bstan 'dzin grub mchog rdo rje shes bya'i de nyid kun mkhyen pa'i rtags su dbu la paN zhu gsol cing /
phyag gnyis bo d+hi tsit+ta'i thugs dam bgrang ba dge slong gi chas can du bzhugs pa /
de'i g.yas g.yon du rgyal tshab slob dpon rnam gnyis rab byung gi cha lugs snying po'i rtogs pa mngon gyur gyi mkhyen spyod mtho dma' med par bzhugs pa /
grub mchog rdo rje'i spyi bor 'gyur med mchog grub dpal 'bar phyag gnyis rdor dril thugs kar bsnol cing na bza' chos gos gsol ba /
de'i spyi bor ngag dbang kun bzang rdo rje dbu skra rgyab tu sil bur grol zhing phyag gnyis DA dril bsnams pa /
sku la dbang gos phu dung can dang chos gos pad zhwa sogs gsol cing thugs bde stong gi nyams 'ur ba'i tshul can /
de'i spyi bor bstan 'dzin legs pa'i don grub 'dul ba 'dzin pa /
de'i spyi bor bstan 'dzin 'gyur med rdo rje rab tu byung ba'i cha lugs la bsgrubs pa'i che rtags dbu skra gtsug tu bcings shing /
pus 'khyud gsol ba khri snyan gyi pags pa'i gdan la zhabs skyil mo krung gis bzhugs pa /
phyag gnyis mnyam gzhag mdzad pa gzig lpags kyi sku mnye can /
de'i spyi bor kun mkhyen tshul khrims rdo rje dge slong rdo rje 'dzin pa'i cha lugs su bzhugs pa /
de'i spyi bor rgyal sras pad+ma phrin las /
de'i spyi bor mchog sprul bstan 'dzin grags pa /
de'i spyi bor chos rje sna tshogs rang grol lam grub pa kun 'dus /
de'i spyi bor rig 'dzin pad+ma gling pa /
de'i spyi bor mkhar chen ye shes mtsho rgyal /
de'i spyi bor o rgyan pad+ma rdo rje dang thod pa bsnams pa pad zhwa zab ber chos gos gsol ba /
de'i spyi bor dga' rab rdo rje sku mdog dkar po phyag gnyis thugs kar chos 'chad kyi phyag rgya'am sa gnon mnyam gzhag mdzad pa /
dbu la gtsug tor can chos gos dang sham thabs gsol ba /
de'i spyi bor rdo rje sems dpa' g.yas rdo rje dang g.yon dril bu dkur brten pa longs spyod rdzogs pa'i cha lugs can /
de'i spyi bor kun tu bzang po mthing kha phyag mnyam gzhag skyil krung du bzhugs pa /
yum kun tu bzang mo dkar mo yab la 'khyud pa /
sku las 'od zer mu med par 'phro ba /
gang nas bltas kyang zhal phyag gi rnam par gsal ba rnams bskyed /
bla ma'i g.yas su sangs rgyas dkon mchog rgyal ba shAkya thub pa la phyogs bcu'i sangs rgyas rnams kyis bskor ba /
rgyab tu chos dkon mchog glegs bam po ti rnams brag ri brtsegs pa lta bu gdong dar rang la bstan pa /
g.yon du dge 'dun dkon mchog nyan thos dang rang rgyal dgra bcom pa'i tshogs dbu zlum zhabs rjen chos gos gsol ba rnams bskyed /
mdun du yi dam dkyil 'khor gyi lha tshogs zhi khro dam pa rigs brgya /
sgrub pa bka' brgyad /
gzhan yang gsang sngags phyi nang gi dkyil 'khor rgya mtsho'i lha tshogs mos pa'i yul du gang gsal rnams dang /
khri'i rgyab tu chos skyong srung ma'i tshogs thams cad dang /
khyad par don khrid rin po che 'di'i gter srung dam can rgya mtsho'i tshogs dang bcas pa rnams gsal btab nas /
de dag la kha tsam min par snying khong rus pa'i gting nas skyabs su mchi'o //
bdag gzhan 'khor ba'i sems can thams cad 'khor ba sdug bsngal gyi rgya mtsho chen po las bsgral du gsol bsam pa'i mos pa dang bcas /
ngag tu /
na mo :
snang ba ma bkod dbyings kyi nang :
zhes sogs chos spyod las 'byung ba'i skyabs 'gro shwa lo ka gcig pu tshar gang mang 'don /
skyabs yul rnams rjes mi dmigs pa'i ngang la bzhag
/drug pa smon 'jug sems bskyed kyi khrid ni /
sgo gsum gyi chos spyod dge ba gang yod pa thams cad bdag gcig pu'i don du ma yin par nam mkha' dang mnyam pa'i sems can thams cad la dmigs nas /
bde ba dang bde ba'i rgyu dang ldan /
sdug bsngal dang sdug bsngal gyi rgyu dang bral /
'khor ba las thar nas sangs rgyas kyi go 'phang 'thob na ci ma rung snyam pa'i smon sems dang /
de ltar smon pa tsam du ma bzhag par ji ltar sngon gyi rgyal ba rnams kyis sems can 'khor ba las bsgral par mdzad pa de bzhin du /
bdag gis kyang sems can 'khor ba las ma bsgral ba rnams bsgral /
ma grol ba rnams dgrol bar byed pa'i slad du sgo gsum dge ba la brtson pas 'jug pa ste /
smon 'jug gi bsam pa de lta bu bsgom bzhin pa'i ngang nas /
ngag tu /
snang ba bkod pa chen po'i dbyings :
zhes sogs sems bskyed kyi shwa lo ka brgya stong gang 'gro gtang /
bdun pa rdor sems yig brgya'i khrid ni /
sgrib pa ma dag na sangs mi rgya /
sgrib pa dag pa'i thabs gzhan gang las kyang rdor sems kyi bzlas sgom zab khyad che bas /
khrid yig gzhan thams cad kyi sngon 'gror gang 'byung ba bzhin 'dir khrid rkang bdun par ston te /
de'i bsgom tshul ni /
pad+ma dkar po dang zla ba'i gdan gyi khar rang nyid rdo rje sems dpa' sku mdog dkar po /
phyag g.yas gser gyi rdo rje dang g.yon dngul dkar gyi dril bu 'dzin pa /
zhabs sems dpa'i skyil mo krung du bzhugs pa dbu skra ral pa'i thor tshugs can /
rin po che'i dbu rgyan /
snyan cha /
mgur chu /
do shal /
dpung rgyan /
se mo do la sogs pas spras shing /
dar gyi stod g.yogs dang smad dkris cod pan lhab lhub du mas brgyan zhing /
longs spyod rdzogs pa'i sku'i cha lugs su gsal ba'i thugs ka dpal gyi be'u'i nang du pad+ma 'dab bzhi kha dog phyogs mthun /
de'i lte bar zla ba'i dkyil 'khor sran ma phyed gshags tsam gyi lte bar gser gyi rdo rje rtse lnga nas 'bru gyen du bslang ba tsam gyi lte bar hU~M mthing kha spus bris pa tsam zhig dang /
'dab ma bzhi la oM badzra satwa AHrnams kha dog dkar ram me bsams nas ngag tu yig brgya rgyas pa'ang gnyis gsum bzla zhing /
khyad par yang snying /
oM badzra satwa A:
zhes nyin mtshan khor yug tu bzla /
de'i ngang nas gzugs su snang tshad rdor sems dang /
sgra ru grags tshad badzra satwa'i sgra ru bsgom /
des bdag gzhan sems can thams cad kyis thog ma med pa nas bsags pa'i sdig ltung dri ma thams cad byang zhing dag par bsam /
mthar thun 'jog khar rdor sems yal 'gro lugs ji 'dra 'dug gi ngo bo la blta /
brgyad pa tshogs gsag maN+Dal gyi khrid ni /
sangs rgya ba'i rgyu'i gtso bo tshogs gsag pa yin la /
de'i gtso bo maN+Dal 'bul ba zab pas /
bla ma sku gsum gyi sangs rgyas la /
sku gsum gyi zhing khams 'bul te /
de yang dang po /
maN+Dal stong par phyis pa la /
tshom bu lnga bkod la /
na mo :
gdod ma'i zhing khams rnam par dag pa ru :
zhes sogs shwa lo ka gang mang 'bul /
dmigs pa 'od gsal rdo rje snying po'i zhing khams stong pa nyid spros bral 'dus ma byas pa'i ngang nas 'bul /
longs sku la ni maN+Dal tshom bu lnga bkod /
dmigs pa thig le /
shar dkar /
lho ser /
nub dmar /
byang ljang /
dbus sngon pos /
lnga tshan grangs med pa bkod pa'i tshangs pa rnga sgra'i zhing khams dmigs shing /
ngag tu /
dbyings kyi dkyil 'khor rnam par dag pa ru :
zhes sogs tshar gang mang brjod /
de nas maN+Dal tshom bu so bdun nam nyer gcig bdun gang rigs bkod /
gser gyi sa gzhi'i dbus su ri rab gling bzhi gling phran brgyad /
nyi ma /
zla ba /
gser ri /
rol mtsho /
phyi'i lcags ri rnams su dmigs nas /
stong gsum mi mjed sogs kyi tshig gang mang brjod /
de nas mthar kha gsos la /
chos sku'i maN+Dal stong nyid snying rje 'bul :
zhes sogs kyi tshig rkang brgyad tshar gang mang brjod /
mthar maN+Dal gyi mchod rdzas rnams yi ge hU~M la bsdu /
hU~M bdag gi snying gar bsdus la dmigs med du bzhag go
/dgu pa bla ma'i rnal 'byor ni /
mdun gyi nam mkha' 'ja' 'od kyi klong na pad+ma nyi zla'i gdan la rang gi rtsa ba'i bla ma mngon sum ji ltar bzhugs pa lta bu /
de'i spyi gtsug na yar rim bzhin kun tu bzang po la thug gi bar brgyud pa'i bla ma rnams gong skyabs 'gro'i skabs ltar bsam zhing /
de thams cad gzi mdangs dang ldan pa /
gsung nus pa dang ldan pa /
thugs byin rlabs dang ldan pa /
spyan lta ltangs zang nge ba /
zhal 'dzum bag dang ldan par bsam /
da phyin chad bdag gis re sa ltos sa rtsa ba gsum gyi dpal dang ldan pa bla ma khyed rnams mkhyen no //
sku gsung thugs gsum gyi sgo nas byin gyis brlab tu gsol bsam pa'i mos gus drag po gnam sa ngo mi shes pa tsam du bskyed /
ngag tu /
na mo :
chos dbyings gdod ma'i mkha' rgya ru :
zhes pa nas gzung gsol 'debs rdzogs pa tshar gcig btang /
de nas /
bla ma'i sku la gsol ba 'debs /
zhes sogs kyis gsol 'debs bsdus pa tshar gang mang gtang /
mthar thun 'jog khar /
kun tu bzang po 'od du zhu /
rdor sems la thim /
rdor sems 'od du zhu dga' rab rdo rje la thim /
dga' rab 'od du zhu o rgyan la thim /
o rgyan mtsho rgyal la /
mtsho rgyal pad+ma gling pa la /
pad gling sna tshogs rang grol la /
de bstan 'dzin grags pa la /
de pad+ma phrin las la /
de rtsa ba'i bla ma la /
rtsa ba'i bla ma sngar bas kyang gzi brjid dang byin rlabs che ba /
kun bzang nas gzung brgyud pa'i bla ma thams cad kyi mkhyen brtse nus gsum gcig tu rdzogs pa'i thugs rje'i gong bu gcig por gyur pa'i spyi bo'i oM dkar po las 'od zer dkar po 'phros /
bdag gi dpral bar thim /
lus kyi sdig sgrib sbyangs /
sku bum pa'i dbang thob /
mgrin pa'i AHdmar po las 'od zer dmar po 'phros /
bdag gi mgrin par thim /
ngag gi sdig sgrib sbyangs /
gsung gsang ba'i dbang thob /
thugs ka'i hU~M mthing kha las 'od zer mthing kha 'phros /
bdag gi snying khar thim /
yid kyi sdig sgrib sbyangs /
thugs shes rab ye shes kyi dbang thob /
mthar bla ma rang gi spyi bor byon nas rang dang gnyis su med par thim /
sgo gsum gyi dri ma dag
/dbang bzhi yongs su rdzogs par thob /
rang gi lus ngag yid gsum dang bla ma'i sku gsung thugs gcig tu bsres nas mthar bsam brjod bral ba'i ngang la bzhag nas phaT brjod /
bcu pa rigs drug gi sa bon sbyong ba'i khrid ni /
sngon chad rigs drug tu skye ba grangs med cing sdug bsngal myong bas /
da phyin chad rigs drug tu skye ba rgyun gcod pa'i phyir der skye ba'i sa bon rnams dag par byed pa gal che ste /
de yang rang gi spyi bor lhar skye ba'i sa bon yi ge a dkar po /
mgrin par lha min gyi sa bon su ser po /
snying khar mi'i sa bon nr-i ljang khu /
lte bar byol song gi sa bon tri sngon po /
gsang gnas su yi dwags kyi sa bon pre dmar po /
rkang mthil g.yon par dmyal ba'i sa bon du nag po rnams bsam /
de yang de dag sbyong ba'i yi ge spyi bor oM dkar po /
mgrin par AHdmar po /
snying gar hU~M mthing ga rnams bsam la /
ngag tu oM AHhU~M brjod pas oM las ye shes kyi me dkar po 'bar /
AHlas me dmar po 'bar /
hU~M las mthing kha rnams 'bar bas /
rigs drug gi sa bon thams cad rtsa sbur mes 'tshig pa ltar gzhob thul gyis bsregs mthar rnam smin sgyu lus bag chags sdig sgrib dang bcas pa thams cad kyang ma lus pa bsregs /
yang sngar bzhin yi ge rnams bskyed cing bsreg pa rnams grangs med par bsam zhing /
oM AHhU~M gi bzlas pa nus tshad bskyal /
de yan chad thun mong gi sngon 'gro yin no ///
/de nas thun mong ma yin pa'i sngon 'gro ni lus ngag yid gsum 'khor 'das ru shan dbye ba yin pa las /
thog mar bcu gcig pa lus 'khor 'das ru shan dbye ba ni /
thog mar dmyal ba'i lus kyi spyod pa sna tshogs spyad nas /
ngal zhing kho thag chod pa dang /
phaT byas dum gcig ngal gso /
de nas yi dwags kyi lus kyi rnam 'gyur byas nas phaT brjod /
de nas byol song /
mi /
lha min /
lha rnams kyi spyod pa gang shes spyad nas bar du phaT brjod cing ngal gso //
de nas lus mya ngan las 'das pa'i spyod pa ni /
sangs rgyas byang sems /
khro bo rnams kyi phyag rgya dang /
bzhugs tshul byas shing yang phaT bya /
de'i rgyas 'debs rdo rje'i 'dug stangs ni /
krong gis langs /
lag pa spyi bor thal mo sbyar /
rkang pa'i mthil sbyar rkang sor sa la btsugs /
pus mo phyir bkyed /
rked pa drang por bsrangs nas lus la na tsha zug gzer byung kyang bsran bzod par byas te ji tsam tshugs tshugs sdod /
dmigs pa rang lus rdo rje rtse lnga me 'bar bsgom /
de dag gi dgos pa gnas skabs lus kyi zhen pa log
/'byung bzhi'i gnod pa mi 'byung /
mthar thug lus rdo rje'i skur grol ba'o //
bcu gnyis pa ngag ru shan dbye ba ni /
yang dmyal ba nas gzung /
yi dwags /
dud 'gro /
mi /
lha min /
lha rnams kyi sgra skad sna tshogs brjod /
bar bar du phaT byas ngal gso /
des ngag 'khor ba'i spyod pa song /
mya ngan las 'das pa'i spyod pa ni sangs rgyas byang sems rnams kyi gzungs sngags snying po blo la gang yod bzlas /
yang phaT byas gzhag
/de'i rjes ngag la rgyas gdab phyi nang /
rtsal sbyong phyi nang /
mnyen btsal lam gzhug dang bcas pa'i /
dang po phyi snang ba la rgyas gdab pa ni /
ngag tu hU~M hU~M zhes pa shugs drag zhan dal brel 'tsham par bzlas shing /
dmigs pa rang gi kha sna nas hU~M sngon po gcig thon gnyis thon song bas thog mar khyim nang /
de nas rim bzhin snang ba'i yul khams thams cad hU~M gis gang bar bsam la dmigs thun gcig
/yang nang phung por rgyas 'debs pa ni /
ngag tu hU~M sngar bzhin brjod pas phyi rol hU~M rnams tshur 'dus /
rang gi kha sna nas 'dzul bas khong pa'i nang thams cad hU~M gis khengs nas phyi rol du hU~M gcig kyang ma lus pa la dmigs pa gtad /
'og rlung 'then zhing steng rlung dum re gnan /
de nas rtsal sbyang ba la phyi nang gnyis las /
phyi snang ba la rtsal sbyang ba ni /
ngag tu hU~M ngar dang ldan pa myur bar bzlas shing kha sna nas hU~M thon lugs sngar dang 'dra ba las /
hU~M de nyid mtshan nyid bzhi dang ldan pa /
rno ba spu gri lta bu /
drag pa dpag chen gyi mda' lta bu /
myur ba rlung lta bu /
tsha ba me lta bus phyi rol gyi snang ba thams cad shog bu la me stag yar ba'am /
mar la lcags sreg phog pa lta bur zang thal du phug pas snang ba thams cad khrol ma lta bur seng seng khrol khrol du song song sbyang /
de nas nang phung po la rtsal sbyang ba yang hU~M de nang du log nas rang gi lus la phog nas /
phar thal tshur thal /
yar thal mar thal du phug pas /
lus 'di yod dam med dam sang seng khrol khrol du song bar snyam pa la sbyang ngo //
de nas mnyen btsal ba ni /
ngag tu hU~M 'jam la yun ring ba brjod cing /
mdun du 'jag ma'am shing bu btsugs pa la dmigs pa rang gi kha nas hU~M gcig la gcig mthud pa'i thag pa gru gu brgyang pa lta bu na ra ra thon nas /
shing bu la gyen du dkris shing rtse mor sleb pa na ngal gso /
yang mar la bshig pa la'ang ngal gso /
yang dkris yang bshig lan mang bya zhing /
mthar ri dang khyim mthon po dang /
shing rdo la sogs pa dkris rung tshad la yar dkris mar bshig pa sogs bya'o //
lam du gzhug pa ni /
ngag tu hU~M gi glu 'then zhing /
rang gi mdun nas phar srin bu'i rjes lta bu'i ri mo kyag kyog bris pa la zhugs nas /
rang nyid hU~M mi bongs gang tsam du byas nas /
lam de la zhugs nas phyir thon /
de nas yang rim par lam du zhugs nas mi 'gro ba ltar sngar 'gro myong ba'i yul khams thams cad la phyin zhing /
gyen thur lam gyi 'khyog mtshams chu la zam pa bskor ba sogs byas /
slar yang snga ma gar phyin pa'i lam nas tshur log rang sdod sar sleb pa'i dmigs pa dang bstun hU~M gi glu snyan la ring ba 'then /
mthar lung pa kha nub byang du blta ba lcong rong dog pa chu drag por 'bab pa /
g.yas g.yon gyi ri gzar gzug che zhing nags tshal skyes pa /
shin tu dkyus thag ring ba zhig gi chu gzhung snyegs pa'i lam du zhugs nas sleb dus med pa'i sar 'gro /
bar bar du chu 'gram dang ne sing nyams dga' ba yod sar ngal gso /
khrus byas /
yang de dag tu rang rang gi pha mes mdza' bshes sngar 'das pa tsho dang phrad nas phan tshun gleng mo dum re byas /
yang so sor gyes nas 'gro zhing /
slar yang sngar shul la tshur log nas sdod sar sleb pa'i dmigs pa yang yang bya'o //
bcu gsum pa sems 'khor 'das ru shan dbye ba ni /
rgyud las /
sems ni dang po byung sa dang //
bar du gnas dang tha mar 'gro //
de ltar gsum la brtag dpyad pas //
sems sbyangs sems kyi gnas lugs shes //
gsungs pas /
dang po sems bya ba'i dran dran rig rig
/thams cad tshor zhing thams cad byed mkhan 'di dang po gang nas byung /
byung sa yod dam med /
yod na ci 'dra yod /
yod pa'i rgyu mtshan blta /
blta mkhan rang yang ci 'dra 'dug
/gang nas byung /
de bzhin du bar du gnas sa dang /
mthar 'gro sa e 'dug
/'dug na ci 'dra 'dug
/mi 'dug na de'i rgyu mtshan sogs 'ol tshod tsam min par rtsa ba ma chod kyi bar du btsal zhing rig thag bcad /
de'i rjes 'debs su sangs rgyas kyi ngo bo sems can gyi ngo bo blta /
gzhan yang nyon mongs dang ye shes /
sman dang dug
/rmi lam dang mngon sum /
'byung ba lnga /
tshogs drug gi yul so so'i bzang ngan thams cad kyi rnam pa ma yin /
gshis kyi ngo bo nyag cig rig thog tu cer gyis phab nas blta /
bltas pas ngo bo la dbye ba 'dug na ci 'dra 'dug
/mi 'dug na mi 'dug pa'i rgyu mtshan dang khungs gcad /
de la zhun thar chod pa dang /
bcu bzhi pa ngo sprad pa ni /
dang po sems la byung sa med pa chos sku /
bar du gnas sa med pa longs sku /
tha mar 'gro sa med pa sprul sku ste byung gnas 'gro gsum dang chos thams cad kyi ngo bo med par thag gcad /
de ltar thag bcad pa de sku gsum du ngo sprad pa ni /
rang gis bsgoms shing mthong ba dang /
bla mas gsungs pa gnyis tig thog tu tig khel bar bya'o //
bco lnga pa rnal du phab pa ni /
gnas brtan grol ba'i gdeng thob nas //
phyi nang bya ba dgu phrugs gtang //
zhes pas sgo gsum gyi phyi nang gsang ba'i bya ba mtha' dag btang bas bya btang gi rnal 'byor pa zhes bya'o //
de ltar rnal du dbab pa la sems mi gnas pa gnas par bya ba nyan thos kyi 'dug stangs /
gnas pa brtan par bya ba longs spyod rdzogs sku'i bzhugs stangs rnam snang chos bdun /
brtan pa grol bar byed pa khro bo'i stangs stabs zhes drang srong tsog pu dang /
chos bdun dang /
dor stabs /
mchong rgyug
/'khrab cing lding ba sogs bya zhing /
sems ngo bo ngos gzung dgag sgrub blang dor thams cad bral ba kho na las bsgyur ba kha gang med do //
bcu drug pa rang grol gyi khrid ni /
gong gi gzhag thabs de'i rgyab chos yin zhing /
de la dbye na rang grol /
ye grol /
cer grol /
yongs grol te bzhi yin te /
rgyud las /
rang grol yin pas gnyen po med //
ye grol yin pas bskyar mi dgos //
cer gyis grol bas mthong sar yal //
yongs kyis grol bas 'bad rtsol med //
ces so //
bcu bdun pa thod rgal gyi khrid ni /
de ltar sems ngo legs par mthong nas lam nyams su blang tshul rdzogs pa chen po'i zab khyad thod rgal bsgom par bya ba ni /
de yang sgo dang yul dang ni //
rlung dang rig pa'i gnad dag bstun //
zhes pas /
ye shes 'char ba'i sgo mig yin pas mig gzigs stangs gsum las ma g.yos pa /
yul nam mkha' rkyen dang bral ba /
rlung shin tu dal ba /
rig pa dbyings la gtad cing rang babs su g.yo ba med par nyams su blangs pas snang ba bzhi rim par 'char te /
dang po thig le thig phran rma bya'i mdongs lta bu dang /
za 'og bkram pa lta bu /
gyen sgreng /
rtsibs shar /
sba phub /
mchod rten ris sogs je cher 'char ba chos nyid mngon sum /
de dag gi nang du skur 'char ba nyams gong 'phel /
thig le re re yang tshom bu'i dkyil 'khor lnga tshan sogs 'char ba rig pa tshad phebs /
mthar bzang ngan gang gi yang rtog pa dag nas rgya mtsho la chu bo thim pa lta bu'am /
sbra'i chon thag bsdus pa ltar dbyings su thim zhing khyab gdal chen por byang chub pa ni chos nyid zad pa ste /
de dag gi rtags lus ngag yid gsum la 'char zhing /
tshad rmi lam gyis zin /
rab la rmi lam rgyun chad /
'bring rmi lam 'od gsal du 'char /
tha ma rmi lam du ngo shes pa'o //
rtags ni /
chos nyid mngon sum gyi tshe lus rus sbal 'khar gzhong du bcug pa 'dra /
ngag lkugs pa lta bu /
sems mkha' 'gro rnyi la zin pa 'dra ba /
gong 'phel gyi tshe lus skyes bu nad kyis gdungs pa 'dra /
ngag smyon pa lta bu /
sems rtsi dug zos pa 'dra /
tshad phebs kyi skabs lus glang chen 'dam du tshud pa 'dra /
ngag grul bum gyi phru gu lta bu /
sems 'brum nad byang ba lta bu /
chos nyid zad pa'i lus dur khrod kyi ro lta bu gshed ma brgyas bskor kyang nyam nga med /
ngag brag cha lta bu gzhan gyi lad mo zlos shing 'dzin pa med /
sems na bun mkha' la yal ba ltar ka dag gi dbyings su rang dengs pa rnams te /
rgyud las /
chos nyid mngon sum snang ba yis //
yid spyod 'dzin pa'i lta ba nub //
nyams snang gong 'phel snang ba yis //
bar do'i ye shes gtan la phebs //
rig pa tshad phebs snang ba yis //
longs spyod rdzogs pa'i sku ngos zin //
chos nyid zad pa'i snang ba yis //
rdzogs chen bya bral 'bras bu thob //
ces so //
sgron ma drug ni /
tsit+ta sha'i sgron ma /
dkar 'jam rtsa'i sgron ma /
rgyang zhags chu'i sgron ma ste lus la brten pa'i sgron ma gsum /
thig le stong pa'i sgron ma /
rnam dag dbyings kyi sgron ma /
shes rab rang byung sgron ma ste rig gdangs kyi sgron ma gsum /
'di dag gi rgyas pa ma bu sdeb tshul sogs zhib par sgron bzhi dbye gsal me long dang /
khrid gzhung rnams las shes so //
thod rgal 'di la mtha' rten gyi man ngag mi 'gul ba gsum la gzhi bca'/
sdod pa gsum gyis tshad gzung /
thob pa gsum gyi gzer gdab /
gdeng bzhi'i grol tshad bstan pa rnams yin pa las /
mi 'gul ba gsum ni /
lus bzhugs stangs chos sku seng ge lta bu /
longs sku glang chen lta bu /
sprul sku drang srong tsog pu lta bu ste bzhugs stangs gsum las mi 'gul /
mig gyen thur thad ka ste gzigs stangs gsum las mi 'gul /
rig pa dbyings las mi 'gul ba'o //
sdod pa gsum ni phyi snang ba sdod /
nang sgyu lus sdod /
gsang ba rlung sems sdod /
thob pa gsum ni /
skye ba la rang dbang thob /
'jug pa la rang dbang thob /
gnas pa la rang dbang thob /
gdeng bzhi ni /
yar sangs rgyas thob tu mi re /
ma thob kyi mi dogs /
mar ngan song gi sdug bsngal myong mi dogs pa dang /
mi myong bar re ba med pas yar gyi re dogs gnyis mtha' zad /
mar gyi re dogs gnyis mtha' zad de /
gdeng bzhi dang ldan pa'o /
khrid rkang bco brgyad pa 'bras bu'i khrid ni /
don khrid 'di thob nas brtson pas nyams su blangs na /
rab kyis lo gsum /
'bring gis lnga /
tha mas kyang bdun la grol ba thob cing /
yang dag rdzogs pa'i sangs rgyas dang mngon par rdzogs pa'i sangs rgyas thob nas don gnyis lhun grub chos kyi rgyal por 'gyur ro //
zhib par bla ma'i gsung dang khrid yig gi yi ge rnams las 'byung zhing /
'dir che long tsam zhig bkod pa 'di chos skor ba sde pa chos rje karma thub bstan nyin byed pas bskul ba'i ngor /
pad gling gsum pa tshul khrims rdo rjes bsam gtan gyi thun bar la spel pa 'dis kyang sems can thams cad zab mo'i gnas lugs rtogs nas /
kun bzang mtha' bral klong yangs kyi go 'phang la bzang por spyod pa'i skal pa can du gyur cig //
/
