kun bzang thugs gter gyi gter srung spu gri rnam gsum ging chen bcas pa'i gtor chog mdor bsdus bzhugs so //
na mo gu ru shrI he ru kA ya //
bla sgrub byin rlabs kyi sgron me dang khyad par du 'brel pa gter srung rnam pa bzhi'i rgyun gtor 'bul ba'i phrin las mdor bsdu na /
snod gtsang mar btsan bshos dmar po dang bdud bshos nag po gnyis zur gsum /
rgyal bshos dkar zlum rnams sha khrag gis brgyan /
ging chen la bshos bu rtsa ba gru bzhi rtse mo zur gsum pa la ra mar dang ra shas brgyan pa bsham /
bka' gtad byed na dar gyi cod pan yang gzug
/raM yaM khaM gis bsang /
oM AHhU~M gsum gyis byin brlabs la /
rang nyid dpal chen por gsal ba'i mdun du dza las bse'i skyes bu /
du las mgon po lcags lha /
tsa las srog bdag rgyal po rnams gsal bar gyur /
bdag gi thugs srog hU~M gi 'od zer gyis rang rang gi gnas nas srog bdud spu gri mched gsum spyan drangs te thim pas gus pa dang bcas ci bcol sgrub par zhal gyis bzhes par gyur par bsams la /
a tri sa tri :
ma hA kA la :
rA tsa tri yaM:
sa ma ya dzaHdza :
zhes gsum mam bdun bzla /
sngags de'i mthar /
sa pa ri bA ra i daM ba liM ta kha kha khA hi /
lan gsum gyis gtor ma phul la phrin las bcol ba ni /
hU~M:
bse yi skyes bu gdug pa can :
mon pa srog zan srin po'i sku :
ri rab rtse la gnas bcas nas :
gru gsum 'bar ba'i mtshams shed na :
bse yi skyes bu chen po ni :
sku mdog mchong dmar bcag pa 'dra :
tshangs pa'i rgyal po mthu bo che :
bse mkhar smug po'i mnga' bdag po :
bse yi gyi ling chibs su 'chib :
ral pa sprin dmar mched pa 'dra :
mche ba zla tshes lta bu gtsigs :
bse yi tshem khrab sku la gsol :
bse l+h+wam mthil nag zhabs la gsol :
phyag na lcags kyi gzhu mo bdung :
bse yi mda' bkang dgra la 'phen :
zhal nas khrag dang dug char 'beb :
de yi shan pa lag ring ni :
bse yi skyes bu sder ring can :
lag na mdung dmar dgra la 'debs :
'khor du btsan gyi tshogs kyis bskor :
dam rdzas gtor ma 'di bzhes la :
bstan pa gnyan po srung ba dang :
bcol ba'i phrin las myur du mdzod :
hU~M:
lha chen mgon po nag po gson :
mthing nag mi bzad drag shul che :
thugs kyi sprul pa brgya phrag 'gyed :
sku la mthing nag ber chen gsol :
g.yag lpags rlon pa'i g.yang gzhi gyon :
rma bya'i thod gdengs cod pan bcings :
phyag na lcags kyu rtse dgu bsnams :
dam nyams dgra bo'i snying nas drongs :
res 'ga' khram bam zhags pa thogs :
res 'ga' rin chen dbyug pa bsnams :
'khor ni nag po 'bum gyis bskor :
lha chen gnas nas skyod pa'i tshe :
bdud bgegs thams cad las la 'dzud :
bse sder dmar po sha ra ra :
bse yi sdig pa thugs las phyung :
dgra bgegs thams cad zhe la non :
chibs su drel rta rkang gsum 'chib :
dar nag ru mtshon phyag na 'phyar :
dar nag g.yab cing dmag dpung sdud :
lha srin sde brgyad pho nyar 'gyed :
lha chen dpal 'bar dus la babs :
dam rdzas gtor ma 'di bzhes la :
bstan pa gnyan po srung ba dang :
bcol ba'i phrin las myur du mdzod :
hU~M:
shar phyogs dung mkhar nang shed na :
dam nyams dgra bo gsod pa'i las mdzad pa :
shar bdud chen po ma rungs pa :
shar gyi skyes bu nyi pang sad :
yas kyi mche bas brang gi sle snar sleb :
mas kyi mche bas dpral ba'i smin mtshams sleb :
dkar po dung gi thor tshugs can :
rgyal ba'i bka' sdod skyes gcig po :
sku la dung khrab dkar po gsol :
g.yas na gri thogs zangs se zang :
g.yon na ba dan dkar po phyar :
res 'ga' ra skyes kham pa chibs :
res 'ga' seng ge 'brug la zhon :
skyes pa dar ma'i srog rtsa gcod :
na chung gzhon nu'i sris la 'phrog :
byis pa gzhon nu'i tshe la rku :
khyod ni shar phyogs srog gi bdag :
dam rdzas gtor ma 'di bzhes la :
bstan pa gnyan po srung ba dang :
bcol ba'i phrin las myur du mdzod :
b+h+yo :
khyod kyi phyag brnyan mang po ni :
bdud po mi zan dregs can brgyad :
bse yi skyes bu gdug pa can :
lcags kyi mon pa nag po brgyad :
lcags kyi spyang ki sngon po brgyad :
pho nya sprul pa bran g.yog bcas :
dam rdzas gtor ma 'di bzhes la :
bstan pa gnyan po srung ba dang :
bcol ba'i phrin las myur du mdzod :
ces bskul zhing phrin las bcol lo /
!
/ging chen spu gri reg chod kyi gtor 'bul ni /
gtor ma gong ltar byin brlab /
rang nyid dpal he ru kar gsal ba'i mdun du ging chen rdo rje legs pa sku mdog ljang khu 'jigs pa'i zhal can :
phyag g.yas rdo rje rtse dgu thogs pa :
g.yon pas tsit+ta dmar po thogs pa :
seng ge dkar mo gong sngon la 'chib pa :
na bza' za 'og gi ber gsol ba :
le brgan dmar po'i 'gying thod bcings pa :
skyes bu stag chas kyis brgyan pa :
klad la lcags kyi bya khra lding ba :
ce spyang sngon po bdun rol du 'brang ba :
nang blon bzhi dang las byed mon pa gsum sring mo dang bcas pa :
ging sum brgya drug cus bskor bar gyur :
bdag gi thugs ka'i 'od zer gyis ging chen 'khor bcas skad cig gis spyan drangs te thim par gyur /
oM badzra sA d+hu sa ma ya :
hU~M ra baM ging dza dzaHdun b+h+yo :
zhes pas bkug ste bstim /
dzaHhU~M baM ho :
oM badzra ar+g+haM sogs kyis mchod /
rang gi thugs ka'i 'od kyis phog pas thugs dam bskul bar bsams la sngags snga ma de ci 'grub dang /
oM dzaHhU~M baM hoHbadzra sA d+hu sa ma ya :
tri tre na tre me ne sa ma ya sA d+hu :
tri dza dza :
zhes pa'ang cung zad bzla
/sngags snga ma'i mthar /
sa pa ri bA ra i daM ba liM ta kha kha khA hi :
zhes btags pa lan gsum gyis gtor ma 'bul /
dam can skyes bu chen po ging chen rdo rje legs pa 'khor dang bcas pa khyed rnams kyis rtsa ba dang brgyud par bcas pa'i dpal ldan bla ma dam pa rnams kyi bka' dang dam las ma 'da' bar mchod sbyin gyi gtor ma 'di bzhes la sangs rgyas kyi bstan pa srungs sogs kyi phrin las bcol /
badzra sA d+hu sa ma ya rak+ta tsit+ta baM nan :
zhes mna' bor te dam las mi 'da' bar bsam /
mchod bskul phrin las bcol ba ni /
hU~M:
shar lho rin chen gling thang na :
srog gcod shan pa'i zhing khams dkyil :
long tang sku mkhar sgo med nas :
nam mkha' dar gyis khongs la spyon :
sa gzhi dmag gis khongs la spyon :
rdo rje legs pa da tshur spyon :
dmu dang bdud mo 'tshogs pa'i bu :
ljang nag 'jigs pa rngam pa'i zhal :
zhal gdangs mche gtsigs sdang mig lta :
sku la za 'og slag pa gsol :
man tri'i ral kha gyen la brdzes :
ral pa khams nag me stag 'khrugs :
le brgan dar gyi 'gying thod bcings :
zhal nas drag sngags thog zer 'beb :
dregs pa chen po ma rungs pa :
seng ge rngam pa glog 'gyu 'chib :
stag ral g.yas la gzig shubs g.yon :
phyag g.yas rdo rje rtse dgu phyar :
phyag g.yon tsit+ta dgra snying gsol :
gdug pa'i rngam stabs dgra bgegs sgrol :
'jigs pa'i nga ros lha srin sdud :
gtum pa'i gad mos stong gsum 'gengs :
gcan gzan bdud kyi pho nya 'gyed :
dgra bgegs srog gcod phrin las mdzad :
srid pa'i skyes bu thugs dam can :
'dir gshegs dam rdzas mchod gtor bzhes :
bka' yi bstan pa bsrung du gsol :
ma g.yel ma 'da' phrin las mdzod :
nang blon chen po re bzhi dang :
las byed mon pa nag po gsum :
sring gcig sha med gangs dkar ma :
ging chen sum brgya drug cu sogs :
pho nya gdug pa'i 'khor tshogs rnams :
'dir gshegs dam rdzas mchod gtor bzhes :
bka' yi bstan pa gnyan po srungs :
bcol ba'i phrin las 'grub par mdzod :
ces phrin las bcol /
rjes gshegs gsol spyi mthun bya'o //
zhes pa'ang zab chos 'di nyid kyi cha lag tu nye bar mkho bas blo gros mtha' yas kyis gter gzhung las bkol te btus pa 'gal ba mchis na bshags shing dge bas bstan pa rgyas par gyur cig
/dge legs 'phel //

//
