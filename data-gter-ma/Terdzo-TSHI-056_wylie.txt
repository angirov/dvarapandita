@#//
klong gsal rdo rje'i snying po las /
rgyal yum rnam par rgyal ma'i phrin las dang rjes gnang /
tshe dbang dang bcas pa khrigs bkod 'chi bdag g.yul rgyal zhes bya ba bzhugs so //
shrI gu ru nA mA mi /
tshe dpag med mgon gtsug tor nor bu'i dbyig
/'gro la 'chi med stsol phyir mngon phyung pa //
bdud bzhi'i g.yul las rnam par rgyal mdzad mas //
skye 'chi bgres rgud bral ba'i tshe dbang stsol //
rdo rje snying po'i mdzod khang las //
sgrub thabs rat+na'i gram bu brdal //
dkon la rin thang che ba'i nor //
'di yang rnying bstan 'dzin pa'i dpyid //
de la gtsug tor rnam par rgyal ma 'di nyid gsung rab las bya rgyud gtsug tor rigs su yongs grags yin yang bya rgyud dngos la ni bdag bskyed med cing /
de'i lugs kyi khyad chos gzhan rnams tshang dgos pas /
bdag bskyed sogs spyi 'gro byed pa 'di rigs bya rgyud bla med ltar bsgom pa slob dpon a b+ha ya sogs bzhed cing kha cig gis bla med kyi bya rgyud du brda khyad byas pa'ang don gcig la /
bod yul du gu ru rin po ches gsang sngags gnang ba thams cad yul dus la dgongs pas bla med gzhir gzhag pa sha stag tu snang ba'i phyir /
'dir yang lha sngags kyi khungs bya rgyud yin yang de kho nar bkral bar yang ma nges pas gter gzhung las bdag bskyed yod med kha gsal ma gsungs kyang spyi 'gro'i dbang du byas te 'god pa la gsum /
sbyor ba gshom bkod /
bdag mdun sgrub mchod /
rjes gnang tshe dbang dang bcas pa'o //
dang po ni /
bsnyen rkyang /
sgrub mchod /
sku dang thugs rten gyi las mjug sogs la skabs so so dang bstun pa'i bcas gshom dgos kyang /
'dir rjes gnang gi dbang du byas te stegs gtsang mar maN+Dal dris byugs pa'i dbus su me tog dkar po'i tshom bu gcig bkod /
de steng khri 'ur bum pa nyer lnga'i bcud ldan mgul chings dkar po kha rgyan dang bcas pa /
mdun du tshe 'brang gi khar tshe dpag med pa'i sku gzugs yod pa /
g.yas g.yon rgyab ngos rnams su shel dkar phreng ba /
sna tshogs rdo rje dang mda' gzhu'i tsakli /
tshe ril /
rnam rgyal mchod rten rnams bkod /
chu gnyis nyer spyod gtsang zhing dag pa bsham /
gtor 'bul spyi ltar spro na /
mdun du dkar zlum la dkar mngar zas sna blugs pa dang /
las bum sogs tshogs par bya'o //
gnyis pa bdag mdun sgrub mchod ni /
'di nyid kyi bsnyen sgrub dang sku rten sgrub pa'i mtshon ched du byed na /
nangs snga bar khrus dang gtsang sbra byas te /
bsnyen gnas yan lag brgyad pa'i sdom pa gter gzhung las 'byung ba ltar blang dgos /
'dir rjes gnang dkyus ma tsam la slob dpon sdom ldan yin pa gzhir bzhag ste cho ga dngos bshad pa la gnyis /
bdag bskyed dang mdun bskyed do //
dang po la sngon 'gro skyabs sems ni /
na mo :
phyogs bcu'i rdzogs sangs rgyas dang don dam chos :
phyogs dus zhing gi dge 'dun ma lus pa :
bla ma lhar bcas rnam par rgyal ma la :
lus ngag yid gsum gus pas skyabs su mchi :
'gro ba'i sdug bsngal ma lus zhi ba dang :
bde skyid phun tshogs sgrub pa'i yi dam lha :
rnam par rgyal ma sgrub pa'i klong gyur du :
mi 'da' rdo rje'i dam tshig gzung bar bya :
lan gsum /
'dir tshogs zhing dang tshogs gsog
/tshad med bzhi bsgom pa spyi ltar spros kyang chog
/mchod pa byin rlabs ni /
A+o~M badzra yak+Sha hU~M:gis bsang /
swa b+hA bas sbyang /
stong pa'i ngang las b+h+rU~M las byung ba'i gnas khang thar pa chen po'i gzhal med khang gi dbus su rin po che'i snod yangs shing rgya che ba rnams kyi nang du /
A+o~M las byung ba'i lha rdzas kyi mchod pa nyer spyod bdun /
'dod yon lnga /
bkra shis rdzas rtags /
rgyal srid rin chen bdun la sogs pa kun tu bzang po'i rnam thar las byung ba'i mchod pa'i sprin rgya mtshos mkha' dbyings kun tu yongs su gang bar gyur /
A+o~M badzra ar+g+haM nas /
shab+da AHhU~M:
A+o~M badzra s+pha ra Na khaM/
zhes byin brlab /
dngos gzhi lha bskyed yan lag dang bcas pa ni /
b+h+rU~M las gzhal yas khang chen mtshan nyid ldan :
dbus su pad+ma zla ba'i gdan steng du :
b+h+rU~M las bskyed pa'i lha mo sku mdog dkar :
sku gsum mtshon byed dkar dmar ljang ba'i zhal :
rtsa phyag thugs kar rab brtan phyag rgya'i dbus :
sna tshogs rdo rje gtod pa'i tshul du 'dzin :
de 'og gnyis kyis mnyam gzhag phyag rgya'i dbus :
'chi med tshe bum bdud rtsis gtams pa 'dzin :
tshe bum kha nas 'dab brgyad zla ba'i steng :
mi 'gyur tshe yi dbang phyug snang mtha' yas :
zhal 'dzum phyag gnyis mnyam gzhag dang bcas bzhugs :
thugs kar sngags kyi phreng ba'i 'phro 'du sgoms :
A+o~M a mr-ita A yur da de swA hA:
de ltar gsal ba'i gnas gsum las :
dkar dmar mthing gi zer 'phros pas :
rang bzhin gnas nas spyan 'dren no :
e ma ho :
phyogs bcu'i sangs rgyas rnams kyi yum gyur mchog :
rgyal ba'i dbu yi gtsug nas rnam 'phrul ma :
brtse ldan bdag sogs 'gro la rab dgongs nas :
ma thogs myur du gnas 'dir gshegs su gsol :
bcom ldan 'dir ni byon pa legs :
bdag cag bsod nam skal bar ldan :
bdag gi bsod nams spel phyir du :
rten mchog 'di la brtan par bzhugs :
sa ma ya tiSh+Tha lhan :
mchod yon brgyad dang rgyal srid rnam pa bdun :
rab 'byams zhing gi mchod tshogs ma lus kun :
rnam par rgyal ma'i lha la mchod 'bul na :
'gro kun bsod nams spel phyir bzhes su gsol :
ar+g+haM sogs nas /
shab+da pra tIts+tsha swA hA:
rgyal ba'i yum gyur rnam par rgyal ma ni :
dri med rab dkar gangs ri lta bu'i sku :
tshangs pa'i gsung dbyangs 'gro la chos char 'beb :
brtse ldan thugs rje can la phyag 'tshal bstod :
bzlas pa ni /
thugs kar zla ba la gnas pa'i b+h+rU~M yig sngags phreng dkar pos g.yon du bskor ba las 'od zer 'phros /
sdig sgrib nad gdon 'chi ba'i 'jigs pa bag chags bcas sbyang /
'phags pa mchod /
sems can gyi don byas /
byin rlabs dngos grub khyad par 'chi med tshe'i bcud thams cad bsdus te snying gar thim par mos la gong gi snying po bzla /
de'ang 'di la bsnyen pa ched du gsag na snying po de nyid 'bum phrag bcu tshad yin pas bzla dgos la /
gzungs ring yang snying sogs kyang ji ltar nus pa bzla /
thun mthar kha skong nongs bshags /
bsdu ldang /
thun mtshams gtor 'bul /
bsngo smon spyi'i 'gres kyis rtogs par bya /
'dir rjes gnang tsam yin na /
bzlas pa ci 'grub song nas /
gnyis pa mdun skyed la mdun bum gnyis mnyam du bskyed pa'i dbang du byas te /
bsang sbyang /
stong pa'i ngang las sa'i phyogs thams cad sangs rgyas kyi zhing gi bkod pa phun sum tshogs pa dang ldan pa'i dbus su /
b+h+rU~M las rin po che'i gzhal yas khang gru bzhi sgo bzhi rta babs dang bcas shing rgyan bkod pa yongs su rdzogs pa'i dbus su /
sna tshogs pad+ma dang zla ba'i dkyil 'khor gyi steng du yi ge b+h+rU~M dkar po las 'od zer 'phros /
don gnyis byas /
tshur 'dus yongs su gyur pa las /
bcom ldan 'das ma gtsug tor rnam par rgyal ma sku mdog dkar mo zla ba chu shel gyi mdangs can zhal gsum phyag brgyad pa /
g.yas zhal ser la g.yon zhal sngo ba /
zhal re re la spyan gsum gsum cung zad khros pa'i nyams can /
rtsa phyag dang po gnyis sna tshogs rdo rje dang zhags pa thugs kar 'dzin pa /
g.yas 'og ma gsum gyis rigs bdag 'od dpag med bzhugs pa'i pad sdong dang mda' 'dzin cing mchog sbyin pus mor brkyang ba /
g.yon 'og ma gsum gyis gzhu dang mi 'jigs pa'i rgya dang mnyam gzhag gi steng na tshe'i bum pa 'dzin pa /
lang tsho shin tu rgyas shing dar dang rin po che'i rgyan thams cad kyis spras pa /
zhabs rdo rje'i skyil mo krung gis bzhugs pa'o /

/rnam rgyal bum par pad zla'i steng du b+h+rU~M:
las gyur rgyal yum rnam par rgyal ma dkar :
dkar ser sngo ba'i zhal gsum phyag brgyad ma :
zhal rer zhi ba'i spyan gsum cung zad khro :
rgya gram rigs bdag mda' dang mchog sbyin g.yas :
zhags pa gzhu dang mi 'jigs phyag rgya mdzad :
bdud rtsi bum pa mnyam gzhag lte bar 'dzin :
lang tsho rin chen dar rgyan skyil krung bzhugs :
de ltar gsal ba'i spyi bor A+o~M dkar po /
mgrin par AHdmar po /
thugs kar hU~M sngon pos mtshan pa /
de las 'od zer 'phros pas bde ba can sogs sangs rgyas kyi zhing rab 'byams nas ye shes pa dpag tu med pa spyan drangs te thim par gyur /
spyan 'dren ni /
e ma ho :
phyogs bcu'i sangs rgyas rnams kyi yum gyur mchog :
rgyal ba'i dbu yi gtsug nas rnam 'phrul ma :
brtse ldan bdag sogs 'gro la rab dgongs nas :
ma thogs myur du gnas 'dir gshegs su gsol :
zhes dang /
spro na /
ma lus sems mgon yang brjod /
b+ha ga ba te ma hA kA ru Ni ka dr-i sh+ya hoHe h+ye hi /
bzhugs gsol ni /
bcom ldan 'dir ni byon pa legs :
bdag cag bsod nams skal bar ldan :
bdag gi bsod nams spel phyir du :
rten mchog 'di la brtan par bzhugs :
sa ma ya tiSh+Tha lhan :
las mjug skabs sogs 'dir khrus gsol na bza' 'bul ba spyi ltar byas na legs /
phyag 'tshal ba ni /
na mo :
rgyal ba'i yum gyur rnam par rgyal ma ni :
dri med rab dkar gangs ri lta bu'i sku :
tshangs pa'i gsung dbyangs 'gro la chos char 'beb :
brtse ldan thugs rje can la phyag 'tshal lo :
rgyal ba rnams kyi phrin las rnam rgyal ma :
dri med rab dkar zhal gsum phyag brgyad ma :
gzhon nu'i tshul 'chang dar dang rin chen brgyan :
phrin las lhun grub khyod la phyag 'tshal lo :
dpal ldan lha mo ston ka'i zla ba'i mdog
/zhal gsum phyag brgyad rab mdzes zhi ba'i tshul //
ye shes dpag yas tshe yi mchog stsol ma //
rnam par rgyal ma'i zhabs la phyag 'tshal lo //
mchod pa ni /
gsar du gsham pa'am kha gsos la /
bsang sbyang byin rlabs gong bzhin byas te /
hU~M:
lteng ka chu bo lu ma'i 'bab chu sogs :
rab 'byams zhing gi mchod yon mtsho ltar 'khyil :
rnam par rgyal ma'i dkyil 'khor lha la 'bul :
bzhes nas 'gro kun tshogs gnyis rdzogs gyur cig :
A+o~M badzra ar+g+haM pU dza ho :
pad+ma pad+ma chen po ku mud da :
rab 'byams zhing gi me tog sprin ltar 'khrigs :
rnam par rgyal ma'i dkyil 'khor lha la 'bul :
bzhes nas 'gro kun tshogs gnyis rdzogs gyur cig :
A+o~M badzra puSh+pe pU dza ho :
tsan+dan dkar dmar a gar du ru ka :
rab 'byams zhing gi bdug spos sprin ltar 'khrigs :
rnam par rgyal ma'i dkyil 'khor lha la 'bul :
bzhes nas 'gro kun tshogs gnyis rdzogs gyur cig :
A+o~M badzra d+hU pe pU dza ho :
'bru mar rtsi mar shes rab rgyan sbyar ba'i :
rab 'byams mar me mdangs gsal nyi zla bzhin :
rnam par rgyal ma'i dkyil 'khor lha la 'bul :
bzhes nas 'gro kun tshogs gnyis rdzogs gyur cig :
A+o~M badzra A lo ke pU dza ho :
ga pur gur gum sman gyis sbags pa yi :
rab 'byams zhing gi dri chab mtsho ltar 'khyil :
rnam par rgyal ma'i dkyil 'khor lha la 'bul :
bzhes nas 'gro kun tshogs gnyis rdzogs gyur cig :
A+o~M badzra gan+d+he pU dza ho :
gro 'bras khre nas 'bru la sman sbyar ba'i :
rab 'byams zhing gi zhal zas ri ltar spungs :
rnam par rgyal ma'i dkyil 'khor lha la 'bul :
bzhes nas 'gro kun tshogs gnyis rdzogs gyur cig :
A+o~M badzra nai bid+yA pU dza ho :
dril bu rdza rnga gling bu pi wang sogs :
rab 'byams rol mo'i sgra snyan 'brug ltar grags :
rnam par rgyal ma'i dkyil 'khor lha la 'bul :
bzhes nas 'gro kun tshogs gnyis rdzogs gyur cig :
A+o~M badzra shab+da pU dza ho :
gdugs dang rgyal mtshan bla bre 'phan gdugs dang :
rin chen bdun dang bkra shis rtags rdzas brgyad :
rgyal srid bdun dang 'dod 'byung dpag bsam shing :
sna tshogs mchod pa'i sprin chen 'khrigs pa 'bul :
zhes dang nam mkha' mdzod kyi sngags rgyas 'bul /
rgyas par spro skabs /
'dod yon lnga /
rin chen bdun /
bkra shis rdzas rtags rnams mchod tshig rigs mthun nas blangs te sbyar ro //
bstod pa ni /
hU~M:
de ltar mchod cing bstod pa'i dpal gyur ni :
dus gsum rgyal ba kun gyi phrin las ma :
rgyal ba'i dbu yi gtsug nas sprul gyur pa'i :
gang zhig lha mo khyod la phyag 'tshal bstod :
rgyal yum sku mdog dkar gsal gangs ri ltar :
mdangs ldan dri med 'dzum mdangs chags pa mo :
'jigs pa brgyad sogs bar chad zhi bar mdzad :
zhi mdzad lha mo'i sku la phyag 'tshal bstod :
'dzum mdangs sku gsum zhal gyi dug gsum zhi :
mkhyen ldan ye shes spyan gyis phyogs bcur gzigs :
lhar bcas 'gro ba'i dug gsum zhi bar mdzad :
zhi mdzad lha mo'i sku la phyag 'tshal bstod :
sna tshogs rin chen rgyan gyis 'dod dgu rgyas :
rnam lnga'i dar sna'i rgyan gyis dpa' 'byor rgyas :
dbang rgyal ral pa'i rgyan gyis yid bzhin rgyas :
rgyas mdzad lha mo'i sku la phyag 'tshal bstod :
phyag mtshan sna tshogs rdo rjes 'khor 'dabs rgyas :
dbus su 'khor lo 'bar bas gzi mdangs rgyas :
phyag mtshan rigs bdag 'dzin pas tshe dpal rgyas :
rgyas mdzad lha mo'i sku la phyag 'tshal bstod :
bum pa'i zer gyis khams gsum dbang du sdud :
dar zab dpag bsam ljon pas mdzes par brgyan :
bcud dang don dam rdzogs par rab tu bstims :
khams gsum dbang mdzad khyed la phyag 'tshal bstod :
rigs kyi bdag pos dbu yi gtsug na brgyan :
khams gsum 'gro ba'i skyabs mgon mdzad pa po :
sangs rgyas thams cad thugs rje'i klong du zlum :
dbang mdzad lha mo'i sku la phyag 'tshal bstod :
phyag mtshan thabs shes mda' gzhu bsnams pa yis :
pha rol g.yul dang dal yams zlog par mdzad :
mi mthun phyogs rnams thugs rje'i ngang gis zhi :
rnam par rgyal ma'i sku la phyag 'tshal bstod :
rig sngags rbod gtong bsam sbyor ngan pa'i bgegs :
dal yams nad dang mtshon 'khrug mu ge dang :
mi nad phyugs nad thams cad rab tu zhi :
dgra bgegs za 'dre mi mthun phyogs rnams zhi :
rmi lam mtshan ltas la nye ngan pa zhi :
'byung ba'i bye brag dgra gshed ngang gis zhi :
rnam rgyal lha mo'i sku la phyag 'tshal bstod :
de nas bzlas pa ni /
thugs kar zla ba'i steng du b+h+rU~M dkar gsal :
A+o~M b+h+rU~M swA hA:
A+o~M a mr-i ta A yur da de swA hA:
A+o~M a mi te :
a mi tod b+ha we :
a mi ta bi krAn+te :
a mi ta ga te :
a mi ta gA mi ni :
a mi ta A yur da de :
ga ga na kIrti ka re sarba kle sha k+Sha yaM ka ri ye swA hA:
snying gar thabs kyi zla ba'i dbus su b+h+rU~M:
ngo bo shes rab rnam pa yi ge'i tshul :
tshe dpal sgrub pa'i snying po 'khor dang bcas :
'phro 'du'i ye shes bskul bas rnam par grol :
rig mdangs zla bar tshe yi snying po 'khor :
bskyed dang bzlas pa'i ting nge 'dzin gyis bsgrub :
grub pa'i 'bras bu mngon du 'byin par byos :
zhes dang /
A+o~M b+h+rU~M swA hA:
yang snying 'bru bzhi /
A+o~M a mr-i ta A yur da de swA hA:
snying po 'bru bcu /
A+o~M a mi te :
a mi tod b+ha we :
a mi ta bi krAn+te :
a mi ta ga te :
a mi ta gA mi ni :
a mi ta A yur da de :
ga ga na kIrti ka re sarba kle sha k+Sha yaM ka ri ye swA hA:
gzungs thung rnams rim pa gsum du bkod pa las 'od zer spro bsdu'i dmigs pa gong smros ltar gsal btab la de gsum po ci lcogs dang /
nus na gzungs ring yang bzla /
de nas gzungs thag blangs la bum pa'i bzlas dmigs spyi ltar gsal btab la sngags gsum po dang /
gzungs ring tshar gcig tsam bzla /
de nas gtor 'bul byed na /
bsang sbyang /
stong pa'i ngang las A+o~M las rin po che'i snod yangs shing rgya che ba'i nang du A+o~M zhu ba las lha rdzas las grub pa'i gtor ma kha dog dri ro nus pa phun sum tshogs pa'i bdud rtsi'i rgya mtshor gyur /
A+o~M AHhU~M/
lan gsum /
lha rnams kyi ljags 'od zer gyi sbu gus gtor ma'i bcud drangs te gsol bas mnyes par gyur /
snying po'i gsham du /
a kA ro btags pa lan gsum gyis 'bul /
sngags tsam gyis mchod /
rgyal ba rnams kyi phrin las rnam rgyal ma :
dri med rab dkar zhal gsum phyag brgyad ma :
gzhon nu'i tshul 'chang dar dang rin chen brgyan :
phrin las lhun grub khyod la phyag 'tshal bstod :
ces bstod cing /
mchod sbyin gtor ma sogs kyis 'dod don zhu /
'bru gsum gyis mchod yon phul bas /
rnam rgyal bum pa'i lha bde ba chen po'i ngo bor zhu ste bdud rtsi'i chu rgyun du gyur /
phyi gtor gtang na lugs 'di'i mi 'khrugs pa'i skabs su smros pa tsam bya /
ting nge 'dzin gyi dbang blang /
slob ma gzhug par gnang ba nod /
las bum bskyed bzlas rta mgrin sogs gang bde bya'o //
gsum pa la rjes gnang dang tshe dbang gnyis yod pa skabs so sor bskur chog kyang 'dir sbrel ba'i dbang du byas te /
slob ma rnams khrus bya /
bgegs bskrad srung 'khor sems bskyed gsal btab rnams byas la /
de la 'dir skabs su babs pa gtsug tor rnam par rgyal ma 'di ni /
ngo bo bcom ldan 'das mgon po tshe dpag tu med pa yin yang sgrub par sla zhing dngos grub myur ba'i phyir rgyal ba nyid kyi gtsug tor nas rig sngags kyi lha mo'i tshul du phyung pa yin la /
de nyid kyi gzungs mdo bdag cag gi ston pas gsungs pa bde ba can gyi gtsug tor rnam rgyal /
ngan 'gro yongs sbyong gi gtsug tor rnam rgyal /
'chi bdag dbyug 'dzin gyi gtsug tor rnam rgyal gsum da lta dngos su bzhugs shing /
lha'i mtshan dang gzungs sngags bcangs pa tsam gyis ngan 'gro'i skye sgo gcod cing tshe ring du 'tsho ba dang /
bde ba can du skye bar 'gyur ba sogs phan yon tshad med pa dang ldan pa'i gzungs mdo dang po'i dgongs don tsan+d+ra go mI'i rgya gzhung gi rjes 'brang rjes gnang dang stong mchod sogs kyi srol kha sngags gsar ma'i skor la dar rgyas che zhing /
snga 'gyur gyi phyogs su phyag rgyun phra'ang /
'dir sangs rgyas gnyis pa pad+mAka ras zab cing nye bar mkho ba ji snyed pa lang gro lo tsA ba la bstsal pa klong gsal rdo rje snying po'i chos sde gter chen grub pa'i dbang phyug hU~M nag nam mkha'i rnal 'byor gyis spyan drangs pa ste /
'di la smin byed dbang gi rjes gnang /
khyad par tshe dbang bskur ba gnyis su yod pa las /
thog mar rjes su gnang ba zhu ba'i yon du maN+Dal phul /
gsol ba 'debs pa 'di'i rjes zlos /
e ma skyabs mchog rin po che :
thugs klong rgyal ba'i chu gter las :
rgyal yum rnam par rgyal ma yi :
rjes su gnang ba bstsal du gsol :
lan gsum /
slob dpon dang dkyil 'khor gyi gtso mo bcom ldan 'das ma la rgyal ba sras dang bcas pas bskor te bzhugs pa la bdag gzhan sems can mtha' dag byang chub snying po'i bar du skyabs su 'gro ba'i mos pas rjes zlos /
na mo :
phyogs bcu'i rdzogs sangs rgyas sogs sgrub thabs ltar lan gsum /
ma gyur sems can thams cad rnam mkhyen rdzogs pa'i sangs rgyas kyi sa la 'god par bya /
de'i phyir du gtsug tor rnam par rgyal ma'i smin grol la 'jug par bya'o snyam pas sems bskyed par dam bca' ba'i rjes zlos /
'gro ba'i sdug bsngal sogs gsum /
tshogs gsag yan lag bdun pa spro na bzang spyod nas 'byung ba'am /
dkon mchog gsum la bdag skyabs mchi //
lta bu bya'o //
de nas rjes gnang gi gzhi dgod cing ye shes pa dbab pa'i slad du dmigs pa 'di ltar mdzod /
bsang sbyang /
gong gi mdun bskyed skabs ltar /
stong pa'i ngang las sa'i phyogs sogs nas /
khyed rang rnams bcom ldan 'das ma gtsug tor sogs sbyar la /
skyil mo krung gis bzhugs par gsal ba'i spyi bor A+o~M dkar po /
mgrin par AHdmar po /
thugs kar hU~M sngon pos mtshan pa dang /
slob dpon dang mdun bskyed gtsug tor rnam par rgyal mar gsal ba'i thugs ka nas 'od zer dpag tu med pa 'phros /
bde ba can sogs sangs rgyas kyi zhing rab 'byams nas bsgoms pa dang 'dra ba'i ye shes pa char babs pa ltar byon nas khyed rang rnams la thim pas rgyud byin gyis brlabs pa'i mos pa mdzod cig
/spos rol dbyangs bcas spyan 'dren sh+lau ka gcig dang snying po'i mthar /
badzra A be sha ya a AH
btags pa brjod /
ye shes pa brtan par gyur cig
/tiSh+Tha badzra /
zhes rdo rje mgor bzhag
/slob dpon dang dbang gi lha nam mkha' gang bar sad pa rnams kyis bkra shis pa'i rnam pa du ma dang ldan pas rin po che'i bum pa dkyil 'khor gyi rang bzhin can gyis spyi bo nas dbang bskur bar mos shig
/bum dbang bskur la /
bskyed pa bum pa'i klong yangs na :
rnam par rgyal ma'i dkyil 'khor rdzogs :
skal ldan khyod la dbang bskur bas :
rnam rgyal sku yi dbang thob shog :
rtsa sngags /
kA ya a b+hi Shiny+tsa A+o~M:
des sku'i dbang dang rjes gnang thob /
lus kyi sgrib pa dag
/lus lha'i dkyil 'khor du bsgom pa la dbang ba yin pas bskyed pa'i rim pa la brtson par gyis shig
/mdun bskyed kyi thugs ka nas sngags phreng dkar po tal gyis byung /
zhal nas thon /
khyed rang rnams kyi zhal du zhugs /
snying gar thim par mos shig
/shel phreng mgrin par bzhag la /
rin chen shel gyi phreng ba 'di :
rnam rgyal snying po gsung gi rten :
skal ldan khyod la dbang bskur bas :
'jigs brgyad zhi ba'i dbang thob shog :
rtsa sngags /
wA ka a b+hi Shiny+tsa A:
des gsung gi dbang dang zhi ba'i rjes gnang thob /
ngag gi sgrib pa dag
/ngag sngags kyi dkyil 'khor du bsgom pa la dbang ba yin pas bzlas brjod la brtson zhing zhi ba'i phrin las bsgrub par gyis shig
/bcom ldan 'das ma'i thugs ka nas ye shes kyi rang bzhin sna tshogs rdo rje 'phros khyed rang gi snying gar thim par mos shig
/rgya gram snying gar bzhag la /
rab brtan sna tshogs rdo rje 'di :
rgyal yum rnam rgyal thugs kyi rten :
skal ldan khyod la dbang bskur bas :
'byor drug rgyas pa'i dbang thob shog
/rtsa sngags /
tsit+ta a b+hi Shiny+tsa hU~M:
des thugs kyi dbang dang rgyas pa'i rjes gnang thob /
yid kyi sgrib pa dag
/sems chos nyid kyi 'khor lor bsgom pa la dbang ba yin pas ting nge 'dzin sgom pa dang rgyas pa'i phrin las bsgrub par gyis shig
/phyag mtshan 'chi med bdud rtsis bkang ba'i bum par tshe dpag tu med pa bzhugs pa phyag tu gtad par mos shig
/tshe bum gtad la /
rin chen bum par tshe dpag med :
rgyal yum yon tan skyed byed de :
khyod la sbyin pas tshe 'phel zhing :
mos pa dbang du 'du bar shog :
kA ya wA ka tsit+ta a b+hi Shiny+tsa hU~M:
des yon tan gyi dbang dang dbang gi rjes gnang thob /
cha mnyam gyi sgrib pa dag
/dngos grub rnam pa gnyis bsgrub pa la brtson pa dang dbang gi phrin las bsgrub par gyis shig
/thabs shes zung du 'jug par mtshon pa'i mda' gzhu gtad par mos /
mda' gzhu gtad la /
thabs shes skyed pa'i mda' gzhu 'di :
rgyal ba'i yum gyi phrin las rten :
skal ldan khyod la gtad pa yis :
bdud las rgyal ba'i dbang thob shog :
des phrin las kyi dbang dang drag po'i rjes gnang thob /
bya byed kyi sgrib pa dag
/phrin las mtha' dag sgrub pa dang khyad par mi mthun pa'i phyogs tshar gcod pa'i brtul zhugs la brtson par gyis shig
/ces dang ye d+har shis brjod bya'o ///
/
!
de nas khyad par tshe dbang zab mo zhu ba'i yon du maN+Dal phul /
gsol ba 'debs pa 'di'i rjes zlos /
e ma mgon po dgongs su gsol :
mkhyen brtse rgyal ba'i thugs klong du :
rnam par rgyal ma la bsten pa'i :
tshe yi dbang mchog bstsal du gsol :
lan gsum /
gnang ba sbyin pa /
ho :
'jigs brgyad tshe yi gegs sel zhing :
ye shes tshe yi dngos grub bdag :
bcud kyi rgya mtsho rnam rgyal ma'i :
'chi med bdud rtsi'i chu la rol :
ces spro ba bskyed /
tshe dbang kho na bskur ba'i tshe /
'dir skyabs sems yan lag bdun pa /
byin 'beb bskyed bstim gong smros ltar sbyar /
sngar gyi rjes sbrel na mi dgos pas /
tshe'i bum par rgyal yum rnam par rgyal ma 'od du zhu ba'i chu rgyun gyis dbang bskur bas /
spyi gtsug nas rkang mthil yan gyi lus thams cad 'chi med bdud rtsis ltems kyis gang /
mi shigs rdo rje'i skur byin gyis brlabs par mos shig
/rnam bum gyis dbang bskur la /
hrI:
yangs pa'i snod kyi dkyil 'khor du :
rig mdangs lha tshogs thugs rje'i bcud :
'chi med tshe yi bdud rtsi 'dis :
phung khams tshe rgyas dbang thob shog :
A+o~M b+h+rU~M swA hA:
A+o~M a mr-i ta A yur da de swA hA:
kA ya a b+hi Shiny+tsa A+o~M:
des lus 'chi ba'i 'jigs pa bcom /
tshe dpag tu med pa'i sku 'grub pa'i skal pa can du byas pa yin no //
bzlas lung sbyin pa ni /
b+h+rU~M:
bskyed rim lha yi gegs sel zhing :
tshe yi dngos grub thob pa dang :
bzlas pa sngags kyi bcud dbab pas :
tshe yi dngos grub rgyas pa dang :
rtogs pa'i ting 'dzin rang grol gyis :
skye 'chi gnyis med don rtogs pa'i :
ngo bo sgrubs shig grub par byos :
slob dpon dang mdun bskyed dbyer med pa'i thugs kar zla ba'i steng du b+h+rU~M yig gi mthar sngags phreng dkar pos bskor ba las sngags phreng gnyis pa mched /
zhal nas thon /
khyed rang rnams bcom ldan 'das mar gsal ba'i zhal du zhugs /
snying gar zla steng b+h+rU~M yig gi mthar 'khod pa'i 'od zer spro bsdus don gnyis bsgrubs /
gzhom med rdo rje'i gsung du byin gyis brlabs par mos la sngags 'di rnams kyi rjes zlos mdzod /
shel phreng sbrel la /
yang snying /
snying po /
gzungs thung rnams lan gsum re /
spro na gzungs ring yang brjod /
me tog 'bul ster spyi mthun byas kyang chog
/gang ltar phreng ba mgrin par bzhag la ye d+har brjod cing me tog 'thor /
des ngag 'pho ba'i 'jigs pa bcom /
chos sgo mtha' yas pa'i gsung 'grub pa'i skal pa can du byas pa yin no //
'khor 'das kyi bcud dang brtan g.yo'i dwangs ma gcig tu bsdus pa'i bdud rtsi sman gyi ril bu myang bas sgrib med rdo rje'i thugs su byin gyis brlabs par mos shig
/tshe ril sbyin la /
ho :
rten cing 'brel 'byung rtsi yi bcud :
phung khams tshe dpal rgyas pa'i sman :
rnam par rgyal ma las byung 'dis :
tshe yi dpal la longs spyod shog :
A+o~M a mr-i ta A yur da de swA hA:
tsit+ta a b+hi Shiny+tsa hU~M:
des yid 'khrul rtog gi 'jigs pa bcom /
mkhyen rab dpag tu med pa'i thugs 'grub pa'i skal pa can du byas pa yin no //
rgyal yum rnam par rgyal ma'i rten dang brten pa'i dkyil 'khor yongs su rdzogs pa'i rang bzhin rnam rgyal mchod rten gtad pas phrin las thogs med du bsgrub pa'i dbang thob par mos shig
/rnam rgyal mchod rten gtad la /
hU~M:
rdo rje'i snying po las byung ba'i :
rnam par rgyal ma'i lam 'di ni :
nyan thos rang rgyal byang sems la :
las brten kri ya'i dkyil 'khor te :
bum pa'i gzhal yas khang gi dbus :
rgyal dang bla ma'i chos 'khor lo :
yongs rdzogs bka' dbang gtad pa yis :
rim pas gnad don lon par gyis :
des yongs rdzogs bka'i dbang thob /
'di nyid kyi sgo nas las rab 'byams bsgrub pa la dbang ba yin pas rang dang gzhan gyi don phyogs med du bsgrub par gyis shig
/spro na rdzas rtags rgyal srid sbyar /
ye d+har shis pa brjod la me tog 'thor /
rjes dam tshig bsgrag gzung /
maN+Dal sogs spyi ltar bya /
slob dpon gyis mdun bskyed mchod pa kha gsos la byin brlab /
mchod bstod bdag bskyed skabs ltar dang /
nongs bshags /
rten dang bstun pa'i gshegs bstim bya /
bdag bskyed stong par bsdu zhing thun mtshams kyi lhar ldang /
bsngo smon shis brjod rgyas bsdus gang 'grub bya'o //
'di gras kyi chog khrigs rnams su mdun bskyed med par gzhal yas khang dbus bum pa la lha bskyed kho na byas 'dug kyang bum lha 'od zhu zin nas gzhal yas khang stong pa las dbang zhu yul med cing /
slob dpon las len na'ang bya rgyud du khas blangs pas lugs der bdag bskyed med pas de las dbang len pa med pa'i phyir /
gong 'og gang dang bstun kyang tshul 'di ltar 'thad par nges so //
ngan 'gro'i sgo bcad thar pa'i lam chen 'byed //
'chi bdag 'jigs bcom 'chi med tshe dbang brnyes //
bde chen zhing du rnam par rgyal ma yi //
gsang gsum snang ba'i dga' ston rtag rol shog
/'di la brten nas stong mchod kyi lag len spros kyang chog la /
las mjug sogs la nye bar mkho bas rgyal dbang pad+ma'i gsung 'dzin 'chi med bstan gnyis g.yung drung gling pas rdzong shod bde gshegs 'dus pa'i pho brang du sbyar ba dge legs 'phel ///
/
