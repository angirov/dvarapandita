@#//
thugs rje chen po yid bzhin 'khor lo las /
gzhan don bum sgrub kyi rjes gnang phrin las dang bcas pa don gnyis 'byung gnas bzhugs so //
zhing khams rgya mtsho'i 'dren pa mchog
/khyad par gangs can 'gro ba'i mgon //
spyan ras gzigs la phyag byas te //
rjes gnang phyag bzhes ji bzhin 'god //
'phags pa yid bzhin 'khor lo'i gzhan don bum pa sgrub skor las spros med nyams len bsdus pa'i lugs kyi rjes gnang cung zad rgyas pa bya ba'i tshul la gsum /
nyer bsdog bcas bsham /
sgrub pa'i phrin las /
rjes gnang dngos so //
dang po ni /
stegs bur ras bris pad+ma 'dab bzhi'i dbus dang phyogs bzhir lha mtshan bkod pa'am /
maN+Dal la 'bru dkar gyi tshom bu gtso 'khor lnga bkod pa'i khar rkang gsum la bum pa mgul chings dkar po nyer lnga'i bcud ldan kha rgyan gzungs rdor bcas pa bshams pa'i mdun phyogs su sku rten lnga'i tsakli
/g.yas su sngags byang lnga dang shel phreng /
g.yon du phyag mtshan lnga dang me long /
de dag gi mdun ngos su gtor 'bul dkar zlum rgyan ldan /
nyer spyod phreng tshar du bkod /
las bum /
sngon 'gro dkar gtor /
'thor nas /
rdor dril sogs tshogs par bya'o //
gnyis pa phrin las kyi thog mar las bum la dmigs te /
oM ha ya grI ba hrIHhU~M phaT/
ces nyer gcig tsam bzlas pas dkar gtor bran la /
raM yaM khaM/
oM AHhU~M hoH
lan gsum gyis bdud rtsir byin brlab /
b+hU mi pa ti sa pa ri bA ra badzra sa mA dzaHsa mgron 'gugs /
badzra sogs dor ba'i sngags de'i mjug tu /
a ka ro sogs btags pa lan gsum gyis 'bul /
gang dag 'dir gnas lha dang klu
/gnod sbyin srin po'am gzhan dag la //
sngags spyod don du gtor ma 'di //
'bul bzhes dge ba'i sdongs grogs mdzod //
ces phrin las bcol la /
sarba lo ka gats+tshas gshegs /
skyabs sems ni /
na mo :
mchog gsum ngo bo thugs rje can :
bla mar bcas la skyabs su mchi :
'khor ba dong nas sprugs pa'i phyir :
yid bzhin 'khor lo myur du bsgrub :
lan gsum /
tshogs gsag ni /
sras bcas rgyal ba 'khor bcas la :
phyag 'tshal mchod cing sdig pa bshags :
dge la yi rang chos 'khor bskor :
bzhugs gsol dge kun 'gro la bsngo :
thams cad mngon sangs rgyas gyur cig :
mchod gtor bran la /
raM yaM khaM/
b+h+rU~M las rin chen gzhal yas khang :
oM las nyer spyod 'dod yon lnga :
a las zla ba'i snod yangs par :
oM dkar AHdmar hU~M mthing zhu :
gtor ma bdud rtsi'i rgya mtshor gyur :
oM badzra s+pha ra Na khaM:
zhes byin brlab /
de nas thog mar bdag mdun dbyer med kyi dkyil 'khor sgrub pa ni /
oM shUn+ya tA dz+nyA na badzra swa b+hA ba At+ma ko\u0f85 haM:
gdod nas stong pa chen po'i ngang :
snying rje sgyu ma rig pa'i rtsal :
hrIHyig zla ba lta bur shar :
hrIHyi 'od las gzhal yas khang :
'ja' tshon bres pa lta bu'i dbus :
pad+ma lnga tshom dbus ma ni :
rin chen seng khri dag gis bteg :
hrIHlas 'phags mchog thugs rje can :
yid bzhin 'khor lo sku mdog dkar :
g.yas mthing g.yon dmar spyan dgu ldan :
dbu skra thor tshugs rin chen brgyan :
dang po'i phyag gnyis chos dbyings rgya :
rdo rje rtse lnga 'od 'bar 'dzin :
gnyis pa'i phyag gnyis rin po che :
bum pa bdud rtsis gang ba bsnams :
gsum pa'i phyag gnyis pad sdong dang :
kha T+wAM rtse gsum 'bar ba 'dzin :
bzhi pa gnyis kyis lcags kyu dang :
rin chen phreng ba zhags pa 'dzin :
dar dang rin chen rgyan gyis brgyan :
zhabs gnyis bzhengs stabs 'od 'bar bzhugs :
g.yas su 'phags pa 'jam dpal ser :
ral gri brgyad stong pusti 'dzin :
g.yon du phyag na rdo rje mthing :
rdor dril pad+mas btegs pa 'dzin :
mdun du sa yi snying po dkar :
myu gu dang ni dril bu 'dzin :
rgyab tu byams pa mgon po dkar :
klu shing dang ni dril bu 'dzin :
kun gyi phyag mtshan pad+mas bteg :
dar dang rin chen rgyan gyis brgyan :
zhabs gnyis bzhengs stabs gtso la 'dun :
sku gsung thugs su byin brlabs shing :
ye shes lnga yi dbang rdzogs shog :
oM AHhU~M:
hrIHhU~M trAM oM A:
spyan 'dren pa ni /
hU~M:
rang bzhin dag pa'i dkyil 'khor nas :
thugs rje'i lha tshogs gshegs su gsol :
byang chub sems dpa'i 'khor dang bcas :
bdag la dgyes shing 'dir byon cig :
e h+ye hi dzaHhU~M baM ho :
bzhugs gsol ni /
hrI:
rin chen gzhal yas mdzes pa'i nang :
pad+ma zla ba'i gdan steng du :
dam tshig ye shes dbyer med du :
'gro ba'i don du bzhugs su gsol :
sa ma ya tiSh+Tha lhan :
phyag 'tshal ba ni /
hrI:
'gro ba'i mgon po thugs rje can :
'jam pa'i dbyangs dang gsang ba'i bdag :
sa yi snying po byams mgon la :
rtse gcig gus pas phyag 'tshal lo :
na mo na mA mi :
mchod pa ni /
hU~M:
'phags mchog thugs rje'i lha tshogs la :
me tog bdug spos mar me dri :
zhal zas la sogs mchod pa'i sprin :
'bul lo dgyes bzhes dngos grub stsol :
oM a mo g+ha pU dza ma Ni pad+ma badzre ta thA ga ta bi lo ki te :
sa man+ta pra sa ra hU~M:
puSh+pe d+hU pe A lo ke gan+d+he nai bid+ya AHhU~M:
gtor 'bul ni /
'phags pa 'khor bcas ljags 'od zer gyi sbu gus gtor ma bdud rtsi'i bcud drangs te gsol bar gyur /
oM Ar+Ya a ba lo ke shwa ra ya :
many+dzu shrI:
badzra pA Ni :
k+ShiM hi rA dzA ya :
mai d+hA ra :
sa pa ri bA ra i daM ba liM ta kha kha khA hi :
lan gsum gyis phul /
bstod pa ni /
hU~M:
snying rje'i bdag nyid 'gro ba'i mgon :
bskal bzang sangs rgyas stong gi yab :
skyabs mchog jo bo gangs can mgon :
yid bzhin 'khor lor phyag 'tshal bstod :
ma rig mun sel sgron me che :
shes rab chen po mkhyen brtse'i bdag :
mkhas rnams kun gyi mgon po ste :
'jam dpal dbyangs la phyag 'tshal bstod :
mthu stobs chen po'i bdag nyid de :
bla na med pa'i gsang ba 'dzin :
bdud kyi sde rnams pham mdzad pa'i :
phyag na rdo rjer phyag 'tshal bstod :
'dod pa'i re ba skong mdzad cing :
sdug bsngal ma lus yongs su 'joms :
'gro ba kun gyi gnyen gcig pu :
sa yi snying por phyag 'tshal bstod :
mkhyen pa'i ye shes dpag med dang :
rdzu 'phrul bsam gyis mi khyab pa'i :
thugs rjes myur du 'dzin mdzad pa'i :
byams pa mgon por phyag 'tshal bstod :
bzlas pa ni /
kun gyi thugs kar zla ba'i steng :
hrIHmUM hU~M k+ShiM mai yi mthar :
sngags kyis bskor ba'i 'od zer gyis :
rgyal mchod byin rlabs thams cad bsdus :
'gro ba'i sdug bsngal sbyong bar gyur :
ces pa'i ting nge 'dzin las yid gzhan du ma g.yos par /
oM a mo g+ha tsin+tA ma Ni pa ra da pad+me badzre dz+wa la na b+hu dze hU~M:
rtsa sngags so //
oM pad+ma tsin+tA ma Ni dz+wa la hU~M phaT:
snying po ste bzlas pa'i dngos gzhi 'di la bya'o //
oM ma Ni pad+me hU~M:
nye snying ngo //
oM wA gI shwa ri mUM:
oM badzra pA Ni hU~M:
k+ShiM hi rA tsa ya :
mai d+hA ra Ni :
'khor bzhi gtso bo'i bcu cha re bzlas pa'i mthar /
hU~M:
'phags mchog thugs rje'i nas /
nai bid+ya AHhU~M:
bar /
hrI:
'gro ba'i mgon po nas /
gus pas phyag 'tshal bstod :
bar brjod la mchod bstod bya /
de nas khyad par bum pa sgrub pa ni /
bdag nyid lhar gsal mdun gyi rten :
paM las pad+ma a zla ba :
b+h+rU~M las rin chen bum pa'i nang :
bdud rtsi'i rgya mtsho 'khyil pa'i steng :
pad+ma lnga tshom dbus ma ni :
rin chen seng khri dag gis bteg :
sogs nas bstod pa'i bar gong bzhin tshang bar btang /
bzlas dmigs mthar /
sku las bdud rtsi'i chu rgyun babs :
bum pa yongs su gang bar gyur :
ces sbyar la bzlas pa rnams dang mchod bstod bcas grub pa'i rjes su /
bcom ldan 'das 'khor dang bcas pas bdag gi slob ma rnams rjes su 'dzin par mdzad du gsol /
zhes gsol ba btab bo //
gsum pa rjes gnang gi bya ba thog mar slob ma rnams las bum gyi chus sgo drung du khrus dang /
bgegs bskrad /
srung 'khor spyi ltar bya /
gral du 'khod pa la me tog bkye bsdu byas nas sems bskyed gsal btab /
mtshams sbyor gyi khyad par /
de'ang spyir rgyal ba thams cad skyed pa'i yab gcig gangs can mgon po 'phags pa spyan ras gzigs kyi sku dang mtshan gyi rnam 'gyur bsam las 'das shing /
de dag gi sgrub thabs rgyud sde bzhi dang 'brel ba ji snyed cig 'phags bod du byon pa las /
dka' thub dang yun ring sgrub pa'i rtsol ba la ma ltos par sku'i rnam pa yid la byas pa dang /
rig sngags bzlas pa tsam gyis 'dod pa'i 'bras bu de'i mod la thob par byed cing /
khyad par snyigs dus kyi mthar spyan ras gzigs kyi sgrub thabs kun gyi nang nas thugs rje myur bar che thang du bsngags pa ni yid bzhin nor bu 'khor los sgyur ba ste /
rgya gzhung las /
'di ni phyir zlog pa chen po ste /
pha rol gyi dpung rab tu 'joms pa'o //
'di ni gang gis yid la byas pas byin gyis rlob par 'gyur te yid bzhin gyi nor bu'o //
'dis ni sdig pa thams cad sreg par byed pas ye shes kyi me'o //
'dis ni 'du ba'i nad las grol bar byed pas sman chen po'o //
sangs rgyas thams cad kyis rab tu bsngags pa'o //
zhes sogs grol ba bzhi ldan srung zlog la'ang lhag par bsngags pa 'di'i sgrub thabs las tshogs dang bcas pa rgyud dang rtog pa la brten nas paN chen dri ma med pas mdzad pa slob dpon a b+hA ya dang dpal chen rga lo tsA nas brgyud pa dang /
de dang tshig don mtshungs pa pad+ma saM b+ha ba'i rgya gzhung byang chub gling pa dpal rgyal mtshan gyi zab gter kun bzang thugs gter 'khor 'das rang grol gyi cha lag tu byon pa sogs mchis kyang /
smin grol las tshogs dang bcas pa kha tshang don 'dril bya sla mthu myur byin rlabs tshan kha ma nyams pas khyad par du byas pa 'di ni /
lha sras dam 'dzin ye shes rol pa rtsal gyi yang srid /
gter 'byin rgya mtsho'i 'khor los sgyur ba o rgyan mchog gyur bde chen gling pas /
mdo khams gnas chen nyer lnga'i nang tshan /
gnas mchog nam mkha' mdzod kyi gu ru'i gsang phug chen mo nas sku rten rnam pa gsum dang zab mo'i chos sde 'byams klas pa zhig spyan drangs pa'i sdebs su byon pa ste /
'di la'ang chos sde rgya che bar bzhugs kyang dus rtags rten 'brel dbang gis snying po tsam zhig gtan la phab nas skal ldan rnams kyi spyod yul du snang bar mdzad pa 'di'i sgo nas rjes su gnang ba bsgrub pa la sogs kyis mtshams sbyar nas maN+Dal 'bul gzhug
/me tog dang bcas pa'i thal mo sbyor la gus pa'i yid kyis gsol ba 'debs pa 'di'i rjes zlos mdzod /
bla ma thugs rje'i bdag nyid dgongs :
bdag cag 'khor ba las sgrol phyir :
'phags pa spyan ras gzigs dbang phyug :
yid bzhin 'khor lo'i rjes gnang stsol :
lan gsum /
zhes gsol ba btab pas thugs rje yul la 'jug pa'i skabs phyed de gnang ba byin par go bar mdzod cig
/rgyal ba kun gyi gsang ba bsam mi khyab :
gcig tu bsdus pa'i bcom ldan thugs rje can :
bskal bzang sangs rgyas stong rtsa rnams kyi yab :
gdod ma'i mgon po kun tu bzang po'i sras :
'khor ba lan mang dong nas sprugs mdzad pa'i :
'phags mchog thugs rje chen po spyan ras gzigs :
yid bzhin 'khor lo khyod la sbyin lags na :
byang chub bar du lhag pa'i lha ru zungs :
zhes lan sbyin /
bla ma dang mdun bskyed 'phags pa yid bzhin 'khor lo gtso 'khor lnga la phyogs bcu'i rgyal ba sras dang bcas pas bskor te mngon sum bzhin du bzhugs pa'i spyan sngar /
bdag sogs sems can thams cad byang chub snying po'i bar du skyabs su mchi zhing /
byang chub mchog tu sems bskyed nas de'i spyod pa la 'jug par bya'o snyam pa'i blos 'di'i rjes zlos /
na mo :
mchog gsum ngo bo sogs las byang ltar lan gsum /
zhing mchog de dag gi mdun du gsag sbyong snying po yan lag bdun pa tshig rjes su don dran pa'i ting nge 'dzin gsal 'debs bzhin pas 'di'i rjes zlos /
sras bcas rgyal ba sogs lan gsum /
phyi so thar /
nang byang sems /
gsang ba sngags kyi sdom pa dam tshig mtha' dag legs par blangs nas tshul bzhin du bsrung bar bgyi'o snyam pas 'di'i rjes zlos //
'phags pa'i gdung 'dzin rgyal ba'i sras :
rdo rje slob dpon dgongs su gsol :
bdag gis deng bzung byang chub bar :
so so thar dang byang chub sems :
rig 'dzin nang gi dam tshig rnams :
yang dag nyid du bzung byas te :
srog gi phyir yang mi gtang na :
bdag la byin gyis brlab tu gsol :
lan gsum /
de nas rjes gnang gi gzhi dgod pa'i slad du ye shes pa dbab pa la khyed rang dam tshig pa'i lha 'di bzhin du gsal thob cig
/bum chu dang las sngags kyis bsang /
swa b+hA bas sbyang /
stong pa'i ngang las khyed rang rnams //
gang du gnas pa'i go sa ru //
pad+ma lnga tshom dbus ma ni :
rin chen seng khri dag gis bteg :
de steng khyed rang skad cig gis :
hrIHlas 'phags mchog thugs rje can :
sogs nas /
zhabs gnyis bzhengs stabs gtso la 'dun :
zhes pa'i bar mngon rtogs ltar blangs la /
gtso 'khor kun gyi gnas gsum du //
oM dkar AHdmar hU~M mthing gis //
mtshan dang bdag mdun thugs ka nas //
'od zer dpag tu med pa 'phros //
mkha' khyab sangs rgyas zhing kun dang //
po ta la nas spyan ras gzigs //
yid bzhin 'khor lo gtso 'khor bcas //
dpag med spyan drangs sib sib thim //
ye shes byin chen phebs par mos //
zhes brda sprad /
spos rol bcas snying po'i gsham du /
badzra A be sha ya a AH
dzaHhU~M baM hoH
lan mang du brjod pas byin dbab /
ye shes pa'i rgyun byang chub ma thob kyi bar du brtan par byas pa'i mos pa mdzod /
tiSh+Tha badzra /
zhes dang /
rdo rje'i rgyas gdab /
de dag gis rjes gnang gi gzhi 'god pa song nas rjes gnang dngos kyi thog mar bum pa'i dbang gis rdo rje'i gtor blugs kyi cho ga sgrub pa la dmigs pa 'di ltar du mdzod cig
/slob dpon gyi thugs ka'i 'od zer gyis sangs rgyas sras dang bcas pa nam mkha' gang bar sad pa rnams kyis bkra shis pa'i rnam pa du ma dang ldan pas rnam rgyal bum pa'i dbang bskur bas /
bum nang bzhugs pa'i 'phags pa gtso 'khor gyi sku las bdud rtsi'i chu rgyun babs pa khyed rang gi spyi bo nas zhugs /
spang bya sgrib gnyis bag chags dang bcas pa bkrus /
rtogs bya lam du 'bras bu'i go 'phang gi chos rgyud la bzhag par mos shig
/bum pa spyi bor bzhag la /
til gyi gong bu bzhin gang ba'i //
rgyal bas bum pa bzung nas ni //
'di nyid du ni blugs mdzad pas //
bag chags ma lus dag gyur cig
/oM sarba ta thA ga ta a b+hi She ka te sa ma ya shrI ye hU~M/
zhes dang bum chu 'thor 'thung bya /
de nas rjes gnang dngos la sku gsung thugs kyi rjes gnang gsum du yod pa'i dang po lus lha sku bsgom par dbang ba'i rjes gnang gi slad du /
mdun bskyed 'phags pa gtso 'khor lnga po'i sku las ye shes kyi sku gnyis pa re 'phros nas khyed rang rnams kyi dpral bar thim pas lus la sku'i byin rlabs zhugs par mos shig
/gtso 'khor lnga'i sku tsaka rim par spyi bor bzhag la /
oM:
sku yi dbang mchog bcom ldan thugs rje can :
yid bzhin 'khor lo'i lha dbang lus la bstim :
lus sgrib dag nas sku mchog bsgom la dbang :
byang chub bar du thugs rjes 'dzin par shog :
oM pad+ma tsin+tA ma Ni dz+wa la hU~M phaT:
kA ya a b+hi Shiny+tsa oM:
oM:
sku yi dbang mchog bcom ldan thugs rje can :
gsang ba'i bdag po'i lha dbang lus la bstim :
lus sgrib dag nas sku mchog bsgom la dbang :
byang chub bar du thugs rjes 'dzin par shog :
oM badzra pA Ni hU~M:
kA ya a b+hi Shiny+tsa oM:
oM:
sku yi dbang mchog bcom ldan thugs rje can :
'jam dpal gzhon nu'i lha dbang lus la bstim :
lus sgrib dag nas sku mchog bsgom la dbang :
byang chub bar du thugs rjes 'dzin par shog :
oM wA gI shwa ri mUM:
kA ya a b+hi Shiny+tsa oM:
oM:
sku yi dbang mchog bcom ldan thugs rje can :
sa yi snying po'i lha dbang lus la bstim :
lus sgrib dag nas sku mchog bsgom la dbang :
byang chub bar du thugs rjes 'dzin par shog :
k+ShiM hi rA tsA ya :
kA ya a b+hi Shiny+tsa oM:
oM:
sku yi dbang mchog bcom ldan thugs rje can :
byams pa mgon po'i lha dbang lus la bstim :
lus sgrib dag nas sku mchog bsgom la dbang :
byang chub bar du thugs rjes 'dzin par shog :
mai d+hA ra Ni :
kA ya a b+hi Shiny+tsa oM:
des lus kyi sgrib pa bag chags dang bcas pa dag
/lha sku snang stong sgyu ma lta bu bsgom pa la dbang /
mthar thug sangs rgyas sprul pa'i sku 'grub pa'i skal pa can du byas pa'o //
gnyis pa ngag sngags bzla bar dbang ba'i rjes gnang gi slad du /
slob dpon lhar gsal ba'i thugs ka'i sngags phreng las sngags phreng gnyis pa byung zhal nas thon /
khyed rang lhar gsal ba'i zhal du zhugs /
thugs kar sa bon hrIHyig la sogs pa'i mthar 'khod par mos la sngags 'di rnams kyi rjes zlos mdzod /
phreng ba sbrel la sngags rnams kyi rjes zlos lan gsum gsum byar gzhug
/de brtan par bya ba'i slad du mdun bskyed 'phags pa gtso 'khor lnga po'i gsung las so so'i sngags kyi phreng ba 'phros te khyed rang rnams kyi mgrin par thim pas ngag la gsung gi byin rlabs zhugs par mos shig
/sngags byang lnga po rim par phreng ba dang lhan cig bzhag la /
A:
gsung gi dbang mchog bcom ldan thugs rje can :
yid bzhin 'khor lo'i gsung dbang ngag la bstim :
ngag sgrib dag nas sngags lung bsgom la dbang :
byang chub bar du thugs rjes 'dzin par shog :
oM pad+ma tsin+tA ma Ni dz+wa la hU~M phaT:
wA ka a b+hi Shiny+tsa A:
A:
gsung gi dbang mchog bcom ldan thugs rje can :
gsang ba'i bdag po'i gsung dbang ngag la bstim :
ngag sgrib dag nas sngags lung bsgom la dbang :
byang chub bar du thugs rjes 'dzin par shog :
oM badzra pA Ni hU~M:
wA ka a b+hi Shiny+tsa A:
A:
gsung gi dbang mchog bcom ldan thugs rje can :
'jam dpal gzhon nu'i gsung dbang ngag la bstim :
ngag sgrib dag nas sngags lung bsgom la dbang :
byang chub bar du thugs rjes 'dzin par shog :
oM wA gI shwa ri mUM:
wA ka a b+hi Shiny+tsa A:
A:
gsung gi dbang mchog bcom ldan thugs rje can :
sa yi snying po'i gsung dbang ngag la bstim :
ngag sgrib dag nas sngags lung bsgom la dbang :
byang chub bar du thugs rjes 'dzin par shog :
k+ShiM hi rA tsA ya :
wA ka a b+hi Shiny+tsa A:
A:
gsung gi dbang mchog bcom ldan thugs rje can :
byams pa mgon po'i gsung dbang ngag la bstim :
ngag sgrib dag nas sngags lung bsgom la dbang :
byang chub bar du thugs rjes 'dzin par shog :
mai d+hA ra Ni :
wA ka a b+hi Shiny+tsa A:
des ngag gi sgrib pa bag chags dang bcas pa dag
/gsang sngags grags stong chu bo'i rgyun lta bur bzla ba la dbang /
mthar thug sangs rgyas longs spyod rdzogs pa'i sku 'grub pa'i skal pa can du byas pa'o //
gsum pa yid ting nge 'dzin bsgom par dbang ba'i rjes gnang gi slad du /
mdun bskyed 'phags pa gtso 'khor lnga'i thugs las so so'i phyag mtshan 'phros te khyed rang rnams kyi snying gar thim pas yid la thugs kyi byin rlabs zhugs par mos shig
/phyag mtshan lnga'i tsakli me long dang lhan cig rim par snying gar bzhag la /
hU~M:
thugs kyi dbang mchog bcom ldan thugs rje can :
yid bzhin 'khor lo'i thugs dbang sems la bskur :
yid sgrib dag nas rdzogs rim bsgom la dbang :
byang chub bar du thugs rjes 'dzin par shog :
oM pad+ma tsin+tA ma Ni dz+wa la hU~M phaT:
tsit+ta a b+hi Shiny+tsa hU~M:
hU~M:
thugs kyi dbang mchog bcom ldan thugs rje can :
gsang ba'i bdag po'i thugs dbang sems la bskur :
yid sgrib dag nas rdzogs rim bsgom la dbang :
byang chub bar du thugs rjes 'dzin par shog :
oM badzra pA Ni hU~M:
tsit+ta a b+hi Shiny+tsa hU~M:
hU~M:
thugs kyi dbang mchog bcom ldan thugs rje can :
'jam dpal gzhon nu'i thugs dbang sems la bskur :
yid sgrib dag nas rdzogs rim bsgom la dbang :
byang chub bar du thugs rjes 'dzin par shog :
oM wA gI shwa ri mUMH
tsit+ta a b+hi Shiny+tsa hU~M:
hU~M:
thugs kyi dbang mchog bcom ldan thugs rje can :
sa yi snying po'i thugs dbang sems la bskur :
yid sgrib dag nas rdzogs rim bsgom la dbang :
byang chub bar du thugs rjes 'dzin par shog :
k+ShiM hi rA tsA ya :
tsit+ta a b+hi Shiny+tsa hU~M:
hU~M:
thugs kyi dbang mchog bcom ldan thugs rje can :
byams pa mgon po'i thugs dbang sems la bskur :
yid sgrib dag nas rdzogs rim bsgom la dbang :
byang chub bar du thugs rjes 'dzin par shog :
mai d+hA ra Ni :
tsit+ta a b+hi Shiny+tsa hU~M:
des yid kyi sgrib pa bag chags dang bcas pa dag
/sems nyid rig stong nam mkha' lta bu'i ting nge 'dzin bsgom pa la dbang /
mthar thug sangs rgyas chos kyi sku 'grub pa'i skal pa can du byas pa'o //
'dir spro na bkra shis rdzas rtags kyi dbang sbyin /
nam mkha' gang ba'i dbang gi lha slob dpon dang lhan cig pas shis pa brjod pas kyang mnga' gsol bar mos mdzod /
oM/
phun sum tshogs pa sogs shis brjod bya zhing me tog 'thor /
de dag gis thugs rje chen po yid bzhin 'khor lo'i rjes su gnang ba legs par grub pa yin cing /
gter gzhung rdo rje'i gsung las /
'jug bde kha tshang don 'dril ba :
mthu myur byin che bkra shis pa :
gzhan gyis 'gran med ngo mtshar che :
o rgyan bdag gi g.yar dam ste :
lha sras 'khor bcas snying la phur :
bod khams yongs la ci mched mdzod :
'gro phan de las che ba med :
dbang re thob na ngan song med :
bsgom na gnas skabs mthar thug bde :
yi dam rtse gcig 'di mdzod cig :
ces zhal gyi gdams pa phan yon dang bcas pa'i don thugs la bzhag ste 'di nyid g.yar dam du bcangs shing dam tshig dang sdom pa'i bslab bya la tshul bzhin du gnas par bgyi'o snyam pas 'di'i rjes zlos mdzod /
gtso bos ji ltar sogs /
gtang rag maN+Dal /
lus 'bul /
dge bsngo spyi ltar bya /
rjes chog mchod pa kha gsos te byin brlab /
mchod bstod 'bul zhing nongs bshags bya /
yig brgya brjod /
oM/
khyed kyis sems can sogs brjod la bdag mdun bum pa'i ye shes pa dbyings su gshegs /
mdun bskyed dam tshig pa dang 'khor rnams rang la thim /
rang nyid gtso bo'i sku zhal gcig phyag gnyis par gsal ba'i gnas gsum 'bru gsum gyis mtshan pas bgegs dang bar chad thams cad bsrung bar gyur /
oM AHhU~M/
dge ba 'di yis sogs dge bsngo /
smon lam /
shis brjod kyis mtha' brgyan par bya'o //
yid bzhin 'khor lo yongs grags kyang //
bka' srol 'di mtshungs sngar med pas //
bod khams yongs la khyab cing brdal //
legs pa'i bsam don kun 'grub shog
/ces pa'ang sprul pa'i gter ston rig 'dzin chen po zung gis byin gyis brlabs shing rjes su gnang ba thob pa /
'chi med bstan gnyis g.yung drung gling pa'am pad+ma gar dbang rtsal gyis tsa 'dra rin chen brag gi mgul yang khrod kun bzang bde chen 'od gsal gling du gter chen rnam pa gnyis kyi phyag bzhes gsal bar bsdebs pa dge legs 'phel //

//
