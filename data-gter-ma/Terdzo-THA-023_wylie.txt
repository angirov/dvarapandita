thugs sgrub bar chad kun sel gyi skong ba bsdus pa g.yu zhal ma bzhugs so //
hU~M hrIH
tshogs khang pad+ma drwa ba byin re chags //
tshogs pa'i rnal 'byor pho mo dam re gtsang //
tshogs gzhong pad+ma b+hany+dza rgya re yangs //
tshogs rdzas ye shes bdud rtsi bcud re che //
brtan g.yo'i snod du srid zhi'i dpal 'byor gtibs //
rang lus b+han+d+har phung khams bdud rtsis bkang //
d+hU ti'i pad snod thig rlung dmar chen gtams //
dbyings kyi gzhong par rig pa'i gtor chen bshams //
sgron drug sbubs su snang bzhi'i 'dod yon bkra /
khyad par rmad du byung ba'i dam tshig rdzas //
rang byung sgyu 'phrul rgyan gyi rol mo yis //
tshe bdag snang ba mtha' yas thugs dam bskang //
sku lnga'i tshe dbang mthar phyin dngos grub stsol //
'gro 'dul thugs rje chen po'i thugs dam bskang //
'khor ba dong nas sprugs pa'i dngos grub stsol //
dkyil 'khor gtso mchog gu ru'i thugs dam bskang //
snang srid zil gyis gnon pa'i dngos grub stsol //
'gro mgon rgyal ba'i gdung 'dzin thugs dam bskang /
khams gsum dbang du 'dus pa'i dngos grub stsol //
paN chen smra ba'i seng+ge'i thugs dam bskang //
mkhyen gnyis ye shes rgyas pa'i dngos grub stsol //
gu ru skyes mchog tshul bzang thugs dam bskang //
'dod dgu char bzhin 'beb pa'i dngos grub stsol //
bdud 'dul 'gran gyi do med thugs dam bskang //
bar chad bdud dpung 'joms pa'i dngos grub stsol //
dpal chen 'dzam gling rgyan gcig thugs dam bskang //
dug lnga rang sar grol ba'i dngos grub stsol //
rdzogs pa'i sangs rgyas pad 'byung thugs dam bskang //
lhun grub grol ba bzhi ldan dngos grub stsol /
khyad par 'phags pa'i rig 'dzin thugs dam bskang //
'gro 'dul phrin las mtha' rgyas dngos grub stsol /
khro rgyal rdzu 'phrul mthu chen thugs dam bskang //
dam sri gdug pa tshar gcod dngos grub stsol /
khrag 'thung rdo rje drag rtsal thugs dam bskang //
che btsan 'gran zla bral ba'i dngos grub stsol //
dpal chen skal ldan 'dren mdzad thugs dam bskang //
las bzhi grub brgyad mchog gi dngos grub stsol //
gsang bdag rak+sha thod phreng thugs dam bskang //
sri keg g.yul las rgyal ba'i dngos grub stsol /
khyab bdag bde chen rgyal po'i thugs dam bskang //
'chi med 'ja' lus rdo rje'i dngos grub stsol //
sgo srung dpa' bo yab yum thugs dam bskang //
las bzhi lhun gyis grub pa'i dngos grub stsol //
myur mdzad 'phags ma sgrol ma'i thugs dam bskang //
'byung bzhi phyi yi bar chad phyi ru sol //
gtum chen mi g.yo mgon po'i thugs dam bskang //
rtsa rlung nang gi bar chad nang du sol //
gsang bdag rdo rje be con thugs dam bskang //
'khrul rtog gsang ba'i bar chad dbyings su sol /
khro rgyal sme ba brtsegs pa'i thugs dam bskang //
grib dang mi gtsang 'byung lnga'i klong du sbyongs //
'chi bdag las kyi gshin rje'i thugs dam bskang //
dus min 'chi zlog bstan dgra khram la thob //
dur khrod bdag po bdag mo'i thugs dam bskang //
zas nor phyugs spel dgra jag chom rkun chings //
zhing skyong lha sman mched lnga'i thugs dam bskang //
mchog thun grub stsol dus 'khrugs mtha' dmag zlog
/gter srung rdo rje khyung btsun thugs dam bskang //
rnal 'byor 'khor skyongs thugs tig mkha' khyab spel //
rtsa gsum kun 'dus snang srid zil gnon gyi //
dkyil 'khor lha tshogs thugs dam dbyings su bskang //
bdag cag ma rig dbang gyur sgo gsum gyis //
rtsa ba yan lag dam las 'gal ba rnams //
gdod nas ma byung ma skyes mi gnas par //
rnam dag ye grol chen po'i ngang du bshags //
tshe dbang longs spyod mchog gi dngos grub stsol //
'khrul rtog bag chags chos nyid dbyings su zlog
/lhun grub snang bzhi'i gdangs rtsal mthar phyin nas //
ka dag chos zad gzhon nu bum sku'i ngang //
kun bzang pad+ma rgyal po mchog 'grub shog
/skal ldan pad+ma gar dbang blo gros mtha' yas pa'i sde ljongs rgyu ba'i tshe mgo zla'i tshes bcur bsam yas bar khang g.yu zhal can du ga Na pU dza brgya phrag rtsom pa'i skabs su bab pa na /
gang shar rang grol gyi ri mo glog gi gar mkhan ltar dge ba'i mtshan ma dang lhan cig snang ba'ang don dang ldan par gyur cig
/dge legs 'phel ///
/
