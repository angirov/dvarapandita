klong gsal rdo rje snying po las :
dbang po rab tshe 'dir grol byed 'da' ka'i man ngag zab mo bzhugs so :
klong gsal rdo rje'i snying po las :
'da' ka'i man ngag zab mo :[ \u0f88\u0f88 ]e ma gsang chen theg pa'i yang rtse rdzogs pa che :
nyi zla nor bu lta bu'i snyan brgyud 'di :
skal pa rab kyi spyod yul dpag tu med :
dbang po rab rnams bag chags sgyu ma'i lus :
'od gsal rdo rje'i snying po mngon du gsal :
dbang po 'bring gi sgyu lus bor ba yin :
dbugs ma chad par brtan pa thob pa'i gnad :
ri rgyal nyi zla'i chos 'di mngon du shar :
de yang da nas khregs chod thod rgal la :
yang yang rtsal sbyang brtan pa thob pa'i gnad :
gnad 'di ma bor rtag tu 'chang ba gces :
yang yang sbyangs pas sa bon skyed byed ni :
rang mdangs tsit+ta'i gzhal yas la bzhugs pa'i :
ka ti'i lam nas ba man rwa la brgyud :
phyi nang dbyings kyi pho brang gzhal yas nang :
sna tshogs bkod pa 'od kyi gdan khri la :
mngon sum rdo rje sems mchog zhal mjal ba'i :
gzhi lam sgo dang rkyen gyis bskyed pa'o :
nam zhig 'byung ba rim gyis thim pa'i tshe :
mchog gsang 'di yis mngon du gnad gzir na :
rdor sems khong seng lam nas bdag la gzigs :
bdag gis mngon sum rang zhal mjal ba'i tshe :
rig pa ma yengs rdo rje sems dpar gtod :
don 'di sgo gsum gnad kyi tshod zin mdzod :
'di la de ltar goms pa'i 'bras bu ni :
gal chen 'gags la thug pa'i dus kyi tshe :
dbugs ma chad par brtan pa thob pa yin :
dbugs ma chad par brtan pa thob pa'i chos :
mchog lam snyan brgyud zab mo'i khyad chos te :
dang po sngon 'gro mngon sum goms pa gces :
snang rig rgyang zhags chu yi sgron ma nas :
rdor sems khong seng lam nas bgrod gyur nas :
sems dpa' gang de mngon du shar ba'i tshe :
dbyer med bde klong 'khyil par grub pa'i gnad :
rdo rje sems dpa' mngon sum byon pa dang :
snang rig rgyal po gyen la 'phros pa gnyis :
skad cig gcig gis thugs 'phrad ye grub ste :
'di la ched du sgrub dang rtsol mi dgos :
ma byas lhun gyis grub pa'i 'du 'phro yin :
sa ma yA:
rgya rgya rgya :
ma mo gza' dang rdo rje legs pas srungs shig :
sa ma yA:
bdag nyid klong gsal snying pos dag par phab pa'o //[  \u0f01\u0f83]:
klong gsal rdo rje snying po las :
dbang 'bring 'chi kha bar do'i ngo sprod ma pang bu 'jug bzhugs so :
dbang po 'bring gi 'da' ka'i man ngag zab mo ni :
kyai :
nyon cig soms shig yid la zhog cig bu :
nyon cig klong gsal snying po'i sras po nyon :
klong gsal rdo rje snying po sgom pa'i bu :
brtson 'grus zhan rnams 'od lus ma grub na :
thim rim 'byung ba'i rtags rnams goms pa gces :
dang po sa khams thim pa'i rtags byung tshe :
sa khams nang rtags smig rgyu lta bu 'byung :
de dus rdo rje rigs kyi nyams len gces :
gnyis pa chu khams thim pa'i rtags byung tshe :
chu khams nang rtags du ba lta bu 'byung :
skabs 'dir rin chen rigs kyi nyams len gces :
gsum pa me khams thim pa'i rtags byung tshe :
me khams nang rtags mar me lta bu 'byung :
de dus pad+ma rigs kyi nyams len gces :
bzhi pa rlung khams thim pa'i rtags byung tshe :
rlung khams nang rtags me stag 'phro 'dra 'byung :
de dus las kyi rigs kyi nyams len gces :
'di yi skabs su 'byung ba'i khyad par las :
thim lugs gnyis po ma nor shin tu gces :
ci'i phyir 'byung ba 'byung bar thim pa dang :
'byung ba rang sar thim pa'i khyad par las :
skyes bu'i rtsa khams rigs kyi khyad par gyis :
'chi lugs rnam pa gnyis su 'byung ba yin :
zug gzer med pa kun tu bzang mor 'chi :
zug gzer bcas pa kun tu bzang por 'chi :
'di gnyis rtags mtshan ma nor gces par zungs :
ci'i phyir skye bo'i snang ngor thugs dam la :
rang dbang che phyir gnad 'dir 'jug pa yin :
thugs dam smra ba'i tsog por 'dug pa la :
rang nyid gang la mos pa de ltar zhog :
yang na phung po rigs kyi yab la gzhag :
yang na 'byung ba rigs kyi yum la gzhag :
de lta'i rigs byed gang la gang 'dod na :
mchog gsang rdo rje rtse mor lhun gyis grub :
nyi zla nor bu'i chos 'di 'bad med 'byung :
dngos grub yal bar ma dor don la rol :
sa ma yA:
rgya rgya rgya :
ma mo gza' dang rdo rje legs pas srungs shig :
bdag nyid klong gsal snying pos dag par phab pa'o //[  \u0f01\u0f83]:
klong gsal rdo rje snying po las :
dbang tha chos nyid bar do'i ngo sprod sgeg mo me long bzhugs so :
klong gsal rdo rje snying po las :
dbang tha 'da' ka ni :
kyai ma :
nyon cig skal bar ldan pa'i rjes 'jug rnams :
snying thig chos la chos 'brel tsam zhus shing :
brtson 'grus zhan pas yal bar dor ba yi :
bag chags lus rgya bral dus khyer so bshad :
dbang po tha mas rlung khams thim pa'i dus :
snang ba mched pa thob dang nyer thob dang :
nyer thob 'od gsal nyid la thim pa'i tshe :
rtags dang mtshan ma 'di ltar 'byung ba yin :
dang po mkha' la zla 'od khyab bzhin 'byung :
rlung khams snang bar thim pas zhe sdang 'gag :
gnyis pa mkha' la nyi 'od khyab bzhin 'byung :
snang ba mched pa thim pas 'dod chags 'gag :
gsum pa mkha' la smag gis khyab bzhin 'byung :
mched pa nyer thob thim pas gti mug 'gag :
de dus pha las thob pa'i zla ba dang :
ma las thob pa'i nyi ma kha sbyar ba :
dbang po skad cig gzhi la thim pa yin :
yun gyi ring thung khyad par ma nges shing :
rtsa dang rigs kyi khyad las nges pa med :
'ga' zhig phyed dang bzhi yi zhag la gnas :
phal cher skad cig de la sangs pa yin :
rnam par bzhengs nas chos nyid bar do 'char :
dang po dbus phyogs chos dbyings pho brang nas :
rnam snang thugs rje'i 'od zer dkar po dang :
chos dbyings ye shes thig le thig phran 'char :
de dang mnyam du dud 'gro'i 'od ljang 'char :
gnyis pa mngon par dga' nas rdorasems kyi :
thugs rje'i 'od zer mthing ga thig les brgyan :
de dang mnyam du dmyal ba'i 'od smug 'byung :
gsum pa rin chen 'byung ldan thugs rje yi :
'od zer ser po thig les brgyan pa shar :
de dang mnyam du lha yi 'od dkar shar :
bzhi pa bde ba can nas snang mtha' yi :
'od zer dmar po thig les brgyan pa shar :
de dang mnyam du yi dwags 'od dmar 'byung :
lnga pa don grub thugs rje'i 'od zer ljang :
thig le thig phran ljang gus brgyan pa shar :
de dang mnyam du lha min 'od ljang 'byung :
'od zer sna lnga rigs lnga yab yum bcu :
tshe 'das thugs rjes 'dzin phyir mngon du shar :
gsal 'tsher lhun sdug lha yi 'od zer la :
mos pas gsol ba 'debs pa shin tu gces :
rigs drug 'od la ma chags ma zhen cig :
'di gnyis khyad par ma nor yid kyis zungs :
drug pa rdo rje sems dpa'i khong seng du :
ye shes bzhi sbyor rigs bzhi'i 'od zer bzhi :
de dang mnyam du rigs drug 'od drug 'char :
rigs drug 'od la zer mdangs yod pa min :
ye shes zer ldan thig le thig phran bcas :
bdun pa rig 'dzin yab yum 'od zer 'byung :
de dang mnyam du dud 'gro'i 'od ljang 'byung :
brgyad pa khrag 'thung sku yi lha rnams 'byung :
yi dam lha ru mos pas gsol ba thobs :
dgu pa khrag 'thung rdo rje'i lha rnams 'byung :
bcu pa khrag 'thung rin chen rigs rnams 'byung :
bcu gcig khrag 'thung pad+ma'i rigs rnams 'byung :
bcu gnyis las kyi rigs kyi khrag 'thung dang :
bcu gsum ko'u ri ma brgyad shar ba dang :
bcu bzhi seng ha ma brgyad shar ba rnams :
'od zer me ri khro tshogs 'khor bcas 'jigs :
sgra dang zer dang 'od kyis tshig pa 'byung :
yi dam lha la gsol ba 'debs pa gces :
'di ni chos nyid bar do zhes bya ste :
rdo rje snying po bsgom pa'i dbang tha rnams :
mngon sum snang ba mthong ba tsam gyi bu :
skabs 'dir ma grol ba ni gcig kyang med :
sa ma yA:
rgya rgya rgya :
ma mo gza' dang rdo rje legs pas srungs shig :
sa ma yA:
bdag nyid klong gsal snying pos dag par phab pa'o //[  \u0f01\u0f83]:
klong gsal rdo rje snying po las :
skye bo srid pa bar do'i ngo sprod yur ba 'phro mthud bzhugs so :
klong gsal rdo rje snying po las :
dbang po tha ma srid pa bar do'i ngo sprod ni :
kyai rigs kyi bu :
dbang po dman pa chos nyid bar dor ma grol na :
srid pa bar do zhes yid kyi lus la sngon lus de yod snyam par byed pa :
dbang po kun tshang bas sa rdo ri brag kun la thogs med du 'gro nus pa gcig 'ong :
de 'chi ba'i ltas yin pas :
bla ma la gsol ba thob mdzod :
skabs su ri nyil ba'i sgra dang :
mtsho lud pa'i sgra dang :
me mched pa'i sgra dang :
rlung 'ur ba'i sgra dang :
'byung bzhi rang gi las kyi shugs kyi sgra las pha rol nas 'ong ba ma yin no :
'od dkar po dang dmar po dang nag pos bslus shing ded pa la sogs pa yang pha rol nas 'ong ba ma yin zhing :
rang gi 'dod chags dang :
zhe sdang :
gti mug gi mdangs yin no :
gar bsam phyogs su 'gro nus shing :
skad cig gis sleb pas rdzu 'phrul ya ma zung yod pa zhig yin no :
zag bcas kyi mngon shes phra mo zhig 'byung bas :
zas nor gtang 'dod pa dang :
'dzin nus pa ci byung yang chags zhen mi bya :
'dren chog gi sems rgyud bzang ngan sogs dang :
kha 'don brjod pa dag mi dag gang shes rnams la dag snang sbyangs ba las dad log ma byed :
dad log byas na ngan song du 'gro ba'i rgyu yin no :
yang snying rlung lang shing 'gro snying 'dod pa dang :
gar 'gro yang 'od shar ba la sogs pa gang byung yang :
'od ni rang gi rig pa'i 'od yin no :
nye du sogs kyi 'dir shog dang skyid dga' yod zer ba sogs thar pa'i gegs yin no :
bla ma dang yi dam la gsol ba 'debs pa gal che 'o :
lus tshol ba'i 'dun pa skyes nas 'ong ngo :
gang snang yi dam gyi lha bsgom pa gal che'o :
mun nag tu thur du 'gro na dmyal ba'i lam ste :
tsha grang gi sdug bsngal myang bas lha dang bla ma la gsol ba 'debs pa gal che'o :
sa phug dang gad phug ni yi dwags su skye ba'i ltas yin no :
mun nag dang mun khang nang du 'gro ba byol song :
na bun nang du phyin snyam na lha ma yin :
lha khang nang du phyin snyam na lhar skye :
de rnams gang la yang mi 'jug cing :
lha dang bla ma la gsol ba 'debs pa gal che'o :
khang pa'i nang du phyin na mir skye :
khang pa la zhig ral yod na dbang po ma tshang :
skar khung med na lkugs par skye :
khang pa'i nang du yi ge yod na chos par skye :
khri yod na rgyal por skye :
rdo rje dril bu yod na slob dpon du skye :
de ltar bdag nyid pad+ma 'byung gnas kyi bskyed rim dang ldan pas :
snang srid dbang du bsdus shing gang la gang 'dul gyis :
'gro ba'i spyi dpal sprul pa'i skur gyur pas :
de ltar du 'dun pa gtad pa la brtson par bya'o :
badzra sa ma yA:
rgya rgya rgya :
ma mo gza' dang rdo rje legs pas srungs shig :
bdag nyid klong gsal snying pos dag par phab pa'o ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
