rdzogs chen ma rgyud mkha' 'gro gsang ba lam khyer las :
zhe sdang rdo rje'i shog dril bzhugs so :
na mo gu ru badzra DA ki nI:
dpal rdo rje mkha' 'gro ma la phyag 'tshal lo :
zhe sdang lam du khyer ba 'di la don gsum ste :
sngon 'gro :
dngos gzhi gnyis kyi sgo nas ston par bya ste :
thog mar ri khrod dam :
gangs khrod dam :
nags khrod dam :
dben pa'i gnas su :
bla ma la gsol ba nyin mtshan khor yug tu gdab :
maN+Dal 'bul :
mkha' 'gro la tshogs dang gtor ma bsham :
gzhi bdag la bden pa bdar :
lan chags la bgegs gtor gtang :
'khor ba'i nyes dmigs bsgom :
bla ma grub thob rnams kyis dka' ba spyad pa'i rnam thar tsho yid la dran par byas la :
skyabs 'gro sems bskyed sngon du btang nas :
rtogs ldan gyi bla ma dam pa gcig la gsol ba 'debs shing mos gus dung pa'i sgo nas gdams pa zhu zhing nyams su len par bya ste :
sngon 'gro 'di rnams la nan tan cher bya ba gal che'o :
de nas dngos gzhi ston par bya ste :
dang po zhe sdang skye ba'i mkhan po rtsad gcad pa ni :
'di la gnyis te :
dang po kun gzhi rang la brten pa'i zhe sdang dang :
de la brten nas 'khrul pa ma rig pa'i zhe sdang gnyis so :
da ni dang po rang la brten pa'i zhe sdang skye ba'i mkhan po rtsad gcad pa ni :
zhe sdang gi ngo bo gcer gyis bltas te :
zhe sdang de la ngo bo ci 'dug :
gzugs ci 'dug :
kha dog ci 'dug :
dngos po ci 'dug legs par thag bcad do :
zhe sdang skye ba'i mkhan po de rang yin nam :
gzhan yin :
zhe sdang skyes pa de gang yin ltos :
zhe sdang skye ba'i mkhan pos zhe sdang rang la ngo bo dang gzugs ma rnyed :
kha dog dang dngos po ma rnyed na :
yang ci yang med pa'i dran med gcig yin nam :
dran pa dang bcas pa gcig yin nam legs par ltos shig :
der zhe sdang skye ba'i mkhan po ma rnyed na :
ma rnyed pa de rang gi ngang la dar cig zhog la thag chod cig :
yang cis kyang ma rnyed na :
yar sangs rgyas dang gcig :
mar 'khor ba'i sems can dang gnyis :
skyon yon gnyis la sogs pa yong don med pa la :
'di gang nas byung :
legs par thag chod :
de nas zhe sdang la ngo bo dang gzugs ma rnyed na :
de kha tshur log la :
ye gdod ma nas ngo bo rang bzhin gyis stong :
rang bzhin gyis gsal :
ye nas ma skyes mi 'gag pa gcig yin pa la :
de ltar du ma shes pas 'khrul pa'i ma rig pa byung ba lags mod :
'khor bar 'khyams nas sdug bsngal sna tshogs myong ba lags mod :
da rang gi ngo bo zhe sdang de stong pa'i ngo rang thog tu 'phrod nas :
zhe sdang gi rang bzhin stong pa yin :
zhe sdang gi rang bzhin chos nyid yin :
da zhe sdang skyes tshad thams cad kyi ngo bo stong :
rang bzhin gsal :
thugs rje 'gag pa med :
dus de tsam na zhe sdang thams cad rang sems kyi cho 'phrul min pa :
don la logs su grub pa gcig kyang med :
rang zhe sdang yin :
zhe sdang yang rang yin :
ngo bo gcig la gnyis su byung ba yin :
gnyis po rang yang ngo bo stong par shes pas :
zhe sdang gi ngo bo bral :
gnyis med kyi don rtogs te thams cad rang sems su ngo 'phrod :
phyi rol du zhe sdang skyes pa dang :
zhe sdang skye ba'i yul dgra sdang mi sdang dang :
gnyen byams mi byams thams cad kyang :
ngo 'phrod nas spang blang dang bral :
de tsa na rang la brten pa'i zhe sdang skye ba'i mkhan po rtsad chod pa yin no :
da phyi rol yul rkyen la brten nas 'khrul pa ma rig pa'i zhe sdang rtsad gcad pa ni :
rang la snying na ba'i dgra dang 'phrad pa'am :
don med pa'i mis rang gi dngos po phrogs pa'am :
sems la phog pa'i gtam mi snyan pa'am :
de 'dra gcig la brten nas zhe sdang lhang pa gcig skyes 'ong :
de rang la skyes pa yin nam :
dgra de la zhe sdang skyes pa yin :
legs par thag bcad ma shes par zhe sdang skyes pa yin mod :
ngo rang thog tu 'phrod nas zhe sdang rang sar grol tsa na :
phyi rol du dgra dang 'phrad kyang zhe sdang mi skye :
dngos po phrogs kyang zhe sdang mi skye :
gtam mi snyan pa thos kyang zhe sdang mi skye :
gal te skyes kyang de rang gi ngo bo la bltas pas rang sar khrol gyis 'gro :
phyi rol du zhe sdang skye ba'i yul rkyen thams cad rang sems kyi ngo bo ru shes tsa na :
phyi rol zhe sdang skye ba'i yul dgra dang gtam mi snyan pa ci byung thams cad grogs su shar te :
me 'bar ba la shing bsnan pa dang 'dra'o :
dper na mtsho la rba rlabs 'phros kyang mtsho rang gi cho 'phrul yin :
shing la yan lag dang mdzer pa skyes kyang shing rang gi cho 'phrul yin :
de bzhin du phyi yul rkyen la brten nas zhe sdang skye ba'i yul thams cad rang gi sems kyi cho 'phrul :
nang zhe sdang skyes pa thams cad phyi yul rkyen la brten nas :
zhe sdang skyes pa yin te :
yul rkyen yang rang sems kyi cho 'phrul :
mdor na thams cad sems su ma gyur pa gcig kyang med do :
de bas na rang gi sems kyi ngo bo stong par shes tsa na :
phyi rol gyi dgra dang :
gtam mi snyan pa thams cad kyang stong pa'i rang bzhin mtshan ma med pa :
spang blang gnyis dang bral bas ngo bo med :
ngo bo med pas dbyer mi phyed :
de tsa na phyi yul rkyen zhe sdang skye ba'i yul rang gi sems :
rang gi sems kyang phyi'i yul rkyen :
don la ro gcig pas :
dgag sgrub dang bral :
de tsa na zhe sdang skyes pa thams cad chos sku'i yo lang :
zhe sdang gcig skyes gnyis skyes thams cad ye shes kyi rang bzhin du ngo shes so :
de nas lam du khyer ba ni :
tshong 'dus sam :
mi 'tshogs che sar phyin la :
mi dang mi mthun pa'i spyod pa byas la brtul zhugs bskyang ngo :
de nas mi zhe sdang langs nas :
rang brdungs pa dang :
dngos po phrogs pa byung na :
sngar gyi nyams len la gnod dam mi gnod blta'o :
mi gnod par lam du 'gro bar 'dug na :
nyams ro 'byangs pa yin pas :
da dung de'i ngo bo la blta zhing spyod pa bya'o :
da dung gnyen gyis phan ci btags :
dgras gnod pa ci bskyal ltos shig :
dgra gnyen gnyis ngo gcig tu shes na :
phan gnod gnyis po yang ngo gcig tu shes so :
phan gnod gnyis gcig tu shes tsa na zhe sdang lam du longs pa yin no :
ye shes kyi yo lang :
chos sku'i rang bzhin du shar :
phyi yul rkyen zhe sdang skye ba'i rgyu rang rig pa chos sku'i rtsal yin no :
de ltar ngo shes tsa na zhe sdang lam du longs pa yin no :
dug lnga'i nang nas zhe sdang 'di :
'byung ba lnga dang sbyar na chu yin no :
khams lnga'i nang nas chu'i khams yin no :
sku lnga'i nang nas rdo rje sems dpa' 'o :
ye shes lnga'i nang nas me long ye shes so :
stong pa lnga'i nang nas rig stong yin no :
zhing khams lnga'i nang nas mngon par dga' ba'o :
zhe sdang lam du khyer ba'i gdams ngag 'di :
lam myur :
ma bsgom par sangs rgya ba :
ngo shes pa dang grol ba dus mnyam pa :
gdams pa'i khyad par :
zhe sdang lam khyer gyi gdams ngag :
zhe sdang rdo rje'i shog dril zhes bya ba lags so :
rdzogs chen ma rgyud mkha' 'gro gsang ba lam khyer gyi gdams pa'o :
yum rdo rje phag mos dur khrod so sa'i gling du ye shes mtsho rgyal la gnang ba'o :
mtsho rgyal gyis sgrags yang rdzong shel gyi 'od gsal phug tu gter du sbas pa'o :
bka' rgya :
gter rgya :
sbas rgya :
gab rgya :
zab rgya :
sa ma ya :
rgya rgya rgya :
mkha' 'gro'i tshogs la bzod par gsol /
de nas slob dpon ma kun dga' 'bum gyis gter nas bton pa'i shog ser gyi yang tsha las zhal bshus pa'o ///
/
