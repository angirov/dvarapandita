@#//
bla ma'i thugs sgrub bar chad kun sel gyi cha lag rig 'dzin rdo rje gro lod kyi sgrub thabs dam sri gdug pa tshar gcod ces bya ba bzhugs so //
stong nyid ngang las snying rjes cher khros pa //
nyams brgya'i gar rol dam sri thal bar brlag
/rig 'dzin 'chol ba'i khro rgyal la btud de //
gdug pa mthar byed sgrub pa'i snying po bri //
'dir rig 'dzin rdzu 'phrul mthu chen gyi sgrub thabs nyams su blang ba la gsum /
sngon 'gro
/dngos gzhi /
rjes kyi bya ba'o //
dang po gang du bya ba'i gnas su sku gsung thugs rten bkram /
dpal gyi gtor ma stod zur gsum pa pad 'dab can spod kyis bran cing dar gdugs phub pa dang /
sman rag nyer spyod sogs dgos pa'i yo byad 'du byas la sngon 'gro rgyas bsdus gang rigs btang /
gnyis pa dngos gzhi la drug las /
dang po bskyed rim bsgom pa ni /
hU~M hU~M hU~M:
ka dag de bzhin nyid kyi dbyings :
lhun grub kun snang ye shes sprin :
zung 'jug hU~M gi yi ger shar :
de las rdo rje'i sgra bsgrags pas :
gdug pa can rnams sngangs shing 'dar :
snod bcud thams cad shig shig rdeg :
snang srid dngos 'dzin dbyings su sbyangs :
khams gsum e yi dbyings nyid du :
bdag nyid pad+ma thod phreng rtsal :
'chol ba'i khro rgyal chen po'i sku :
mthu dang rdzu 'phrul stobs po che :
dpal chen rdo rje gro bo lod :
dmar smug zhal gcig phyag gnyis pa :
khro gnyer spyan gsum mche ba gtsigs :
smar smin 'bar zhing am gtsigs bsdams :
rab byung cha lugs rus rgyan 'phyang :
mi mgo'i phreng ba'i ga shal byas :
phyag g.yas rdo rje nam mkhar gsor :
g.yon pas phur pa bgegs la gzir :
zhabs zung gyad kyi dor stabs kyis :
pad nyi dregs pa gtum po dang :
stag chen drus ma'i steng na 'gying :
sku las bskal pa'i me chen 'bar :
rab 'byams khro bo'i tshwa tshwa 'phro :
gsung gis drag sngags hU~M sgra sgrog :
dregs pa sde brgyad las la bkol :
thugs ni ka dag gting gsal ngang :
ma bcos rig pa zang thal shar :
yon tan phrin las bsam mi khyab :
mi zad rgyan gyi 'khor lor rdzogs :
steng 'og phyogs mtshams me phung klong :
bdud 'dul khro bo chen po bcu :
sku mdog dus mtha'i me ltar 'bar :
phyag g.yas rdo rje rtse dgu gsor :
dam sri 'byung po srung zhing zlog :
g.yon pas gnam lcags phur pa 'dril :
dam sri gdug pa gzir zhing gsod :
sku smad phur pa'i dbal rnon pos :
phyogs bcu'i bgegs sri'i snying la 'bigs :
zhal nas hU~M chen sngags kyi sgras :
khams gsum 'byung po 'dar zhing 'dud :
khro bo chen po'i chas kun rdzogs :
gzhan yang dpal gyi rnam 'phrul ni :
drag shul khros pa srin po'i tshul :
'jigs pa'i skur ston rngam pa'i gsung :
dbang drag 'bar ba'i ye shes can :
'khor dang bcas pa dbyings su rdzogs :
rdo rje'i sku gsung thugs kyi dbyings :
sangs rgyas kun dang mnyam par sbyor :
ye shes rigs lnga'i dbang bskur lha :
dbu rgyan 'bar ba'i dbyings su rdzogs :
oM AHhU~M oM hU~M trAM hrIHAHa b+hi Shiny+tsa hU~M:
gnyis pa ye shes 'gugs bstim ni /
gal byang du gsungs pa ltar hU~M dbyangs byas la /
hU~M hU~M hU~M hU~M hU~M gi glus :
rnga yab gling nas thod phreng gi :
thugs rgyud rang dbang med par bskul :
drag po 'chol ba'i skur bzhengs te :
char ltar babs nas rang la thim :
rkang gling bshug pa thod rnga'i sgra dang bcas pas /
hU~M hU~M:
yul gyi ming ni rnga yab gling :
zangs mdog dpal gyi ri bo'i rtser :
pad+ma 'od kyi gzhal yas nas :
sangs rgyas kun 'dus thod phreng rtsal :
'chol ba'i khro bo'i skur bzhengs la :
bar chad gdon bgegs tshar gcod phyir :
gnas 'dir spyan 'dren gshegs su gsol :
lus la sku yi byin gyis rlobs :
ngag la gsung gi nus pa stsol :
yid la thugs kyi byin chen phob :
bdag dang mos pa'i bu rnams kyi :
phyi nang gsang ba'i bar chad sol :
mi mthun 'gal rkyen thams cad srungs :
sku gsung thugs kyi dbang bzhi skur :
mchog dang thun mong dngos grub stsol :
nyid dang dbyer med mdzad du gsol :
zhes dang /
hU~M dbyangs kyis yi dam dngos kyi nga rgyal bzung ngo //
gsum pa bzhugs su gsol ba ni /
hU~M b+h+yo :
mthing nag gru gsum e yi klong :
tsakra 'bar ba'i gzhal yas na :
pad+ma thod phreng 'khor dang bcas :
dgyes shing brtan par bzhugs su gsol :
sa ma ya tiSh+Tha lhan :
bzhi pa phyag dang mchod pa bya ba ni /
hU~M:
dus gsum sangs rgyas thams cad kyi :
drag po'i mthu rtsal gcig bsdus pa :
pad+ma khrag 'thung he ru ka :
'khor dang bcas la phyag 'tshal lo :
a ti pU ho :
pra tIts+tsha ho :
hU~M:
dur khrod drag po'i gzhal med khang chen po :
rdo rje 'dzin kyang 'jigs pa'i pho brang du :
dgra bgegs bsgral pa'i khrag gi mchod yon dang :
dbang po'i me tog tshil gsur bdug pa'i sprin :
zhun chen mar me mkhris pa'i dri chab rdzing :
sha rus zhal zas rkang gling thod rnga'i sgra :
byang sems dkar dmar bdud rtsi rak+ta'i mtsho :
phung po ma tshang med pa'i gtor ma che :
rmad du byung ba'i dam rdzas rgya chen pos :
bla ma drag po 'khor bcas thugs dam bskang :
dgyes par bzhes la drag po'i phrin las mdzod :
oM badzra ar+g+haM sogs nas /
shab+da bo d+hi tsit+ta ma hA rak+ta mAM sa ba liM ta pU dza ho :
lnga pa bstod pa ni /
hU~M b+h+yo :
dur khrod drag po me rlung 'tshubs pa'i klong :
dpal chen khro rgyal bdud kyi gshed chen po :
sangs rgyas 'dus pa'i phrin las gro bo lod :
khyab bdag he ru ka la phyag 'tshal bstod :
ngang nyid ye shes dbyings las ma g.yos kyang :
gdug pa 'dul phyir khro rgyal khros pa'i sku :
khro bcu'i tshul snang phyag rgya'i sprin 'phro ba :
khrag 'thung 'khor los sgyur la phyag 'tshal bstod :
ye shes hU~M dgu'i bdag nyid dpal chen lha :
rigs kyi tshom bu sprul 'khor mtha' yas shing :
rgyud gsum dregs pa'i dmag dpung rlung ltar 'tshubs :
dbang drag rol pa'i dkyil 'khor lha la bstod :
drug pa 'dzab bzla ba ni /
hU~M hrI:
snying po byang chub sems kyi dkyil 'khor du :
ye shes sgyu mar rol pa'i lha tshogs rnams :
mi 'da' rdo rje'i dam tshig rjes dgongs la :
byin rlabs dbang dang dngos grub bstsal du gsol :
zhes bskul nas bsnyen pa ni /
thugs kar pad+ma nyi ma'i steng :
gnam lcags rdo rje'i lte bar hU~M:
de mthar sngags kyi phreng bas bskor :
'od gsal hU~M gi snang glu yis :
phyogs dus rgyal ba sras bcas mchod :
sde brgyad 'byung po las la gzir :
srid gsum brtan g.yo'i snang cha kun :
thams cad ma bcos rtsa ba'i lha :
'chol ba'i khro rgyal chen por bzhengs :
sgra grags hU~M gi rang sgra dang :
dran rtog ka dag spros bral dbyings :
rig pa ye shes thig ler 'khyil :
hU~M hU~M hU~M hU~M hU~M:
bsnyen pa'i srog yig 'bru gcig pa :
bar med lnga sbrel rtag tu bzla :
skabs su nyams kyi 'gyur bas blang :
tha mal snang zhen kun zhig nas :
dpal chen po dang dbyer med 'gyur :
zhes gsungs so //
sgrub pa gab byang du gsungs pa ltar /
hU~M hU~M hU~M hU~M hU~M yig las :
hU~M dmar me 'bar sprin ltar 'khrigs :
lus ngag nad gdon sdig sgrib bsregs :
sna phug g.yas nas phyir 'thon pas :
lnga ldan hU~M yig khams gsum gang :
de las skur gyur hU~M sgra sgrog :
dug lnga'i rang mdangs gdon bgegs dang :
dam sri 'byung po thal bar brlag :
phyogs dus rgyal ba sras bcas kyi :
byin rlabs rtsal dang lhan cig tu :
tshur 'dus hU~M gyur rang la thim :
nus pa 'bum du bskyed par gyur :
gong gi hU~M lnga bzla /
zhes bdag bskyed kyi skabs dang /
mdun bskyed la /
rig 'dzin rdzu 'phrul mthu chen thugs ka ru :
nyi steng hU~M mthar sngags kyi phreng bas bskor :
'od zer me dpung 'bar ba phyogs bcur 'phros :
hU~M gi sgra dbyangs srid gsum khyab par bsgrags :
dam sri 'byung po'i tshogs kun thal bar brlag :
bar chad bdud tshogs ka dag dbyings su bsgral :
tshur 'dus bdag thim nus stobs 'gran bral bsam :
sgrub pa'i gsang sngags ni /
oM AHhU~M badzra gu ru rdo rje gro bo lod lo ka sarba sid+d+hi hU~M:
bsnyen sgrub ched du byed pas 'bum phrag bdun bzla bar gsungs so //
las sbyor dam sri gcun pa'i sngags ni /
spyir ni drag sngags 'di rnams kun :
kun rdzob lha yi gsal snang dang :
don dam dmigs med 'od gsal la :
goms pa brtan po'i gzer med na :
rang gar bzlas na rang srog gcod :
de phyir man ngag gnad ldan gces :
zhes pa ltar thun mong tsam la mi dgos phyir ma bris so //
mthar /
hU~M/
ye shes lha tshogs sogs kyis mchod bstod nongs bshags bya'o //
gsum pa rjes kyi bya ba ni gzhan du bkod pa ltar bya'o //
hU~M lnga klong yangs lta ba'i rdzong du zhugs //
'chol ba'i khro rgyal chen po dmag tu 'khrigs //
drag sngags mtshon gyis dam sri tshar bcad nas //
byang chub sgrub pa'i bar chad mthar byed shog
/ces pa gter gzhung las khol du phyungs nas mchog gyur gling pas bris pa dge //
/
