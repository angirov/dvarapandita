@#//
bod khams skyong ba'i brtan ma bcu gnyis kyi gsol mchod sgrub thabs 'dod bum las zur du phyung ba bzhugs so //
bod skyong brtan ma bcu gnyis kyi gsol mchod chos dbang dang mnga' ris paN chen rin po che'i yig cha'i /mchan /   sgrub thabs las zur du phyung ba ni /
dus khyad par can la dben pa'i gnas su yi dam dang 'di'i bris sku yod na bkram /
de'i mdun du stegs bu ji ltar 'os pa la /
zhing ngam gcan gzan gyi pags pa'i khar 'bras dkar gyi tshom bu lha grangs dang mnyam pa bkod pa'i dbus su /
gu ru zhi drag sogs gong mnon yi dam gyi gtor ma mda' dar gyis brgyan pa bzhag
/de'i mdun du mchod gtor pad+ma spungs pa'am /
lcog zlum bcu gnyis kha zas bzang po sna tshogs kyis brgyan pa dang /
g.yas su sman phud /
g.yon du rak+ta /
rgya phor dngul phor la sogs par phye mar phud skyems 'bru dang gser g.yus brgyan pa /
dkar skyems 'o chol sman snas gtams pa /
mngar skyems sbrang chang bu ram dang bcas pa rnams dang /
nyer spyod rnam pa lnga /
sman shing spos dkar sogs kyi dud sprin /
mda' dar sogs spyan gzigs sna tshogs dang nyer mkho'i yo byad rnams tshogs par bya'o //
gong mnon lha'i bdag bskyed kyi rnal 'byor bzlas pa dang bcas pa sngon du 'gro bas /
mchod pa rnams byin gyis brlab cing /
khyad par gtor ma sman phud kyis bran la /
oM AHhU~M/
trAM s+pha ra Na phaTaH
saM ha ra Na hU~M/
trAM rat+na trai lo kya phaTaH
ces brjod pas /
gtor ma'i rdul phra rab re re zhing rin po che'i gur khang longs spyod zad mi shes pas nam mkha' gang bar bsam la /
'bru gsum dang nam mkha' mdzod kyi sngags rgyas byin gyis brlab /
mdun bskyed bsgoms pa'am ma bsgom yang rung ste /
rang gi snying ga'i 'od zer gyis dam can brtan ma bcu gnyis 'khor dang bcas pa so so'i gnas nas spyan drangs par bsam zhing /
dung dmar gyi phyag rgya bcings te 'bras dkar /
tsan+dan dkar po /
a ga ru /
spos dkar mar gsar dang sbyar ba'i spos dang rol mor bcas pas /
oM badzra kro d+ha ma hA shrI he ru ka hU~M phaTaH
hoH
nag mo bzhin mi sdug gi bu mo bdud mo chen mo bzhi dang /
dmar mo khro gnyer can gyi bu mo gnod sbyin chen mo bzhi dang /
dkar sham bzhin bzang ma yi bu mo sman btsun chen mo bzhi ste /
bod khams skyong ba'i brtan ma bcu gnyis 'khor zhing gi rdul snyed dang bcas pa dpal chen po'i pham phab len pa dang sgrub pa po'i stongs grogs la 'dir gshegs shig
/dzaHhU~M baM hoH
badzra DA ki nI hU~M dzaH
e a ral+li hriM hriM hriMH
hU~M/
tshogs dang bka' yi tshogs bcas nyid /
khrag 'thung de bzhin nam mkha'i sku
/tshur gshegs tshur gshegs skyong ma rnams //
'dir spyon dam skongs phrin las mdzod //
hU~M/
sngon tshe dur khrod bsil ba'i tshal du ni //
ye shes mkha' 'gro seng ge'i gdong can dang //
bar du bal bod kha la rong sgo ru //
slob dpon chen po pad+ma 'byung gnas kyi //
spyan sngar thugs dam zhal bzhes dam bcas pa'i //
bod skyong brtan ma bcu gnyis gnas 'dir gshegs //
rang rang sde brgyad du ma'i 'khor dang bcas //
bdag cag rnal 'byor sgrub mchog 'khor bcas la //
thugs nyid brtse ba chen pos nyer dgongs la //
spyan 'dren mchod pa'i gnas 'dir gshegs su gsol //
oM e h+ye hi DA ki nI sa pa ri bA ra sa ma ya dzaHdzaH
dzaHhU~M baM hoH
zhes spyan drangs pas so so'i rten la gnyis med du thim ste bzhugs par bsam zhing /
khyung gshog gi phyag rgyas zil gyis mnan la /
dpal chen po'i snying po oM badzra kro d+ha ma hA shrI he ru ka hU~M phaTaH
zhes pa'i mthar /
oM badzra yak+sha kro d+ha pad+ma b+han+d+ha mu kha /
a kar+sha ya a kar+sha ya /
b+han+d+ha ya b+han+d+ha ya /
to sha yA to sha yA/
mo ha yA mo ha yA/
shrI ma hA kA la sarba rU pa badzra sarba duSh+TAn /
sarba DA ki nI hri da ya /
ha ha hi hi /
e a ral+li hU~M dzaH
mchod pa ni /
sgo lnga'i longs spyod phyi yi mchod pa dang //
dug lnga rnam dag rang byung dag pa'i rdzas //
bde chen rang grol gsang ba'i mchod pa rnams //
brtan skyong chen mo 'khor dang bcas la 'bul //
oM ma ma /
kha kha /
la la /
le le /
tA tA/
te te /
kha rag+ma /
ma ma sring 'gro ma hU~M b+h+yo hU~M/
brtan ma bcu gnyis kyi zhal du ma hA pany+tsa a mr-ita khA hi /
ma hA rak+ta khA hi /
ma hA ba liM ta khA hi /
zhes mchod cing sman raka kyang sbreng ngo //
b+h+yo /
bdag nyid chen mo la sogs bdud mo bzhi //
gangs dkar sha med la sogs gnod sbyin bzhi //
kong btsun de mo la sogs sman mo bzhi //
bod khams skyong ba'i brtan ma bcu gnyis la //
slob dpon chen po pad+ma 'byung gnas kyis //
so sor mtshan btags rgyan dang cha lugs dang //
bzhon par bcas te bstan pa'i bya ra mdzad //
sngon gyi thugs dam dam tshig brtser dgongs la //
bran dang g.yog 'khor mang po'i tshogs dang bcas //
lhab lhub rin chen mang po'i rgyan dang bcas //
'dir gshegs dam skongs mchod sbyin gtor ma bzhes //
bod khams skyong ba'i brtan ma bcu gnyis kyis //
sngon gyi dam tshig de ltar dran gyis la //
sman raka gtor ma'i mchod pa 'di bzhes nas //
sangs rgyas bstan pa mtha' dag rgyas par mdzod //
rnal 'byor bdag gi bsam pa bsgrub tu gsol //
zhes gsol nas /
bdag gi thugs ka'i 'od kyis bskul bas dam can 'khor bcas sngon gyi dam tshig rjes su dran pas phrin las mdzad par mos te /
badzra A ra li dzaH
badzra A ra li hU~M/
badzra ti ti d+he /
badzra b+ha ra d+ha /
badzras byA hU~M/
badzra ti ti hU~M/
badzra ma ti hU~M/
badzra ting sa hU~M/
badzra kha ra li hU~M/
badzra sing so hU~M/
badzra yak+sha phyir /
badzra du phyi sa ra na phaTaH
ma dung b+h+yo ma dung b+h+yo /
hU~M hU~M dzaHdzaH
zhes bzla zhing dngos grub zhu ba dang rbad gsad la sogs pa'i sngags kyi mtha' bsgyur mang du gsungs kyang skabs 'dir gong du bshad pa nyid ci rigs bzlas pa'i mthar /
gtor ma sha mar chang dang bdud rtsis bran nas /
oM AHhU~M gis byin gyis brlab /
oM badzra yak+sha kro d+ha hU~M/
ma ma /
kha kha /
la la /
le le /
tA tA/
te te /
kha rak+ma /
ma ma sring 'gro ma hU~M b+h+yo hU~M/
brtan ma bcu gnyis kyi zhal du ma hA ba liM ta khA hi /
zhes pas lan gsum bsngos la /
hU~M/
nga ni pad+ma 'byung gnas yin //
dpal mo dpal thang gtsang gi stod //
lha mtsho srin mtsho'i rtsa ba ru //
dam la btags pa brtan ma'i tshogs //
la la nag mo srin mo'i tshogs //
la la dmar mo gnod sbyin tshogs //
la la dkar mo mdzes ma'i gzugs //
la la sngon mo nam mkha'i gzugs //
ma mo chen mo bcu gnyis po //
bod kyi yul bdag chen mo yin //
dam la btags pa brtan ma'i tshogs //
bod du mu stegs rtag chad kyi //
chos log ma gtang khyed kyis srungs //
gsang sngags sgrub pa'i rnal 'byor la //
bar chad ma gtang khyod kyis srungs //
gnas chen byin gyis brlabs pa'i gter //
ma nyams smon lam btsan par gyis //
dmag dang 'khrugs pa zhi bar mdzod //
nad dang mu ge ma gtang zhig
/sad ser btsa' dang 'bu srin srungs //
gtsug lag khang dang mchod pa'i rdzas //
dben pa'i gnas dang sgrub pa po //
ma lus bu bzhin skyong ba dang //
dgra bgegs gnod pa zlog tu gsol //
zhes dang spro na /
hU~M/
ma mo rdo rje brtan ma'i tshogs //
ma rtogs rten 'brel bcu gnyis po //
rnam dag skye mched mkha' 'gro ma //
tshogs drug yul drug rab rgyas nas //
dge legs bsam pa kun 'grub cing //
bde chen ye shes 'bar bar mdzod //
'jig rten 'das kyang 'khor ba mo //
ye shes grub kyang las kyi gnyer //
rdzu 'phrul thogs med snying nye'i grogs //
sngon tshe rdo rje srin po'i bka'//
bar du pad+ma thod phreng lung //
de nas rig 'dzin bla ma'i mchid //
da lta bdag gi re ba skongs //
rgyan gyi gtor ma 'di bzhes la //
bcol ba'i phrin las grub par mdzod //
ces dang /
hU~M/
dpal chen khrag 'thung sprul pa mo //
ye shes dbyings las rten 'brel tshul //
phyogs ma bzhi dang mtshams ma bzhi //
snying po'i ma mo chen mo bzhi //
ma rtogs skye mched bcu gnyis te //
phyi rol brtan ma bcu gnyis po //
kun kyang thugs kyi dbyings su gcig
/bcu gsum sa dang lam gyi dngos //
phyi nang gsang ba'i dga' ba bzhi //
dbyer med ye shes bzhi dang bcas //
bcu drug bdag nyid chen mo ma //
snang srid thams cad mchod do bzhes //
lugs 'byung lugs ldog rten 'brel rnams //
dga' bzhi'i ngo bor rnam dag nas //
mthar thug rdo rje 'chang gi sa //
sku gsung thugs dang ye shes su //
mngon du gyur pa'i phrin las mdzod //
ces brjod de /
mchod bstod phrin bcol thugs dam bskul ba rnams de dag la tshang ba yin no //
gal te skong bshags phud skong sogs spro na'ang 'dir sbyar ro //
de nas mnga' gsol ba la /
bdud mo bzhi ni /
b+h+yoH
byang gi gnam mtsho phyug mo gsang ba'i mtshan //
bdag nyid chen mo rdo rje kun grags ma //
sku mdog mthing nag bdud kyi ber nag gsol //
chu srin rgyal mtshan dang ni me long 'dzin //
'brong la bcibs nas bstan pa'i bya ra mdzad //
gsol lo mchod do dgyes shing tshims gyur nas //
nad gdon 'gal rkyen bar chad zhi ba dang //
mthun rkyen bsam pa'i don rnams 'grub par mdzod //
b+h+yoH
mgo yul jo mo lha ri gsang ba'i mtshan //
dpal ldan ha ri rdo rje g.ya' ma skyong //
sku mdog sngo ljang dar gyi na bza' gsol //
shang lang dang ni zhags pa bsnams nas su //
rkyang la bcibs nas bstan pa'i bya ra mdzad //
gsol lo mchod do dgyes shing tshims gyur nas //
nad gdon 'gal rkyen bar chad zhi ba dang //
mthun rkyen bsam pa'i don rnams 'grub par mdzod //
b+h+yoH
brin gyi bkra shis tshe ring gsang ba'i mtshan //
gangs kyi yum chen rdo rje kun tu bzang //
sku mdog dkar mo dar gyi na bza' gsol //
rdo rje rtse lnga tshe bum bsnams nas ni //
seng ge bcibs nas bstan pa'i bya ra mdzad //
gsol lo mchod do dgyes shing tshims gyur nas //
nad gdon 'gal rkyen bar chad zhi ba dang //
mthun rkyen bsam pa'i don rnams 'grub par mdzod //
b+h+yoH
yar 'brog mtsho bdag chen mo gsang ba'i mtshan //
'brog chen 'khor 'dul rdo rje bgegs kyi gtso //
sku mdog ljang nag dar gyi na bza' gsol //
ru mtshon rtse lnga dang ni zhags pa bsnams //
drel rta bcibs nas bstan pa'i bya ra mdzad //
gsol lo mchod do dgyes shing tshims gyur nas //
nad gdon 'gal rkyen bar chad zhi ba dang //
mthun rkyen bsam pa'i don rnams 'grub par mdzod //
gnod sbyin bzhi ni /
b+h+yoH
lha phu gangs dkar ma ni gsang ba'i mtshan //
gangs dkar sha med rdo rje spyan gcig ma //
sku mdog dkar ljang dar gyi na bza' gsol //
zor ba dang ni zhags pa thogs nas su //
sha ba bcibs nas bstan pa'i bya ra mdzad //
gsol lo mchod do dgyes shing tshims gyur nas //
nad gdon 'gal rkyen bar chad zhi ba dang //
mthun rkyen bsam pa'i don rnams 'grub par mdzod //
b+h+yoH
rong gi jo mo kha rag gsang ba'i mtshan /
kha rag khyung btsun rdo rje dpal gyi yum //
sku mdog dmar ser dar gyi na bza' gsol //
DA ma ru dang me long bsnams nas ni /
khyung la bcibs nas bstan pa'i bya ra mdzad //
gsol lo mchod do dgyes shing tshims gyur nas //
nad gdon 'gal rkyen bar chad zhi ba dang //
mthun rkyen bsam pa'i don rnams 'grub par mdzod //
b+h+yoH
rma chen spom ra'i sring gcig gsang ba'i mtshan //
rma ri rab 'byams rdo rje drag mo rgyal //
sku mdog dkar gsal dar gyi na bza' gsol //
be con dang ni rin chen gzhong pa 'dzin //
'phar ba bcibs nas bstan pa'i bya ra mdzad //
gsol lo mchod do dgyes shing tshims gyur nas //
nad gdon 'gal rkyen bar chad zhi ba dang //
mthun rkyen bsam pa'i don rnams 'grub par mdzod //
b+h+yoH
byang stod dmar gyi mtsho bdag gsang ba'i mtshan //
gser chen mkha' lding rdo rje klung mo ni //
sku mdog ser mo dar gyi na bza' gsol //
be con dang ni mkhar gzhong bsnams nas ni //
rta mchog bcibs nas bstan pa'i bya ra mdzad //
gsol lo mchod do dgyes shing tshims gyur nas //
nad gdon 'gal rkyen bar chad zhi ba dang //
mthun rkyen bsam pa'i don rnams 'grub par mdzod //
sman btsun bzhi ni /
b+h+yoH
kong po'i kong btsun de mo gsang ba'i mtshan //
kong btsun de mo rdo rje bod khams skyong //
sku mdog dkar ljang dar gyi na bza' gsol //
mda' dar dang ni rin chen sgrom bu 'dzin //
rta mchog bcibs nas bstan pa'i bya ra mdzad //
gsol lo mchod do dgyes shing tshims gyur nas //
nad gdon 'gal rkyen bar chad zhi ba dang //
mthun rkyen bsam pa'i don rnams 'grub par mdzod //
b+h+yoH
e gnyal ra mdo'i spo na gsang ba'i mtshan //
btsan la la ro rdo rje sman gcig ma //
sku mdog dkar ljang dar gyi na bza' gsol //
lhab lhub dar dang dngos grub 'brang rgyas bsnams //
mdzo mo bcibs nas bstan pa'i bya ra mdzad //
gsol lo mchod do dgyes shing tshims gyur nas //
nad gdon 'gal rkyen bar chad zhi ba dang //
mthun rkyen bsam pa'i don rnams 'grub par mdzod //
b+h+yoH
gtsang gi jo mo nags rgyal gsang ba'i mtshan //
sman btsun ug chos rdo rje g.yar mo bsil //
sku mdog dmar ser dar gyi na bza' gsol //
rin chen 'bar ba sgra snyan ting shags bsnams //
sha yu bcibs nas bstan pa'i bya ra mdzad //
gsol lo mchod do dgyes shing tshims gyur nas //
nad gdon 'gal rkyen bar chad zhi ba dang //
mthun rkyen bsam pa'i don rnams 'grub par mdzod //
b+h+yoH
bud kyi jo mo g.yu ting gsang ba'i mtshan //
g.yu yi dril bu rdo rje zu le ma //
sku mdog ljang ser dar gyi na bza' gsol //
snyan pa'i dril bu rin chen pad+ma bsnams //
stag la bcibs nas bstan pa'i bya ra mdzad //
gsol lo mchod do dgyes shing tshims gyur nas //
nad gdon 'gal rkyen bar chad zhi ba dang //
mthun rkyen bsam pa'i don rnams 'grub par mdzod //
gtor 'bul ni /
o rgyan slob dpon pad+ma 'byung gnas kyi //
bka' nyan bod khams skyong ba'i brtan ma rnams //
mdzes brjid sku la sna tshogs rgyan gyis spras //
mi zad cho 'phrul 'dod dgur sgyur ba yis //
phrin las thogs med dam tshig rjes gcod ma //
bka' sdod 'khor dang bcas pa 'dir gshegs shig
/bdag nyid chen mo rdo rje kun grags ma //
dpal ldan ha ri rdo rje g.ya' ma skyong //
gangs kyi yum chen rdo rje kun tu bzang //
'brog chen 'khor 'dul rdo rje bgegs kyi gtso //
bdud mo bzhi yang 'dir gshegs gtor ma bzhes //
rnal 'byor bcol ba'i phrin las sgrub par mdzod //
sha med gangs dkar rdo rje g.yu sgron ma /
kha rag khyung btsun rdo rje dpal gyi yum //
gser chen mkha' lding rdo rje klung mo dang //
rma ri rab 'byams rdo rje drag mo rgyal //
gnod sbyin gzhi yang 'dir gshegs gtor ma bzhes //
rnal 'byor bcol ba'i phrin las sgrub par mdzod //
kong btsun de mo rdo rje bod khams skyong //
btsan la la ro rdo rje sman gcig ma //
g.yu yi dril bu rdo rje zu le ma //
sman btsun ug chos rdo rje g.yar mo sil //
sman btsun bzhi yang 'dir gshegs gtor ma bzhes //
rnal 'byor bcol ba'i phrin las sgrub par mdzod //
brtan ma bcu gnyis sman phran 'bum dang bcas //
bran g.yog 'khor bcas gtor ma 'di longs la //
rnal 'byor bdag cag 'khor dang bcas pa yi //
bar chad dgra bgegs nad dang gnod pa'i tshogs //
mi mthun phyogs rnams zhi dang zlog pa dang //
rgyu sbyor rkyen ngan zlog pa'i phrin las mdzod //
gtor ma gtsang sar phul /
gtang rag bzod gsol sogs kyang spyi dang 'dra /
shis brjod ni /
brgyud gsum rig 'dzin bla ma dkon mchog gsum //
lhag pa'i lha dang dam can srung ma yis //
phan dgongs mthu yis bsrung skyob mi g.yel ba'i //
bkra shis dpal gyis phyogs bcur khyab par shog
/ces so ///
/brtan gsol 'di ni gu ru chos kyi dbang phyug gi gter byon dang /
paN chen pad+ma dbang gi rgyal po'i chog khrigs kyi dgongs don gtsor bzung gis bsgrigs pa'i /
smin gling gter chen rin po ches mdzad pa'i sgrub thabs 'dod 'jo'i bum bzang du sgrub thabs dang srog dbang skabs gyer tshig 'di yi mnga' gsol skabs ltar 'byung ba dang /
smin gling gdan sa'i lo zla'i bsang gsol skabs kyi phyag srol gyi dpe khungs che nges las kyang 'di kho na ltar byung ba bcos med lags shing /
mdzad byang sngon nas med pa'am dpe 'dir dmigs bsal ma byung yang don gyi byung ba ni de ltar nges pa'o //
dge legs 'phel ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
