@#//
tshe sgrub rdo rje'i rgya mdud kyi gsol 'debs mi shigs dwangs ma yongs 'grub zhes bya ba bzhugs so //
oM AHhU~M hrIH
mi shigs dwangs ma rtag brtan g.yung drung gi
/ngo bor rab bzhugs bde chen 'khor los sgyur //
rgyal ba rgya mtsho'i sprul gzhi 'od dpag med //
tshe bdag mgon po mchog der gsol ba 'debs //
pad+ma'i rigs can yongs kyi bdag po che //
rgyal ba sras bcas thugs rje gcig bsdus dpal //
lag na pad+mos brgyan pa spyan ras gzigs //
'jig rten dbang phyug mchog der gsol ba 'debs //
phyogs dus rgyal ba yongs dang sangs rgyas stong //
mthu stobs byin rlabs gcig bsdus ko Sha'i mtshor //
rang byung rdo rje'i sku brnyes pad+ma 'byung //
ma nor bla ma mchog der gsol ba 'debs /
kha sbyor yan lag bde ba chen po'i sku
/grub pa'i rgyal mo ye shes mtsho rgyal ma //
stong nyid mkha' la snying rje'i gter 'gro ba //
mkha' 'gro yid bzhin nor bur gsol ba 'debs //
spangs rtogs mthar phyin rgyal bar yongs grub kyang //
gdul byar sman pa'i gzugs sku cir yang 'char //
'dren pa yongs kyi gtso mchog bde chen gling //
rig 'dzin 'khor los sgyur der gsol ba 'debs //
gang gis rjes bzung thugs las skyes pa'i sras //
lung rtogs chos kyis dam pa'i gdung 'tshob pa //
rnal 'byor rdo rje tshe dbang nor bu'i sde //
drin chen bla ma mchog der gsol ba 'debs //
smin dbang chu rgyun grol byed gdams pa'i gter //
legs par bstsal nas thar pa mchog sbyin mdzad //
'gro ba'i 'dren mchog bka' drin zla med mgon //
dran mchog rtsa ba'i bla mar gsol ba 'debs //
yi dam dkyil 'khor yongs kyi gtso bo mchog
/kun rdzob don dam 'chi med rdo rje'i tshe //
'gyur med dngos grub stsol mdzad tshe dpag med //
gos dkar mgyogs mar bcas la gsol ba 'debs //
tshe yi bar chad sel zhing phrin las sgrub //
tshangs pa brgya byin phyogs skyong rgyal chen bzhi //
bdag skyob lha dang dkar po'i chos srung ba'i //
dam can rgya mtsho'i tshogs la gsol ba 'debs //
de ltar tshe yi dkyil 'khor bla ma lhar //
rtse gcig gsol ba btab pa'i byin rlabs kyis //
bdag sogs skye ba tshe rabs thams cad du //
mtho ris yon tan 'phags nor bdun gyis phyug
/dal 'byor rten thob bshes gnyen dam pas bzung //
bslab gsum rnam dag theg chen sa lam gyi //
yon tan ma lus myur thob rtsal chen rdzogs //
don gnyis phun tshogs rgyal ba'i gnas dam pa //
bdud sde bzhi bcom 'chi med rdo rje'i sku
/skal pa drug ldan mtha' yas 'gro ba'i dpal //
srid zhi las 'das de bzhin gshegs pa'i gnas //
bde chen mgon po'i go 'phang la 'khod shog
/de ltar tshe dang ye shes dpag tu med pa'i man ngag 'chi med rdo rje rgya mdud kyi brgyud pa'i gsol 'debs mi shigs dwangs ma yongs grub ces bya ba 'di ni zha lu dge slong rdo rje 'dzin pa rin chen 'jam dpal chos dar gyis yang nas yang du gsung gis bskul bar brten /
rig 'dzin tshe dbang nor bus drag po lcags sprel cho 'phrul zla ba'i dmar phyogs tshes bcu'i thun cha shas gcig tu klo lam dkar nag gi dbus rtag brtan rin chen de'u'i ske na bsam gtan sgom pa'i spyil po 'chi med g.yung drung 'khyil bar bris pa ste dge'o ///
/
