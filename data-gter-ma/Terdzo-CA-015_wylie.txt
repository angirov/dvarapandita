@#//
chos bdag bstan 'dzin gyi skyes mchog rnams la brtan bzhugs 'bul ba'i cho ga rab brtan rdo rje zhes bya ba bzhugs so //
A yur dz+nyA na sid+d+hi rastu /
bla ma dang ni 'chi med dbang //
dbyer med zhabs pad la btud de //
chos bdag 'gro mgon skyes mchog rnams //
bskal brgyar 'tsho gzhes rten 'byung 'bri //
de la 'dir mgon po tshe dpag tu med pa rtsa gsum 'chi med dril sgrub kyi cho ga'i sgo nas /
chos bdag 'gro ba'i mgon po skyes chen mchog rnams zhabs kyi pad+mo bskal pa rgya mtshor brtan pa'i rten 'byung gi cho ga spro bar 'dod pas /
gang du bya ba'i gnas khang bkra shis pa'i gzhir phyag bdar dang yol ba bla bre bzhugs khri dang /
lha rdzas kyi stan dri ma med pa rdo rje dang g.yung drung gis mtshan pa can bri /
de nyid la phyogs par snying po gsal byed nang bzhin gyi tshe'i dkyil 'khor sgrub mchod spyi rdzas dang las bzhi'i 'brang rgyas /
bkra shis rtags brgyad rgyal srid sna bdun rnams bsham /
logs shig tu mkha' 'gro sde lnga'i dkyil 'khor pad 'dab bzhi pa phyogs mtshon dang /
gtor ma dkar zlum 'khor lnga /
nyer spyod lnga dar thag lnga rnams /
spyir tshogs kyi mchod pa bzang zhing rgya che ba 'du bya zhing /
rdo rje slob dpon gyi mdun du DA dril nang mchod nas bzed maN+Dal bsang chu sogs bkod /
snying po gsal byed las gzhung yongs rdzogs dngos grub len pa'i bar bya zhing /
tshogs lhag gtong rgyur 'jog
/thugs dam bskul ba'i skabs su mda' dar g.yob spos btul brtan g.yo'i tshe bcud thams cad bsdus te sgrub rdzas la thim pa'i dmigs pa lhag par bya'o //
mkha' 'gro sde lnga'i dkyil 'khor de /
badzra a mr-itas bsang /
swa b+hA bas sbyang /
stong pa'i ngang las rdo rje rin chen pad+ma las dang sangs rgyas rigs kyi DA ki mthing ser dmar ljang smug nag dar dang rin po che'i rgyan can g.yas rang rtags kyi phyag mtshan dang DA ru /
g.yon dril bu 'khrol ba /
'khor gnas yul gyi dpa' bo dang DA ki zhing gi rdul snyed kyis gang bar gyur /
oM pany+tsa DA ki nI sa pa ri wA ra badzra sa mA dzaH
zhes pas spyan drangs /
dzaHhU~M baM hoH
dam ye gnyis med du mos /
oM pany+tsa DA ki nI i daM ba liM ta kha kha khA hi khA hi /
badzra puSh+pe nas /
shab+da'i bar gyis gtor mchod 'bul /
kun tu bzang mo yum gyi mkha'//
rdo rje rin chen pad+ma las //
sangs rgyas rigs kyi DA ki ma //
sprul pa cir yang 'char la bstod //
ces pas bstod /
brtan bzhugs 'bul yul gyi skyes chen de nyid rol mo dang spos kyis sna drang /
khri la bzhugs su gsol /
mkha' 'gro'i dkyil 'khor dang dar lam sbrel /
rdo rje slob dpon gyis bsang chu 'thor /
badzra a mr-itas bsang /
swa b+hA bas sbyang /
stong pa'i ngang las gnas khang pad+mo bde ba can gyi zhing khams rgya tshad bkod pa phun sum tshogs pa'i dbus su bzhugs khri mi 'gyur ba rdo rje dang g.yung drung gi rang bzhin pad+ma rA ga las grub pa rma bya seng ge glang chen rta dang khyu mchog rnams kyis btegs pa'i steng du pad+ma dang nyi zla dri ma dang bral zhing 'od kyi dkyil 'khor yongs su 'dzin pa'i khar /
dpal ldan bla ma dang mgon po tshe dpag med gnyis su med pa dmar gsal mtshan dang dpe byad kyi phung po tshe dang ye shes kyi 'od zer mtha' yas par spro ba /
mnyam gzhag tshe bum bdud rtsis bkang ba 'dzin cing /
rdo rje skyil mo krung gis dus 'khor ba ji srid kyi bar du nges pa lnga ldan gyi ngo bor bzhugs pa'i gnas gsum du oM AHhU~M gis mtshan zhing /
thugs srog nyi zla'i ga'u kha sbyor du lnga ldan 'od kyi thig le lu gu rgyud kyi snying por sngags kyi yig 'bru 'char ba gsal bar gyur /
maN+Dal rgyas bsdus blos bcad 'bul /
de nas /
shar rdo rje rigs kyi mkha' 'gro ma //
zhi tshul sku mdog dkar mo'i mdangs //
'khor yang dkar mo 'bum gyis bskor //
rdo rje rigs kyi sun ma zlog
/de ring bla ma'i sku tshe spel //
shar gyi dar thag dbyings su sdus //
bla ma mi 'gyur rdo rje'i khri la bzhugs su gsol /
lho rin chen rigs kyi mkha' 'gro ma //
rgyas pa rin chen gtso mo'i mdangs //
'khor yang ser mo 'bum gyis bskor //
rin chen rigs kyi sun ma zlog
/de ring bla ma'i sku tshe spel //
lho yi dar thag dbyings su sdus //
bla ma rin chen 'bar ba'i khri la bzhugs su gsol //
nub pad+ma rigs kyi mkha' 'gro ma //
rab mdzes pad+ma rA ga'i mdangs //
'khor yang dmar mo 'bum gyis bskor //
pad+ma rigs kyi sun ma zlog
/de ring bla ma'i sku tshe spel /
nub kyi dar thag dbyings su sdus //
bla ma dri med pad+ma'i gdan la bzhugs su gsol //
byang las kyi rigs kyi mkha' 'gro ma /
khro chags ma rgad gsal 'tsher mdangs //
'khor yang ljang mo 'bum gyis bskor //
las kyi rigs kyi sun ma zlog
/de ring bla ma'i sku tshe spel //
byang gi dar thag dbyings su sdus //
bla ma thabs shes nyi zla'i gdan la bzhugs su gsol //
dbus bud+d+ha rigs kyi mkha' 'gro ma //
'ja' tshon sna lnga'i mdangs dang ldan //
'khor yang rang 'dra 'bum gyis bskor //
sangs rgyas rigs kyi sun ma zlog
/de ring bla ma'i sku tshe spel //
dbus kyi dar thag dbyings su sdus //
bla ma chos kyi 'khor lo bskor zhing bzhugs su gsol //
zhes pa'i tshig mtshams su dar thag rnams mkha' 'gro'i dkyil 'khor du rim par bsdu zhing rol mo bya /
de nas bla ma mgon po tshe dpag tu med par gsal ba dang /
dkyil 'khor gyi lha tshogs rnams kyi thugs srog sngags phreng lu gu rgyud las 'od zer 'phros /
phyi 'byung ba sa chu me rlung nam mkha' la sogs snod kyi 'jig rten 'byung lnga kun gyi dwangs ma /
nang khams gsum gyi skye 'gro'i tshe dpal bsod nams /
gsang ba phyogs bcu dus bzhi'i bde gshegs rgyal ba rnams kyi thugs rje mthu stobs thams cad lnga ldan 'od zer lu gu rgyud kyi rnam par bsdus te /
dpal ldan bla ma mchog gi thugs srog nyi zla'i ga'u lu gu rgyud dang bcas par sib sib thim par mos la /
mda' dar g.yab rol mo 'khrol spos dud dang bcas pas /
hU~M:
sngon gyi bskal pa'i dang po la :
'chi med chos 'di sus bsgrubs pa :
sgrub pa'i gnas mchog gang du yin :
dngos grub snying po su yis brnyes :
hU~M:
sngon byung bskal pa'i dang po la :
bde chen dbang gi pho brang du :
bcom ldan tshe bdag yab yum gnyis :
skye 'chi med pa'i skur bstan te :
bgres rgud med pa'i grub rtags thob :
de yi byin rlabs deng 'dir bskul :
sgrub mchog tshe yi dngos grub stsol :
hU~M:
de nas bar gyi bskal pa la :
rA ga rak+ta'i brag phug tu :
bdag nyid pad+ma yab yum gyis :
tshe lha gsang ba'i sgrub pa mdzad :
'ja' lus rdo rje'i srog bsgrubs pas :
skye 'chi med pa'i skur bstan te :
bgres rgud med pa'i grub rtags thob :
de yi byin rlabs deng 'dir bskul :
sgrub mchog tshe yi dngos grub stsol :
hU~M:
de 'og da lta'i bskal pa la :
mkha' 'gro 'du ba dga' ba'i tshal :
zag med 'ja' tshon ke'u tshang du :
skal ldan chos bdag skyes bu yis :
zab gter gsang rgya bkrol ba'i tshe :
skye 'chi med pa'i gding rnyed cing :
'chi med grub pa'i mtshan ma thob :
de yi byin rlabs deng 'dir bskul :
sgrub mchog tshe yi dngos grub stsol :
ces dang /
hU~M/
dkyil 'khor dbus nas rtsa gsum rigs 'dus lha :
yab yum sras bcas thugs dam deng 'dir bskul :
rgyal ba rigs gsum mgon po pad+ma 'byung :
mgyogs ma bzhi dang sgo ma bzhi la sogs :
tshe yi gsang ba'i dkyil 'khor lha tshogs rnams :
mi mngon dbyings nas thugs dam gnad nas bskul :
tshe bdag rnams kyis bla tshe yar ba khug
/srid gsum brtan g.yo'i tshe dpal dngos grub sdus :
rig 'dzin sgrub por byin rlabs char chen phob :
tshe yi pho nya srung ma thams cad kyis :
tshe bcud dngos grub sgrub pa'i sdong grogs mdzod :
ces pas thugs dam bskul ba dang /
tshe 'gugs stabs gcig tu bya'o //
de lta bu'i srid zhi'i dwangs bcud thams cad 'od zer sbrang rtsi'i rnam pa lta bur sku lus la bskyil zhing /
tshe rten nyi zla'i ga'u lu gu rgyud dang bcas pa la bstims pas /
sku tshe mi 'gyur ba'i lhun po /
mi nub pa'i rgyal mtshan /
rab tu brtan pa rdo rje g.yung drung gi rang bzhin du gyur /
de nas tshe rdzas rnams rim par phyag tu phul la /
hU~M:
bde gshegs tshe yi gsang ba'i pho brang mchog :
bkra shis rin chen bum pa rgyan ldan pa :
nang na rtsa gsum tshe yi lha tshogs bzhugs :
gnyis med bdud rtsi'i chu dang bcas phul bas //
las dang nyon mongs bag chags dri ma bkrus :
ye shes lha yi sku gsung thugs 'grub shog :
oM AHhU~M hrIHgu ru DA+e wa d+hA ki nI sarba sid+d+hi pha la hU~M:
a b+hi Shiny+tsa satwaM:
hU~M:
dung chen bde ba chen po'i snod nang du :
rtsa brgyad yan lag stong sbyar dza gad sman :
rtsa gsum lha tshogs mnyam sbyor byang chub sems :
dpal ldan bla ma mchog la 'bul ba yis :
rtsa khams mdud grol ye shes rtsa kha bye :
bde stong gsang ba'i dbang mchog thob par shog :
oM AHhU~M gu h+ya a b+hi Shiny+tsa satwaM:
hU~M:
'bru bcud dam rdzas sbyar ba tshe'i bcud len :
thabs shes zung 'jug myang grol ril bu 'di :
dpal ldan bla ma mchog la 'bul ba yis :
myang stong shes rab ye shes dbang thob shog :
oM AHhU~M pradz+nyA dz+nyA na a b+hi Shiny+tsa satwaM:
hU~M:
phyi ltar dam rdzas rdzas mchog nyi shu lnga :
nang ltar ba liM bum gzugs lha'i gzhal yas :
gsang ba rtsa gsum tshe yi lha tshogs bzhugs :
dpal ldan bla ma mchog la 'bul ba yis :
'chi med tshe dang 'dzad med zas nor sogs :
yon tan re ba skong ba'i dbang thob shog :
oM AHhU~M gu Na A yuHsid+d+hi tshe b+h+rU~M:
hU~M/
bde gshegs tshe yi sku gsung thugs yon tan :
phrin las mi zad rgyan gyi 'khor lo yis :
gsang gsum 'gyur med rdo rjer rgyas btab bo //
'chi med rdo rje'i srog tu grub nas kyang :
'gyur med rdo rje g.yung drung tshe thob shog :
oM AHhU~M kA ya wA ka tsit+ta tiSh+Tha badzra a b+hi Shiny+tsa satwaM:
de nas las bzhi'i 'brang rgyas rnams rim par phul la /
lhun grub tshe dbang rig 'dzin la //
dbang gi 'brang rgyas 'di phul bas /
khams gsum srid bcud ma lus kun //
dbang sdud phrin las 'grub par shog
/lhun grub tshe dbang rig 'dzin la //
drag po'i 'brang rgyas 'di phul bas //
dgra bgegs log 'dren ma lus pa //
tshar gcod phrin las 'grub par mdzod //
lhun grub tshe dbang rig 'dzin la //
zhi ba'i 'brang rgyas 'di phul bas //
nad gdon sdig sgrib nyams chag kun //
zhi ba'i phrin las 'grub par shog
/lhun grub tshe dbang rig 'dzin la //
rgyas pa'i 'brang rgyas 'di phul bas //
sku tshe bstan pa mnga' thang kun //
rgyas pa'i phrin las 'grub par mdzod //
de nas bkra shis rdzas rtags rgyal srid sna bdun rnams rim par thogs la /
de yang rdor slob kyis /
sngon yang dag par rdzogs pa'i sangs rgyas shAkya thub pa la rtswa 'tshong bkra shis kyis rtswa dur ba phul nas bkra shis pa'i rdzas su byin gyis brlabs par mdzad pa'i mthu las der 'dir yang dpal ldan bla ma dam pa'i 'am sbyin pa'i bdag po'i sku tshe brtan pa'i ched du /
dur ba'i rdzas kyis bkra shis par gyur cig
/dur bas tshe ni 'phel bar byed pa ste //
rdo rje sems dpa'i tshe ni rab bsgrubs nas //
nyon mongs nad rnams zhi bar byed pa yi //
bkra shis des kyang tshe ni 'phel bar shog
/sngon yang dag par rdzogs pa'i sangs rgyas shAkya thub pa la lha yi dbang po brgya byin gyis dung dkar po g.yas su 'khyil pa phul nas bkra shis pa'i rdzas su byin gyis brlabs par mdzad pa'i mthu las /
deng 'dir yang dpal ldan bla ma dam pa'i sku tshe brtan pa'i slad du /
dung dkar gyi rdzas kyis bkra shis par gyur cig
/dung ni chos kyi sgra rnams sgrog pa'i tshul //
ye shes rgya mtsho mchog tu dag gyur te //
rnam dag chos la thogs med longs spyod pa'i //
bkra shis des kyang chos sgra sgrog par shog
/sngon yang dag par rdzogs pa'i sangs rgyas shAkya thub pa la gzugs kyi lha mo 'od 'chang mas me long phul nas bkra shis pa'i rdzas su byin gyis brlabs par mdzad pa'i mthu las /
deng 'dir yang dpal ldan bla ma dam pa'i sku tshe brtan pa'i ched du me long gi rdzas kyis bkra shis par gyur cig
/me long ye shes rgya mtsho chen po ste //
ye shes rgya mtsho nyid du dag gyur te //
snying po rnam dag ye shes rtogs gyur pa'i //
bkra shis des kyang deng 'dir shis par shog
/sngon yang dag par rdzogs pa'i sangs rgyas shAkya thub pa la glang po che sa srung gis gi waM phul nas bkra shis pa'i rdzas su byin gyis brlabs par mdzad pa'i mthu las /
deng 'dir yang dpal ldan bla ma dam pa'i sku tshe brtan pa'i ched du gi waM gi rdzas kyis bkra shis par gyur cig
/gi waM dug gsum 'joms pa nad kyi sman //
sman mchog chos nyid rab tu rtogs gyur te //
nyon mongs skye 'chi rgyun chad gyur pa yi //
bkra shis des kyang dug gsum zhi gyur cig
/sngon yang dag par rdzogs pa'i sangs rgyas shAkya thub pa la grong pa'i bu mo legs skyes mas ba nyis stong bzhos pa'i zho phul nas bkra shis pa'i rdzas su byin gyis brlabs par mdzad pa'i mthu las /
deng 'dir yang dpal ldan bla ma dam pa'i sku tshe brtan pa'i ched du zho yi rdzas kyis bkra shis par gyur cig
/zho ni kun gyi snying por gyur pa ste //
snying po rnam dag ye shes mchog thob nas //
yon tan kun gyi dbyig tu gyur pa ste //
bkra shis des kyang nad rnams zhi gyur cig
/sngon yang dag par rdzogs pa'i sangs rgyas shAkya thub pa la sa yi lha mo brtan mas li khri phul nas bkra shis pa'i rdzas su byin gyis brlabs par mdzad pa'i mthu las /
deng 'dir yang dpal ldan bla ma dam pa'i sku tshe brtan pa'i ched du li khri'i rdzas kyis bkra shis par gyur cig
/li khri dmar po dbang gi rang bzhin te //
chos rnams ma lus dbang du bsdus nas ni //
chos kyi rgyal srid rab tu thob gyur pa'i //
bkra shis des kyang khyed srid brtan gyur cig
/sngon yang dag par rdzogs pa'i sangs rgyas shAkya thub pa la lha tshangs pas shing thog bil ba phul nas bkra shis pa'i rdzas su byin gyis brlabs par mdzad pa'i mthu las /
deng 'dir yang dpal ldan bla ma dam pa'i sku tshe brtan pa'i ched du bil ba'i rdzas kyis bkra shis par gyur cig
/bil ba rgyu rkyen 'bras bur bcas pa'i mchog
/'jig rten 'jig rten las 'das spyod pa kun //
byang chub snying po mchog tu gyur pa yi //
bkra shis des kyang don kun 'grub gyur cig
/sngon yang dag par rdzogs pa'i sangs rgyas shAkya thub pa la gsang ba'i bdag po phyag na rdo rjes yungs kar phul nas bkra shis pa'i rdzas su byin gyis brlabs par mdzad pa'i mthu las /
deng 'dir yang dpal ldan bla ma dam pa'i sku tshe brtan pa'i ched du yungs kar gyi rdzas kyis bkra shis par gyur cig
/yungs kar rdo rje'i rigs te thams cad du //
bgegs rnams ma lus 'joms par byed pa ste //
mthu stobs yon tan phun sum tshogs gyur pa'i //
bkra shis des kyang bgegs rnams zhi bar shog
/dbu la bkra shis mi nub gdugs ltar skyob //
spyan la bkra shis rin chen gser gyi nya //
ljags la bkra shis pad+mo lo 'dab rgyas //
tshems la bkra shis dung dkar g.yas su 'khyil //
mgul la bkra shis bum pa bzang po mchog
/thugs la bkra shis dpal be'u 'od zer 'phro //
sku la bkra shis mi nub rgyal mtshan 'dzin //
zhabs la bkra shis 'khor lo rtsibs stong ldan //
brgyad po des kyang deng 'dir bde legs shog
/lha rdzas las byas lte ba shin tu zlum //
rtsibs stong ldan zhing mu khyud rab mnyam bzang //
sdang ba'i dgra las rnam par rgyal gyur pa'i //
'khor lo rin chen deng 'dir bkra shis shog
/rin chen ngo bo lha rdzas bai DUr+ya //
kun tu dpag tshad tsam du snang byed cing //
dri med nyin mo ji bzhin mtshan de bzhin //
nor bu rin chen deng 'dir bkra shis shog
/gzugs mdzes lta na sdug cing tshul bzang ma //
pags pa'i mdog legs 'jam zhing dri mchog ldan //
yid 'ong 'dod dgu'i reg bya dang ldan pa'i //
btsun mo rin chen deng 'dir bkra shis shog
/gang yang rgyal la mu tig mdangs ldan pas //
gser sogs mang po thub la phul ba ltar //
bzod ldan mtshungs pa'i khyim bdag rin chen te //
blon po rin chen deng 'dir bkra shis shog
/yan lag thams cad legs skyes sa la ni //
rab gnas gangs can ri 'dra glang po che /
rgyal po la 'os mkha' la rab 'gro ba'i //
glang po rin chen deng 'dir bkra shis shog
/tho rangs dus su sa rnams ma lus pa //
yongs su bskor zhing slar yang ldog gyur pa //
rma bya'i mgrin pa'i spu ltar yid 'ong ba'i //
rta mchog rin chen deng 'dir bkra shis shog
/'gro dang ldog dang kun nas 'ong gyur pa'i //
dpa' brtan 'byor pa'i dpung gi tshogs dang bcas //
ma lus bdud dpung 'joms par byed pa yi //
dmag dpon rin chen deng 'dir bkra shis shog
/dge legs rgya mtsho dkon mchog rin chen la //
dad pa rgya mtsho'i 'dun pas phyag 'tshal zhing //
skye dgu rgya mtsho'i dpal du gyur pa yi //
bkra shis des kyang deng 'dir bde legs shog
/ces sogs kyi shis brjod kyang bya /
tshe rdzas dang 'brang rgyas rdzas rtags sogs phyag tu phul skabs me tog 'thor ba dang rol mo 'khrol /
bla ma de nyid kyi brtan bzhugs tshigs bcad shes na'ang bya zhing spyi 'gro la /
phun sum tshogs pa mnga' ba gser gyi ri bo 'dra //
'jig rten gsum gyi mgon po dri ma gsum spangs pa //
sangs rgyas pad+ma rgyas pa 'dab 'dra'i spyan mnga' ba //
'di ni 'jig rten dge ba'i bkra shis dang po 'o //
de yis nye bar bstan pa'i mchog rab mi g.yo ba //
'jig rten gsum na grags shing lha dang mis mchod pa //
chos kyi dam pa skye dgu rnams la zhi byed pa //
'di ni 'jig rten dge ba'i bkra shis gnyis pa 'o //
dge 'dun dam pa chos ldan thos pa'i bkra shis phyug
/lha dang mi dang lha ma yin gyi mchod pa'i gnas //
tshogs kyi mchog rab ngo tsha shes dang dpal gyi gzhi //
'di ni 'jig rten dge ba'i bkra shis gsum pa 'o //
hrIH
snod bcud thams cad pad+mo bde ba can //
gzod nas 'chi med dag pa'i dkyil 'khor dbus //
dpal ldan bla ma rgyal mchog tshe dpag med //
nam yang mi nub gsal bar zhabs brtan shog
/thugs srog hrIHla sngags kyi phreng bas bskor //
de las 'od 'phros snod bcud zhing kun khyab //
dwangs ma'i 'od zer thugs kyi snying por bstim //
sku tshe rdo rje lta bur 'tsho gzhes shog
/bde chen bde skyong 'khor lo'i rtsa 'dab dbus //
tshe lha yum dang mnyam sbyor byang chub sems //
mi 'gyur ye shes bdud rtsi'i sprin 'phro ba'i //
zag med rdo rje'i sku ru zhabs brtan shog
/thugs kar nyi zla'i ga 'u kha sbyor dbus //
tshe rten thugs srog hrIHsa mtshan g.yas bskor du //
hU~M yig lu gu rgyud du sbrel ba yis //
bar gcod bgegs kyi mtshan mas mi phyed shog
/rgyal dbang pad+mA ka ra'i lung bstan dang //
rgyal sras chos rje'i thugs rje dus babs kyis //
gsang chen theg pa'i ring lugs rgyas pa dang //
bstan 'dzin skyes bu'i sku tshe brtan par shog
/ces pa /
bdag gis kun mkhyen 'brug pa rin po cher phul ba'i sham bu gang 'dod du bsgyur ba 'di tsam byas na legs so //
de nas tshogs kyi dga' ston dang /
las byang gi tshogs lhag dang /
bzod gsol gshegs bsdu bkra shis kyis brtan par bya'o //
de ltar 'chi med dril sgrub la brten pa'i chos bdag skyes chen mchog rnams zhabs pad bskal brgyar brtan pa'i cho ga 'di /
'chi med kyi las gzhung nyid dang /
bla ma dag gi yig cha gsar rnying ci rigs dang /
da lam rang nyid kyi dag snang dang yang sgo bstun te chos rje gling pas lho phyogs kyi ri bo'i skyob nor bu gling gi nags nang du zin bris btab pa /
de las shog thog tu 'bebs pa po yang /
rwa ston 'jam dpal gyis bgyis pa ste /
dge des chos bdag skyes chen rnams bskal pa rgya mtsho'i snying por 'tsho zhing gzhes la gdul bya smin grol du mdzad par gyur cig
/dge'o ///
/
