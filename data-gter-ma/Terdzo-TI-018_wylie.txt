sprul pa'i rgyal chen sku lnga'i gsol phrin dbang gi gad rgyangs zhes bya ba /
na mo badzra ma hA kro d+ha ya /
dam rdzas mchod gtor bshams pa byin gyis brlabs te /
rang gi thugs ka'i hU~M yig las byung ba'i 'od zer gyis zan yangs chos 'khor chen po sogs gar bzhugs kyi gnas nas sprul pa'i rgyal chen 'khor bcas spyan drangs par bsam la /
hU~M/
chos nyid zhi las ma g.yos kyang //
rnam 'gyur 'bar ba'i skur ston pa //
sprul pa'i chos skyong rgyal chen ni //
sde lnga 'khor g.yog dpung dang bcas //
sngon gyi thugs dam rgyud bskul lo //
gnas 'dir spyan 'dren gshegs su gsol //
rA dza sid+d+hi sa ma ya dzaHdzaH
dza hU~M baM hoHa la la hoH
hU~M/
rin chen sna lnga'i gzhal yas 'dir //
nyi zla pad+ma'i gdan khri la //
bstan pa srung phyir bzhugs nas kyang //
bdag don ma lus yongs rdzogs mdzod //
hU~M/
rgyal chen mchod pa'i dam rdzas ni //
nyer spyod 'dod yon bsam mi khyab //
dkar mngar sman phud rdzing bur gtams //
myos byed rak+ta'i rba klong 'khrugs //
dmar gyi gtor ma lhun por spungs //
dgra bo'i sha rus gcal du bkram //
smyug rgod mda' dar rgyal mtshan sogs //
spyan gzigs longs spyod mthun pa'i rdzas //
dpag med dgyes rgur 'char ba'i sprin //
yid 'phrog mchod pa rgya mtshos mchod //
'khor bcas thugs dam dgyes bskangs nas //
ma g.yel brtse bas sdongs grogs mdzod //
rA dza sid+d+hi sa ma ya ar+g+haM nas /
shab+da pU dza hoH'i bar gyi nyer spyod dang /
ma hA pany+tsa a mr-ita khA hi /
ma hA rak+ta khA hi /
zhes sman raka stob /
rA dza sid+d+hi sa ma ya dzaHsa pa ri wA ra i dam ba liM ta kha kha khA hi khA hi /
zhes lan gsum mam bdun gyis gtor ma phul la /
hU~M/
sgrub mchog bdud 'dul thugs dam can //
'gro don legs nyes stangs 'dzin pa //
dam nyams gdug pa kun gyi gshed //
thogs med 'jigs byed khyod la bstod //
skye med thugs kyi cho 'phrul las //
sku rgyal mon bu pu tra dang //
yon tan rgyal po shing bya can //
gsung gi rgyal chen dgra bla skyes //
phrin las chos skyong pe ha ra //
rnam rol cir yang 'char ba'i rgyan //
so so'i sprul pa btsun mo blon //
pho nya ru 'dren gar mkhan sogs //
'khor g.yog dpung tshogs bsam las 'das //
snang srid dregs pa 'bangs su sdud //
chos 'khor skyong ba'i g.yar dam can //
mthu rtsal bdag po khyod la bstod //
sngon tshe brag dmar ke'u tshang du //
slob dpon pad+ma thod phreng gis //
bka' bsgos dam tshig gnyer gtad bzhin //
thugs dam gnyan po ma g.yel bar //
snying po'i bstan dang bstan 'dzin sde //
'dus pa'i dge 'dun chos 'khor bcas //
rtag tu bsrung zhing skyong ba dang //
bar chad mi mthun rkyen rnams sol //
chos srid mnga' thang legs tshogs spel //
skye 'gro'i snang ba dbang du sdus //
mi bsrun log par lta ba'i dpung //
gang la bya ba khyod kyis shes //
mtha' rtsa skye rgyud rtsad nas chod //
phyogs las rnam rgyal dge mtshan gyi //
grags pa'i ru mtshon dgung du phyor //
mdor na rnal 'byor bdag cag gis //
bcol pa'i las rnams ma lus pa //
dus 'dir 'grub pa'i phrin las mdzod //
ces bstod cing phrin las bcol /
mgron rang gnas su gshegs par bsam zhing mchod gtor gtsang sar 'bul lo //
zhes pa'ang mngon par 'dod pa'i don la phrin las bskul ba'i phyir 'jigs bral ye shes rdo rjes spel ba dza yan+tu ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
