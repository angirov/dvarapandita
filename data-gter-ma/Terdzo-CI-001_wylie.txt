\u0f01\u0f83:
o rgyan gyi mkhan po pad+ma saM b+ha ba'i thugs bcud 'phags ma sgrol ma'i man ngag 'jigs pa kun skyob ces bya ba bzhugs so :
mkha' 'gro kun 'dus 'phags ma sgrol ma la phyag 'tshal lo :
ma 'ongs sems can 'jigs pa kun skyob phyir :
rje btsun sgrol ma'i sgrub thabs zab mo zhig :
pad+ma bdag gis thugs kyi slob mar gdams :
skal ldan las 'phro can dang 'phrad par shog :
sa ma ya rgya :[ \u0f88\u0f88\u0f88\u0f88\u0f88\u0f88\u0f88\u0f88 ]rje btsun sgrol ma'i sgrub thabs zab mo nyams su blang ba la :
dang po tshogs gsag ni :
bgegs bskrad pa dang srung ba'i 'khor lo bsgom pa sngon du 'gro bas :
na mo :
'jigs dang sdug bsngal kun sel ba'i :
rje btsun 'phags ma'i lha tshogs rnams :
thugs rje'i dbang gis gnas 'dir gshegs :
pad+ma zla ba'i gdan la bzhugs :
bdag dang mkha' mnyam sems can kun :
sgo gsum gus pas phyag 'tshal lo :
rtse gcig yid kyis skyabs su mchi :
byang chub mchog tu sems bskyed do :
sdom pa ma lus gzung bar bgyi :
'gro kun sangs rgyas myur thob shog :
mchod pa byin rlabs ni :
hU~M:
brtan g.yo'i snang ba thams cad kun :
g.yu lo bkod pa'i zhing khams su :
phyi nang mchod pa'i dngos po'i tshogs :
kun bzang mchod sprin rgya mtshor gyur :
mchod pa 'byung ba'i sngags   na mo rat+na tra yA ya /
oM na mo b+ha ga ba te badzra sA ra sogs mchod pa'i sprin gyi gzungs /
mchan /brjod :
dngos gzhi bskyed rim ni :
tAM:
stong nyid rang gdangs rdo rje'i srung 'khor dbus :
rin chen gzhal med mtshan nyid yongs su rdzogs :
pad zla'i steng du sa bon tAM ljang gu :
'od zer 'phros 'dus ut+pal tAM gyis mtshan :
de las rje btsun sgrol ma sku mdog ljang :
zhi 'dzum dbu skra gnag snum sil bur grol :
dar dang rin chen me tog phreng bas brgyan :
phyag g.yas mchog sbyin g.yon pas ut+pal 'chang :
zhabs gnyis phyed skyil 'od lnga'i klong na bzhugs :
mtha' skor 'jigs pa brgyad skyob sgrol ma dang :
rnam 'phrul nyer gcig mtshan mchog brgya rtsa sogs :
sprul pa'i sprin phung bsam yas spro zhing bsdu :
gnas gsum oM AHhU~M mtshan 'od zer gyis :
ye shes lha tshogs spyan drangs gnyis med bsam :
spyan 'dren bzhugs gsol ni :
tAM:
spyan ras gzigs dbang brtse ba'i thugs rje'i 'phrul :
'jigs pa kun skyob Ar+Ya tA re ma :
bde gshegs sems dpa' sems ma'i 'khor dang bcas :
thugs rje'i dbang gis 'dir gshegs brtan par bzhugs :
oM Ar+Ya tA re sa pa ri wA ra e h+ye hi :
badzra sa mA dza :
sa ma ya dzaHhU~M baM hoHtiSh+Tha lhan :
dbang bskur ba ni :
slar yang dbang lha nam mkha' gang ba'i tshogs :
spyan drangs ye shes bdud rtsis dbang bskur bas :
sku gang sgrib dag chu lhag gyen du 'khyil :
rigs bdag 'od dpag med pas dbu brgyan gyur :
oM a pa ri mi ta a b+hi Shiny+tsa hrI:
phyag mchod ni :
ho :
rje btsun 'phags ma'i lha tshogs la :
bdag dang mtha' yas sems can kun :
sgo gsum dad pas phyag 'tshal zhing :
nyer spyod bdun dang rol mo'i sgra :
'dod yon lnga dang rgyal srid bdun :
bkra shis rdzas rtags brgyad la sogs :
srid dang zhi ba'i 'byor tshogs kun :
dngos bshams yid kyis rnam sprul te :
gus pas 'bul lo bzhes nas kyang :
'jigs pa thams cad zhi ba dang :
tshe dang ye shes rgyas pa dang :
mchog thun dngos grub bstsal du gsol :
oM badzra ar+g+haM pAd+yaM puSh+pe d+hU pe A lo ke gan+d+he nai bid+yA shab+da sarba pU dza sa ma ya ho :
bstod pa ni :
oM:
thugs rje'i mnga' bdag sgrol ma yum la phyag 'tshal bstod :
mtshan dpe'i skur ston sgrol ma yum la phyag 'tshal bstod :
tshangs pa'i gsung ldan sgrol ma yum la phyag 'tshal bstod :
mkhyen brtse'i thugs mnga' sgrol ma yum la phyag 'tshal bstod :
yon tan mtha' yas sgrol ma yum la phyag 'tshal bstod :
phrin las rmad byung sgrol ma yum la phyag 'tshal bstod :
'jigs pa brgyad skyob sgrol ma yum la phyag 'tshal bstod :
rnam 'phrul nyer gcig sgrol ma yum la phyag 'tshal bstod :
mtshan mchog brgya ldan sgrol ma yum la phyag 'tshal bstod :
sangs rgyas byang sems 'phags ma'i tshogs la phyag 'tshal bstod :
gus pas bstod do 'gro kun 'jigs las bskyab tu gsol :
ces dang phyag 'tshal nyer gcig gis bstod do :
bzlas pa bya ba ni :
rang gi thugs kar pad zla'i steng du ye shes sems dpa' 'phags pa spyan ras gzigs kha sarapa Ni tshon gang ba :
de'i thugs kar ut+pal sngon po 'dab ma brgyad pa kha sbyor gyi dbus su tAM:
steng du oM:
'og tu hA:
'dab ma brgyad la tA re tuta tA re tu re swA zhes pa'i yig 'bru brgyad 'od zer 'bar ba dang bcas pas mtshan par bsam la :
oM tA re tut+tA re tu re swA hA:
zhes bzla zhing lha sngags la sems rtse gcig tu gtad :
gsal snang skyes pa na :
bzlas pa'i rkyen gyis thugs srog sngags phreng dang bcas pa las 'od zer phyogs kun tu 'phros :
zhing rab 'byams kyi rgyal ba sems dpa' 'phags ma'i tshogs la thugs mnyes pa'i mchod pa 'bul :
'gro ba rigs drug gi 'jigs pa dang sdug bsngal thams cad bsal :
bde bas tshim par byas :
'od zer tshur 'dus bdag la thim pas mchog dang thun mong gi dngos grub thams cad thob par bsam la bzla'o :
bsnyen pa'i grangs 'bum phrag bzhi :
dus zla ba gcig :
rtags dngos nyams rmi lam du sku mthong ba :
sngags thos pa :
phyag mtshan rnyed pa sogs 'byung ngo :
sa ma ya rgya rgya :[ \u0f88\u0f88\u0f88\u0f88\u0f88 ]'phags ma sgrol ma'i gtor chog ni :
rin po che'i snod du bza' btung sman phud kyi gtor ma gya nom pa bshams la :
oM AHhU~M gi sngags dang phyag rgyas bdud rtsi'i rgya mtshor byin gyis brlab :
oM tA re tut+tA re tu re swA hA:
i daM ba lin+ta gr-ih+Na kha kha khA hi khA hi :
lan bdun gyis phul la :
oM:
dus gsum sangs rgyas kun gyi yum :
phrin las mnga' bdag thugs rje'i gter :
'phags ma sgrol ma sgrol mdzad yum :
'jigs pa brgyad skyob lha mo dang :
rnam 'phrul nyi shu rtsa gcig dang :
mtshan mchog brgya rtsa brgyad la sogs :
sangs rgyas byang sems yi dam lha :
dpa' bo mkha' 'gro chos srung bcas :
'khor dang bcas pa thams cad kun :
ting 'dzin sngags rgyas byin brlabs pa'i :
zhal zas gtor ma 'di bzhes la :
bdag cag rnal 'byor 'khor dang bcas :
nad gdon 'jigs pa kun las skyobs :
tshe bsod dpal 'byor ye shes spel :
zhi sogs phrin las rab 'byams dang :
mchog gi dngos grub 'grub par mdzod :
ces gsol ba btab la gtor ma gtsang sar gshegs so :
dus dang rgyun du btang bas 'di kho nas bar chad thams cad sel bar nges so :
sa ma ya rgya rgya :[ \u0f88\u0f88\u0f88\u0f88\u0f88\u0f88 ]'phags ma sgrol ma'i dbang bskur gyi cho ga ni :
sngon du bsnyen pa las su rung ba'i rnal 'byor pas dkyil 'khor dang dbang rdzas sogs bshams la bdag mdun sgrub mchod tshul bzhin bya :
slob ma khrus nas dbyung zhing byur dang bgegs bsal :
maN+Dal phul la gsol ba gdab :
tshogs gsag :
'phags ma 'khor bcas su bskyed la ye shes pa bstim mo :
de nas dbang dngos ni bum pa spyi bo'i gnas lngar bzhag la :
hU~M:
spros bral chos sku'i bum pa bzang po'i nang :
longs spyod yongs rdzogs rigs lnga'i bcud kyis gtams :
sprul sku'i rang bzhin bdud rtsi'i chu rgyun gyis :
skal ldan slob ma'i nyon mongs sgrib pa dag :
phung po gnas gyur rigs lnga'i dngos grub thob :
sku lnga ye shes lnga dang ldan par shog :
oM tA re tut+tA re tu re swA hA:
oM pad+ma ka la sha a b+hi Shiny+tsa hrI:
oM badzra ka la sha a b+hi Shiny+tsa hU~M:
oM rat+na ka la sha a b+hi Shiny+tsa trAM:
oM bud+d+ha ka la sha a b+hi Shiny+tsa oM:
oM karma ka la sha a b+hi Shiny+tsa A:
zhes dbang bskur sgrib pa thams cad dag :
dbang thams cad thob :
rigs bdag snang ba mtha' yas kyis dbu brgyan par bsam :
de ni rtsa ba'i dbang ngo :
de nas nus pa 'jug pa'i phyir bris sku spyi bor bzhag la :
oM:
sangs rgyas kun gyi sku yi yum :
rdze btsun 'phags ma sgrol ma yi :
sku yi phyag rgyas dbang bskur bas :
rdo rje'i sku dang dbyer med shog :
kA ya a b+hi Shiny+tsa hU~M:
sngags phreng mgrin par bzhag cing bzlas pa'i lung byin la :
A:
sangs rgyas kun gyi gsung gi yum :
rje btsun 'phags ma sgrol ma yi :
snying po lung gi dbang bskur bas :
rdo rje'i gsung dang dbyer med shog :
wA ka a b+hi Shiny+tsa hU~M:
phyag mtshan snying gar bzhag la :
hU~M:
sangs rgyas kun gyi thugs kyi yum :
rje btsun 'phags ma sgrol ma yi :
thugs kyi dgongs pas dbang bskur bas :
rdo rje'i thugs dang dbyer med shog :
tsit+ta a b+hi Shiny+tsa hU~M:
mtha' rten gtor ma lhar gsal ba spyi bor bzhag la :
tAM:
gtor ma zlum po rin chen gzhal med dbus :
rje btsun sgrol ma 'jigs skyob lha mo dang :
rnam 'phrul nyer gcig mtshan brgya rtsa brgyad sogs :
sangs rgyas byang sems 'phags ma'i sprin phung 'phro :
dad mos can gyi spyi bor mngon sum byon :
sku gsung thugs yon phrin las dbang bskur bas :
lha dang dbyer med nus pa 'phel zhing brtan :
mchog thun dngos grub rab 'byams dbang thob shog :
sarba a b+hi Shiny+tsa hrI:
lha bstim zhing bkra shis brjod :
dam tshig khas blang dang sku yon dbul ba sogs bya'o :
sa ma ya :
rgya rgya :[ \u0f88\u0f88\u0f88\u0f88 ]'phags ma sgrol ma'i las tshogs la :
srung ba ni :
gro ga'am shog bu la gur gum :
gi waM:
rgya mtshal :
rgya skyegs :
rgya snag rnams sbyar bas 'khor lo rtsibs brgyad mu khyud dang bcas pa'i lte bar sku'am phyag mtshan sa bon dang bcas pa la rtsa sngags kyis bskor :
'dab ma brgyad la :
oM tA swA hA:
sogs nas :
oM swA swA hA:
zhes pa'i bar la 'jigs pa brgyad skyob kyi spel tshig sbyar :
de'i phyi rol gyi mu khyud la pad 'dab nyer gcig dang :
de phyir pad 'dab brgya rtsa la tAM re re bri :
de'i phyi rol du sgrol mas dam bcas pa'i gzungs dang :
dbyangs gsal rten snying 'dod gsol rdor ra me ri bcas bris la dri bzang dang :
gi waM gis byug :
lha tshogs bskyed bstim bzlas brjod kyis bsgrub :
brtan bzhugs bya :
rma bya'i mdongs ma nyams pa :
ut+pal sngon po :
shel dkar po bcas lus kyi drod dang ma bral bar bcangs pas 'jigs pa thams cad las srung zhing skyob par 'gyur ro :
zhi ba ni :
rin po che'am rdza'i bum par bu mo grong pa'i chos kyis ma gos pas blangs pa'i rgyun 'bab kyi chu dang :
lnga tshan lnga :
khyad par gurgum :
gi waM:
ut+pal rnams sbyar bas dgang :
lha bskyed bzlas pas bsgrub :
'od du zhu ba'i chus khrus dang 'thor 'thung byas pas nad gdon 'jigs pa thams cad zhi bar 'gyur ro :
rgyas pa ni :
thod pa mtshan ldan 'bru sman dar zab tshe rdzas rin po che'i rigs kyis bkang :
sku dang sngags byang 'dod gsol bcas gzhug :
tshul bzhin bsgrubs nas mdzod kyi phug tu bzhag :
skabs su mchod pa rgya chen po phul bas tshe dang bsod nams dpal 'byor thams cad rgyas par 'gyur ro :
dbang ni :
lcags kyu can gyi me tog dmar po tshogs tshad dang :
khye'u dang bu mo gtsang ma'i byang sems dkar dmar dang por byung ba :
gi waM:
li khri :
sin+d+hu ra :
rdo khab len :
mtshal :
lan tshwa rnams chang gis ril bu bya :
zangs snod du sgrub :
sngags kyi rnal 'byor nus pa dang ldan pas yi ge bcu pa'i mthar :
na mo ha ra b+hi ti ba si ni b+ha ba tu swA hA:
khri bzlas pa btab pas 'od dang du ba sogs byung na dmigs bya la sbyin pa'am :
dud pas khyab tshad dbang du 'gyur ro :
drag po ni :
lcags phur sor bzhi pa dang yungs dkar la rtsa sngags mthar :
sarba a pa ka ra b+h+yo b+h+yo zlog zlog mA ra ya rbad :
mang du bzlas shing btab nas gnod pa'i phyogs su gzug :
thun brdegs pas gnod byed thams cad phyir bzlog par 'gyur ro :
yang na de thams cad sbyin sreg gis bsgrub par bya ste :
las dang rjes su mthun pa'i thab dang :
bud shing dang :
yam shing dang :
bsreg rdzas sogs bshams la :
bdag nyid rje btsun ma'i sa mA ti la gnas pas rdzas rnams byin gyis brlab :
me spar la 'jig rten pa'i me lha bskyed cing spyan drangs shing rdzas phul la 'dod gsol bya :
de nyid mer 'bar ba'i klong du ye shes kyi lha tshogs rje btsun ma 'khor dang bcas pa bskyed bstim mchod bstod dang :
mar khu :
yam shing :
khyad par gyi rdzas rnams dbul :
sngags ni :
zhi ba la :
rtsa sngags kyi mthar :
ru ru s+phu ru dz+wa la tiSh+Tha sarba ar+tha sA d+ha na hU~M shAn+tiM ku ru prA sha ma na ya hU~M hU~M hU~M:
de bzhin du rgyas pa la :
rat+na saM b+ha ba trAM ma hA A yur puN+ye dz+nyA na su khaM b+h+rU~M puSh+TiM ku ru oM oM oM:
dbang la :
pad+ma a pa ri mi ta hrIHdzaHsarba lo ka wa shaM ma na ya dza dza dza :
drag po la :
karma kro d+ha phaT sarba sha trUn mA ra ya phaT phaT phaT:
ces dang gzhan yang spel tshig gang 'dod dang bcas bya'o :
mthar ye shes pa gshegs :
dam tshig pa me 'bar ba'i klong du 'jig rten pa'i me lha gsal ba la gtang rag dbul zhing rang gnas su gtang :
bsngo smon bkra shis brjod :
des ni las thams cad myur du 'grub par 'gyur ro :
sa ma ya :
rgya rgya :[ \u0f88\u0f88\u0f88\u0f88\u0f88\u0f88\u0f88 ]de nas yang dag bshad bya ba :
nad gdon gnod pa zhi ba dang :
rkyen ngan bar chad zlog pa dang :
snod bcud legs tshogs rgyas pa'i phyir :
mchod sbyin mdos kyi cho ga bshad :
sa ma ya :
de la dang po yo byad gsog pa ni :
mdos kyi rgyu rab rin po che :
'bring sa spyin bzang po dang rin po che'i phye ma bsres pa :
tha ma 'bru sna'i ngar phye la bya :
de'ang gling bzhi ri rab lcags ri mu khyud dang bcas pa'i dbyibs su bzhengs :
ri rab kyi steng du sgrol ma'i dkyil 'khor sgo rdzogs sam pad 'dab kyis mtshon par lha grangs kyi tshom bu dgod :
steng du gdugs dang g.yas g.yon du rgyal mtshan dang ba dan 'phyar :
mthar nyer spyod 'dod yon sogs mchod pas bskor :
ri rab bang rim dang po la sgrol ma sogs sri zhu'i mgron gyi gtor ma zhal zas zlum po :
gnyis pa yon tan gyi mgron la dkar gtor dang dmar gtor spel ma :
gsum par bgegs la changs bu'i gtor ma :
bzhi par rigs drug la ril bu'i gtor ma rnams grangs ci mang gis bskor :
gling bzhi'i nam mkhar khri'u'i khar maN+Dal tshom bu mchod pa dang bcas pa :
de'i mdun du g.yu'i rta la gser gyi mi chung rin po che'i rgyan ldan dar gos kyis bklubs shing mda' gzhu 'gengs pa thams cad kha shar bstan du bkod par nam rgyang mda' 'phang shing ris sogs 'dzug :
so so'i mthar de 'dra chung ngu nyi shu rtsa drug res bskor :
bang rim dang bar mtshams rnams su 'dab chags gcan gzan ri dwags g.yung dwags chu gnas sogs srog chags kyi gzugs ji snyed pa dang :
rin chen dar zab 'bru sman go mtshon sogs dkor cha sna tshogs pas phyur bur gtams :
lcags ri'i khar yang nam rgyang mda' 'phang shing ris spel mar btsug :
de'i mdun du mchod pa nyer spyod brgya rtsa brgyad sogs gang 'byor :
dkar skyems :
mngar skyems :
chang skyems :
khrag skyems :
sku glud rgyan ldan dkor chas phyug pa rnams mdzes par bsham mo :
de nas cho ga la sngon 'gro ni :
bdag nyid sgrol mar bskyed pa dang bzlas brjod sogs sgrub thabs ltar bya :
mchod gtor dang mdos yas rnams sngags drug phyag rgya drug gis gling bzhi ri rab 'dod yon dang bcas pa kun tu bzang po'i mchod sbyin gyi gter chen por byin gyis brlab :
dngos gzhi ni :
mdun gyi dkyil 'khor mi dmigs te stong pa'i ngang las 'phags ma 'khor bcas su bskyed pa nas bzlas pa'i bar sgrub thabs bzhin btang rjes bzlas pa ci mang dang :
mchod bstod phyag 'tshal nyer gcig brgya rtsa sogs bya zhing gsol ba gdab :
de nas maN+Dal cha bzhi'i dang po bla ma dang dkon mchog spyi la yan lag bdun pa'i cho ga dang bcas dbul :
gnyis pa dang :
gsum pa dang :
bzhi pa rnams rje btsun ma 'khor dang bcas pa la dbul zhing bstod pa lan gnyis dang :
gsum dang :
bdun gyis phyag btsal :
sngags bzla :
thams cad la 'dod don gsol gdab rtse gcig bya'o :
gtor ma cha bzhi'i dang po sgrol ma 'khor dang bcas pa la cho ga ltar 'bul :
gnyis pa dpal mgon phyogs skyong yon tan gyi mgron dang :
'byung po'i tshogs :
gsum pa bgegs rigs lan chags :
bzhi pa rigs drug snying rje'i mgron la bsngo :
de'ang snying rje'i mgron la bsngo ba ni :
a kA ro lan nyi shu rtsa gcig gis khams gsum thams cad la khyab par bsngos nas :
oM:
mchod sbyin gtor ma dam pa 'di :
ngo bo zhal zas bzang rgus brgyan :
rnam pa 'dod pa cir yang 'byung :
mkha' khyab ting nge 'dzin gyis sprul :
sngags dang phyag rgya'i dpung bskyed nas :
dmyal ba yi dwags byol song dang :
mi dang lha min lha yi rigs :
dri za bar do'i yid lus sogs :
khams gsum kun la khyab par bsngo :
bsngos pa bzhin du thob gyur nas :
dga' mgu tshim zhing bsam pa 'grub :
mthar thug byang chub skal ldan shog :
ces bya'o :
de nas mdos 'bul ba la :
thog mar gleng gzhi dang bcas mgron la snyan brnan pa ni :
kye :
sngon gyi bskal pa'i dang po la :
lha dang lha min g.yul bshams tshe :
lha yi dbang po brgya byin gyis :
rje btsun sgrol mar skyabs gsol nas :
rnam bzhi'i mdos kyi mchod sbyin btang :
lha min gdug pa'i g.yul bzlog cing :
lha dmag dkar po dbugs rab phyung :
bar du rgya gar za hor yul :
rgyal po siM ha b+ha dra la :
sde brgyad gdug pas skabs btsal nas :
snod bcud thams cad nyam thag tshe :
slob dpon dga' rab rdo rje yis :
rje btsun sgrol mar skyabs gsol nas :
rnam bzhi'i mdos kyi mchod sbyin btang :
'byung po khros pa'i g.yul ngo bzlog :
za hor bde skyid ldan par byas :
de rjes bod yul bsam yas su :
rgyal po khri srong lde'u btsan la :
mtha' bzhi'i dmag gi so kha langs :
nad mtshon mu ges mnar ba'i tshe :
slob dpon pad+mas byin brlabs te :
sngags mkhan a tsar sa le yis :
rje btsun sgrol mar skyabs gsol nas :
rnam bzhi'i mdos kyi mchod sbyin btang :
phas rgol g.yul ngo cig car bzlog :
bod khams mnga' ris bde la bkod :
sngon byung srid pa de bzhin du :
de ring bdag cag yon mchod kyis :
nad mug mtshon 'khrug zhi ba dang :
tshe bsod dpal 'byor rgyas pa dang :
mtha' dmag dus 'khrug zlog pa dang :
gdon bgegs gdug pa tshar gcad phyir :
rje btsun sgrol mar skyabs gsol nas :
rnam bzhi'i mdos kyi mchod sbyin bshams :
mos shing gdung bas spyan 'dren na :
dkon mchog sri zhu'i mgron rnams kun :
thugs rje'i dbang gis gshegs su gsol :
mgon po yon tan mgron rnams kun :
dam tshig dbang gis gnas 'dir byon :
bgegs rigs lan chags mgron rnams kun :
zhi zhing gus pa'i tshul gyis 'dus :
rigs drug snying rje'i mgron rnams kun :
dga' zhing spro bas 'dir 'dus shig :
rang rang dgyes pa'i gdan la bzhugs :
mchod sbyin mdos kyi longs spyod bzhes :
las kyi 'bras bu mchis par mdzod :
sa ma ya sarba A kar+ShA ya dza dza :
dzaHhU~M baM ho :
sa ma ya tiSh+Tha satwaM:
zhes gsol bas mgron rigs mchog dman thams cad sprin gtibs pa bzhin byon nas mdun bskyed rje btsun ma'i mtha' skor du mngon sum bzhin bzhugs par bsam :
mdos cha bzhi'i dang po dkon mchog sri zhu'i mgron la 'bul ba ni :
oM:
bdag gi lhag pa'i bsam pa dang :
sangs rgyas byang sems sbyin stobs dang :
chos kyi dbyings kyi stobs rnams kyis :
dngos bshams yid las byung ba yi :
ri rab gling bzhi bye ba brgya :
nyi zla nor bu rin chen tshogs :
dar zab dkor cha bsam mi khyab :
nam mkha' gang ba'i mdos mchod 'di :
rje btsun 'phags ma sgrol ma dang :
'jigs pa brgyad skyob thugs rje'i yum :
rnam 'phrul lha mo nyi shu gcig :
mtshan brgya brgyad kyi sgrol ma'i tshogs :
mgron gyi gtso bor bzhugs pa yi :
bla ma sangs rgyas yi dam lha :
dam chos 'phags pa'i dge 'dun sde :
gnas gsum dpa' bo mkha' 'gror bcas :
dkon mchog sri zhu'i mgron rnams la :
gus pa'i blo yis 'bul lags na :
thugs rje'i dbang gis bzhes nas kyang :
bdag cag dpon slob yon mchod kyi :
nad gdon sdig sgrib zhi ba dang :
tshe bsod ye shes rgyas par mdzod :
thugs rje chen pos byin brlabs nas :
nyid dang dbyer med mdzad du gsol :
zhes dang nam mkha' mdzod kyi sngags rgyas dbul lo :
cha gnyis pa mgon po yon tan gyi mgron la 'bul ba ni :
oM:
bdag gi lhag pa'i bsam pa dang :
sangs rgyas byang sems sbyin stobs dang :
chos kyi dbyings kyi stobs rnams kyis :
dngos bshams yid las byung ba yi :
ri rab gling bzhi bye ba brgya :
nyi zla nor bu rin chen tshogs :
dar zab dkor cha bsam mi khyab :
nam mkha' gang ba'i mdos mchod 'di :
dpal ldan ma hA kA la dang :
lha mo nag mo re ma tI:
gtsang ris dpal mgon bdun cu'i tshogs :
dkar phyogs skyong ba'i 'byung po'i sde :
mthu dang rdzu 'phrul stobs kyi bdag :
mgon po yon tan mgron rnams la :
mos pa'i dbang gis 'bul lags na :
dam tshig dbang gis bzhes nas kyang :
bdag cag dpon slob yon mchod kyi :
'gal rkyen bar chad thams cad sol :
nad gdon gnod pa zhi bar mdzod :
tshe bsod dpal 'byor snyan grags spel :
mi nor zas gsum dbang du sdus :
dgra bgegs 'byung po cham la phob :
snod bcud kun la 'tshe ba yi :
btsa' sad ser ba'i gnod pa zlog :
sa chu me rlung g.yo 'khrug zlog :
mi phyugs nad dal god ka zlog :
byad phur rbod gtong 'thab rtsod zlog :
than dang ltas ngan keg sri zlog :
dus min 'chi rkyen bar chad zlog :
tshe ring nad med yun ring bde :
bsam pa sgrubs la re ba skongs :
sangs rgyas bstan pa dar ba dang :
sems can bde ba'i phrin las mdzod :
ces dang :
oM shrI d+harma pA la sa pa ri wA ra na mas+sarba sogs nam mkha' mdzod dang :
phyogs skyong dang 'byung po'i sngags la'ang sngags 'di nyid btags pas dbul :
cha gsum pa bgegs rigs lan chags kyi mgron la bsngo ba ni :
hU~M:
bdag gi lhag pa'i bsam pa dang :
sangs rgyas byang sems sbyin stobs dang :
chos kyi dbyings kyi stobs rnams kyis :
dngos bshams yid las byung ba yi :
srid pa mdos kyi yo byad ni :
gling bzhi ri rab bkod re legs :
nyi zla nor bu mdangs re gsal :
g.yu yi rta mchog 'gros re legs :
gser gyi skyes bu dpa' rtsal ldan :
nam rgyang mda' 'phang shing ris dang :
'dab chags ri dwags g.yung dwags khyu :
gser dngul dar zab rin po che :
bza' btung skyems phud ro bcud sogs :
'jig rten dkor cha bsam mi khyab :
gtan pa med pa'i longs spyod 'di :
bgegs rigs stong phrag brgyad cu dang :
gdon rigs sum brgya drug cu dang :
byis pa'i gdon chen bco lnga dang :
gtso bo'i gdon chen bco brgyad dang :
phal pa'i gdon phran bye ba dang :
lo zla zhag dus la gnas pa'i :
sa bdag gdug pa'i bsam sbyor can :
mdor na snang zhing srid pa yi :
sde brgyad bgegs dang lan chags tshogs :
khams gsum rgyu ba kun la bsngo :
bsngos pa bzhin du thob nas kyang :
tshe rabs sngon nas 'brel pa yi :
bu lon lan chags byang bar mdzod :
bdag cag yon mchod 'khor bcas la :
gnod cing 'tshe ba'i bsam sbyor spongs :
'gal rkyen bar du gcod pa yi :
za lam dgra dang bgegs la ston :
zlog sgyur bcol pa'i phrin las mdzod :
ces dang kha 'bar ma'i sngags rgyas bsngo :
cha bzhi pa rigs drug snying rje'i mgron la sbyin pa ni :
kye :
bdag gi lhag pa'i bsam pa dang :
sangs rgyas byang sems sbyin stobs dang :
chos kyi dbyings kyi stobs rnams kyis :
dngos bshams yid las byung ba yi :
gtan pa med pa'i mdos sbyin ni :
gling chen bzhi dang gling phran brgyad :
ri rab lcags ri mu khyud tshun :
bza' btung gos rgyan nor sna'i dbyig :
yul mkhar pha ma bu tsha dang :
rta phyugs rkang phran bzhon pa'i khyu :
mdor na gang la ci 'dod pa'i :
mkho rgu'i longs spyod thams cad kun :
ri ltar spungs shing mtsho ltar bskyil :
zad med phyur bur gtams pa 'di :
srid pa'i rtse nas mnar med yan :
las kyi sgyu mas 'khor ba yi :
snying rje'i yul gyur rigs drug 'gro :
bar do yid kyi lus can sogs :
mkha' khyab pha ma kun la bsngo :
bsngos pa bzhin du thob nas kyang :
ci 'dod longs spyod 'byung bar shog :
yid la bsam rgu 'grub par shog :
sdig sgrib sdug bsngal bral bar shog :
bde skyid phun sum tshogs par shog :
bdag cag dpon slob yon mchod la :
mnyen gshin byams brtse'i sems ldan pas :
rang rang ji ltar nus pa yi :
phan pa'i sdongs grogs rgya cher mdzod :
kun kyang chos bzhin spyod pa'i mthus :
thar pa'i go 'phang myur thob shog :
ces dang a kA ro'i sngags rgyas sbyin no :
de'ang dang por sngags dang :
phyag rgya dang :
ting nge 'dzin gyis phul la :
de nas so so'i smreng dang bcas te 'dod don gsol ba yin la :
tshul de lta bus rab stong rtsa :
'bring brgya rtsa :
tha ma'ang nyer gcig gam :
nad pa sogs kyi don du byed na lo grangs las mi nyung bar bya'o :
spro na mtshams ji ltar rigs par nam rgyang mda' 'phang sogs kyi mdos 'phyang yang spyi ltar gyer :
de nas me mchod 'bul ba ni :
dkyil 'khor gyi phyogs bzhir mgron bzhi la zhi ba dang :
rgyas pa dang :
dbang dang :
drag po'i me mchod phul bas las myur du 'grub cing nus pa shin tu che ba rno la ngar btags pa dang 'dra'o :
de la cho ga ni 'di yin te :
mdun dkyil gyi phyogs bzhi'i shar du zhi ba :
lhor rgyas pa :
nub tu dbang :
byang du drag po rnams kyi thab dang :
bud shing dang :
mchod pa dang :
sreg blug gi rdzas rnams las dang rjes su mthun par spyi ltar du 'du byas la :
mtshan ma'i khyad par thab kyi dbus su pad+ma las mdog dang mthun pa'i 'dab ma lnga pa'i dbus dang phyogs bzhir las mthun gyi me tog gi tshom bu dgod pa tsam bsreg lha'i rten du bca'o :
de nas thog mar shar du zhi ba'i sreg blugs kyis mgron bzhi mnyes par bya ste :
thab dang yo byad rnams la bsang chu gtor la bsang sbyang :
stong pa'i ngang las mchod sreg rdzas :
bdud rtsi'i rang bzhin 'dod yon gter :
lha tshogs dgyes pa skong ba dang :
las rnams 'grub pa'i nus ldan gyur :
oM AHhU~M:
lan mang du brjod :
badzra s+pha ra Na khaM gis rgya cher spel :
las mthun gyi me sbar la :
oM badzra dz+nyA na dz+wa la raM s+pha ra Na phaT:
rlung g.yab cing :
hU~M hU~M hU~M zhes brjod :
bsang chus bran :
mtshan nyid yongs rdzogs zhi ba'i thab :
ye shes me phung cher 'bar dbus :
me lha drang srong 'khor dang bcas :
skad cig nyid du gsal bar gyur :
ces me lha dam tshig pa zhi ba'i ngang tshul can du gsal gdab :
dbyu gu rtse gsum pa'i phyag rgya rna ba'i drung du g.yob cing :
oM ag+ni de ba dz+nyA na satwa sa pa ri wA ra sa ma ya e h+ye hi :
zhes pas ye shes pa spyan drangs :
oM ag+ni de ba dz+nyA na sa pa ri wA ra sa ma ya dzaHhU~M baM ho :
dam tshig ye shes dbyer med du gyur :
pad+ma ka ma lA ya satwaM gyis gdan dbul :
dgang blug bzung la :
oM:
gzar bu gnyis kyi kha la raM:
lha tshogs ljags steng hU~M gis mtshan :
bdud rtsi'i rgyun 'babs mnyes shing tshim :
zhi ba'i las kun bsgrub par gyur :
oM ag+na ye swA hA:
zhes pas mar khu'i byon skyems bdun phrag gsum sogs phul :
mtshams rnams su :
bdag cag dpon slob yon mchod 'khor dang bcas pa'i nad gdon bar chad 'jigs brgyad mi mthun pa'i phyogs thams cad shAn+tiM ku ru swA hA:
zhes pas mtshon te ji ltar 'dod pa'i spel tshig kyang sbyar :
oM ag+ni de ba sa pa ri wA ra ar+g+haM sogs nye bar spyod pas mchod :
oM:
gzi brjid 'bar ba me yi lha :
mthu stobs rdzu 'phrul thogs pa med :
las rnams thams cad rab sgrub mdzad :
'khor dang bcas la phyag 'tshal bstod :
ces bstod :
oM ma hA te dzA ya swA hAs yam shing :
oM ma hA ag+na ye swA hAs mar khu :
oM ag+ni de ba shAn+tiM ku ru ku ru swA hAs til dang me tog dkar po sogs zhi ba'i rdzas rnams lhan cig tu bdun phrag gsum sogs phul :
mtshams su spel tshig sbyar :
slar yang mchod cing bstod la :
drang srong chen pos 'bar ba'i me :
ye shes me ru byin brlabs shing :
bsreg rdzas lha la stob pa dang :
dngos grub phrin las bstsal du gsol :
zhes dang :
hU~M hU~M hU~M zhes brjod pas :
me lha 'bar ba'i rnam par 'khyil ba'i klong du zhi ba'i gzhal med khang mtshan nyid thams cad yongs su rdzogs pa lha gnas rnams su gdan dang bcas pa skad cig gis bkra lam gyis gsal bar bsam la :
mdun bskyed kyi thugs ka nas rje btsun ma'i lha tshogs ye shes pa mar me gcig las gnyis mched kyi tshul du byon nas so so'i gdan la bzhugs pa'i mtha' skor du dkon mchog sri zhu'i dang mgon po yon tan gyi mgron thams cad kyang dgyes bzhin du bzhugs shing :
de thams cad kyang 'od zer dkar po spro ba dang bsdu ba'i sgo nas zhi ba'i las rab 'byams mdzad par bsam :
spyan 'dren dang bzhugs gsol bya :
dgang blug bzung la :
mar khu dgang blug nyer gcig sogs yi ge bcu pa'i sngags spel tshig dang bcas pas byon skyems su 'bul :
mchod cing bstod :
yam shing dang :
mar khu brgya rtsa sogs spel tshig dang bcas phul :
oM tA re tut+tA re tu re sarba gu ru tri rat+na de ba DA ki nI d+harma pA la sa pa ri wA ra shAn+tiM ku ru ku ru swA hA:
zhes ci mang phul la mtshams su spel tshig sbyar :
rdzas thems pa na slar yang mchod cing bstod :
mar khu dgang blug nyer gcig sogs gshegs skyems su dbul :
gtor ma dbul zhing phrin las gsol :
nongs pa bshags :
badzra muHsa thab kyi lha rnams mdun bskyed kyi thugs kar gshegs :
de nas zhi ba'i skabs su mtshams 'dir mgron 'og ma gnyis la'ang bsreg rdzas kyi lhag ma sbyin par bya ste :
thab kyi mtha' skor du bi nA ya ka chen pos gtso byas pa'i bgegs rigs lan chags kyi mgron rnams gus shing dul ba'i tshul gyis skad cig gis 'khod par bsam la :
yam shing dang :
mar khu lhag ma gong ltar sbyin :
zhi ba'i rdzas kyi lhag ma rnams :
oM sarba big+h+nAn shAn+tiM ku ru ku ru swA hA:
zhes nyer gcig sogs kyis sbyin :
mtshams rnams su :
bgegs kyi rgyal po bi nA ya kas gtso byas pa'i bgegs rigs lan chags kyi mgron rnams kyis bdag cag dpon slob yon mchod 'khor dang bcas pa'i nad gdon bar chad mi mthun pa'i phyogs thams cad zhi ba'i phrin las mdzod cig :
ces spel :
bgegs rigs lan chags rnams kyi rgyud la phan pa dang bde ba byang chub kyi sems dang ldan par gyur cig :
ces smon lam gdab :
gtor ma spyi ltar bsngo :
chos sbyin bya :
sarba big+h+nAn gats+tshaHsa gshegs :
slar yang thab kyi mtha' skor du rigs drug bar do dang bcas pa'i snying rje'i mgron du gyur pa thams cad zhi zhing dwangs pa'i tshul gyis 'khod par bsam la :
yam shing dang mar khu :
oM sarba ga ti shAn+tiM ku ru ku ru swA hA:
zhes pas zhi rdzas sbyin :
rigs drug bar do bcas pa'i snying rje'i mgron du gyur pa thams cad kyi las dang nyon mongs pa'i sdug bsngal thams cad zhi zhing :
phan pa dang :
bde ba dang :
bla na med pa'i byang chub thob pa'i skal pa dang ldan par gyur cig :
ces smon lam gdab :
gtor ma bsngo :
chos kyi sbyin pa'ang byas la :
sarba ga ti gats+tshaHsa rang rang gi gnas su dga' bzhin dengs par bsam mo :
mgron 'og ma la sbyin pa 'di rgyas pa sogs sbyin sreg gzhan gsum la mi dgos so :
mar khu dgang blug gang blugs la hU~M hU~M hU~M zhes brjod pas me lha 'bar ba las zhal phyag gi rnam par bzhengs par bsam la :
bsreg rdzas kyi lhag ma bdun nam nyer gcig sogs gtang rag tu dbul :
mchod bstod bya :
gshegs skyems phul :
gtor ma oM AHhU~M gis brlab :
oM ag+ni de ba sa pa ri wA ra a kA ro sogs kyis phul la :
ye shes me lha 'khor bcas kyis :
kha dog dri ro nus bcud ldan :
'dod yon gtor ma 'di bzhes la :
zhi ba'i phrin las mthar phyin mdzod :
nongs pa bshags :
badzra muHsa ye shes pa gshegs :
dam tshig pa 'bar ba'i rnam par bsam la bkra shis ci rigs brjod :
de ni mdun dkyil gyi shar du dkon mchog sri zhu sogs mgron bzhi la zhi ba'i sreg blug 'bul ba'i las rim mo :
tshul de bzhin du lho phyogs su rgyas pa'i sreg blug 'bul ba ni :
thab dang yo byad bsang sbyang nas bzung zhi ba'i sbyin sreg gis khog phub :
mtshan nyid yongs rdzogs rgyas pa'i thab :
ces dang :
rgyas pa'i las kun bsgrub par gyur :
ces dang :
bdag cag dpon slob yon mchod 'khor dang bcas pa'i tshe bsod dpal 'byor ye shes yon tan stobs 'byor snyan grags 'khor slob rigs rgyud la sogs pa'i 'khor 'das kyi legs tshogs thams cad puSh+TiM ku ru oM:
zhes dang :
oM ag+ni de ba puSh+TiM ku ru ku ru oM:
zhes pas rin chen 'bru sman phye phur me tog ser po sogs rgyas pa'i rdzas phul ba dang :
rgyas pa'i gzhal med khang dang :
'od zer ser po spro ba dang bsdu ba'i sgo nas rgyas pa'i las rab 'byams mdzad par bsam pa dang :
oM tA re tut+tA re tu re sarba gu ru tri rat+na de ba DA ki nI d+harma pA la sa pa ri wA ra puSh+TiM ku ru ku ru oM:
zhes dang :
rgyas pa'i phrin las mthar phyin mdzod :
ces sogs kha bsgyur la sbyor dngos rjes gsum tshang bar bsgrub bo :
nub tu dbang gi sreg blug 'bul ba ni :
dbang gi thab dang :
dbang gi las zhes kha bsgyur :
dbang gi gzhal med khang dang :
rjes su chags pa'i 'od zer dmar po spro ba dang bsdu ba'i sgo nas dbang gi las rab 'byams mdzad par bsam :
bdag cag dpon slob yon mchod 'khor dang bcas pa la khams gsum snod bcud kyi phun sum tshogs pa thams cad wA shaM ku ru ho :
zhes dang :
wA shaM ku ru ku ru ho :
zhes sogs kha bsgyur :
lcags kyu can gyi me tog dmar po dang :
tsan dan dmar po dang :
lan tsha dmar po dang :
rin po che dmar po dang :
khab len gyi rdo sogs chang gis sbags pa dbang gis rdzas su dbul lo :
byang du drag po'i sreg blug 'bul ba ni :
drag po'i thab dang :
drag po'i las sogs kha bsgyur :
drag po'i gzhal med khang dang :
'od zer nag po tsha zhing rtsub pa spro ba dang bsdu ba'i sgo nas drag po'i las rab 'byams mdzad par bsam :
bdag cag dpon slob yon mchod 'khor dang bcas pa la gnod cing 'tshe ba'i dgra bgegs 'byung po gdug pa can thams cad mA ra ya phaT:
ces dang :
mA ra ya ku ru ku ru phaT:
'bru nag sha khrag dug sna yungs dkar nag tsha ba gsum zangs lcags phye ma sogs khrag gis sbags pa drag po'i rdzas su dbul lo :
rjes su zhi rgyas dbang gsum gyi me rang zhir 'jog :
long med na las mthun gyi chab kyis btul :
drag po'i me dug khrag gi chus cig car du gzhil :
zhi ba'i thal ba gnas khang dang zhing sa phyugs lhas sogs su 'thor ba'am :
chu klung du sbyang :
rgyas pa mdzod phug sogs su sba :
dbang ri rtse mthon por rlung la bskur :
drag po'i gnam sa zur gsum pa'am lam gyi bzhi mdor mnan no :
des las mthar phyin par 'gyur ro :
de ltar maN+Dal bzhi :
gtor ma cha bzhi :
mdos cha bzhi :
las bzhi'i me mchod de dngos gzhi'i las rim bcu drug go :
rjes ni :
mdun bskyed sgrol ma'i lha tshogs la mchod bstod bya :
dngos grub blang ba ni :
oM:
rje btsun 'phags ma'i lha tshogs rnams :
mtshan dpe sku yi sgo phyes la :
rnal 'byor bdag cag yon mchod la :
'gyur med sku yi dngos grub stsol :
kA ya sid+d+hi A+oM:
A:
rje btsun 'phags ma'i lha tshogs rnams :
tshangs dbyangs gsung gi sgo phyes la :
rnal 'byor bdag cag yon mchod la :
nus pa sngags kyi dngos grub stsol :
wA ka sid+d+hi A:
hU~M:
rje btsun 'phags ma'i lha tshogs rnams :
mkhyen brtse thugs kyi sgo phyes la :
rnal 'byor bdag cag yon mchod la :
'od gsal snying po'i dngos grub stsol :
tsit+ta sid+d+hi hU~M:
zhes brjod pas mdun bskyed lha tshogs rnams kyi gnas gsum nas 'od zer dkar dmar mthing gsum 'phros :
rang dang yon bdag gi gnas gsum du thim pas sgo gsum gyi nad gdon sdig sgrib gdon bgegs bar chad thams cad zhi :
sku gsung thugs kyi dngos grub ma lus pa thob par bsam la 'brang rgyas dang phye mar dang skyems phud sogs dngos grub kyi rdzas ci rigs pa rol :
nongs pa bshags :
oM badzra ut+tiSh+Thas ye shes pa rten dang brten par bcas pa nam mkhar bteg :
dam tshig pa rang la bstim :
a kA ro'i sngags brjod cing rdul tshon dbyi zhing mdos kyi gzhir gdab bo :
de nas mdos kyi sgo dbye ba dang :
sku glud byin gyis brlab cing 'byung po'i tshogs la bsngo ba dang :
mdos kyi lam bstan pa rnams spyi ltar bya :
zor du bskul pa ni :
hU~M:
mi mngon dbyings na bzhugs pa yi :
rje btsun 'phags ma sgrol ma sogs :
rtsa gsum rgyal ba rab 'byams rnams :
thugs rje thugs dam ma g.yel bar :
rnal 'byor bdag cag 'khor bcas kyi :
'gal rkyen bar chad bzlog pa'i phyir :
mdos zor rdzas kyi nus pa skyed :
khro rgyal 'bar ba'i lha tshogs dang :
chos skyong srung ma mthu rtsal can :
pho nya las mkhan sde brgyad dpung :
'byung po gdug pa'i tshogs rnams kun :
mdos kyi zor sna dgra la sgyur :
drag po'i mthu rtsal bgegs la ston :
zlog sgyur bcol ba'i las mdzod cig :
b+h+yo b+h+yo :
mdos zor srid pa ru log mtshon :
gdug can rdo rje'i char chen pos :
de ring bdag cag yon mchod la :
rgyal po'i chad pa byung ba zlog :
sde brgyad gdug pa'i cho 'phrul zlog :
mi nad phyugs nad dal yams zlog :
byad phur rbod gtong 'tshe ba zlog :
rmi ltas pra rtags ngan pa zlog :
'jigs pa chen po bcu drug zlog :
bar chad bdud bzhi'i sgyu thabs zlog :
dmag 'khrug gyod dang byur kha zlog :
mi kha smra mchu gleng ba zlog :
btsa' sad thog dang ser ba zlog :
'byung bzhi 'khrugs pa'i yo lang zlog :
mtha' bzhi'i dmag gis 'tshe ba zlog :
sri keg dus min 'chi ba zlog :
mdor na mi mthun bar chad kun :
bzlog go srid pa'i mdos kyis zlog :
bsgyur ro rkyen ngan dgra la sgyur :
dgra dpung thal ba'i rdul bzhin rlogs :
bgegs dpung sder bcas rtsad nas chod :
zlog sgyur bcol pa'i phrin las mdzod :
ces dang yi dam chos skyong drag po'i sngags kyi mthar b+h+yo b+h+yo zlog zlog b+h+yo zlog cig mA ra ya rbad :
ces brjod la thal mo brdab :
tshar grangs ci rigs bya :
de nas 'phang sar khyer la gser skyems gtang :
slar yang zor du bskul nas 'dre lnga bdud gcod sogs kyi phyogs su me'am chu la gshegs :
dkon mchog sri zhu dang mgon po yon tan gyi mgron rnams las sprul pa bsam gyis mi khyab pa spros pas rting mnan te bgegs rigs 'byung po'i tshogs rnams mdos zor mtshon cha'i char du babs pa dang bcas dgra bgegs kyi steng du brgyugs nas lhag med du bcom par bsam :
sgo drung du mtshams bcad :
nang du log nas slar yang nam mkhar bzhugs pa'i mdun bskyed lha la mchod bstod dang bcas dbyings su gshegs :
'jig rten pa rnams kyang rang gnas su gtang :
bdag nyid lhar gsal ba la'ang mchod bstod bya :
'dod don gsol :
rang dang snang ba thams cad kun :
rig stong 'od gsal dbyings su thim :
zhes dam ye dbyer med ye shes kyi dbyings su bsdu :
slar yang chu las rlabs bzhin du :
'phags ma'i gsang gsum phyag rgyar bzhengs :
oM Ar+Ya tA ra kA wA tsi rak+Sha haM:
zhes lha'i skur ldang zhing bsrung :
rjes thob sgrol ma'i nga rgyal dang bcas dge ba bsngo zhing smon lam gdab pa ni :
ho :
bdag gis tshe rabs thog med nas :
tha ma dus 'di yan chad du :
'phags ma mchod cing bsgrubs pa'i mthus :
skye zhing skye ba thams cad du :
bdag dang mtha' yas 'gro ba kun :
rje btsun sgrol mas rjes bzung nas :
'gal rkyen thams cad zhi ba dang :
mthun rkyen ma lus phun sum tshogs :
chos bzhin bsam pa myur 'grub nas :
byang chub go 'phang thob par shog :
bkra shis ni :
oM:
dus gsum rgyal ba'i phrin las bdag :
'phags ma sgrol ma'i bkra shis shog :
'jigs pa thams cad skyob mdzad ma :
lha mo brgyad kyi bkra shis shog :
gang 'dul dngos grub ma lus stsol :
rnam 'phrul nyer gcig bkra shis shog :
mkha' mnyam 'gro ba'i don kun mdzad :
mtshan brgya brgyad kyi bkra shis shog :
dge legs mchog gi snang ba yis :
rtag tu dpal gnas bkra shis shog :
ces brjod do :
bdag bskyed kyi mjug gi bya ba 'di sgrub thabs bsgom pa'i thun thams cad kyi mthar yang bya'o :
de ltar rnam bzhi'i mgron la mchod sbyin phul bas tshogs rdzogs :
sgrib pa byang :
dam tshig nyams chag 'dag :
'gal rkyen thams cad zhi zhing :
snod bcud kyi phun sum tshogs pa thams cad 'phel ba sogs phan yon dpag tu med :
khyad par mdos kyi yon tan ni :
srid pa mdos kyi rgyud las :
bcom ldan lag na rdo rje yis :
lha yi dbang por bka' bstsal pa :
de ltar srid pa'i mdos chen gyi :
yon tan brjod pa mdo tsam ni :
dkon mchog sri zhu mchod pas mnyes :
dpal mgon yon tan thugs dam gang :
bgegs rigs 'byung po'i lan chags byang :
rigs drug 'gro rnams tshim par 'gyur :
snod bcud mdos kyi maN+Dal yin :
snang srid gzhir bzhengs mdos chen yin :
'dod rgu 'byung ba'i gtor ma yin :
ka cha dkor cha tshogs pa'i mdzod :
gnod pa phyir zlog chen po ste :
dgra bgegs gsod pa'i mtshon cha yin :
rnal 'byor rang srung rdo rje'i go :
'dis ni nad gdon bar chad dang :
rkyen ngan chag che nyam nga dang :
'jigs pa chen po thams cad zhi :
'byor pa drug gi legs tshogs rgyas :
char chu bu nor rigs rgyud 'phel :
rta phyugs rkang bran bzhon chu mod :
sad ser btsa' than dal yams gcod :
yid mthun thams cad dbang du 'du :
byad phur sde brgyad cho 'phrul zlog :
phyi nang g.yul 'khrug ngang gis zhi :
ma rungs log 'dren tshar gcod 'gyur :
mdor na phrin las gang brtsams pa :
srid pa mdos kyi cho gas 'grub :
yid bzhin nor bu mchog dang mtshungs :
zhes sogs rgya cher gsungs so :
sa ma ya :
rgya rgya :
'phags ma sgrol ma'i chos skor la :
sgrub thabs 'jigs pa kun skyob yod :
thun mtshams gtor ma'i cho ga yod :
smin byed dbang bskur zab mo yod :
las tshogs rim pa rnam drug yod :
khyad par mdos kyi cho ga yod :
de las mang na bka' 'di 'chal :
nyung na gdams ngag 'thor pa yin :
de phyir zab rgya'i rtsis byang 'di :
ma 'ongs don du bkod pa 'o :
sa ma ya :
rgya rgya :
'phags ma'i man ngag 'jigs pa kun skyob 'di :
o rgyan mkhan po pad+ma saM b+ha bdag :
mA ra ti ka'i shar phyogs grub gnas su :
zab lam snying po'i sgrub la gzhol ba'i tshe :
rgyal kun phrin las Ar+Ya tA ra yis :
rgyud lung man ngag zab mo mtha' yas gnang :
de dag rnams las snying po'i bcud phyung ba :
rgyas 'bring bsdus pa'i tshul gyis gtan phab nas :
ma 'ongs bod khams 'gro la snying brtse bas :
gcig ni mon gyi chu mo phug tu sbas :
mtsho rgyal byin brlabs rdo rje 'dzin pas rnyed :
gcig ni shangs kyi zab lung brag la sbas :
chos rgyal skye mtha' zhig gi don du 'gyur :
snying po 'di ni a tsar sa ler gdams :
thugs kyi gzungs mas brda yi yi ger bris :
'o yug sman ljongs shug pa'i gling gi 'dabs :
g.yag lce phra mo'i brag la gter du sbos :
bai ros byin rlabs 'khrul zhig sngags sgom tshul :
grub pa'i rnal 'byor rin chen rgyal pos rnyed :
gzhan don glog gi zer ma tsam zhig 'byung :
ma phyi yer pa rdo rje'i brag tu gtams :
ma 'ongs bod khams shin tu sdug bsngal tshe :
badzra 'am ni pad+ma'i ming can la :
sman btsun bdag mos gter dpe dngos su sprod :
mtsho rgyal byin rlabs la brten gtan phab na :
'byung ba sgang gshong dus kyi g.yo 'khrug sogs :
bar chad mang zhig gdams pa 'di yis sel :
pad+ma bdag la 'gro ba'i don las med :
las ldan rnams la snying nas gdams pa rnams :
yal bar ma dor rang gzhan don gnyis spyod :
phan bde'i bsam rgu yid bzhin 'grub par 'gyur :
zhes bka' bstsal pa mtsho rgyal bdag gis mkha' 'gro gsang ba'i brda ris su bris te :
g.yag lce phra mo'i brag la sbas :
gter bdag rdo rje g.yu'i sgron ma la gnyer du gtad do :
sa ma ya :
rgya rgya rgya :
gter rgya :
sbas rgya :
zab rgya :
gsang rgya :
spel rgya :
rgya rgya rgya :
tshul 'di ni rgyas 'bring bsdus pa'i tshul gyis gter kha gsum du sbas pa'i rgyas pa mon chu mo phug nas gu ru tshe brtan rgyal mtshan gyis gdan drangs pa /
bar skabs su dbang lung phyag len sogs bzhugs kyang deng sang rgyun mi snang /
'bring po shangs zab bu lung du sbas pa'ang rgyun med /
snying po bsdus pa 'di ni 'o yug g.yag lce phra mo'i brag tu sbas pa bai ro'i rnam 'phrul gter ston g.yag 'phyar sngon mo rin chen rgyal pos gdan drangs na'ang 'gro don cher ma byung ba shog ser yer pa rdo rje'i phug tu slar sbas pa /
badzra'i ming can te rong pa bdud 'dul gling pa rdo rje bdud 'joms la gter dpe phyag tu babs mod /
yul dus gnas skabs kyis 'chad spel sogs ma byung bas gter dpe yer pa rdo rje'i phug tu yang gter du rgyas btab pa nyid /
kho bo pad+ma 'od gsal mdo sngags gling pa la sman btsun rdo rje g.yu sgron mas mdangs gsol du bstsal pa /
lo chen bai ro dngos byon 'chi med bstan gnyis g.yung drung gling pas rin chen gter mdzod chen mo'i cha rkyen du gtan la dbab par bka' gnang ba ltar /
brda'i ri mo las gang shar 'phri bsnan bcos bsgyur med par bris pa ste /
brgyud pa'i nges pa'ang /
chos sku kun tu bzang po /
longs sku rdo rje phag mo /
sprul sku rje btsun sgrol ma /
o rgyan pad+ma saM b+ha ba /
mkha' 'gro ye shes mtsho rgyal /
chos rgyal khri srong lde'u btsan /
lo chen bai ro tsa na /
grub chen a tsar sa le /
gter chen gu ru tshe brtan rgyal mtshan /
pad+ma dbang rgyal rdo rje /
sprul pa'i gter chen g.yag phyar sngon mo rin chen rgyal po /
rong pa bdud 'dul gling pa /
pad+ma 'od gsal mdo sngags gling pa zhes drang bar bya'o ///
/
