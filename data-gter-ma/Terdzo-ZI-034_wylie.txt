@#//
pad+ma gar dbang mkha' 'gro ma'i rtog pa las phyung ba'i khams gsum dbang du byed pa'i man ngag gi rgyun gyi bskyed bzlas zab mo bde chen bdud rtsi'i nying khu bzhugs //
na mo gu ru pad+ma d+hA ki nI ye /
'dir shin tu zab pa'i bcud dril pad+ma mkha' 'gro rig byed rtsal gyi gsang sgrub lha sngags de kho na nyid kyi rnal 'byor zab mos sgo gsum gyi g.yo 'khrul bde chen rdo rje'i gsang ba gsum du dbang byed pa'i man ngag rgyun gyi rnal 'byor snying po'i tshul du nyams su len par 'dod pas /
thog mar sbyor ba brgyud 'debs ni /
kun bzang chos sku mtha' yas 'od dpag med //
dbang chen he ru ka dpal longs spyod rdzogs //
sprul sku rig 'dzin rdo rje chos rab rtsal //
las kyi dbang mo pad+ma saM b+ha ba //
chos rgyal khri srong lo chen bai ro'i zhabs //
mkhar chen mtsho rgyal rong zom chos kyi bzang //
pad+ma 'od gsal mdo sngags gling pa dang //
pad+ma gar dbang pad+ma theg mchog rtsal //
'jam mgon pad+ma ye shes rdo rje sogs //
rtsa brgyud bla ma yi dam mkha' 'gro'i tshogs //
chos srung dam can bcas la gsol ba 'debs //
thugs rje brtse ba chen pos dgongs nas kyang //
dbang dang byin rlabs dngos grub ma lus stsol //
bsnyen pas ye shes lha yi thugs rjes zin //
sgrub pas gnas skabs mthar thug dngos grub thob //
phra mo sna tshogs grub pa chen po brgyad //
mchog gi las sbyor mtha' ru phyin par shog
/srid zhi'i khyab bdag bde chen lhan cig skyes //
bden gnyis dbyer med ye shes d+hA ki nI'i //
go 'phang mngon gyur rlung sems dbyings su dag
/'khor 'das brtan g.yo dbang du sgyur byed shog
/ces mang+ga las so //
zhes dang /
skyabs sems ni /
pad+ma he ru ka yi dgongs pa yis :
dbang gi lha mo nA gardzu na dang :
pad+ma 'byung gnas bar du byin brlabs te :
'das dang ma byon da lta dus gsum gyi :
gsung gi brgyud pa'i bla ma la gsol ba 'debs :
o rgyan pad+ma 'byung gnas la gsol ba 'debs :
zhes pa'i gsol 'debs sngon du 'gro bas /
na mo /
bla ma mchog gsum rig byed mar //
gus pas skyabs mchi mkha' mnyam 'gro //
bla med byang chub mchog thob phyir //
pad+ma mkha' 'gro bsgrub par bgyi //
lan gsum mchod rdzas rnams /
raM yaM khaM gis sbyang /
gnas yul bde chen pad+mo bkod :
dag pa rab 'byams zhing gi dbus :
phyi nang gsang ba'i mchod sprin rnams :
nam mkha' mdzod kyi 'khor lor gyur :
oM sarba pU dza me g+ha sa mu dra s+pha ra Na sa ma ye A hU~M:
zhes pas byin gyis brlab /
gnyis pa dngos gzhi la gsum las /
dang po snang bcas lus sku'i rdo rjer dbang du bya phyir lha bsgom pa ni /
oM ma hA shUn+ya tA dz+nyA na badzra swa b+hA wa At+ma ko\u0f85 haM:
stong pa'i dbyings las ye shes kyi rang rtsal rdo rje srung ba'i 'khor lo sra zhing brtan pa dang 
dur khrod kyi bkod pas yongs su bskor ba'i lte bar dbang gi pho brang zla gam sgo gcig pa gsal zhing yangs la rab tu 'bar ba'i dbus su chos 'byung dmar po zur drug pa la gnas pa'i sna tshogs pad+ma 'dab ma bzhi pa'i dbus dang phyogs bzhir nyi ma'i dkyil 'khor re re :
dbus kyi gdan gyi steng du hrIHyig dmar gsal mar me ltar 'bar ba la sems yun ring du gzung :
de las 'od zer 'phros :
rtsa gsum rgyal ba rab 'byams la thugs mnyes pa'i mchod pa phul :
brtan g.yo thams cad 'dar zhing g.yos :
'khor 'das kyi dwangs bcud rang dbang med par bsdus te hrIHla thim pas pad+ma dmar po hrIHsa mtshan pa :
de yongs su gyur pa las pad+ma mkha' 'gro rig byed rtsal sku mdog dmar smug rgya skyegs kyi me tog ltar gsal zhing nyi ma bye ba'i mdangs 'od 'tsher ba :
zhal gcig phyag bzhi ma :
spyan gsum dmar zlum g.yon du gzigs shing dbu skra snum 'bol li khri'i mdog can gyen du brdzes pa'i lhag ma sku rgyab tu sil bur grol ba :
sin+d+hu wA ra'i me tog gis thod bcings shing nor bu dmar po'i thor tshugs kyis brjid pa :
zhal bzhad cing mche ba gtsigs pa shin tu chags shing cung zad khro mo'i nyams dang ldan pa :
nu ma mkhregs shing gsang ba'i pad+mo rgyas pa lo bcu drug lon pa'i 'jo sgeg 'chang ba :
phyag dang po gnyis kyis ut+pal dmar po'i mda' gzhu snyan gyi drung du 'gengs pas 'khor 'das kyi srog rtsa dbang med du 'dren pa :
g.yas 'og mas thod pa'i DA ma ru 'khrol ba'i sgras khams gsum thams cad 'dar zhing g.yo ba :
g.yon 'og mas ka pA la khrag gis gang ba sta zur g.yon du 'chang bas srid pa gsum gyi yid rang dbang med par 'phrog pa :
mi mgo skam po lngas dbur brgyan cing rlon pa lnga bcus do shal 'phyang ba :
rus pa'i rgyan lnga dang rin po che dang me tog dmar po'i phreng bas mdzes pa :
stag gi pags pa'i sham thabs can :
zhabs g.yas bskums pa'i sor mo g.yon pa'i brla la gtad cing :
g.yon brkyangs pas nyi ma la gnas pa'i bam ro dmar ser mgo bo g.yon du bstan pa'i snying ga nas brdzis shing 'od zer dmar po rab tu 'bar zhing 'khrugs pa'i klong na rol pa :
pad 'dab bzhi'i shar du ha las rdo rje mkha' 'gro ma dkar mo :
lhor ri las rin chen mkha' 'gro ma ser mo :
nub tu ni las pad+ma mkha' 'gro ma dmar mo :
byang du sa las sna tshogs mkha' 'gro ma ljang khu :
thams cad kyang rjes su chags pa'i dmar mdangs rab tu 'tsher ba :
zhal gcig phyag gnyis spyan gsum ma :
g.yas so so'i rigs kyi mtshan mas spras pa'i lcags kyu 'phyar zhing :
g.yon zhags pa 'chang ba :
rgyan cha lugs gtso mo dang mtshungs shing zhabs gar stabs kyis nyi ma la gnas pa'i mi ro'i snying gar brdzis pa :
ye shes kyi 'od zer 'bar ba'i klong na bzhengs pa'i skur gyur :
ces gsal gdab /
gnas gsum byin rlabs ni /
gtso 'khor thams cad kyi dpral bar sku rdo rje ma'i ngo bo oM dkar po :
mgrin par gsung rdo rje ma'i ngo bo AHdmar po :
thugs kar thugs rdo rje ma'i ngo bo hU~M mthing ga'i 'od zer spro bsdus kyi sbyor bas de bzhin gshegs pa thams cad kyi sku gsung thugs rdo rje'i bdag nyid du byin gyis brlabs par bsam la /
oM sarba ta thA ga ta kA ya wA ka tsit+ta dz+nyA na badzra swa b+hA wa At+ma ko\u0f85 haM:
zhes rdo rje rtse lnga'i rgya gnas gsum du gtugs /
de nas ye shes pa spyan drang ba ni /
lag gnyis gshibs pa'i mthe'u chung nang du bkug pa mthe bos mnan /
gung mo gnyis sgreng ba'i rgyab tu mdzub mo sbyar /
srin lag rang sar brkyangs pa pad+ma'i phyag rgya bcas la /
hU~M:
kun rtog ye shes dgyes pa'i yum :
pad+ma mkha' 'gro rig byed rtsal :
rab 'byams dbang gi DA ki'i tshogs :
phrin las mdzad phyir gnas 'dir gshegs :
hrIHpad+ma DA ki nI sarba sa ma ya ho :
sa ma ya satwaM:
e A ral+li hrIM hrIM pheM pheM A be sha ya a A:
zhes 'di drag tu bzla zhing rdo rje se gol dang thal mo brdab la spyan drangs /
rgya dang bcas /
dzaHhU~M baM ho :
su ra ta satwaM a haM:
zhes brjod pas spyan drangs pa'i mkha' khyab kyi ye shes pa thams cad dam tshig gi 'khor lo dang dbyer med du gyur par bsam mo :
slar yang rang gi thugs ka nas byung ba'i 'od zer gyis pad+ma'i rigs kyi dbang lha nam mkha' gang bar spyan drangs :
de rnams kyis byang chub sems dkar dmar lhag pa'i bdud rtsis dbang bskur ba'i chu rgyun spyi bo nas zhugs :
lus kyi nang gang :
rtog pa'i dri ma sbyangs :
chu zhabs spyi bor brtan pa las gtso mo la snang ba mtha' yas kyi ngo bo dpal rta mgrin dmar po pad+ma'i dbyug to dang zhags pa 'dzin pa :
khro bo'i chas kyis brgyan cing dbu gtsug nas dbang gi rta skad 'tsher ba dang :
'khor rnams la gtso mo nyid kyis dbur brgyan par gyur :
lag gnyis thal mo phrad du sbyar /
mthe bong gnyis gyen du bsgrengs pa rta gdong gi phyag rgya spyi bor bcings la /
hrIHpad+ma ha ya grI wa a b+hi Shiny+tsa oM:
hrIHpad+ma a b+hi Shiny+tsa mi :
zhes rgyas gdab la /
bzhugs su gsol ba ni /
hrI:
dbang gi pho brang 'od 'bar dbus :
ting 'dzin sprul pa'i dam tshig par :
ye shes 'khor lo dgyes bzhugs nas :
mchod bzhes dam skong dngos grub stsol :
sarba sa ma ya tiSh+Tha lhan :
phyag 'tshal ba ni /
hrI:
chos dbyings skye ba med pa las :
so sor kun rtog ye shes sku :
pad+ma mkha' 'gro'i dkyil 'khor lhar :
gus shing gdung bas phyag 'tshal lo :
a ti pU ho :
pra tIts+tsha ho :
mchod pa ni /
hrI:
dbang mdzad mkha' 'gro'i lha tshogs la :
lha mi'i nyer spyod 'dod yon lnga :
nam mkha' gang bar sprul te 'bul :
bzhes nas bdag la dgyes par mdzod :
oM pad+ma DA ki nI sa pa ri wA ra shrI badzra rA ga ar+g+haM nas /
shab+da rU pa shab+da gan+d+he ra sa s+phar+she ma hA pU dza ho :
hrI:
byang chub sems kyi a mr-i ta :
rtsa khams bde ba'i dam tshig gis :
dbang mdzad DA ki 'khor bcas mchod :
'khor 'das mnyam sbyor dngos grub stsol :
ma hA a mr-ita khA hi :
hrI:
dung chen snod du dmar chen bskyil :
'dod chags chen po'i dam tshig gis :
dbang mdzad DA ki 'khor bcas mchod :
khams gsum dbang sdud dngos grub stsol :
ma hA rak+ta khA hi :
hrI:
snod bcud gtor ma'i tshogs su sbyar :
longs spyod chen po'i dam tshig gis :
dbang mdzad DA ki 'khor bcas mchod :
mi zad 'dod rgu'i dngos grub stsol :
ma hA ba ling+ta khA hi :
bstod pa ni /
hrI:
shin tu rnam dag chos dbyings las :
rjes chags bde ba chen po'i sku :
pad+ma'i rigs mchog rgya mtsho'i yum :
'khor lo'i dbang phyug ma la bstod :
rab dmar nyi ma 'char kha'i 'od :
thig le'i zhal gcig tshad med phyag :
thabs shes mda' gzhus 'khor 'das srog :
dwangs ma'i thig ler 'dren la bstod :
cang te'i sgra yis khams gsum g.yo :
thod khrag srid gsum snying rtsa sgul :
khro chags sgeg pa'i nyams 'gyur gyis :
bde chen ye shes stsol la bstod :
dar dang rin chen rus pa sogs :
'dod yon ma spangs rgyan du rdzogs :
rab 'byams dbang gi phrin las bdag :
dngos grub gter la phyag 'tshal bstod :
rdo rje rin chen pad+ma las :
dga' bzhi bde chen snying rje'i gzugs :
dran pas 'dod don mchog stsol ba'i :
dkyil 'khor lha tshogs rnams la bstod :
lha sku'i gsal snang la sems gzung zhing nga rgyal bskyed /
gnyis pa phyed snang ngag gsung rdo rjer dbang du bya phyir sngags bzla ba ni /
rang gi snying gar pad+ma dang nyi ma'i steng du rang 'dra'i ye shes sems ma tshon gang ba /
de'i thugs kar ting nge 'dzin sems dpa' nyi ma la gnas pa'i hrIHyig dmar po mar me ltar 'bar ba'i mthar sngags kyi phreng bas bskor bar gyur :
zhes pa la sems bzung nas /
tsan+dan dmar po'am bye ru'i phreng ba ming med kyi steng nas bgrang la /
oM pad+ma DA ki nI ku ru kul+le hrIHswA hA:
zhes bzla /
gsal thebs nas /
de las sngags phreng gnyis pa byung :
zhal nas thon :
lte ba'i pad+mo nas zhugs :
bar ma chad par 'khor ba'i bde ba chen po'i 'od zer gyis rab 'byams rtsa ba gsum gyi lha tshogs rnams dang :
khyad par lhan skyes ye shes pad+ma DA ki nI dbang mdzad mkha' 'gro bye ba 'bum gyi thugs brgyud bskul :
byin rlabs dang dngos grub thams cad 'od dmar po'i rnam pas bdag la bstsal zhing brtan par gyur :
zhes dmigs la mi tshig gis bar ma chod par ci nus su bzla /
rjes 'brel thun mtshams kyi bya ba las /
bshags shing dngos grub bskul ba ni /
ho :
dkyil 'khor lha tshogs dgongs su gsol :
bdag cag ma rig gzhan dbang gis :
thugs dang 'gal ba'i nongs pa kun :
mthol lo bshags so bzod par bzhes :
'chi med tshe dang 'dzad med dbyig :
nus pa sngags dang ting 'dzin rtsal :
mos pa rnam bzhi 'jig rten gsum :
dbang bsgyur las kyi dngos grub stsol :
sgo gsum mi shigs dwangs ma'i srog :
rdo rje gsum dang mnyam sbyar bas :
rigs kyi gtso dang dbyer med pa'i :
ye shes mchog tu bdag sgrubs shig :
shrI badzra rA ga pA shaM ku ru kA ya wA ka tsit+ta sarba sid+d+hi pha la hU~M:
zhes bskul zhing mos pa drags pos lhar snang la sems gzung ba lha bsgoms pas sgrub pa'o //
thun thams cad kyi mthar gtor ma 'bul te /
stong pa'i ngang las rin po che'i snod yangs shing rgya che ba'i nang du gtor ma bdud rtsi'i rgya mtsho kha dog dri ro nus mthu phun sum tshogs par gyur /
oM AHhU~M ha ho hrI:
gtor mgron gyi ye shes pa spyan drangs te dam tshig gi rten dang dbyer med du bzhugs pa'i ljags pad+ma'i sbu gus gtor ma'i dwangs bcud drangs pas mnyes par gyur :
bsnyen sngags mthar /
i daM ba liM ta pI pA thA gr-ih+Na pa ya gr-ih+Na pa ya kha kha khA hi khA hi ma ma sarba karma ku ru sid+d+hi m+me pra yats+tshan+tu :
zhes tshar bdun sogs mang du phul /
oM pad+ma DA ki nI sa pa ri wA ra shrI badzra rA ga ar+g+haMsogs nas /
shab+da rU pa shab+da gan+d+he ra sa s+phar+she ma hA pU dza ho :
hrI:
chos dbyings skye ba med pa las :
so sor kun rtog ye shes sku :
pad+ma mkha' 'gro'i dkyil 'khor lhar :
gus shing gdung bas bstod par bgyi :
zhes mchod cing bstod /
hrI:
bde chen pad+ma'i rigs kyi yum :
dbang mdzad mkha' 'gro rig byed rtsal :
gtso 'khor sprul dang yang sprul bcas :
mchod gtor 'dod rgu'i sprin chen po :
bdud rtsi'i rgya mtsho 'di bzhes la :
dgyes pa chen po'i gzi byin skyed :
khams gsum snod bcud dbang du sdus :
srid gsum dregs pa zil gyis gnon :
zhi dang rgyas dang dbang dang dgug :
mngon spyod las kun 'grub pa dang :
'jig rten 'jig rten 'das pa yi :
dngos grub ma lus bstsal du gsol :
sarba karma sid+d+hi sa ma ya hU~M:
zhes phrin las gsol /
gsum pa snang med yid thugs rdo rjer dbang du bya phyir nyer bsdu ni /
rang gi snying ga nas 'od zer 'phros :
snod bcud thams cad 'od dmar po'i rnam par zhu ste ting nge 'dzin sems dpa' dang dbyer med du gyur :
de'ang mi dmigs pa 'od gsal bde ba chen po'i ngang du thim par gyur :
ces mos la mnyam par bzhag
/slar rang nyid pad+ma mkha' 'gro ma'i skur gyur pa'i gnas gsum du oM AHhU~M gis mtshan par gyur :
ces thun mtshams kyi lhar langs la pad+ma'i phyag rgya gnas gsum du reg cing /
oM sarba ta thA ga ta kA ya wA ka tsit+ta dz+nyA na badzra swa b+hA wa At+ma ko\u0f85 haM:
rang dang snang ba thams cad pad+ma DA ki nI'i sku gsung thugs rdo rje'i rang bzhin du brtan par mos :
rjes rim ni /
bsngo smon /
bdag gis bsnyen cing bsgrubs la sogs :
dus gsum bsags pa'i dge tshogs mthus :
'gro kun rdo rje btsun mo dang :
dbyer med mngon par byang chub shog :
ces dang /
yid bzhin nor dang bum pa bzang po ltar :
bsam pa'i don kun thogs med stsol mdzad pa :
rje btsun sgrol ma rgyal ba sras bcas kyis :
mi 'bral thugs rjes skyong ba'i bkra shis shog :
ces bya zhing /
dus kun dkon mchog dang lhag pa'i lha la mchod pa dang /
dman pa la sbyin pa gtong /
stangs kyi sems /
sems can kun la dmigs pa'i snying rje dang /
gtso bo'i sems bde stong dbyer med kyi lta bas rtsis zin pa dang /
rig sngags kyi nus pa la yid ches pa'i dad brtson dang ldan pas myur du 'grub pa ni nges pa'o //
zhes pa'ang lho ljongs chos kyi rgyal khab chen po'i lha sras 'jigs med seng ge dbang phyug dang /
lha btsun skal bzang chos sgron yum sras nas thugs dam rgyun gyi nyams bzhes su ched du bka' bstsal bzhin snang srid dbang sdud pad+ma rgyal po'i bka' 'bangs dbang chen dgyes pa rtsal gyis gter gzhung rtsa ba'i man ngag khol phyung du bgyis pa 'dis kyang dpal ldan 'brug pa'i chos rgyal mchog gi chabs srid mnga' thang phyogs thams cad las rnam par rgyal ba'i rgyur gyur cig //
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
