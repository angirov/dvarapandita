\u0f88
'chi med 'phags ma'i snying thig las :
phrin las ye shes snang ba bzhugs :
'chi med yid bzhin 'khor lo la :
sgo gsum gus pas phyag 'tshal nas :
gang de'i zab mo'i rnal 'byor ni :
dngos grub rnam gnyis bsgrub phyir bshad :
sa ma ya :
dben zhing nyams dga'i gnas mchog tu :
dbang thob dam tshig la gnas pa'i :
sngags pas dkyil 'khor spyi mthun dbus :
b+han+d+ha dum bu gsum pa'i nang :
cong zhi brag zhun 'bras bu gsum :
dbang po lag pa rtag tu ngu :
rtsa ba lnga rnams mnyam sbyar ba'i :
ril bu sran 'phos tsam gyis bkang :
dar dmar kha bcad mchod gtor bsham :
bde ba'i stan la mnyam bzhag nas :
sbyor dngos rjes kyis nyams su blang :
sa ma ya :
sngon 'gro'i dang po skyabs 'gro ni :
mdun mkhar skyabs yul gsal btab ste :
na mo :
bdag sogs 'gro kun byang chub bar :
dkon mchog gsum gyi ngo bo nyid :
bla ma yid bzhin 'khor lo la :
mi phyed gus pas skyabs su mchi :
gnyis pa smon 'jug sems bskyed ni :
ho :
mkha' mnyam sems can ma lus kun :
sdug bsngal mtsho las bsgral bya'i phyir :
rje btsun 'phags ma'i rnal 'byor gyis :
'chi med bsgrub par sems bskyed do :
gsum pa yan lag bdun pa ni :
ho :
phyogs dus rgyal ba sras bcas dang :
yum gyur sgrol ma'i zhabs pad+mor :
zhing rdul kun gyi grangs snyed kyi :
sgo gsum gus pas phyag 'tshal lo :
phyi nang gsang ba bla med pa'i :
kun bzang mchod sprin rgya mtshos mchod :
sdig sgrib nyes ltung mthol zhing bshags :
tshogs gnyis spyod la rjes yi rang :
chos kyi 'khor lo bskor bzhin du :
mya ngan mi 'da' bzhugs gsol 'debs :
dge tshogs byang chub snying por bsngo :
gzhan don sangs rgyas myur 'grub shog :
tshogs zhing rang thim gnyis med ngang :
las kyi khro bo'i nga rgyal gyis :
bzhi pa bgegs gtor sbyin pa ni :
hU~M:
gdod nas 'khor 'das dbyer med kyang :
glo bur 'khrul pa'i gdon bgegs kun :
mchod sbyin gtor ma 'di longs la :
rang bzhin med pa'i dbyings su dengs :
drag sngags brjod cing thun gyis gzir :
rdo rje'i lta bas bltas nas ni :
lnga pa srung ba'i 'khor lo bsgo+om :
hrI:
snang srid snod bcud thams cad kun :
rdo rje srung ba'i gur khang dang :
lha sngags gnyug ma'i ye shes las :
mtshams kyi dkyil 'khor lhun gyis grub :
badzra dz+nyA na rak+Sha oM AHhU~M:
drug pa byin chen dbab pa ni :
bdag nyid 'phags ma'i gsal snang bcas :
'od zer sprin dang gdung ba'i glu :
spos dang rol mo'i brdas bskul te :
phyogs bcu dus bzhi'i rtsa gsum lha :
'phags ma'i gsang gsum phyag rgyar sad :
bdag gnas sgrub pa'i rdzas la thim :
byin rlabs gzi byin 'bar bar bsam :
oM AHhU~M:
a la la ho :
sa ma ya ho :
sa ma ya satwaM:
gzhi dbyings chos sku'i pho brang nas :
gzhi snang so sor kun rtog pa :
pad+ma'i rigs mchog bcom ldan 'das :
yid bzhin 'khor lo tshe 'phel mas :
gnas 'dir byin phob dbang mchog skur :
lus ngag yid la ye shes skyed :
tshe bsod dpal 'byor nyams rtogs spor :
mchog dang thun mong dngos grub stsol :
oM tA re tut+tA re tu re swA hA:
dz+nyA na badzra sa ma ya A be sha ya a A:
hrIM hrIM pheM pheM:
hU~M hU~M hU~M:
dzaHhU~M baM ho :
bdun pa mchod rdzas byin brlab ni :
oM AHhU~M:
gnas yul bde chen pad+mo bkod :
dag pa rab 'byams zhing gi dbus :
phyi nang gsang ba'i mchod rdzas kun :
nam mkha' mdzod kyi 'khor lor gyur :
oM AHhU~M sarba pU dza me g+ha sa ma ya hU~M:
sa ma ya :
rgya rgya rgya :
gnyis pa dngos gzhi'i las rim la :
dang po dam tshig bskyed pa ni :
oM ma hA shUn+ya tA dz+nyA na badzra swa b+hA wa At+ma ko\u0f85 haM:
'khor 'das chos kun gzod ma nas :
'od gsal de bzhin nyid dbyings las :
zung 'jug kun snang snying rje'i rtsal :
rgyu yi ting 'dzin tAM dkar po :
mkha' las 'ja' tshon bzhin du shar :
'od 'phros snod bcud dngos 'dzin sbyangs :
'byung lnga yum gyi mkha' klong du :
nor bu chu shel las grub pa'i :
thar pa chen po'i gzhal med khang :
gru bzhi sgo bzhi mtshan nyid rdzogs :
yid bzhin rin chen tog gis mdzes :
rta babs chos 'khor ri dwags gdugs :
pha gu drwa ba drwa phyed dang :
shar bu mda' yab rgyan gyis brgyan :
'dod snam mchod pa'i lha mo dang :
phyi rol 'jig rten skyong bas bskor :
de dbus pad+ma 'dab bzhi'i steng :
thabs shes nyi zla kha sbyor dbus :
zung 'jug tAM yig snyoms par zhugs :
de las 'od 'phros 'phags pa mchod :
'khor 'das dwangs bcud gcig tu 'dus :
yongs gyur ye shes sgyu ma'i sku :
dus gsum rgyal ba'i phrin las bdag :
'chi med yid bzhin 'khor lo ni :
rab dkar zhal gcig phyag gnyis ma :
phyag g.yas mchog sbyin g.yon pa ni :
dkon mchog gsum mtshon skyabs sbyin rgyas :
ut+palar gnas tshe bum bsnams :
zhi 'dzum ye shes spyan bdun ldan :
dar dang rin chen rgyan gyis mdzes :
zhabs gnyis rdo rje'i skyil krung gis :
pad+ma zla ba'i gdan la bzhugs :
rang 'od thabs mchog gar gyi dbang :
pad+ma tshe bum bsnams pas 'khril :
rjes chags bde chen dga' ba bzhir :
snyoms par zhugs pa'i mkha' gsang nas :
byang sems sa bon tAM dang b+h+rU~M:
hrIHhU~M 'phro 'du'i sbyor ba las :
shar du rdo rje sgrol ma mthing :
mchog sbyin ut+pal rdo rje bsnams :
lho ru rin chen sgrol ma ser :
mchog sbyin ut+pal rin chen bsnams :
nub tu pad+ma'i sgrol ma dmar :
mchog sbyin ut+pal lcags kyu bsnams :
byang du las kyi sgrol ma nag :
mchog sbyin ut+pal ral gri bsnams :
thams cad dar dang rin chen brgyan :
zhi rgyas dbang drag nyams dang ldan :
zhabs zung phyed skyil pad zlar bzhugs :
slar yang dzaHhU~M baM hoH'phros :
sgo bzhir pad nyi'i gdan gyi steng :
rdo rje lcags kyu zhags pa dang :
lcags sgrog dril bu'i sgrol ma ni :
dkar ser dmar ljang zhi khro'i nyams :
rang rtags phyag mtshan ut+pal bsnams :
brkyang bskum gar gyis bdud bzhi brdzis :
dar dang rat+na'i rgyan gyis mdzes :
bar mtshams rtsa gsum chos srung tshogs :
dbyings las ye shes rang shar ba'i :
sgyu 'phrul drwa ba chen po'i tshul :
nyi ma dang ni 'od zer bzhin :
so so'i rigs kyi tshom bur bcas :
snang srid gzhir bzhengs chen po'i lha :
ma bskyed ye rdzogs tshul du gsal :
kun kyang spyi mgrin thugs ka ru :
rdo rje gsum gyi yi ges mtshan :
de las 'phros pa'i 'od zer gyis :
ye shes sems dpa' spyan drangs bsam :
gnyis pa ye shes bskul ba ni :
hrI:
so sor kun tu rtog pa yi :
ye shes chen po tshe yi lha :
'od dpag med pa'i dbu rgyan can :
dus gsum sangs rgyas phrin las ma :
tshur gshegs yid bzhin 'khor lo 'chang :
rigs kyi tshom bu sprul 'khor bcas :
chos sku skye ba med pa las :
skye ba'i cho 'phrul gzugs kyi sku :
snying rje chen po'i thugs dam gyis :
sgrub la dngos grub mchog stsol phyir :
dam tshig dkyil 'khor 'dir dgongs la :
rdo rje'i ye shes bskyed du gsol :
sa ma ya ho :
sa ma ya satwaM:
e A ral+li hrIM hrIM dza :
dz+nyA na satwa a A:
gsum pa brtan par bya ba ni :
dbyings nas spyan drangs ye shes pa :
dam tshig 'khor lor dgug gzhug bcing :
dgyes mnyam chen por ro gcig bsam :
oM:
rdo rje'i ye shes bla med pa'i :
sku gsung thugs kyi phyag rgya ni :
ting 'dzin sprul pa'i lha tshogs dang :
dbyer med chen por brtan par bzhugs :
badzra dz+nyA na dzaHhU~M baM ho :
sa ma ya tiSh+Tha lhan :
bzhi pa gus phyag 'tshal ba ni :
hrI:
'chi med 'phags ma'i dkyil 'khor pa :
gdod nas rang dang lhan cig skyes :
gnyis 'dzin bral ba lta ba'i phyag :
dag mnyam chos sku'i dbyings su 'tshal :
a la la ho :
a ti pU ho :
pra tIts+tsha ho :
lnga pa mchod pa 'bul ba ni :
rang las rdo rje'i lha mo'i tshogs :
nam mkha' gang bar rab spros te :
mchod pa'i sprin chen gtibs par bsam :
oM:
dngos 'byor yid kyis rnam sprul pa'i :
zhing khams rgya mtsho'i mchod rdzas kun :
'phags ma yid bzhin 'khor lor 'bul :
bzhes nas 'chi med dngos grub stsol :
oM Ar+Ya tA ra sa pa ri wA ra ar+g+haM pA d+yaM puSh+pe d+hU pe A lo ke gan+d+he nai wid+ya shab+da pra tIts+tsha swA hA:
oM:
yul dang dbang por 'brel pa yi :
gzung 'dzin bde ba chen por shar :
rdo rje'i gzugs sgra dri ro reg :
mchod pa'i phyag rgya chen por bzhes :
oM Ar+Ya tA ra sa pa ri wA ra rU pa shab+da gan+d+he ra sa spar+she pra tIts+tsha swA hA:
oM:
rtsa brgyad stong sbyar a mr-i ta :
khams gsum bsgral pa'i rak+ta'i bcud :
'dod yon lnga ldan ba liM tas :
dkyil 'khor lha tshogs mnyes gyur cig :
sarba pany+tsa a mr-ita ma hA rak+ta ma hA ba liM ta khA hi :
a :
mchod bya mchod byed mchod yul sogs :
'khor gsum spros pa las 'das pa'i :
rang bzhin 'od gsal byang chub sems :
mchog gi mchod pa chen por bzhes :
sarba d+harma d+hA tu At+ma ko\u0f85 haM:
drug pa rdo rje'i glu yis bstod :
oM:
'jig rten dbang phyug snying rje'i bdag :
zhal gyi chu skyes las byung ba :
dus gsum sangs rgyas skyed mdzad yum :
yid bzhin 'khor lo khyod la bstod :
dri med zla ba nor bu'i mdog :
mchog sbyin ut+pal phyag rgya can :
zhi 'dzum mtshan dpe'i dpal 'bar ba'i :
rdo rje'i sku la phyag 'tshal bstod :
dbyangs kyi yan lag rgya mtsho las :
zhi bsil bdud rtsi'i char 'beb pas :
sems can khams rnams sad mdzad pa :
tshangs pa'i gsung la phyag 'tshal bstod :
mkhyen dang brtse ba'i ye shes kyis :
shes bya kun la snyoms par 'jug :
bsam gyis mi khyab phyag rgya che :
'od gsal thugs la phyag 'tshal bstod :
gang gis khyod la gsol btab pas :
de la de ma thag byin rlob :
dngos grub 'dod dgu stsol mdzad pa'i :
yon tan pha mtha' yas la bstod :
mtshan dang sku yi bkod pa dang :
rig pa'i gsang sngags sna tshogs pas :
zhi rgyas dbang dang mngon spyod kyi :
phrin las lhun gyis grub la bstod :
chos nyid gcig las ma g.yos kyang :
gdul bya'i bsam pa ji bzhin du :
sgyu 'phrul drwa ba'i tshul ston pa :
dkyil 'khor lha tshogs kun la 'dud :
bdun pa bzlas pa bya ba la :
thugs dam nye bar bsnyen pa ni :
rang nyid 'phags ma'i thugs ka ru :
ye shes sems dpa' tshe dpag med :
dkar gsal mnyam gzhag tshe bum 'dzin :
dar dang rin chen rgyan gyis mdzes :
rdo rje'i skyil krung pad zlar bzhugs :
'od dang 'od zer 'phro ba yi :
thugs dbus chu skyes nyi zla'i dbus :
tAM mthar sngags kyi phreng bas bskor :
bzlas pas thugs dam rgyud bskul te :
'od kyi snang ba mtha' yas pa :
gtsug tor nor bu'i rtse nas 'thon :
de las 'phags ma rnam par rgyal :
chu shel mdog can phyag g.yas kyis :
skyabs sbyin phyag rgyas lcags kyu dang :
g.yon pas mchog sbyin tshe bum bsnams :
'od dang 'od zer dang bcas pa :
grangs med nyi zer rdul ltar 'phros :
dkyil 'khor lha tshogs thams cad dang :
phyogs bcu'i rgyal ba sras dang bcas :
yi dam dpa' bo rnal 'byor ma :
rdo rje'i chos srung rgya mtsho yi :
mkhyen brtse nus pa'i ye shes dang :
brtan g.yo'i dwangs bcud thams cad kun :
grub pa'i dngul chu ji bzhin du :
bde ba chen po'i rnam par bsdus :
bdag dang sgrub pa'i rdzas la thim :
'chi med tshe yi dngos grub dang :
bde chen ye shes rgyas par bsam :
oM tA re tut+tA re tu re swA hA:
gtso bor bzla zhing bar mtshams suH
oM tA re tut+tA re tu re hrIHb+h+rU~M badzra dz+nyA na A yu She swA hA:
zhes pas 'dod pa'i dngos grub bskul :
ye shes sems dpa' sprul par bcas :
nye bar bsnyen phyir rdo rje'i sngags :
'di dag kyang ni bzla bar bya :
oM a mA ra Ni dzI ban+ti ye swA hA:
oM a mr-ita A yurda de swA hA:
bdun phrag gsum du brtson pa na :
dngos nyams rmi lam ci rigs par :
dkyil 'khor lha yi zhal mthong zhing :
gsung thos ting 'dzin drod tshad rnyed :
nyi zla shar dang me tog rgyas :
dngos su b+han+d+ha 'phar ba dang :
ril bu 'phel zhing dri bzang 'thul :
de sogs dge ba'i mtshan ma 'byung :
sa ma ya :
snang ba phyag rgyar bsgrub pa ni :
slar yang 'od zer 'phro 'du'i sprin :
dkyil 'khor lha tshogs thugs kar thim :
zag med bde ba chen po'i nyams :
rdo rje'i ye shes mchog tu bskyed :
bde stong rol pa'i snang ba yis :
khams gsum brtan g.yo thams cad khyab :
phyi snod klong lnga dbyings kyi dal :
nang bcud rig pa phyag rgya'i sku :
gzhom med sngags kyi sgra gdangs dang :
mchog tu mi 'gyur 'od gsal ba'i :
ting 'dzin gcig gi cho 'phrul gyis :
'khor 'das snang srid chos rnams kun :
sgyu 'phrul drwa ba'i 'khor lor bsam :
gzhan du mi 'phro'i sems kyis ni :
bsnyen pa'i bzlas pa rnam gsum dang :
oM tA re tAM swA hA:
oM tA re b+h+rU~M swA hA:
oM tA re hrIHswA hA:
oM tA re hU~M swA hA:
zhes bzlas lha sngags re re bzhin :
sems 'dzin spro bsdu'i sbyor ba bya :
bdun phrag gcig gis dngos grub kyi :
mtshan ma brtan cing nus ldan 'gyur :
sa ma ya :
grub pa las la sbyar ba ni :
rang nyid dam tshig ye shes dang :
sprul pa'i sems dpa' rnam gsum gyi :
thugs rje'i 'od zer rab 'phros pas :
sgrol ma rigs bzhi'i thugs rgyud bskul :
de las 'phros pa'i 'od zer gyis :
phrin las sgo ma'i rgyud bskul nas :
sngags kyi rang sgra sgrog pa'i sku :
nam mkha' gang bar phyogs bcur khyab :
gang 'dul mdzad pa mtha' yas kyis :
nad gdon sdig sgrib dbyings su zhi :
tshe bsod dpal 'byor rig pa rgyas :
khams gsum rlung sems rang dbang bsgyur :
dgra bgegs gzung 'dzin tshar bcad pa'i :
thun mong mchog gi phrin las rnams :
ting 'dzin spro bsdu'i cho 'phrul gyis :
yid bzhin nyid du 'grub par bsam :
oM tA re tAM dzaHshIn+taM ku ru swA hA:
oM tA re b+h+rU~M hU~M puSh+TiM ku ru oM:
oM tA re hrIHbaM wa shaM ku ru ho :
oM tA re hU~M hoHmA ra ya phaT:
tho rangs zhi ba nyi shar rgyas :
dgong mo dbang ste srod kyi dus :
drag po'i ting 'dzin gnad du bsnun :
rdo rje srin po'i nam langs tshe :
dngos grub bskul zhing bsgrub rdzas las :
dbang blang dam tshig bdud rtsi myang :
dngos grub rnam gnyis thob par bsam :
ril bu'i lhag ma mgul du 'chang :
shin tu gsang bas spyad par bya :
sa ma ya :
de ltar bsnyen sgrub las gsum gyis :
'phags ma'i bsam gtan la brten nas :
bdag don rdo rje'i tshe 'grub cing :
gzhan don phrin las mkha' khyab 'gyur :
sa ma ya :
rgya rgya rgya :
bde chen tshogs kyi mchod pa ni :
ma da na dang bA la sogs :
dam tshig rdzas rnams 'du byas la :
raM yaM khaM brjod bdud rtsis bsang :
stong pa'i ngang las rlung me'i steng :
snod ni bde chen ka pA lar :
bcud ni rigs lnga'i dam tshig rdzas :
'dod yon bdud rtsi'i phung por gyur :
oM hU~M trAM hrIHA:
ha ho hrI:
hrI:
'og min chos dbyings pho brang dang :
g.yu lo bkod dang po ta la :
dur khrod brgyad dang nyer bzhi'i yul :
sum cu rtsa gnyis gnas mchog nas :
kun bzang rdo rje rnal 'byor ma :
rje btsun 'khor ba sgrol mdzad yum :
rtsa gsum chos srung rgya mtshor bcas :
tshogs kyi 'du bar spyan 'dren na :
thugs rje'i dbang gis gshegs su gsol :
tshogs khang rang bzhin sprul pa'i zhing :
'dod yon rdo rje'i dam tshig rdzas :
cir snang lha dang sngags kyi sgra :
ye shes chen por byin phob cig :
sarba sa ma ya dzaHdza :
oM:
rang byung mtshan ldan ka pA lar :
bza' bca' btung ba'i tshogs gtor bshams :
thabs dang shes rab dam rdzas 'di :
phyi yi mchod par bzhes su gsol :
rnal 'byor bdag cag 'khor bcas kyi :
sku yi dam tshig nyams pa bshags :
phung po'i bdud tshogs dbyings su sgrol :
mi shigs sku yi tshe dbang stsol :
sa ma ya ga Na tsakra pU dza ho :
A:
snang ba snod kyi ka pA lar :
srid pa bcud kyi tshogs gtor bshams :
'dod yon rgya mtsho'i dam rdzas 'di :
nang gi mchod par bzhes su gsol :
rnal 'byor bdag cag 'khor bcas kyi :
gsung gi dam tshig nyams pa bshags :
'chi bdag bdud tshogs dbyings su sgrol :
'gag med gsung gi tshe dbang stsol :
pany+tsa kA ma ga Na tsakra pU dza ho :
hU~M:
rtsa gsum 'khor lo'i ka pA lar :
byang chub sems kyi tshogs gtor bshags :
bde stong dbyer med dam rdzas 'di :
gsang ba'i mchod par bzhes su gsol :
rnal 'byor bdag cag 'khor bcas kyi :
thugs kyi dam tshig nyams pa bshags :
nyon mongs bdud tshogs dbyings su sgrol :
'od gsal thugs kyi tshe dbang stsol :
ma hA su kha ga Na tsakra pU dza ho :
ho :
chos dbyings spros bral ka pA lar :
rig pa rang gsal tshogs gtor bshams :
zung 'jug chen po'i dam rdzas 'di :
bla med mchod par bzhes su gsol :
rnal 'byor bdag cag 'khor bcas kyi :
gsang gsum dam tshig nyams pa bshags :
lha bu'i bdud tshogs dbyings su sgrol :
ye shes rdo rje'i tshe dbang stsol :
dz+nyA na d+hA tu ga Na tsakra pU dza ho :
de ltar phud kyis dkyil 'khor mchod :
bar pa maN+Dal drung du bzhag :
lha tshogs bdud rtsis rab mnyes nas :
bde ba'i sgra dang 'od zer gyis :
srid dang zhi ba'i dwangs bcud bsdus :
dam tshig tshogs kyi rdzas la thim :
myong grol bdud rtsi'i phung por bsam :
oM AHhU~M dz+nyA na a mr-ita ga Na tsakra sarba sid+d+hi hU~M hrIHTha :
brgya rtsa brgyad kyis byin brlabs nas :
lus kyi dkyil 'khor mchod par bya :
phyis nas dam ldan gzhan la yang :
byin na tshe dang ye shes rgyas :
tha ma lhag ma bsngo ba ni :
hrIHphaiM:
sngon tshe grub pa'i he ru ka :
rig 'dzin shrI siM ha dang :
slob dpon bi ma mi tra dang :
'chi med pad+ma thod phreng gis :
dur khrod chen po'i gnas brgyad du :
tshogs kyi 'khor los bsgyur pa'i tshe :
dpa' bo mkha' 'gro zhing skyong gis :
lhag ma'i gtor ma dngos su blangs :
bka' bzhin sgrub par dam bcas pa'i :
rdo rje'i yal gam deng bskul na :
'dod yon mchod pa 'di bzhes la :
rnal 'byor bdag cag 'khor bcas kyi :
phyi nang gsang ba'i bar chad sol :
tshe bsod dpal 'byor ye shes skyed :
rnam bzhi'i phrin las myur 'grub mdzod :
uts+tshiSh+Ta ga Na tsakra pU dza ho :
bde chen rdo rje'i dam tshig rdzas :
tshogs kyi mchod pa bla na med :
dgyes pa chen po'i longs spyod kyis :
'chi med ye shes sku 'grub shog :
smon lam gdab cing spyod pa bskyang :
bde chen tshogs kyi 'du ba 'dir :
'brel tshad bgegs zhi tshe bsod 'phel :
phyi ma o rgyan mkha' 'gro'i gling :
rdo rje'i rig 'dzin mchog tu 'gyur :
gu h+ya sa ma ya :
rgya rgya rgya :
srung mar sngon gyi tha tshig bsgrag :
hU~M b+h+yo :
dus gsum 'pho 'gyur med pa'i klong :
rig pa rang gsal skad cig ma :
phyag rgya'i gzugs su shar ba na :
gtsug tor rnam par rgyal ma yis :
rig 'dzin shrI siM ha la :
mi 'gyur rtag pa'i dngos grub bstsal :
'chi med yid bzhin 'khor lo yis :
slob dpon chen po bi ma lar :
rdo rje tshe yi mchog dbang bskur :
tshe bdag mgon po yab yum gyis :
o rgyan pad+ma thod phreng la :
skye shi med par dbang bskur tshe :
ye shes las dang 'jig rten gyi :
chos srung dam can rgya mtsho kun :
mkha' la sprin ltar gtibs nas kyang :
ma 'ongs rjes 'jug rig 'dzin rnams :
bu bzhin skyong bar ma chad dam :
rdo rje'i tha tshig deng dgongs la :
'dod yon rgya mtsho'i gtor ma dang :
sman raka phud kyi mchod pa bzhes :
bdud bzhi'i bar chad dbyings su zlog :
gzung 'dzin dgra bgegs klong du sgrol :
bde ba chen po'i ye shes kyis :
'chi med 'grub pa'i phrin las mdzod :
sa ma ya sarba karma ku ru ho :
bshal chu'i bdud rtsis brtan ma mchod :
hU~M:
dus sbyor 'pho ba gnas dag pa'i :
rdo rje'i bstan skyong ma sring tshogs :
bshal chu'i bdud rtsi 'di gsol la :
bod khams bde ba'i phrin las sgrubs :
ma ma hrIM hrIM a mr-ita pU dza ho :
las mjug rdo rje'i bro yis bsdu :
hU~M:
bdag tu lta ba'i dam sri'i dpung :
bdag med rdo rje'i e dbyings mnan :
rnam thar gsum gyi bro brdungs pas :
dus gsum mtshan ma dbyings su yal :
sarba big+h+nAn satwaM b+ha ya a a a :
sa ma ya :
rgya rgya rgya :
gsum pa rjes kyi las rim la :
dang po mchod bstod dngos grub blang :
oM:
rje btsun 'phags ma tshe yi bdag :
rigs kyi tshom bu sprul 'khor bcas :
skye med chos sku'i ngang nyid las :
gang 'dul gzugs kyi skur snang ba'i :
thugs rje thugs dam dus la bab :
'gyur med sku yi dkyil 'khor nas :
rdo rje tshe yi dngos grub stsol :
'gag med gsung gi dkyil 'khor nas :
mi shigs tshe yi dngos grub stsol
'khrul med thugs kyi dkyil 'khor nas :
'od gsal tshe yi dngos grub stsol :
bsam yas yon tan dkyil 'khor nas :
'dod 'byung tshe yi dngos grub stsol :
thogs med phrin las dkyil 'khor nas :
gang 'dul tshe yi dngos grub stsol :
thun mong las bzhi'i dngos grub stsol :
khyad par dbang bcu'i dngos grub stsol :
bla med mchog gi dngos grub stsol :
kA ya wA ka tsit+ta gu Na karma sarba sid+d+hi pha la ho :
gnyis pa nongs tshogs bzod gsol ni :
ho :
rje btsun 'phags ma'i dkyil 'khor du :
mchod dang ting 'dzin phrin las sogs :
tshul bzhin ma bgyis nongs pa kun :
'od gsal gnyug ma'i ngang du bshags :
a a a :
gsum pa dkyil 'khor bsdu ba ni :
a :
rig pa rang snang dam tshig pa :
rang byung ye shes dbyings kyi klong :
'du 'bral med par ro gcig phyir :
zhal phyag mtshan ma dbyings su thim :
a a a :
bzhi pa rjes spyod bskyang ba ni :
tAM:
slar yang mkha' las 'ja' tshon ltar :
bdag nyid 'chi med 'phags ma'i sku :
snang grags rtog gsum lha dang sngags :
ye shes chen po'i rol par shar :
oM AHhU~M:
lnga pa dge ba bsngo ba ni :
ho :
gdod nas dag pa'i ye shes dang :
rten cing 'brel 'byung bsod nams tshogs :
zung 'jug 'dus ma byas pa'i klong :
byang chub snying po'i dbyings su bsngo :
drug pa smon lam gdab pa ni :
'di nas skye ba thams cad du :
'phags ma mchog gis rjes bzung nas :
tshe dang ye shes dngos grub kyis :
rang gzhan don gnyis lhun grub shog :
bdun pa shis pa brjod pa ni :
oM:
dgongs brda snyan brgyud rig rtsal 'chang :
rig 'dzin bla ma'i bkra shis shog :
rab 'byams zhi khro'i phyag rgyar snang :
yi dam lha yi bkra shis shog :
rnal 'byor grogs mdzad bde chen spel :
phyi nang mkha' 'gro'i bkra shis shog :
legs nyes stangs 'dzin bar chad sel :
chos srung rgya mtsho'i bkra shis shog :
gnas skabs rnam bzhi'i phrin las kyis :
don gnyis mthar phyin bkra shis shog :
mthar thug 'chi med ye shes sku :
mngon sum 'grub pa'i bkra shis shog :
ces brjod me tog phyogs kun 'thor :
dga' ston bya zhing tshogs gnyis spel :
sa ma ya :
rgya rgya rgya :
e ma 'chi med 'phags ma rje'i :
phrin las ye shes snang ba'i lam :
grub pa'i slob dpon rnam gsum gyi :
thugs kyi dgongs nyams mthar thug 'di :
bdag nyid pad+ma saM b+ha was :
ma 'ongs skal ldan don du bstan :
tshig nyung don 'dril byin rlabs che :
gang gis nyams su blangs pa kun :
gnas skabs bgegs zhi tshe bsod 'phel :
zab mo'i shes rab phyogs med 'char :
gzungs dran mngon shes gter mdzod rdol :
zhag bdun tsam zhig brtson pas kyang :
dus min 'chi ba nges par bzlog :
mthar thug 'phags mas rjes bzung zhing :
nang gi sa lam myur bgrod nas :
tshe gcig byang chub skal ldan 'gyur :
de phyir zab rgya'i yang zhun 'di :
da lta mnga' bdag yab sras sogs :
rje 'bangs grogs lnga'i tshogs la gdams :
ma 'ongs de rnams skye ba'i don :
thig le chen po'i klong du sbos :
nam zhig rten 'brel dus babs tshe :
gzhan don rgya cher 'byung bar shog :
sa ma ya :
rgya rgya rgya :
gu h+ya :
d+ha thim :
