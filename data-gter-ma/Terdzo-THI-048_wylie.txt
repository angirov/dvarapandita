\u0f01\u0f83:
bla ma dgongs pa 'dus pa las :
zhwa chos rin chen pad spungs zhes bya ba bzhugs so :
rang gzhan spyi la gces pa'i chos drug :
\u0f88\u0f88\u0f88\u0f88\u0f88\u0f88\u0f88
na mo gu ru d+he wa d+hA ki nI hU~M:
chos sku'i dbyings nas gzugs sku yi :
sprul pa du mas 'gro ba 'dren :
mkhyen brtse nus mthu'i dpal 'bar ba :
sku gsum bla ma mchog la 'dud :
bstan pa'i rjes 'jug skal ldan rnams :
'bral med bla ma'i rnal 'byor brtson :
de yi rten 'brel chos dag las :
'di ltar 'bad pa shin tu gnad :
zhwa yi rgyu dang bzo lugs dang :
nang rdzong gzhug dang rab gnas bya :
gon pa'i dus dang che ba dang :
rten 'brel dgos ched kha bsgyur ro :
de ltar spyi don dgu dag las :
thog mar rgyu ni 'di lta ste :
rab ni dar zab she 'u la :
'bring po ras phrug snam bu ste :
tha ma gang 'byor rgyu la bya :
'dzom na phyi nang bang rim gsum :
phying pa la sogs rgyangs shing btang :
bzo lugs la yang rnam gsum ste :
rab kyis paN zhu'i lugs su bya :
'bring pos 'dab ldan rigs lnga la :
tha ma dag gis cug zhwa 'o :
dang po paN zhu'i bzo lugs ni :
mgo phor ding dang 'dab ma ste :
mgo phor mtho skor zlum phyed tshad :
zlum po'i phyed dkyil sor bzhi bsring :
de yang tshes gsum zla ltar bya :
de 'og ri la rtse sor bzhi :
mtho gsum 'on kyang mgo la tshad :
'dab ma g.yas g.yon dbus dang gsum :
dbus ma g.yas g.yon dkyil du sleb :
g.yas g.yon gnyis kyi rtsa ba las :
mtho re rtse zheng 'dun thang bskyed :
dbus ma'i rtsa ba 'dra ba las :
rtse zheng tshad la phyed kyis bskyed :
ring thung kun la mtho do ste :
gyen du bskyil na cung zhig bstung :
thur du 'beb pa ring du bsring :
de sogs gang 'thad rigs pas dpyad :
lhu sprad srubs rnams dam par sbrel :
mtha' lcibs sgrog gu la sogs pa :
rgyan rnams kun gyis mdzes par brgyan :
'dab ldan rigs lnga'i bzo lugs ni :
mgo bor mtho gang zlum skor gyi :
gsum cha gcig bor ri la ni :
chag gang smad la mtho gsum ste :
stod la mgo phor 'dab dang mnyam :
cung zhig 'bur ba ngo sgo bya :
ngo sgo'i stod la mtho gang bya :
smad la chag gang dbyibs sog kha :
'dab ma rgyab pad 'dra ba la :
g.yas g.yon phyed tshal phyed pa'i dbyibs :
de gsum bar du pad chung re :
yang na pad chung sbas na mdzes :
pad+ma mi bzhed zlum por bya :
pad+ma'i rtse gsum mtho dman med :
mtho re dma' sar dpung pa gzhol :
zlum po rgyab ma gshog rtse mtho :
smad ni ma la tshad bya ste :
mdor na stod ldir smad zhum pa :
pad+ma kha 'bus lta bu'i tshul :
mdzes shing bag dro rigs pas dpyad :
rtse la rgod 'phru dar sna dang :
nyi zla me long rat+na sogs :
mtha' lcug skud ris mu tig tshem :
dbyibs legs bkod pa phun tshogs bya :
cug zhwa'i lugs kyang 'di lta ste :
mgo phor paN zhu'i lugs dang mthun :
de la 'dab ma mtho do gdags :
ngo sgo mtho gang zheng sor gnyis :
cung zhig bsdus la mtha' lcug bsgril :
gang 'os rgyan yang gdags par bya :
de ni cug zhwa'i bzo lugs so :
de ltar bzos pa'i zhwa yi nang :
mthing shog dar sngon gang 'dzom la :
rin chen dri bzang sman sogs kyis :
byin rlabs tsakra'i dpe'u ris ni :
snang srid zil gnon legs bris te :
sku gdung ring bsrel la sogs pa :
byin rlabs rten dang lhan cig par :
dar snas dril te rtse mor gzhug :
gzhan yang gzungs sngags gang 'thad dang :
bla ma'i sku bris gzhug par bya :
zhwa de rab gnas byas la gon :
rab gnas dag ni 'di ltar ro :
yar tshes gza' skar dge ba'i dus :
yid dang mthun pa'i gnas khang du :
rtsa gsum dkyil 'khor gzhung ltar ram :
yang na 'bru yi tshom bu bkod :
phyi nang gsang mchod gtor tshogs bsham :
dal dbus khri steng zhwa bzhag la :
gu gul dud btang bgegs bskrad nas :
skyabs 'gro sems bskyed la sogs pa :
phrin las gang 'thad rang gzhung bsrang :
bdag bskyed lha yi rnal 'byor bsgom :
bzlas pa ci 'grub byas pa'i rjes :
shU dz+nyA tA yi sngags brjod de :
stong pa'i ngang las zhwa de nyid :
gzhal yas khang du gyur pa'i nang :
tsakra 'od du zhu ba las :
dbus su pad+ma yab yum dang :
phyogs mtshams rigs kyi lha tshogs bskyed :
de ltar gsal ba'i lha tshogs kyi :
gnas gsum yi ge 'bru gsum las :
'od 'phros phyogs bcu'i rgyal ba rnams :
dgyes mchod rgyud bskul dgug gzhug bsre :
khyad par rtsa brgyud bla ma rnams :
spyan drangs yang yang bstim bya zhing :
tsakra'i sngags rnams ci mang bzla :
sngags kyi spro bsdu la sogs dang :
rten 'brel snying pos rab gnas bya :
shis pa brjod pa'i cho ga yang :
rgyas par gzhan nas 'byung ltar 'bad :
de nas phyi nang lha rnams la :
mchod bstod gtor ma 'bul nas ni :
'dod pa'i don la gsol ba gdab :
ye shes sems dpa'i lha tshogs rnams :
tsakra la bstim rgyas gdab ste :
tsakra zhwa dang bcas pa ni :
rang mos rtsa ba'i bla mar bsam :
rjes kyi bya ba spyi mthun bya :
de ltar ldan pa'i zhwa rnams kyang :
gon pa'i bye brag dus 'di ltar :
paN zhu snang srid zil gnon zhwa :
'dus tshogs chen po'i dus su gon :
'dab ldan rigs lnga byin rlabs zhwa :
dbang bskur chos 'chad dus su gon :
cug zhwa rten 'brel zhwa 'u ste :
nam du yang ni gon par bya :
gzhan yang zhwa rigs gsum po de :
bye brag rnam pa ci bzhin par :
dus dang gnas skabs shes par bya :
mdor na bla ma'i rten 'brel gyis :
rgyun du mi 'bral 'grogs par bya'o :
paN zhu gon pa'i che ba ni :
lha 'dre mi gsum zil gyis gnon :
pha rol gzhan rgyud dbang du 'gyur :
bdud dang bar chad 'dre ngan thul :
kun gyis bkur zhing yid du 'ong :
bag dro byin chags rang snang 'gyur :
thams cad bka' nyan bran du 'gyur :
de sogs yon tan dpag tu med :
'dab ldan rigs lnga'i che ba yang :
lan gcig spyi bor bzhag pas kyang :
gzhi rdzogs dbang nyid thob dang mtshungs :
smin cing grol ba'i dal du 'gyur :
'di gon gzhan la dbang bskur ram :
byin rlabs la sogs gang byed kyang :
rang gzhan kun la gzi byin skyed :
de dang mtshungs pa'i yon tan rnams :
'byung 'gyur 'di la yid gnyis med :
cug zhwa la yang 'di lta ste :
gang gis mthong rnams dang ba 'dren :
mos nas bkur sti phu dud byed :
rang yang rgyud dul nyams len 'phel :
gnas skabs rkyen dang bar chad sel :
nyon mongs rtog pa ngang gis 'gag :
tshe 'di'i zhen chags 'dzin pa 'jig :
dgra rkun chom pos 'jigs mi byed :
rgyud dal zhi dul lhun chags shing :
sems bskyed snying rje ldan pa 'byung :
tshul du mthun pa'i zhwa de nyid :
gang gis mthong ba'i 'gro ba rnams :
ngan song 'khor ba'i gnas las skyob :
pad 'byung nga dang 'phrad mtshungs shing :
nga dang yon tan skal pa mnyam :
'di mthong nga nyid dran nas ni :
rab kyis bkur sti phu dud byed :
'bring pos dag snang mos gus 'bul :
tha mas kyang ni rjes yi rang :
ma dag skye bos gshe gyur kyang :
'brel pas 'khor ba mtha' can 'gyur :
zhwa 'di mthong thos reg pa rnams :
'brel tshad don dang ldan pa'i phyir :
'di la dad cing brtson par bya :
snang srid 'khor 'das chos rnams kyang :
rten cing 'brel pa las byung phyir :
'di yang rten 'brel rgyu 'bras bkod :
zhwa ni bla ma rten 'brel te :
dad pas phyag 'tshal rab tu blang :
gon cing bla ma'i rnal 'byor bsgom :
gdung ba'i yid kyis gsol ba gdab :
gces spras bya zhing gtsug tu bkur :
tshe dang dpal 'byor bsod nams dang :
stobs dang gzi brjid snyan grags sogs :
longs spyod rnams kyi rten 'brel yang :
zhwa la yod pas shin tu gzab :
dpon dang mched grogs gong ma sogs :
bkur bar 'os pa'i rigs rnams kyi :
rten 'brel zhwa la yod pa'i phyir :
gus pas bkur sti phu dud bya :
pha rol zil gyis gnon pa dang :
snang srid dbang du sdud pa yang :
rten 'brel zhwa las byung ba'i phyir :
bag dro brjid lhun chags par byed :
dgos ched rnam pa mang na yang :
rang gzhan gnas skabs gsum gyi don :
rang nyid btsun par bya ba dang :
gzhan yid dang ba 'dren phyir dang :
gnas skabs rkyen las skyob la sogs :
dgos ched du ma ldan pa 'o :
zhwa yi kha sgyur rim pa rnams :
zhi rgyas dbang dang mngon spyod de :
phrin las yongs la spyod dang lnga :
zhi ba'i rigs kyi las spyod tshe :
zhwa ni dkar gsal mdangs ldan gon :
lha yang badzra thod phreng bskyed :
rgyas pa'i las la spyod pa'i tshe :
ser po brjid lhun chags pa gon :
lha yang rat+na thod phreng rtsal :
dbang gi las la spyod pa'i tshe :
dmar po 'od snum chags pa gon :
lha yang pad+ma thod phreng bsgom :
drag po'i las la spyod pa'i tshe :
zhwa yang mthing nag rngam pa gon :
lha yang karma thod phreng bsgom :
sna tshogs phrin las gang bsgrub dus :
kha dog sna tshogs las byas gon :
b+hud+d+ha thod phreng lha tshogs bskyed :
zhi ba'i zhwa la spyi bo bsring :
rgyas pa dag la 'dab ma bskyed :
dbang la rgyan rnams mchog tu gzab :
drag po rtse rnams rno bar bya :
kun la sham bu ring bar bya :
zhi rgyas gnyis la paN zhu mchog :
dbang drag 'dab ldan rigs lnga ste :
cug zhwa las rnams kun gyi zhwa :
gang yang chag tshad ldan pa dang :
bzo sogs rgyu rnams gzab pa gnad :
kun la gzab par mi bya yang :
zhwa ni shin tu gzab par gces :
'di don rten 'brel ma 'chugs na :
phrin las thogs med gang yang 'grub :
de phyir phyi rabs rnal 'byor rnams :
de ltar don rnams shes bya zhing :
'bad pa don yod brtson par bya :
sa ma ya :
gzhan yang zhwa yi rigs rnams kyi :
gtsug tu tsakra bzhugs byas te :
rab gnas ldan pa sus gon pa :
skyes bu de la byin gyis rlob :
gnod byed gdon gyis mthong mi 'gyur :
pha rol gzhan rkyen bar chad zlog :
yon tan kun 'byung sus mthong yang :
ngan song 'gro ba'i skye sgo gcod :
smin grol don 'bras chen po 'grub :
de ltar ldan phyir brtson par bya'o :
sa ma ya :
rgya rgya rgya :
zhwa chos rin chen pad spungs 'di :
pad+mas phyi rabs don du mdzad :
brda rtags bstod 'bum nang du ltos :
mtsho rgyal bdag gis them la btab :
gsang rgya rin chen gter du sbas :
las can gcig dang 'phrad par shog :
sa ma ya :
sbas rgya :
gtad rgya :
gter rgya :
g+hu h+ya :
bdag 'dra sangs rgyas gling pas pu ri phug mo che nas bton pa'o //
dge'o ///
/
