@#//
rdzogs pa chen po sde gsum las /
phyi skor sems sde'i rig 'dzin nyer brgyad lus dkyil lha yi gsal byed bzhugs //

sde gsum phyi nang gnyis skor /
na mo gu ru /
spyi bo bde chen 'khor lo'i rnam shes 'jug yul rtsa 'dab bzhi'i /
shar du rgyal po dzaH'am chos rgyal lung bstan rdo rje rgyal po'i chas can g.yas chos 'chad g.yon glegs bam /
lhor lha dbang brgya byin dkar po lha'i chas can g.yas pha lam las grub pa'i rdo rje dkar po g.yon sdigs mdzub /
nub tu gnod sbyin skar mda' gdong gser mdog rin chen rgyan dang dar sham sha rgyas gsus khyim che ba g.yas skyabs sbyin g.yon nor bu /
byang du srin po blo gros thabs ldan dmar smug zhi ma khro ral pa dmar ser zhol po stag sham dar 'phyang can phyag gnyis bai DUr+Ya'i glegs bam 'dzin pa /
bzhi ka zhabs sems skyil lo //
mgrin pa longs spyod 'khor lo'i tshogs brgyad gnas dag rtsa 'dab brgyad kyi /
shar du dga' rab rdo rje dkar po dbu la gtsug tor chos gos rnam gsum phyag gnyis chos 'khor phyag rgya zhabs rdor skyil /
lhor pad 'byung theg dgu'i chas spyi ltar rdo rje thod pa tshe bum kha T+wAM bcas /
nub tu slob dpon 'jam dpal bshes gnyen paN zhwa chos gos phyag gnyis pad+ma la gnas pa'i ral pod zhabs phyed skyil /
byang du bi ma mi tra dkar ljang paN zhwa dmar po rtse smyug sha 'gag sngon po chos gos rnam gsum g.yas chos 'chad g.yon mnyam gzhag gis bdud rtsis bkang ba'i thod pa zhabs rdor skyil /
shar lhor rgyal po d+ha na ha te lo rgyal po'i chas phyag mnyam gzhag
/lho nub tu rgyal sras rA dza hasti rgyal sras gzhon nu'i tshul dar gos rin chen rgyan ldan phyag gnyis thar sbyar /
nub byang du sras mo go ma sA ra btsun mo'i chas phyag gnyis khrus bum ste spyi blugs /
byang shar du klu rgyal byang sems dkar po sbrul gyi gdengs ka bdun ldan 'phang du sbrul mjug dar dang rin po che'i rgyan ldan zhabs rol stabs phyag gnyis shel gyi mchod sdong ngo /

/snying ga chos kyi 'khor lo'i yul brgyad dag pa'i rtsa 'dab brgyad kyi shar du rgyal po ku ku rA dza rgyal po'i chas phyag gnyis rin po che'i bgrang phreng /
lhor klu sgrub dbu la gtsug tor cung zad 'bur ba chos gos dmar ser thang sham sngon po phyag gnyis chos 'chad mnyam gzhag
/nub tu ku ku sid+d+hi phyi ma gcer bu ang rag sgom thag can phyag mnyam gzhag dbu skra co reg
/byang du gnod sbyin bu mo byang chub ma rin po che'i gtsug phud can dar dang rin chen rgyan ldan sku mdog sngo sangs phyag gnyis rin chen sgrom bu /
shar lhor 'jam dpal bshes gnyen phyi ma rgya gar paN chen chas paN zhwa phyag gnyis glegs bam /
lho nub tu mkha' 'gro bud+d+ha ma ti dkar mo dar dang rin chen rgyan ldan mdzes shing sgeg pa phyag gnyis gar rgya /
nub byang du mkhas pa Ar+Ya pA lo dge slong chas paN zhwa leb chag phyag gnyis mnyam gzhag
/byang shar du o rgyan mkhan po d+ha hi ta dge slong chas phyag gnyis sa gnon dbu zhwa med pa'o //
lte ba sprul pa'i 'khor lo'i 'dzin byed dag pa'i rtsa 'dab brgyad kyi shar du drang srong bi shwa ti sku mdog sngo sangs dbu skra nag po thor tshugs bcings pa ras gzan dkar po can phyag g.yas shing 'bras dang g.yon bcud len ril bus bkang ba'i b+han+d+ha /
lhor sras mo go ma de wI mkha' 'gro'i cha lugs thor tshugs rus rgyan dar sham phyag gnyis rdor dril /
nub tu mkhan po rab snang mdzad dge slong bgres tshul ag tshom can phyag gnyis mnyam gzhag gis nor bu /
byang du rgyal po de ba rA dza rgyal po'i chas g.yas skyabs sbyin g.yon gser 'khor /
shar lhor rgyal po d+harma rA dza rgyal po'i chas phyag gnyis kyis pi waM rdung ba /
lho nub tu sangs rgyas sbas pa rnal 'byor pa'i cha lugs gcer bu sgom thag rnam snang chos bdun ldan pas rlung gzung ba /
nub byang du bai ro tsa na paN zhwa rna ring bod kyi dge slong chas phyag gnyis mnyam gzhag
/byang shar du ye shes mtsho rgyal dbu skra ltag par bcings pa nang gos dmar po'i steng du rngul gzan ljang gu can phyag g.yas phur pa 'phyar ba g.yon bgrang phreng /
gong du bzhugs tshul ma bshad pa thams cad zhabs phyed skyil dang /
thams cad pad+ma nyi zla'i gdan la bzhugs pa'o //
rtsa 'khor bzhi'i dbus su rdor sems dkar dmar mthing ser bzhi bsgom dgos /
rtsa 'dab kyi lha rnams dbus kyi rdor sems la zhal phyogs pa'o //
dbon bla ma dkon mchog gi nyams su len skabs ban rgan rat+nas bris te phul ba dge //
/

@#//
nang skor yi dam khro bo yi bskyed rim lha khrid zur rgyan rin chen phra tshom bzhugs //
na mo gu ru ma hA ni d+hi pa dA ya /
mchog gter rdzogs chen sde gsum las //
nang skor yi dam khro bo yi //
lha khrid zur rgyan 'di na 'byed //
rtsa gsum lha yis gnang ba stsol //
de la 'dir srung 'khor ye shes lnga'i 'od zer sgo nga'i dbyibs zlum hril /
rdo rje 'khor lo rin po che pad+ma rgya gram gyi gur /
nang nas rim par mthing dkar ser dmar ljang khu rim pa lnga sgo nga la ri mo bris pa ltar bar seng med pa /
de mthar ye shes lnga'i me g.yon 'khor du 'bar ba'o //
'di skabs nam mkha' la chos 'byung zhes pa chos thams cad kyi 'byung gnas yin pa las zur gsum mi dgos te /
'og nas rim par dang po nam mkha' mthing nag
/de steng rlung dkyil ljang nag
/de steng me dkyil dmar po /
de steng chu dkyil dkar po /
de steng sa dkyil ser po thams cad zlum po ste /
'byung lnga dag pa yum lnga'i mkhar :
zhes so //
de steng ri rab bang rim bzhi steng gru bzhi ti tsa 'dra ba /
bang rim ri rab bcas shar shel /
lho bai DUr+Ya /
nub pad+ma rA ga
/byang gser las grub pa glo 'bur dang bcas pa'i phyogs mtshams dur khrod brgyad de phyogs bzhi pad dbyibs /
mtshams bzhi gzhu dbyibs /
bar mtshams su mtsho chen brgyad la klu chen brgyad dang bcas pa ni /
tshogs brgyad dag pa dur khrod brgyad :
'gyur med srung 'khor kun la khyab :
ces so //
dur khrod kyi nang du sna tshogs pad+ma 'bum ldan gyi dbus su rdo rje rgya gram rwa bcu gnyis pa'i lte bar /
dug lnga rnam dag gzhan yas khang :
ye shes rtsal rdzogs rgyan gyis spras :
zhes pa 'di la rgyas pa lugs gnyis /
bsdus pa dang gsum las /
dang po ni /
gzhal yas rim pa so so thams cad du :
dpal chen ye shes sogs ni /
zab bdun ma mo rol pa ltar yin pas rang res zin bris bkod yod pa ltar ro //
yang mngon rtogs gter gzhung dgongs pa phyogs gcig pa ltar na /
steng khang zhi ba rdo rje dbyings kyi lha :
bzhi bcu rtsa gnyis ma 'dres tshom bur rdzogs :
gzhal yas bar khyams 'khor yug sogs ni /
steng khang zhi ba dang 'og khang khro bo /
bka' 'dus rtsa dkyil ltar yin pas gsal byed tho yig mchog gling zhal lung zur du bris pa yod pas der blta'o //
'dir bsdus pa'i lugs ni /
ye shes dang 'jig rten gyi gzhal yas khang gnyis rim gyi nang ma rta babs bzhi ma /
phyi ma bzhi'am brgyad ldan gyi dbus su rin po che asma gar+b+ha'i gru chad glo 'bur ldan pa'i steng gser gyi 'khor lo dbyibs drag po ltar lte ba mu khyud dang bcas pa /
de'i mthar lha snam mam khyams drug la dpal chen po'i ye shes kyi rang rtsal sum brgya dang drug cu re dgu bkod tshul ni /
dbus kyi gru chad dang glo 'bur la gnas ma brgyad /
dang po gser khyams la yul ma brgyad /
sgo skyong bzhi /
khyams gnyis pa phyogs mdog la dbang mo nyer brgyad /
khyams gsum pa ljang gu la mkha' 'gro so gnyis phyogs rer brgyad re /
ma mo bdun byang shar ma gtogs pa'i phyogs mtshams bdun /
sring mo bzhi phyogs bzhir bkod /
khyams bzhi pa sngon po la ging chen bco brgyad phyogs mtshams brgyad du gnyis re dang shar nub gnyis su re res lhag pa ste bco brgyad /
khro bo drug cu phyogs rer bco lnga re /
khyams lnga pa dmar po la rigs bzhi'i pho nya brgya dang bzhi bcu ni phyogs rer sum cu so lnga re'o /
khyams drug pa dkar po la ma mo drug cu ni phyogs rer bcu bzhi sgo bzhir re re /
de thams cad yongs dril bsdoms pas sum brgya dang drug cu re dgu'o //
de mthar ye shes snying po'i gzhal yas khang rta babs bzhi pa pad+ma 'khor lo gdugs dang ri dwags chos nyan dang bcas pa'o //
nges rdzogs zhib par sgom na sku mdog phyag mtshan bka' 'dus ltar ro //
'dir mos sgom rnam pa tsam la thams cad khro mo las gdong can sogs mi dgos te /
gnas ma brgyad sngon mo DA ru thod chang /
yul ma brgyad smug nag thod khrag phyogs mdog
/sgo skyong bzhi phyogs mdog phyag rgya bzhi /
dbang mo nyer brgyad /
rdo rje /
rin chen /
pad+ma /
rgya gram 'dzin pa dkar ser dmar ljang /
mkha' 'gro so gnyis /
rdo rje /
rin chen /
pad+ma /
rgya gram gyis mtshan pa'i gri thod can phyogs mdog
/ma mo bdun mthing nag ral gri thod khrag
/sring mo bzhi dkar ser dmar ljang rang mdog gi rgyal mtshan 'dzin pa /
ging chen bco brgyad dkar ser dmar ljang rnge'u chung brdung ba /
khro bo drug cu mthing nag gri thod 'dzin pa /
rigs bzhi'i pho nya brgya dang bzhi bcu dkar ser dmar ljang /
shar phyogs pa rnams lcags kyu /
lho phyogs pa rnams zhags pa /
nub phyogs pa rnams lcags sgrog
/byag phyogs pa rnams dril bu g.yon thams cad sdigs mdzub /
ma mo drug cu'i sgo bzhir gnas pa phyag rgya bzhi dang thod khrag gzhan thams cad g.yas bdud rtsi'i bum pa dang g.yon nad rkyal 'dzin pa phyogs mdog
/ging chen bco brgyad ma gtogs pa thams cad mi lpags dang pho /    stag mo /    gzig gi sham thabs rus rgyan zhabs gar stabs me rlung gi dbus su gnas pa'o /
!
/'jig rten gyi gzhal yas khang gnyis pa'i 'obs su khrag mtsho 'khyil ba'i khrag khyams la 'jig rten ma mo bdun brgya nyi shu ni /
phyogs rer brgya dang brgyad cu re phyogs mdog khro mo'i chas can thams cad kyis dpal chen po'i ye shes kyi dkyil 'khor la gus pas thal mo sbyar ba'o //
dkyil 'khor gyi phyi khyams pad+ma'i ra ba'i nang du 'jig rten pa'i 'khor yug la /
shar du lha dang lha min /
lhor mi /
nub tu dmyal ba dang yi dwags /
byang du byol song gi 'jig rten gyis yongs su bskor ba'i steng gi nam mkhar /
shar du byang sems /
lhor rang rgyal /
nub tu nyan thos /
byang du drang srong grub pa bden tshig grub pa'i tshogs dang bcas pa /
dkyil 'khor phyi ma'i rta babs thad kyi bar snang la rig 'dzin bye ba sa ya sprin ltar gtibs pa'o /
!
/steng khang bum pa'i nang gi nam mkhar zhi ba zhe gnyis kyi dkyil 'khor sgyu 'phrul ltar ro /
!
/dur khrod brgyad kyi phyi rol srung 'khor gyi nang ri rab kyi steng der /
shar du mngon mtho lha mi'i theg pa la phyag rdor ngan song kun 'dren gyi dkyil 'khor /
lhor bya rgyud la mi 'khrugs pa /
nub tu spyod rgyud la shAkya thub pa sprul sku'i dkyil 'khor /
byang du rnal 'byor rgyud la kun rig rtsa ba'i dkyil 'khor rnams mgron thabs kyi tshul lo //
'di bsdus pa'i lugs yin gyi rgyas par nang skor yi dam khro bo'i sngags byang gi bsnyen dmigs skabs ltar bsgom par bya'o /
!
/snying po'i dkyil 'khor gyi lte bar dpal chen po bsgom tshul ni /
g.yas nas rim par seng+ge /
stag
/gzig
/dom /
glang chen /
ma he /
chu srin /
sbrul te byol song gtso bo brgyad kyi khri steng /
pad+ma /
zla ba /
nyi ma'i gdan la dpal chen mngon rdzogs rgyal po sku lus smug nag
/dbus zhal bdun mthing nag khro ba /
g.yas zhal bdun dkar po bzhad pa /
g.yon zhal bdun dmar po chags nyams /
rtsa ba'i phyag brgyad kyis dang po gnyis gri thod 'dzin nas yum la 'khyud pa /
bar pa gnyis kyi g.yas pas dag pa'i zhing dang /
g.yon pas ma dag pa'i 'jig rten 'degs pa'i tshul /
tha ma gnyis kyis 'dod khams dang gzugs khams thig ler gnas pa 'dzin pa'o //
lhag ma bar phyag bcus g.yas pa lngas sa dkyil gru bzhi ser po /
chu dkyil dkar zlum /
me dkyil dmar po gru gsum /
rlung dkyil zla gam ljang khu /
nam mkha' mthing nag gru gsum 'dzin pa'o //
g.yon pa lngas /
rdo rje /
'khor lo /
rin po che /
pad+ma /
rgya gram rnams 'dzin pa /
yan lag gi phyag brgyas g.yas pa lnga bcus gri gug
/g.yon pa lnga bcus thod khrag 'dzin pa /
dpal dang dur khrod chas rdzogs rdo rje rin chen gyi gshog pa g.yas g.yon du brgyangs shing zhabs gnyis rdor skyil gyis bzhugs pa'i pang du /
yum bcom ldan 'das ma rdo rje bde ma sku mdog mthing nag dbus zhal sum brtsegs mthing ga
/g.yas zhal sum brtsegs dkar po /
g.yon zhal sum brtsegs dmar po /
phyag bco brgyad kyi g.yas dgus rdo rje dang /
g.yon dgus dung khrag 'dzin cing yab la sbyor ba /
zhabs gnyis yab kyi rked du pad+ma'i skyil krung gis 'khril ba'o //
de phyir 'khor lo rtsibs brgyad la pad+ma nyi ma zhing gi gdan la rgyud lung gi khro bo brgyad ni /
shar du bud+d+ha he ru kaHyab yum dkar gsal zhal gsum phyag drug g.yas gsum 'khor lo /
lhor rat+na he ru kaHser po yab yum g.yas gsum rin po che /
de bzhin du nub pad+ma pad+ma /
byang karma rgya gram /
mtshams bzhi'i lung gi khro bo bka' 'dus ltar na /
shar lhor rak+sha /
lho nub tu sa nu /
nub byang du gu h+ya /
byang shar du yak+sha he ru kaHyin kyang 'dir ni shar lho gu h+ya he ru kaHste gsang ba'i khrag 'thung /
lho nub tu sa nu he ru kaHste phra ba'i khrag 'thung /
nub byang du yak+sha he ru kaHste gnod sbyin khrag 'thung /
byang shar du rak+sha he ru kaHste srin po khrag 'thung /
bzhi ka g.yas gsum rdo rje /
rin chen /
pad+ma /
ral gri /
khro bo brgyad po thams cad kyis g.yon thod khrag
/yum rnams zhal gcig phyag gnyis rang mdog rang rtags dang thod khrag 'dzin cing 'khril sbyor /
rgyud kyi khro bo bzhi'i yab rnams zhabs g.yas brkyang /
lung gi khro bo bzhi'i zhabs g.yon brkyang /
dpal dang dur khrod chas rdzogs rdo rje'i gshog pa yum la gzig sham sogs snga 'gyur spyi ltar ro //
zhar byung 'phros don shin tu rgyas skabs rdo rje'i srung 'khor nang gi tshom bu'i dkyil 'khor la /
byang shar du ngan song gnas 'dren /
nub byang du lha mi'i dkyil 'khor /
lho nub tu nyan thos /
shar lhor rang rgyal /
byang du byang sems /
nub tu kri ya /
lho ru u b+ha /
shar du rnam snang rdor dbyings kyi dkyil 'khor te /
'di rgyas pa'i skabs yin /
bsdus pa sngar bshad kho na'o //
nang skor yi dam khro bo la //
gser 'phyang me mo bya yi lor //
bsnyen sgrub 'brel 'jog bgyi ba'i skabs //
gter slob karma rat+na yis //
thun bar 'ga' la bris pa dge
/brda rtags dkyil 'khor la brten nas //
don dam dkyil 'khor mngon 'gyur shog
/gam+b+hi ra ni d+hi shA sa na war+d+han+tu ///
/

@#//
nang skor klong sde'i mkha' 'gro ro langs bde ba'i stobs ldan ma'i reg zig rang zhal blta ba'i dwangs shel rab gsal bzhugs //
nang skor mkha' 'gro ro langs bde ba'i stobs ldan ma'i dbang bskur la /
dkyil 'khor gsum ni phyi dkyil rdul tshon nam ras bris /
nang dkyil lus la bkod pa sgrub rten tsakra /
gsang dkyil sems la bkod pa rdzogs rim rlung sems gnyis med dkyil 'khor gsum dang ldan pas /
mkha' 'gro'i gtor ma rgyab zla gam can gyi dpal gtor bsdus pa rang 'dra drug gis bskor ba sha dar dang gtor gsos zas snas bskor ba /
rnam rgyal bum pa la gsang bum kha sbyar rdzas ldan /
las bum /
gsang rdzas thod pa /
bzlas lung la bgrang phreng sngon po 'byor na legs /
sin+d+hu ra'i dkyil 'khor la chos 'byung bsnol ma la dbus su ba~M/
zur drug la shar nas rim par e yaM haM laM raM hU~M yig mgo phyir bstan du bri /
dbang gi skabs snying gar thig le bya dgos /
bum dbang la gsang thod kha sbyor dar dmar gyis dril ba las bdud rtsi sbyin /
gsang dbang gsang rdzas sbyin /
sher dbang la sin+d+hu ra'i dkyil 'khor /
tshig dbang la ngo sprod las gzhan med /
!
sgom don chos 'byung bsnol ma'i dbus su gsang ba ye shes stobs ldan ma sngo /
mdun du rdo rje phag mo sngo /
g.yas su gshin rje brtan ma ser /
rmongs byed ma dkar /
rgyab tu skyed ma ser /
g.yon du sgrol byed ma ljang khu /
gtum mo du ba'i mdog can dang drug
/sgom don la chos 'byung bsnol ma gdan thabs yin bslang thabs med /
dbang sgrub las dkyil la chos 'byung bsnol ma las dkyil 'khor med /
sgom don la me ri /
rdor ra /
khor yug dur khrod /
pad ra'i lte bar gzhal yas khang rta babs bzhi pa'am sgo rkyang sgom dgos /
gtso 'khor thams cad kyi g.yas thod rnga g.yon thod khrag
/dbu skra thor tshugs thod skam dbu brgyan zhi ma khro spyan gsum pa /
dar 'phyang rus rgyan /
mchan g.yon du rdo rje'i kha T+wAM ga
/zhabs g.yas bskum g.yon brkyang ba'i gar stabs can /
pad+ma nyi ma bam ro'i snying gar brdzis pa /
'ja' 'od dang me dpung gi klong na gsal ba'o //
gtso mo'i thugs kar tsit+ta rin chen zur drug smug po'i nang du nyi zla'i gwa'u kha sbyor steng dkar 'og dmar gyi dbus su sa bon ba~M sngon po mar me ltar 'bar ba'i mthar A+o~M ba~M bud+d+ha kro d+hI shwa rI ma hA su kha sid+d+hi hU~M hU~M:
zhes na dA las spros te mdun nas zhal nang bstan gyi g.yas su bkod pa g.yon du mgal me'i 'khor lo ltar 'khor ba la sems gzung zhing 'gog bzlas sogs rim par bya /
bsnyen tshad 'bum phrag bzhi /
'khor la 'bum phrag gcig go
/zhes mkhan po rat+nas so ///
/
