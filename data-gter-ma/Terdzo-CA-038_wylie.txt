@#//
slob dpon chen po pad+ma 'byung gnas dang rtsa ba'i bla ma dbyer med pa'i lam zab nyams su len tshul tshar chen chos kyi rgyal pos mdzad pa bzhugs so //
na mo gu ru pad+mA ka ra ya /
'dir slob dpon chen po pad+ma 'byung gnas dang rtsa ba'i bla ma dbyer med pa'i lam zab nyams su len par 'dod pas /
bde ba'i stan la bsam gtan gyi 'dug stangs kyis 'dug ste /
na mo /
bla ma bde gshegs 'dus pa'i sku //
dkon mchog gsum gyi rang bzhin la //
bdag dang 'gro drug sems can rnams //
byang chub bar du skyabs su 'chi //
sems bskyed 'gro ba kun don du //
bla ma sangs rgyas bsgrubs nas ni //
gang la gang 'dul phrin las kyis //
'gro ba sgrol bar dam bca'o //
zhes lan gsum gyis skyabs 'gro sems bskyed bya /
rang nyid gnas pa'i sa phyogs dag pa'i zhing khams chen por gsal ba'i mdun phyogs su yid bzhin gyi rgya mtsho chen po sngo zhing dwangs la yangs shing dri ma med pa'i dbus su /
sna tshogs pad+ma'i sdong po lo 'dab me tog 'bras bu sna tshogs kyis spras pa'i dbus su sna tshogs pad+ma'i lte bar zla ba'i dkyil 'khor dkar bsil nya gang ba /
de'i dbus su rang gi drin chen rtsa ba'i bla ma dang dbyer med pa'i slob dpon chen po pad+ma 'byung gnas a tsar+Ya lo bcu drug lon pa'i na tshod can /
sku mdog dkar la dmar ba'i mdangs chags pa /
zhal gcig phyag gnyis pa /
zhi zhing khro la 'dzum zhing yid du 'ong ba'i spyan nyi zla ltar 'khyil ba /
zhal nas gsang sngags zab mo'i sgra sgrog pa /
phyag g.yas gser gyi rdo rje rtse lnga pa skyabs sbyin gyi phyag rgyas thugs kar 'dzin pa /
g.yon mnyam gzhag gi steng na mtshan ldan gyi ka pA la 'chi med bdud rtsis gang ba 'dzin pa /
g.yon gyi gru mo na kha T+wAM ga yod pa /
dbu skra gnag cing snum pa'i lcang lo 'phyang ba /
dbu la sha ba'i snyan zhu gsol ba /
de la rgod gyi rtse rgyal btsugs pa /
dngul dkar gyi me long dang /
gser gyi nyi zla dang rdo rje'i tog gis brgyan pa /
dar chen sna lnga'i phod kyis brgyan pa /
sku la rdo rje'i gsang gos mthing nag dar gyi phod ka gsol ba /
de'i steng du chos gos ngur smrig gi rgyal mtshan dmar po la gser gyi pa tra ris yod pa mnabs pa /
de'i phyir khams gsum dbang du sdud pa'i zab ber smug khra gsol ba /
zhabs rdo rje'i skyil krung mdzad pa /
'khor du rig 'dzin brgyud pa dang /
sgrub chen bka' brgyad kyi lha tshogs /
dpa' bo mkha' 'gro dam can srung ma'i tshogs dang bcas pa sprin phung 'thibs pa ltar bzhugs pa /
me tog gi char 'bebs shing rol mo'i sgra sgrog pa /
snang srid thams cad bkrag dang mdangs su mer re ba /
'ja' dang 'od du 'khyil ba gcig bsam /
bla ma de'i spyi bor oM dkar po /
mgrin par AHdmar po /
thugs khar hU~M sngon po /
hU~M de las 'od zer 'phros pas nub phyogs o rgyan mkha' 'gro'i pho brang /
rnga yab dpal ri'i rtse mo rig 'dzin grub pa'i gnas mchog dang /
phyogs bcu'i zhing khams rab 'byams nas slob dpon chen po 'khor dang bcas pa kha ba bu yug 'tshubs pa ltar byon nas dzaHhU~M baM hoH
mdun gyi de nyid la thim /
de dag gis bdag la dgyes pa'i spyan gyis gzigs /
brtse ba'i thugs rjes dgongs /
'dzum pa'i zhal nas /
rigs kyi bu dang bu mo khyed rnams 'khor ba sdug bsngal gyi rgya mtsho chen po las ngas sgrol /
thar pa dang thams cad mkhyen pa'i go 'phang la ngas 'god /
'di phyi bar do'i skyabs gnas ngas byed /
mchog dang thun mong gi dngos grub thams cad ngas stsol zhes gsung lhang lhang yod par bsams la /
rang gi lus dang longs spyod ltos med du phul /
snying gi dkyil rkang gi khong nas mos gus kyi gdung shugs drag pos blo snying brang gsum spyi bo mthil bzhi gtad nas kha tsam tshig tsam ma yin par gsol ba 'di ltar btab ste /
e ma hoH
nub phyogs bde ba can gyi zhing khams na //
'od dpag med pa chos sku bde ba che //
lho phyogs po ta la yi ri bo'i spor //
spyan ras gzigs dbang longs sku thugs rje can //
o rgyan rnga yab dpal ri'i pho brang na //
pad+ma 'byung gnas grub dbang sprul pa'i sku /
da lta bod yul kha ba can ljongs na //
bka' drin mnyam med drin can chos kyi rje //
sku gsum dbyer med bla ma rin po che //
gsol ba 'debs so bdag rgyud byin gyis rlobs //
nam mkha' mnyam pa'i sems can thams cad dang //
snyigs dus nyam thag bod yul skye dgu'i tshogs /
khyad par bdag dang bdag la ltos pa rnams //
brtse chen thugs rje'i spyan gyis dbyings nas gzigs //
rgyal dbang khyod gsung bslu med rdo rje'i gsung //
dad ldan mi re'i mdun du pad 'byung re //
rtag par bzhugs shing byin gyis rlob pa dang /
khyad par yar ngo'i tshes bcu'i dus kyi tshe //
mngon sum byon nas rjes su 'dzin no zhes //
'gyur med bden pa'i zhal gyis bzhes pa ltar //
snying nas dad pas gsol ba 'debs lags na //
da lta nyid du rjes su bzung du gsol //
'di phyi bar do rnam pa thams cad du //
legs nyes skyid sdug mtho dman ci byung yang //
skyabs mgon re sa gzhan nas mi 'tshol na //
'du 'bral med par thugs rjes rtag tu skyongs //
'khrul snang mun par 'khyams pa'i 'khor ba 'di //
ye shes thugs rje'i nyi 'od kyis bsal te //
ka dag bde ba chen po'i dbyings nyid du //
da ltar rang ngo shes par byin gyis rlobs //
zhes dang bla ma sku gsum gyi gsol 'debs le'u bdun ma sogs skabs su gang babs kyi gsol 'debs dang /
de nas dzapa? bzla bar 'dod pas /
slar yang gu ru rin po che de nyid kyi thugs kar yid mig rlung gsum rtse gcig tu gtad nas /
byang chub ma thob bar du khyed mkhyen snyam pa'i mos gus gdung shugs drag po byas pas /
de'i thugs ka nas 'od zer 'ja' tshon shar ba lta bu'i sna la badzra gu ru'i sngags kyi phreng ba rang sgra drag po 'u ru ru sgrog pa nyi zer gyi rdul bzhin du bun gyis 'phros /
rang gi spyi bo mgrin pa snying kha la sogs pa'i lus kyi cha shas thams cad nas mtsho chen po la char pa bab pa bzhin sib sib thim pas /
nad gdon sdig sgrib bar du gcod pa thams cad skad cig de nyid la sangs kyis dag
/bde chen lhan cig skyes pa'i ye shes khyad par can rgyud la skyes /
gu ru'i thugs dang rang sems dbyer med du 'dres par bsams la sems gzhan du ma yengs pa'i ngang nas /
oM AHhU~M badzra gu ru pad+ma sid+d+hi hU~M:
zhes pa 'di brgya stong la sogs pa ci nus bzla
/skabs 'gar dzapa? dbyangs dang bcas pas rig pa bskul lo //
thun grol mtshams /
oM AHhU~M/
rdo rje'i bla ma drin chen chos kyi rje //
pad+ma 'byung gnas rgyal ba kun gyi dngos //
gsol ba 'debs so mchog dang thun mong gi
/dngos grub thams cad da lta nyid du stsol //
zhes lan gsum brjod pas /
gu ru de nyid brtse ba'i spyan nam mkha'i mthong la hrig hrig gzigs pas snang srid thams cad 'ja' 'od kyi rang bzhin du mer gyis zhu nas gu ru nyid la thim /
de nyid 'ja' dang 'od kyi rang bzhin du khra mer gyis rang gi spyi bo nas thim pas rang dang dbyer med ro gcig tu gyur nas gdangs 'gag pa med pa 'ja' dang 'od du gsal le ba /
gshis stong nyid chos skur rjen ne ba /
ngo bo bde chen rtsol sgrub med pa'i ngang du ci tsam gnas kyi bar du mnyam par gzhag go
/mthar /
skye ba kun tu yang dag bla ma dang //
sogs bsngo ba smon lam bkra shis sogs spyi ltar bya'o //
da lta'i dus 'dir kha ba can ljongs kyi //
'gro ba kun la rgyal ba thams cad bas //
ches cher byin rlabs myur ba'i grub pa'i rje //
pad+ma 'byung gnas zhabs dang bla ma mchog
/dbyer med sgrub 'di thar lam nying khu' \u0f7c //
sngon tshe thub dbang zhabs sen nor bu'i 'od //
gtsug gi pad+mor gus mchod ma ga d+hA//
bzang mo zhes grags byang phyogs 'dir 'ong pa //
bstan dang bla ma gtsug rgyan nor bu'i spor //
'du 'bral med par gus mchod mi'i dbang po //
gang de'i gsung gis bskul nas nyams bzhes zhus //
pad+mas rjes bzung ban+des sbyar ba dge /
!
o rgyan bla ma'i rnal 'byor gyi brgyud pa'i gsol 'debs ngo mtshar pad+ma'i phreng ba zhes bya ba bzhugs so //
na maHpad+mA ka ra ya /
rtsa gsum rgyal ba rgya mtsho'i thugs kyi bcud //
'chi med grub pa'i dbang po mtsho skyes rje //
mgon des rjes bzung blo gsal rgya mtsho'i sde //
snyigs dus 'dren pa zung la gsol ba 'debs //
'jam dpal dbyangs dngos kun mkhyen mkhyen brtse'i dbang //
'chi med sku brnyes dbang phyug rab brtan zhabs //
nges gsang rgyud sde'i bdag po bka' 'gyur ba //
snyan brgyud mnga' bdag gsum la gsol ba 'debs //
ngag gi dbang phyug mkhan chen bi dza ya //
grub pa'i gtsug rgyan bstan pa rab rgyas mtshan //
sngags 'chang bla ma kun dga' bkra shis zhabs //
mkhas grub dam pa gsum la gsol ba 'debs //
smin grol gdams pa'i gter mdzod rmor chen rje //
mkhas grub mtshungs med brag rtsa rdo rje 'chang //
gsang chen rigs brgya'i bdag po gnas gsar ba //
rtsod dus rgyal ba gsum la gsol ba 'debs //
rig 'dzin chen po kun dga' rnam grol sde //
rdo rje 'chang dbang nam mkha' legs pa'i mtshan //
rje btsun bla ma mkhyen rab bde chen zhabs //
yongs 'dzin dam pa gsum la gsol ba 'debs //
zab rgyas gdams pa rgya mtsho'i mnga' bdag rje //
sku drin mtshungs med bstan pa rab rgyas zhabs //
gnas gsar ba /   mgon des rjes bzung rtsa ba'i bla ma ste //
drin can bla ma zung la gsol ba 'debs //
de ltar rang sems dad pa'i dri bzhon gyis //
nyer bskul thugs rje'i sprin sngon gsar pa las //
grub gnyis bdud rtsi'i char pa 'bebs bzhin du //
rtsa brgyud bla mas rjes su 'dzin par shog
/snang srid dag pa rab 'byams rgyal ba'i zhing //
cir snang rtsa gsum kun 'dus bla ma rjer //
nges pa rnyed nas rtse gcig gsol btab pas //
thugs rje'i byin rlabs snying la 'jug par shog
/sgra grags snyan min de rjes mi 'brang bar //
grags stong 'dzab kyi dbyangs su 'char ba dang //
gnyis 'dzin 'khrul pa'i rtog pa ci shar yang //
rang rig bla ma'i zhal bzang skyong bar shog
/mdor na deng nas byang chub snying po'i bar //
skyabs gnas kun 'dus bla ma o rgyan rjes //
'bral med rjes bzung khyod thugs ro gcig par //
kun bzang gdod ma'i klong du grol bar shog
/ces tshar chen rdo rje 'chang blo gsal rgya mtsho'i zhal snga nas mdzad pa'i o rgyan bla ma'i rnal 'byor gyi bla brgyud gsol 'debs ngo mtshar pad+ma'i phreng ba zhes bya ba 'di ni lam 'di la nyams len rtse gcig tu byed pa shA sa na d+ha ren+d+ra rA dzas yang yang bskul ba'i ngo ma chog par shAkya'i dge slong mai tri karma gu Nas sug bris su bgyis pa'o //
sarba dA mang+ga laM/
!
brgyud pa'i kha skong ni /
yongs 'dzin dam pa gsum la gsol ba 'debs //
zhes pa'i mtshams /
rab 'byams smra ba bstan pa rab rgyas dang //
ngag gi dbang phyug phrin las yon tan zhabs //
bka' drin mnyam med bstan 'dzin snyan grags te //
rnam 'dren mtshungs med gsum la gsol ba 'debs //
de ltar rang sems dad pa'i sogs sbrel lo //
zhes pa'ang 'jam dbyangs mkhyen brtses so //

//
