@#//
o rgyan rin po che'i rdo rje'i gsung smon lam yid bzhin nor bu bzhugs so //
na mo gu ru :
sprel lo sprel zla ra ba'i tshes bcu la bsam yas bar khang g.yu zhal can du rdo rje dbyings kyi dkyil 'khor zhal phyes tshe o rgyan gyis smon lam 'di gsungs pas rje 'bangs thams cad kyis thugs dam nar mar mdzad :
phyi rabs rnams kyis 'di la thugs dam rtse gcig tu mdzod :
phyogs bcu dus bzhi'i rgyal ba sras dang bcas :
bla ma yi dam mkha' 'gro chos skyong tshogs :
ma lus zhing gi rdul snyed gshegs su gsol :
mdun gyi nam mkhar pad zla'i gdan la bzhugs :
lus ngag yid gsum gus pas phyag 'tshal lo :
phyi nang gsang ba de bzhin nyid kyis mchod :
rten mchog bde gshegs rnams kyi spyan snga ru :
sngon gyi sdig pa'i tshogs la bdag gnong zhing :
da lta'i mi dge 'gyod pas rab tu bshags :
phyin chad de las ldog phyir bdag gis bsdam :
bsod nams dge tshogs kun la yi rang ngo :
rgyal ba'i tshogs rnams mya ngan mi 'da' bar :
sde snod gsum dang bla med chos 'khor bskor :
dge tshogs ma lus 'gro ba'i rgyud la bsngo :
'gro rnams bla med thar pa'i sar phyin shog :
sangs rgyas sras bcas bdag la dgongs su gsol :
bdag gis brtsams pa'i smon lam rab bzang 'di :
rgyal ba kun tu bzang dang de sras dang :
'phags pa 'jam dpal dbyangs kyis mkhyen pa ltar :
de dag kun gyi rjes su bdag slob shog :
bstan pa'i dpal gyur bla ma rin chen rnams :
nam mkha' bzhin du kun la khyab par shog :
nyi zla bzhin du kun la gsal bar shog :
ri bo bzhin du rtag tu brtan par shog :
bstan pa'i gzhi ma dge 'dun rin po che :
thugs mthun khrims gtsang bslab gsum gyis phyug shog :
bstan pa'i snying po gsang sngags sgrub pa'i sde :
dam tshig ldan zhing bskyed rdzogs mthar phyin shog :
bstan pa'i sbyin bdag chos skyong rgyal po yang :
chab srid rgyas shing bstan la sman par shog :
bstan pa'i zhabs 'degs rgyal rigs blon po yang :
blo gros rab 'phel rtsal dang ldan par shog :
bstan pa'i gsos byed khyim bdag 'byor ldan rnams :
longs spyod ldan zhing nyer 'tshe med par shog :
bstan la dad pa'i yangs pa'i rgyal khams kun :
bde skyid ldan zhing bar chad zhi bar shog :
lam la gnas pa'i rnal 'byor bdag nyid kyang :
dam tshig mi nyams bsam pa 'grub par shog :
bdag la bzang ngan las kyis 'brel gyur gang :
gnas skabs mthar thug rgyal bas rjes 'dzin shog :
'gro rnams bla med theg pa'i sgor zhugs nas :
kun bzang rgyal srid chen po 'thob par shog :
de ltar gyi smon lam dus drug tu brtson par bya :
sa ma ya rgya :
lha sras mu rub rnam 'phrul gter chen mchog gyur bde chen gling pas gnas mchog seng chen gnam brag gi g.yas zur brag ri rin chen brtsegs pa'i gong mo 'og ma nas khrom gter du spyan drangs pa'i bai ro'i sku chos dar shog ngos mtsho rgyal phyag bris bod yig bshur ma las /
de 'phral nyid du pad+ma gar dbang blo gros mtha' yas kyis dag par bshus pa dge legs 'phel ///
/
