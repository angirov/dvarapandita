@#//
gsang thig snying po skor bdun las /
tshes bcu'i bla sgrub kyi las byang bklag chog tu bkod pa kun khyab thig le zhes bya ba bzhugs so //
rigs kun khyab bdag mkha' mnyam gyi //
'gro mgon ma hA gu ru la //
mi phyed gus pas rab btud de //
ngo mtshar phrin las khyer bde dgod //
gu ru'i thugs sgrub mtha' yas pa rnams kyi nang nas mdzad pa'i gtso bo bcu gnyis dang rjes su 'brel ba'i phrin las rmad du byung ba 'di nyid nyams su len pa'i tshul la gsum /
sngon 'gro
/dngos gzhi /
rjes kyi rim pa'o //
dang po la gnyis /
sbyor ba'i chos dang /
cho ga'i sngon 'gro'o //
dang po ni /
sgrub pa chen po dang dbang bskur gyi skabs su gzhung las so sor bshad pa ltar bya dgos shing /
'dir tshes bcu'i tshogs mchod sogs dkyus tsam la /
gu ru rin po che'i sku tshab bam zhal thang gtso bor gyur pa'i sku gsung thugs rten gang 'dzom legs par bkram pa'i spyan sngar stegs bu khebs ldan gyi dbus su /
tshes bcu so so'i gtor ma gter rnying las 'byung ba ltar grub na legs kyang /
mi lcogs na spyi gtor rin chen zur brgyad ma rgyan spros bcas tshad ldan bzhengs pa dbus su bkod pa'i g.yas g.yon du sman rag
/mdun du chu gnyis nyer spyod phreng tshar du bsham /
gzhan yang /
sngon gtor /
tshogs kyi yo byad /
srung ma'i gtor 'bul /
chad brtan rnams dang /
nye bar mkho ba'i yo byad thams cad tshogs par bya'o //
gnyis pa la /
thog mar phyag bzhes ltar tshig bdun gsol 'debs sngon du 'gro bas brgyud 'debs ni /
rigs kun khyab bdag mgon po 'od dpag med //
thugs rje'i mnga' bdag 'jig rten dbang phyug zhabs //
rab 'byams rgyal ba'i spyi gzugs pad+ma 'byung //
gsol ba 'debs so dngos grub rnam gnyis stsol //
ye shes mtsho rgyal lo chen bai ro rje //
mnga' bdag yab sras 'jam dpal chos bshes gnyen //
zab gter gsang 'dzin brgyud par bcas pa la //
gsol ba 'debs so dngos grub rnam gnyis stsol //
brgyud gsum bla ma yi dam zhi khro'i lha //
mkha' 'gro chos skyong dam can gter srung bcas //
sku bzhi sgyu 'phrul drwa ba'i 'khor lo la //
gsol ba 'debs so dngos grub rnam gnyis stsol //
gzhi rgyud legs smin dam tshig rnam par dag
/lam rgyud gsang gsum rnal 'byor mtha' ru phyin //
'bras rgyud sku bzhi dbyer med bde ba che //
kun bzang pad+ma'i go 'phang myur 'grub shog
/de nas rtsa gzhung sa bcad kyis bsdus pa'i dang po skyabs su 'gro ba ni /
bla ma rig 'dzin rtsa gsum sgyu 'phrul drwa ba chen po'i lha tshogs mdun gyi nam mkhar badzra sa mA dzaH
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
lan gsum /
gnyis pa sems bskyed pa ni /
sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro ba bsgral bar dam bca' 'o :
lan gsum /
gsum pa tshogs gsag ni /
bla ma yi dam mkha' 'gro gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang ba'i mchod pa 'bul :
nyams chag sdig sgrib mthol zhing bshags :
gsang sngags bsgrubs la rjes yi rang :
smin grol gsang sngags chos 'khor bskor :
mya ngan mi 'da' bzhugs su gsol :
snying po sems can don du bsngo :
yang dag rdo rje'i don rtogs shog :
lan gsum /
dzaHhU~M baM hoH
tshogs zhing rnams rang la thim par gyur :
'dir rgyas par spro na gter gzhung khrid kyi skabs su 'byung ba'i rdor sems sgom bzlas /
maN+Dal /
bla ma'i rnal 'byor rnams sbyor grub na legs shing dkyus tsam la mi dgos /
bzhi pa bgegs gtor bsngo zhing bka' bsgo ba ni /
rang nyid skad cig gis rta mchog he ru ka rang snang gi yum dang bcas pa'i skur gyur /
bgegs gtor bran la /
raM yaM khaMH
stong pa'i ngang las rang rang gi yid dang mthun pa'i snod rnams su khaM las gtor ma 'dod pa'i yon tan lnga dang ldan pa so so'i spyod yul bzhin du 'char bar gyur /
oM AHhU~M hoH
lan gsum rgya dang bcas pas byin brlab /
sarba b+hUta A kar+Sha ya dzaH
zhes mgron dgug
/sarba big+h+nan na maHsarba ta thA ga te b+h+yo sogs nam mkha' mdzod sngags rgya lan gsum gyis bsngos la /
hU~M:
bla ma rnams kyi byin rlabs dang :
yi dam lha yi ting 'dzin dang :
mkha' 'gro rnams kyi mthu rtsal gyis :
dngos grub bar chad byed pa'i bgegs :
log par 'dren pa bdud kyi tshogs :
'di ru ma 'dug gzhan du dengs :
hU~M hU~M u tsa Ta ya phaT:
ces dang gu gul yungs thun rol mo'i tsham rngam bcas pas bgegs bskrad la gtor ma phyi rol du dor /
lnga pa srung mtshams bcad pa ni /
hU~M:
nga ni ye nas ngang gis khro :
mtshams gcod khro bos nam mkha' gang :
bgegs 'dul khro bo'i rol mtshams las :
su yang 'da' bar ma byed cig :
badzra kro d+ha rak+Sha rak+Sha phaT:
drug pa byin dbab pa ni /
dri bzang po'i spos btul /
dbyangs rol mos gus ting 'dzin gyis gzi byin bskyed la /
hU~M hrI:
sku gsum zhing khams rab 'byams nas :
bla ma yi dam mkha' 'gro'i tshogs :
gnas 'dir thugs rjes brtser dgongs la :
dbang skur byin phob dngos grub stsol :
oM AHhU~M gu ru d+he ba d+hA ki nI sarba sa ma ya A be sha ya a AH
zhes bdag gnas yo byad thams cad la byin dbab bo //
bdun pa mchod rdzas byin gyis brlab pa ni /
raM yaM khaM:
ye shes rig rtsal me rlung chus :
mchod rdzas dngos 'dzin bsregs gtor bkrus :
gnas yul dag pa'i zhing gi dbus :
kun bzang mchod sprin rgya mtshor gyur :
oM badzra ar+g+haM pA d+yaM puSh+pe d+hU pe A lo ke gan+d+he nai bid+ya shab+da rU pa shab+da gan+d+he ra sa spar+she ma hA sarba pU dza AHhU~M:
zhes phyi nang gi mchod pa dang /
oM AHhU~M ma hA pany+tsa a mr-ita rak+ta ba liM ta hU~M hrIHTha :
zhes lan gsum gyis sman rag gtor ma byin brlab cing ting 'dzin spyi mthun bya'o //
gnyis pa dngos gzhi'i las rim bdun las /
dang po dam tshig pa bskyed pa ni /
a :
skye med spros bral de bzhin nyid :
bden gnyis dbyer med 'od gsal ngang :
kun snang snying rje sgyu ma'i tshul :
dmigs med mkha' khyab kun tu gdal :
stong dang snying rje zung 'jug rtsal :
thams cad skyed byed rgyu yi hU~M:
mkha' la 'ja' tshon bzhin du shar :
de las 'bar ba'i 'od zer gyis :
snod bcud gzung 'dzin stong par sbyangs :
stong pa'i ngang las skad cig gis :
'byung lnga yum gyi mkha' klong brtsegs :
rin chen ri dbang lhun mthor 'phags :
de steng rdo rje'i srung 'khor dbus :
rang byung lhun grub gzhal med khang :
gru bzhi sgo bzhi rta babs bzhi :
rtsigs pa 'dod snams pha gu dang :
drwa ba drwa phyed shar bus brgyan :
dbus phyur rdo rje nor bu'i tog :
phyi gsal nang gsal 'od lnga'i klong :
pad+ma 'dab brgyad lte ba ru :
seng khri pad+ma nyi zla'i gdan :
de steng hU~M yig yongs gyur las :
bde chen ngo bo nyid kyi sku :
rigs kun khyab bdag pad+ma 'byung :
dkar dmar mdangs ldan zhi 'dzum sgeg :
phyag gnyis mnyam gzhag phyag rgya'i steng :
bde stong bdud rtsi'i thod zhal bsnams :
gsang gos phod ka chos gos dang :
za 'og ber chen mdzes par bklubs :
dbu la pad+ma'i snyan zhus brjid :
spyan zlum lta stangs hrig ger gzigs :
zhabs zung rdo rje'i skyil krung gis :
ye shes 'od lnga'i klong na rol :
thugs kar chu skyes nyi zla'i steng :
chos sku mi 'gyur gsang ba 'dus :
mthing gsal rdo rje dril bu'i rgyas :
rang 'od mtsho rgyal dkar mo 'khril :
gnyis ka dar dang rin chen dang :
rus pa me tog phreng bas brgyan :
rdo rje pad+ma'i skyil krung gis :
snyoms 'jug mchog gi bde bas rol :
phyi 'khor pad+ma 'dab brgyad la :
longs spyod yongs rdzogs ye shes sku :
shar du bud+d+ha thod phreng rtsal :
dkar gsal 'khor lo dril bu bsnams :
lho ru rat+na thod phreng rtsal :
gser mdangs rin chen dril bu 'dzin :
nub tu pad+ma thod phreng rtsal :
dmar gsal pad+ma dril bu bsnams :
byang du karma thod phreng rtsal :
ljang nag rgya gram dril bu 'dzin :
kun kyang dar dang rin chen dang :
rus pa'i rgyan ldan skyil krung gis :
pad+ma nyi zla'i gdan steng du :
rang 'od rig ma'i bde bas dgyes :
shar lhor 'gro 'dul thugs rje'i rtsal :
sprul sku mtsho skyes rdo rje dkar :
rdo rje thod 'dzin phyed skyil bzhugs :
lho nub rgyal sras thor tshugs can :
pad+ma'i rgyal po dmar mdangs brjid :
yid bzhin nor bu gser 'khor bsnams :
nub byang shAn+ta rak+Shi ta :
dmar smug kha T+wAM thod khrag rol :
khro chags rig 'dzin brtul zhugs spyod :
byang shar shAka seng blo ldan mchog :
gser mdog sprul sku'i cha byad can :
sa gnon mnyam gzhag mtshan dpes brgyan :
de phyir rin chen zur brgyad la :
shar du 'chi med pad+ma 'byung :
dkar dmar rdo rje tshe bum 'dzin :
man+dA ra ba yum dang sbyor :
lho ru pad+ma badzra rtsal :
dmar smug khro 'dzum rjes chags nyams :
rigs kyi yum 'khyud rdor dril bsnams :
nub tu seng ge sgra sgrog mthing :
rdo rje gsor zhing sdigs mdzub sgreng :
dur khrod rol pa'i chas kyis brjid :
byang du gu ru mkha' lding mthing :
sdigs mdzub dang bcas rdor dril phyar :
rin chen rus rgyan gar thabs sgyur :
shar lhor bde chen nyi ma 'od :
gser mdangs gzi brjid dpal du 'bar :
kha T+wAM nyi zer thod chang rol :
lho nub rdo rje thod phreng rtsal :
dkar dmar mdangs ldan rdor dril bsnams :
phyag rgya chen po'i ye shes grub :
nub byang pad+ma saM b+ha wa :
dkar dmar rdo rje thod pa 'dzin :
dge slong byang chub sems dpa'i tshul :
byang shar lhun grub gro bo lod :
rdo rje gsor zhing phur bu 'dril :
khro bo 'chol ba'i cha byad 'chang :
kun kyang rang rang zhi khro'i nyams :
rgyan dang cha lugs rnam 'gyur rdzogs :
gang 'dul ma 'gag rol pa'i gar :
'ja' 'od me phung klong du gsal :
sgo bzhir dpa' bo rigs bzhi ni :
dkar ser dmar ljang zhi khro'i nyams :
rang rtags phyag rgyas yum dang sbyor :
zhing rkyang gdan la gar thabs 'gying :
gzhan yang bdag skyob bla ma lha :
mkha' 'gro dam can rgya mtsho'i tshogs :
nyi ma dang ni 'od zer bzhin :
steng 'og phyogs mtshams khyab par brdal :
rig rtsal rol pa chu zla'i gzugs :
bde chen gzi byin dpal 'bar bsam :
gnas gsum yi ge gsum gyis mtshan :
rdo rje gsum gyi phyag rgyas btab :
ye shes dbang bskur cod pan 'chang :
sgrib dag nus rtsal yongs su smin :
bde stong rol pa'i 'od zer gyis :
mkha' khyab dkyil 'khor spyan drangs gyur :
gnyis pa ye shes kyi 'khor lo spyan drang ba ni /
gdung ba'i shugs bskyed /
dbyangs rol dang khyad par thod rngas bskul la /
hU~M:
sngon gyi bskal pa dang po la :
o rgyan yul gyi nub byang mtshams :
d+ha na ko sha'i mtsho gling du :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis rlob phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM AHhU~M badzra gu ru pad+ma thod phreng rtsal badzra sa ma ya dza dza :
gsum pa bzhugs su gsol ba ni /
hU~M:
rang byung lhun grub gzhal yas 'dir :
rig pa rang snang dam tshig par :
dbyings nas spyan drangs ye shes lha :
gnyis med brtan par bzhugs su gsol :
dzaHhU~M baM hoHsa ma ya tiSh+Tha lhan :
bzhi pa phyag 'tshal ba ni /
na mo :
skye 'gag 'gyur med phrin las rdzogs :
rang byung thugs rjes 'gro rnams sgrol :
yid bzhin dngos grub char 'beb pa'i :
rig 'dzin tshogs la phyag 'tshal lo :
a ti pU ho :
pra tIts+tsha ho :
lnga pa mchod pa 'bul ba ni /
rgyun gyi phrin las dkyus la gter gzhung dngos bstan 'di tsam gyis 'thus te /
oM AHhU~M:
bla ma sku bzhi'i lha tshogs la :
dngos bshams yid kyis rnam sprul pa'i :
lha rdzas phyi yi mchod pa 'bul :
rang byung nang gi mchod pa 'bul :
zung 'jug gsang ba'i mchod pa 'bul :
bdud rtsi sman gyi mchod pa 'bul :
chags bral rak+ta'i mchod pa 'bul :
'dod 'byung dpal gyi gtor ma sogs :
longs spyod rnam pa thams cad pas :
dgyes mchod dam tshig nyams chag bskang :
mchog thun dngos grub char ltar phob :
oM AHhU~M badzra gu ru bid+yA d+hA ra sa pa ri wA ra ar+g+haM pA d+yaM puSh+pe d+hU pe A lo ke gan+d+he nai bid+yA shab+da pra tIts+tsha swA hA:
pany+tsa kA ma gu Na ma hA su kha pU dza ho :
ma hA pany+tsa a mr-ita rak+ta ba liM ta kha kha khA hi khA hi :
zhes so //
sgrub mchod sogs cho ga rgyas pa'i skabs cung zad spro na /
phyi mchod ni /
oM AHhU~M:
bla ma sku bzhi'i lha tshogs la :
dngos bshams yid kyis rnam sprul pa'i :
lha rdzas phyi yi mchod pa 'bul :
dgyes mchod dam tshig nyams chag bskang :
mchog thun dngos grub char ltar phob :
oM AHhU~M badzra gu ru bid+yA d+hA ra sa pa ri wA ra ar+g+haM pA d+yaM puSh+pe d+hU pe A lo ke gan+d+he nai bid+yA shab+da pra tIts+tsha swA hA:
nang mchod ni /
oM AHhU~M:
bla ma sku bzhi'i lha tshogs la :
dngos bshams yid kyis rnam sprul pa'i :
rang byung nang gi mchod pa 'bul :
dgyes mchod dam tshig nyams chag bskang :
mchog thun dngos grub char ltar phob :
oM AHhU~M badzra gu ru bid+yA d+hA ra sa pa ri wA ra pany+tsa kA ma gu Na pU dzaHho :
gsang mchod ni /
oM AHhU~M:
bla ma sku bzhi'i lha tshogs la :
dngos bshams yid kyis rnam sprul pa'i :
zung 'jug gsang ba'i mchod pa 'bul :
dgyes mchod dam tshig nyams chag bskang :
mchog thun dngos grub char ltar phob :
oM AHhU~M badzra gu ru bid+yA d+hA ra sa pa ri wA ra ma hA su kha pU dza ho :
sman mchod ni /
oM AHhU~M:
bla ma sku bzhi'i lha tshogs la :
dngos bshams yid kyis rnam sprul pa'i :
bdud rtsi sman gyi mchod pa 'bul :
dgyes mchod dam tshig nyams chag bskang :
mchog thun dngos grub char ltar phob :
oM AHhU~M badzra gu ru bid+yA d+hA ra sa pa ri wA ra ma hA a mr-ita kha kha khA hi khA hi :
rigs kun khyab bdag mgon po 'od dpag med //
thugs rje'i mnga' bdag 'jig rten dbang phyug zhabs //
rab 'byams rgyal ba'i spyi gzugs pad+ma 'byung //
sman mchod 'bul lo dngos grub rnam gnyis stsol //
ye shes mtsho rgyal lo chen bai ro rje //
mnga' bdag yab sras 'jam dpal chos bshes gnyen //
zab gter gsang 'dzin brgyud par bcas pa la //
sman mchod 'bul lo dngos grub rnam gnyis stsol //
brgyud gsum bla ma yi dam zhi khro'i lha //
mkha' 'gro chos skyong dam can gter srung bcas //
sku bzhi sgyu 'phrul drwa ba'i 'khor lo la //
sman mchod 'bul lo dngos grub rnam gnyis stsol //
ces 'bul /
oM AHhU~MH
gis lhag ma dngos grub blang /
rak+ta 'bul ba ni /
oM AHhU~M:
bla ma sku bzhi'i lha tshogs la :
dngos bshams yid kyis rnam sprul pa'i :
chags bral rak+ta'i mchod pa 'bul :
dgyes mchod dam tshig nyams chag bskang :
mchog thun dngos grub char ltar phob :
oM AHhU~M badzra gu ru bid+yA d+hA ra sa pa ri wA ra ma hA rak+ta kha kha khA hi khA hi :
gtor ma 'bul ba ni /
oM AHhU~M:
bla ma sku bzhi'i lha tshogs la :
dngos bshams yid kyis rnam sprul pa'i :
'dod 'byung dpal gyi gtor ma sogs :
longs spyod rnam pa thams cad pas :
dgyes mchod dam tshig nyams chag bskang :
mchog thun dngos grub char ltar phob :
oM AHhU~M badzra gu ru bid+yA d+hA ra sa pa ri wA ra ma hA ba liM ta kha kha khA hi khA hi :
drug pa bstod pa bya ba ni /
hrI:
ma bcos spros bral bla ma chos kyi sku :
bde chen longs spyod bla ma chos kyi rje :
pad sdong las 'khrungs bla ma sprul pa'i sku :
dbyer med bde ba che la phyag 'tshal bstod :
dkyus su de tsam gyis chog
/cung zad spro na /
chos kun snying po 'od gsal byang chub sems //
ye nas lhun rdzogs yon tan gting dpag med //
dkyil 'khor dbang phyug lhan skyes bde ba che //
gu ru yid bzhin nor bur phyag 'tshal bstod //
'khor 'das kun gyi gnas lugs de bzhin nyid //
ma bcos rang byung spros pa'i mtha' las 'das //
rigs kun khyab bdag bla ma chos kyi sku
/rdo rje thod phreng rtsal la phyag 'tshal bstod //
dbyings kyi ngang las ye shes rang shar ba //
sku dang zhing khams bsam yas lhun gyis grub /
kha sbyor bdun ldan bla ma longs spyod rdzogs //
rigs bzhi thod phreng rtsal la phyag 'tshal bstod //
rig rtsal rol pa thugs rje'i cho 'phrul ni //
gang 'dul der snang cir yang sprul pa'i sku
/mtshan mchog bcu gnyis mkha' 'gro rigs bzhi sogs //
yongs rdzogs dkyil 'khor lha la phyag 'tshal bstod //
ces sbrel /
bdun pa dzapa? bzla ba la gsum las /
dang po bsnyen pa ni /
gtso mchog rdo rje thod phreng gi :
thugs kar nyi zla kha sbyor dbus :
hU~M mthar sngags kyi phreng bas bskor :
gsal zhing 'bar ba'i 'od zer gyis :
rab 'byams rtsa gsum rgyal ba yi :
ye shes dngos grub bdag la thim :
bla ma sku bzhi'i lha tshogs dang :
dbyer med chen por byin brlabs bsam :
oM AHhU~M badzra gu ru pad+ma sid+d+hi hU~M:
zhes bzla /
grangs kyi tshad 'bum phrag bcu gnyis so //
gnyis pa sgrub pa ni /
slar yang dkyil 'khor lha tshogs las :
thugs rje'i 'od zer kun tu 'phros :
khams gsum tha mal snang zhen sbyangs :
ting 'dzin dgongs pa'i byin rlabs kyis :
phyi snod gzhal yas nang bcud lha :
thams cad phyag rgya'i dkyil 'khor che :
dper na chu zla 'ja' tshon ltar :
snang la rang bzhin med par bsgom :
oM badzra ma hA gu ru sarba sid+d+hi hU~M:
zhes bzla ste grangs tshad 'bum phrag bzhi'o //
gsum pa las sbyor ni /
thod phreng rigs lnga'i thugs ka nas :
las mthun 'od zer mkha' khyab 'phros :
gang 'dul zhi rgyas dbang drag gi :
phrin las lhun gyis grub par bsam :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
shAn+tiM puSh+TiM bA shaM mA ra ya rbad :
bzlas pa'i tshad ni khri phrag bzhi'o //
tshe sgrub sbyor bar spro na skabs 'dir bya ste /
hrI:
thugs kar rdo rje thod phreng gi :
thugs dbus nyi zla kha sbyor dkyil :
rlung sems dbyer med srog gi hrI:
dmar gsal sngags kyi phreng bas bskor :
bzlas pas 'od 'phros 'khor 'das khyab :
bdag gi bla tshe chad nyams dang :
brtan g.yo srid zhi'i dwangs bcud kun :
'chi med bdud rtsir spyan drangs nas :
thugs srog hrIHyig gsos btab pas :
bla tshe dbang thang nyams pa gsos :
rtag pa dam pa'i tshe dang ni :
rdo rje ye shes 'grub par bsam :
oM AHhU~M badzra gu ru pad+ma A yur+dz+nyA na sarba sid+d+hi hU~M:
zhes ci nus bzla /
thun mthar tshe 'gugs pa ni /
spos bsreg mda' dar g.yab la /
hrI:
ngo bo 'od gsal pho brang nas :
chos sku mi 'gyur gsang ba 'dus :
rig rtsal 'khor bcas dbyings nas bzhengs :
ye shes chen po'i tshe bcud khug :
rang bzhin bde stong pho brang nas :
longs spyod yongs rdzogs thod phreng rtsal :
rigs bzhi 'khor bcas dbyings nas bzhengs :
rgyun gyis rtag pa'i tshe bcud khug :
thugs rje 'gro 'dul pho brang nas :
sprul pa'i rig 'dzin thugs dam bskul :
pho nya mgyogs ma'i tshogs bcas kyis :
brtan g.yo 'khor 'das tshe bcud khug :
dbyer med gnyug ma'i pho brang nas :
bde chen ngo bo nyid kyi sku :
rigs mdangs 'khor bcas dbyings nas bzhengs :
rdo rje gsum gyi tshe bcud khug :
bla tshe chad nyams yar ba dang :
phyi snod nang bcud srid zhi'i tshe :
rnal 'byor lus ngag yid la stims :
rtsa rlung thig le'i bar chad sol :
rgas med lang tsho'i gzi byin 'bar :
nad med bde ba'i nyams rtogs spor :
'chi med tshe dbang rig 'dzin gyi :
dngos grub dam pa bstsal du gsol :
ces gdung shugs dang bcas pas bskul /
sngags brjod la rol mo 'khrol /
rgyas gdab pa ni /
hrI:
'khor dang mya ngan 'das pa'i bcud :
mi shigs srog gi thig ler thim :
rdo rje'i go khrab 'od 'bar bas :
'gyur med rtag pa'i rgyas gdab bo :
badzra A yu She dz+nyA na rak+ShA haM:
zhes dang spro na rten snying brjod /
gzhung las /
thun mthar rnam thar rjes dran blos :
gdung bas gsol btab thugs dam bskul :
zhes gsungs pa ltar gu ru'i gsol 'debs spyi dang khyad par tshes bcu'i mtshan dang sbyar ba'i gsol 'debs nges par bya'o //
thun mtshams kyi bya ba khyad par du gyur pa tshogs mchod ni /
sha lnga dang ma da na gtso bor gyur pa'i dam tshig gi rdzas bsham /
bsang chu dang bdud rtsis bran te byin rlabs pa ni :
raM yaM khaM:
rig rtsal rol pa me rlung chus :
tshogs kyi dngos 'dzin bag chags sbyangs :
'bru gsum 'od kyi 'phro 'dus las :
snod bcud dam tshig rdzas su gyur :
oM AHhU~M:
lan gsum /
tshogs zhing spyan 'dren pa ni /
hU~M:
chos sku'i ngang las longs spyod rdzogs :
sprul pa'i rnam rol cir yang snang :
rtsa gsum chos srung rgya mtsho'i tshogs :
'dod yon tshogs la spyan 'dren gshegs :
badzra sa ma ya dza :
tshogs dang po mchod pa ni /
hU~M:
bla med mchog gi dam tshig ni :
'dod pa'i yon tan bsam mi khyab :
rmad byung tshogs kyi mchod pa 'dis :
rtsa gsum lha tshogs mnyes gyur cig :
ma hA ga Na tsakra pU dza ho :
bar pa bshags pa ni /
ho :
bdag cag tshe rabs thog med nas :
mi shes nyon mongs bag med pas :
bsags pa'i sdig ltung nyams chag kun :
tshogs kyi mchod pas bskang zhing bshags :
yi ge brgya pa brjod /
tha ma bsgral bstab ni /
dmigs rten mdun du bzhag la /
na moH
dkon mchog gsum la phyag 'tshal lo /
dkon mchog gsum gyi bka' bden pa dang /
chos nyid rnam par dag pa'i bden pa dang /
chos can rgyu 'bras bslu ba med pa'i bden pa dang /
rig 'dzin sgyu 'phrul rnam par rol pa'i lha tshogs rnams kyi bden pa dang /
sprul pa yang sprul phyag brnyan dang bcas pa rnams kyi bden pa dang /
bden pa chen po'i mthus /
ma rungs pa'i sems can bsgral ba'i zhing du gyur pa thams cad mtshan ma rdzas kyi rten 'di la mchis par gyur cig
/nr-i tri badzra ang+ku sha dzaH
dzaHhU~M baM hoH
hU~M:
bdag nyid pad+ma khrag 'thung gi :
thugs las sprul pa'i pho nya yis :
dgra bgegs dgug bsgral zhal du bstabs :
ye shes gzi byin bskyed du gsol :
sarba duSh+Tan mA ra ya rbad :
kha kha khA hi khA hi :
skabs 'dir spro na skong gi cho ga bya bar gsungs pas longs skabs dang bstun /
gzhan nas 'byung ba'i rgyas bsdus ji ltar 'os pa sbyar /
dkyus tsam du skong rdzas nam mkha' mdzod kyi sngags rgyas byin brlabs la /
dbyangs rol bcas pas /
hU~M hrIH
rang byung lhun grub 'og min bde ba che //
pad+ma 'od sogs rab 'byams zhing khams nas //
gdod ma'i sangs rgyas bla ma sku bzhi'i lha //
dbyings la gshegs bzhugs spros pa mi mnga' yang //
dad mos gdung bas bskul zhing gsol 'debs na //
gdul bya'i yul la 'jug pa'i thugs rje yis //
mngon sum 'dir gshegs dgyes par bzhugs nas kyang //
mchod bzhes dam skong dbang dang byin rlabs stsol //
rang byung sprul pa'i zhing dang gzhal med khang //
kun bzang rnam 'phrul bkod pa bsam mi khyab //
lha rdzas nyer spyod rgyal srid bkra shis rtags //
rdo rje'i 'dod yon rmad byung dam tshig rdzas /
khyad par mchod tshogs mdangs chen snang srid gzugs //
thabs shes glu gar sbyor sgrol brtul zhugs mchog
/'od gsal phyag rgya chos dbyings byang chub sems //
snang srid gzhir bzhengs ye shes rol pa'i rtsal //
chos dbyings kun khyab rang byung mchod sprin gyis /
khyab bdag bde ba chen po'i thugs dam bskang //
sku bzhi'i go 'phang mthar phyin dngos grub stsol //
chos sku gsang 'dus yab yum thugs dam bskang //
ka dag lta ba rtsal rdzogs dngos grub stsol //
longs sku thod phreng rigs bzhi'i thugs dam bskang //
lhun grub sgom pa tshad phebs dngos grub stsol //
sprul sku mtsho skyes rdo rje'i thugs dam bskang //
zhi rgyas las 'grub zhal mthong dngos grub stsol //
rgyal sras pad+ma rgyal po'i thugs dam bskang //
stobs 'byor bde ldan rjes 'dzin dngos grub stsol //
shAn+ta rak+Shi ta yi thugs dam bskang //
nyes bral legs tshogs dbang 'dus dngos grub stsol //
shAka seng blo ldan mchog sred thugs dam bskang //
gdug pa kun sel snyan grags dngos grub stsol //
tshe dbang shAkya 'od kyi thugs dam bskang //
don grub bde legs 'phel ba'i dngos grub stsol //
bde chen pad+ma badzra'i thugs dam bskang //
dregs tshogs ci bcol sgrub pa'i dngos grub stsol //
bdud 'dul seng ge sgra sgrog thugs dam bskang //
bdud bzhi'i g.yul las rgyal ba'i dngos grub stsol //
mthu chen gu ru mkha' lding thugs dam bskang //
bsam 'grub ting 'dzin mchog brnyes dngos grub stsol //
rnal 'byor nyi ma 'od zer thugs dam bskang //
bar chad kun las skyob pa'i dngos grub stsol //
rdo rje thod phreng rtsal gyi thugs dam bskang //
nad gdon rkyen ngan zlog pa'i dngos grub stsol //
rje btsun pad+ma saM b+ha'i thugs dam bskang //
nyams chag rtog sgrib byang ba'i dngos grub stsol /
khro rgyal rdo rje gro lod thugs dam bskang //
don gnyis lhun gyis grub pa'i dngos grub stsol //
dbyings kyi yum chen rnams kyi thugs dam bskang //
bde stong 'du 'bral med pa'i dngos grub stsol //
sgo srung dpa' bo yab yum thugs dam bskang //
rnam bzhi'i phrin las mthar phyin dngos grub stsol //
rtsa brgyud rig 'dzin bla ma'i thugs dam bskang //
rgyud bzhi smin cing grol ba'i dngos grub stsol //
yi dam rgyal ba zhi khro'i thugs dam bskang //
thun mong mchog dang rigs kyi dngos grub stsol //
gnas gsum dpa' bo mkha' 'gro'i thugs dam bskang //
'bar ba gsum dang 'du ba'i dngos grub stsol //
chos skyong dam can gter srung thugs dam bskang //
phrin las thogs pa med pa'i dngos grub stsol //
dngos 'byor yid sprul phyi nang gsang mchod dang //
sngags rgya ting 'dzin dad mos dam tshig gis //
bla ma rtsa gsum rgyal ba'i dkyil 'khor rnams //
thugs dam gnyan po chos kyi dbyings su bskang //
gdod nas mnyam pa chen por ma rtogs te //
gnyis 'dzin 'khrul pas rtog sgrib nyams chag bsags //
bka' dang gzhung las 'gal ba'i nongs pa kun //
snying nas bshags so dag cing tshangs par stsol //
las dang dngos grub bsam pa bzhin du 'grub //
rig 'dzin rnam bzhi'i go 'phang mtha' ru phyin //
sku bzhi dbyer med zung 'jug gdod ma'i mgon /
khyab brdal thig le chen por byang chub mdzod //
ces pa tsam dang bshags pa'i tshig gzhan yang spro na brjod do //
de nas brda'i 'bul len bcas tshogs rdzas la longs spyod /
nang dang gsang ba'i tshogs kyi 'khor lo'i ting 'dzin brtul zhugs gzhung gi dgongs pa ltar rnal 'byor pa'i nus stobs dang sbyar la /
kun kyang rig stong gi dbyings su la bzla /
lhag ma bsdus la dam tshig gi kha chu'am byin gyis brlabs pa'i bdud rtsis bran la /
lhag ma'i dam tshig 'dod yon gyi phung po zad mi shes pas nam mkha' gang bar gyur /
oM AHhU~M ha ho hrI:
lan gsum gyis brlab /
pheM pheM:
ye shes rol pa'i lhag sdud dang :
las las grub pa'i pho nya'i tshogs :
dpal gyi pham phab 'di longs la :
'khor srungs rkyen zlog phrin las sgrubs :
oM u ts+tshiSh+Ta ba liM ta khA hi :
smon lam ni /
bla ma sku bzhi'i dkyil 'khor du :
dam tshig mchod pa'i ting 'dzin gyis :
bsod nams tshogs chen rab rdzogs nas :
ye shes snang ba rgyas par shog :
tshogs mchod kyi rjes 'brel thugs dam bskul ba ni /
hU~M:
chos sku kun bzang rdo rje 'chang :
longs sku thod phreng rigs bzhir bzhengs :
sprul pa'i rnam rol cir yang ston :
dbyer med bde ba chen por rdzogs :
rab 'byams bla ma yi dam lha :
gnas gsum dpa' bo mkha' 'gro'i tshogs :
thugs dam bskul lo dbyings nas dgongs :
bdag cag rnal 'byor 'khor bcas kyi :
nad gdon sdig sgrib zhi ba dang :
tshe bsod dpal 'byor ye shes spel :
khams gsum dbang sdus dgra bgegs sgrol :
rtsa rlung thig le'i bar chad sol :
'od gsal thig le chen po'i klong :
mchog dngos grub pa'i phrin las mdzod :
chad mdo'i gtor ma 'bul ba ni /
gtor ma dang sman raka phud skyems nang mchod kyis bran pa btegs la /
hU~M b+h+yo :
brgyud gsum rig 'dzin bla ma yi :
spyan sngar khas blangs dam can tshogs :
'dod yon rgya mtsho'i gtor ma dang :
sman rag phud kyi mchod pa bzhes :
sngon tshe zhal bzhes dgyes dgongs la :
bstan pa srungs shing rnal 'byor skyongs :
'khor srungs rkyen zlog bar chad sol :
las kyi 'bras bu mchis par mdzod :
shrI d+harma pA la sa pa ri wA ra ma hA ba liM ta kha kha khA hi khA hi :
brtan ma bskyang ba ni /
gtor gzhong bshal chus bkang ba bdud rtsis bran la /
hU~M:
tshogs dang bka' yi bdag nyid che :
bod khams skyong ba'i brtan ma'i tshogs :
'dir gshegs bshal chu'i bdud rtsi bzhes :
bod khams bde ba'i phrin las sgrubs :
ma ma d+hA ki nI ba liM ta khA hi :
zhes nam mkhar mchod /
bro brdung ba ni /
gtor snod sbubs la /
e nri tri sarba sha trun big+h+nAn dzaHhU~M baM hoH
zhes bkug gzhug bcings mnan byas /
rdo rje'i rgyas btab la /
hU~M:
khams gsum e yi dkyil 'khor du :
gzung 'dzin 'khrul pa'i dgra bgegs mnan :
rnam thar phyag rgyas yongs btab pas :
nam yang ldang ba'i skabs med do :
oM AHhU~M satwaM b+ha ya nan :
gsum pa rjes kyi las rim la'ang bdun las /
dang po gtor rag 'bul ba ni /
gong gsal tshigs bcad dang bcas pa'i sngags tsam gyis mchod /
hrI:
ma bcos spros bral sogs sh+lo ka gcig gis bstod /
gnyis pa dngos grub blang ba ni /
oM AHhU~M/
sku bzhi dbyer med dkyil 'khor nas :
rig 'dzin rol pa'i lha tshogs rnams :
bsnyen sgrub dam tshig rjes dgongs la :
mchog dang thun mong dngos grub stsol :
kA ya wA ka tsit+ta sid+d+hi sa ma ya hU~M:
zhes bskul zhing sku brnyan sogs sgrub rdzas yod na lhar gsal ba gnas gsum du bzhag
/dngos grub kyi rdzas la longs spyod /
dkyus tsam la bdud rtsi bkye /
gsum pa nongs bshags ni /
ho :
bla ma rig 'dzin dkyil 'khor du :
ting 'dzin ma gsal bzlas brjod g.yel :
lhag chad 'gal 'khrul nyams chag kun :
snying nas bshags so tshangs par stsol :
ces dang yig brgya brjod /
tshogs mgron sogs rten yod na brtan bzhugs spyi mthun bya /
med na gshegs su gsol /
bzhi pa bdag bskyed 'od gsal du bsdu ba ni /
a :
rig rtsal lhar snang sgyu ma'i sku :
'od gsal dbyings kyi thig ler thim :
bsam gyis mi khyab rdzogs pa che :
ma bcos gnyug ma'i ngang du bzhag :
a a a :
lnga pa zung 'jug gi skur ldang ba ni /
oM AHhU~M:
slar yang mkha' las 'ja' tshon ltar :
snang ba lha la grags pa sngags :
dran rtog chos sku'i rol par shar :
rgyun du 'gro ba'i don la spyod :
badzra kA wA tsi rak+Sha haM:
drug pa bsngo smon gyi rgyas gdab pa ni /
ho :
bsgoms bzlas mchod pa'i bsod nams tshogs :
dus gsum bsags pa'i legs byas kun :
byang chub snying por ro gcig pas :
rang gzhan don kun lhun grub shog :
bdun pa bkra shis ni /
ho :
bla ma sku bzhi'i lha tshogs kyis :
byin gyis rlob pa'i bkra shis shog :
yi dam zhi khro rab 'byams kyis :
dngos grub stsol ba'i bkra shis shog :
dpa' bo mkha' 'gro dam can gyis :
bka' bzhin sgrub pa'i bkra shis shog :
mchog dang thun mong phrin las kyis :
rtag tu dpal gnas bkra shis shog :
ces brjod cing me tog 'thor /
rol mo 'khrol la dge legs kyi snang ba rgyas par bya'o //
o rgyan sangs rgyas gnyis pa'i dus chen tshes bcu'i mchod pa la brtson pa'i phan yon spyir zab gter rnams su rgya cher gsungs shing /
khyad par zla ba bcu gnyis so so'i sku'i bkod pa dang mtshan gyi khyad par dang mthun pa'i sgrub thabs /
de dag mchod pa'i phan yon khyad par bcas rtsod bral gyi gter kha snga rjes gnyis su byon pa'i don bcud snying por dril ba 'di nyid kyis tshes bcu'i dus mchod ma chags par gtang na dgos pa khyad par du che ba'ang /
gter gzhung las /
'bring gis tshogs su sgrub pa 'am :
tshes bcu'i dus mchod rgyun bzung na :
yul phyogs dge zhing byin chen phebs :
snod dang bcud kyi rgud pa zhi :
tshe ring nad med bsam rgu 'grub :
tshe 'phos rnga yab dpal gyi rir :
rig 'dzin 'dus pa'i tshom bur sbyor :
de phyir 'di la brtson par gyis :
zhes bslu med rdo rje'i gsung la skal ldan rnams kyis nges shes mdzad 'tshal lo //
'dis kyang gnas skabs gangs can ljongs //
mtha' dbus dge legs dpal gyis khyab //
mthar thug pad+ma 'od kyi klong //
'gro kun phyam gcig byang chub shog
/ces pa'ang gdod ma'i mgon po bde ba chen po dang dbyer med pa kun mkhyen bla ma rin po ches rjes gnang dmigs su bstsal pa ltar /
byas bsags kyi dkar po rnam par 'phel ba'i rgyu dang /
o rgyan sangs rgyas gnyis pa'i gdul bya yul la 'jug pa'i thugs rje'i rkyen nye bar dmigs pa'i rten 'brel las rmad du byung ba'i zab chos 'di nyid rang gi skal pa'i dpyid du thob pa /
o rgyan 'chi med bstan gnyis g.yung drung gling pas rtsa ba'i gter gzhung la kha 'phang don thob kyi kha 'gengs 'os rigs rnam gsal bklag chog mar rje btsun bla ma'i gsang ba gsum gyi ye shes snang ba chen pos byin gyis brlabs pa'i gzhal med khang bkra shis 'chi med grub pa'i dga' tshal du bris pa dge legs 'phel //
sarba dA mang+ga laM//

//
