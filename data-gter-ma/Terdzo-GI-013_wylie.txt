@#//
ye shes mkha' 'gro bdud 'dul drag mo seng ge'i gdong can gyi bsnyen yig mchog thun dngos grub kyi gter bum zhes bya ba bzhugs so //
bla ma dang ni ye shes kyi //
mkha' 'gro ma la gus btud nas //
de nyid bsnyen cing sgrub pa'i tshul //
'di na bdag gis gsal bar bya //
de la 'dir ye shes kyi mkha' 'gro bdud 'dul drag mo seng ge'i gdong can gyi dkyil 'khor du smin byed kyi dbang dang rgyab rten gyi lung man ngag gi nges pa rnams legs par thob cing /
dam tshig la gnas pa'i sgrub pa pos mchog dang thun mong gi dngos grub zung 'jug tu bsgrub phyir bsnyen sgrub kyi rim pa ji ltar bya ba'i tshul la /
dang po gang du bya ba'i gnas ni /
rgyud las /
g.ya' ri gangs dang mkha' 'gro'i gnas :
dur khrod dben pa'i gnas su bsgrub :
ces gsungs pa'i gnas gang yang rung bar /
brtsam pa'i dus kyang /
rgyud las /
tshes gcig tshes bdun nyer gcig dang :
bcu dang bcu gsum gza' skar dar :
rgyal dang phur bu bya nyi la :
de yi dus su 'jug par bya :
zhes gsungs pa'i dus dang sbyar la stegs bu'i gzhir /
ba byung gur gum ga bur tsan dan dkar dmar sogs dri bzang a mrita sin+d+hu ra mtshal chen sogs kyis byug cing chag chag gdab /
de'i khar ras bris kyi dkyil 'khor me ri rdor ra pad+ma'i phreng ba'i dbus su chos 'byung bsnol ma /
de'i lte bar pad 'dab bzhi /
de'i rgyab pad 'dab brgyad /
de'i phyir thod skam rta so rim gyis zlum skor du bya /
dbus su many+dzi'i khar zangs bum mtshan nyid dang ldan pa dar dmar gyi mgul dkris sogs byas pa'i nang du chu gtsang la bum sman nyer lnga dang chos sman btab pa /
de'i khar thod pa dum gcig mtshan nyid dang ldan pa'i nang du mtshal gyis chos 'byung bsnol ma nang pad 'dab bzhi /
dbus su baM/
'dab ma bzhi la ha ri ni sa bri /
thod pa'i nang du rin chen 'bru sman shing thog zas sna byin rten gyi rigs /
bla ma'i dbu lo phyag sen na bza' sogs dang bcas ste bkang /
kha dar dmar gyis bkab /
de'i steng du rgya yi me long g.ya' med la sin+d+hu ra pad raka gur gum tsan dan dkar dmar mtshal rgya skyegs sogs sbyar ba'i khu bas thod nang bzhin du bri /
dar dkar dmar zur bltebs byas pas chos 'byung bsnol ma'i tshul du bkab /
me long gi lte ba'i thad tsam du gser dngul gyi gzungs thag rdo rje dar dmar gyi skud pa lnga btags pa /
de'i rgyab bam steng du mkha' 'gro'i sku tshon gang ba skye mched dod pa rgyab ngos su rma bya'i mdongs btsugs pa bcas bsham /
mkha' 'gro'i srog rten sgrub phur chen mo yod na de dag gi rgyab ngos nas zhal mdun du gzigs pa byas te btsugs /
dkyil 'khor de nyid kyi dbus su longs spyod kyi rten rin chen sna lnga /
shar du mo rgyud dbang sdud rdo rje'i zil pa /
nub tu pho rgyud dbang sdud pad+ma'i mtshal chen /
lho ru yid dkrug byed sha ba'i tshil bu /
byang du gdon srung gu gul /
shar lhor tsha ba skyed byed tshwa sna /
lho nub tu yid 'khrug byed shing kun /
nub byang du mdangs 'phrog byed rma bya'i mdongs /
byang shar du chags sems skyed byed phur ma rnams bkod /
dkyil 'khor gyi mdun ngos su gal phye gtsang ma la sin+d+hu ra ga bur gur gum spos sman sna tshogs btab cing tsan+dan dmar pos kha bsgyur ba'i mkha' 'gro'i rten gtor thod pa sogs kyi nang du bsham /
g.yas g.yon du rgyun gtor dkar gtor pad+ma 'dab brgyad kyis bskor ba dang /
dmar gtor phur rtse gyen bslangs lta bu logs gsum la mtheb kyu gru gsum pa re /
gtor gsos byed pa'i skabs su dkar gtor 'di la dkar gsum mngar gsum sbyar ba'i ril bus kha gso /
dmar gtor la sha khrag sbyar ba'i ril bu zur gsum gyis gso zhing sgrub pa thon nas dkar gtor dngos grub tu longs spyod pa dang /
dmar gtor 'bul gtor sbyin sreg bya ba yin /
de'i g.yas g.yon du thod pa'am thod gzugs kyi snod du chang la chos sman btab pa'i bdud rtsi sman dang /
chu gtsang la sin+d+hu ra btab pa'i rak+ta /
mthar mtshams 'dzin gyi me tog nas brtsam ste chu gnyis sngon 'gro'i nyer spyod lnga /
dbang po rnam lnga'i me tog mtshon byed /
tshil zhun byugs pa'i spos /
zhun mar ram mar nag gi mar me /
bdud rtsi lnga btab pa'i dri chu /
sha khrag rus pas bran pa'i bshos bu zur gsum sogs rang byung gi mchod pa'ang gang 'byor /
skabs su gang babs su gter srung dam can gyi gtor ma /
chad mdo brtan skyong /
tshogs phud /
sngon 'gro gtor ma sogs bsham /
sgrub pa po rang nyid dkyil 'khor la phyogs pa'i gdan nang tshang can 'og tu 'bru dkar gyis g.yung drung bris pa'i khar 'dug
mdun du rdor dril DA ma ru rkang gling me tog gi snod sogs bsham mo //
dngos gzhi ji ltar bsnyen cing sgrub tshul la /
gzhung las /
phyi nang gsang ba bla med mchog sgrub sogs rnam gzhag mang mod /
'dir gcig dril du sgrub pa nyid gtso che ba'i dbang du byas te /
thun bzhir byas pa'i dgong thun gyi char sleb pa dang /
rang nyid mkha' 'gro'i nga rgyal gyis sngon 'gro gtor ma byin gyis brlab /
'di'i 'don bya thams cad las byang bsdus pa myur mgyogs glog phreng thog nas bya ste /
hU~M hU~M hU~M:
g+ha g+ha g+ha tA ya :
log par blta ba'i bgegs tshogs nyon :
zhes sogs nas /
bid+yA rA dza kro ta ni hU~M phaT:
kyi mthar gu gul gyis bdug
/yungs thun gyis brab DA dril la sogs pa'i rol mo'i sgra drag tu 'khrol /
sngon gtor phyir dor zhing sgrub pa la bar du gcod pa'i bgegs rigs rnams rgya mtsho'i bar bskrad par bsam /
sgo drung du tho dkar po brtsig
/phyi nang gi 'grul ngag sogs gcad /
de nas las byang nang bzhin gyi mtshams gcod mchod pa byin rlabs byin dbab bshags pa rnams bya zhing /
dngos gzhi bskyed rim gsal gdab pa'i skabs /
hU~M:
ye nas chos rnams spros bral nyid :
ces sogs nas /
'ja' tshon lta bur gsal bar bsgom :
zhes pa'i bar gyi gzhal yas khang lha'i 'khor lo dang bcas pa bdag bskyed gtso che bar bsgom zhing de'i yan lag dper na nyi ma dang 'od zer gyi tshul me ri 'dabs 'byar lta bu'am /
yang na bzhin me long la 'char ba'i byad ltar bdag mdun gyer tshig gcig la rnam bcas ma 'dres pa so sor sgom pa yin /
'di ni gang zag spyi'i dbang du byas pa yin cing /
blo rab ma hA yo ga'i gsang ba khong du chud pas ni bdag mdun zung 'jug gcig tu bsgoms pas kyang khyab /
de nas spyan 'dren bzhugs gsol phyag 'tshal mchod pa 'bul ba bstod pa'i bar las byang bzhin du bya zhing /
mchod bstod kyi skabs lha la lhas mchod pa'i tshul lam /
rang nyid kyi thugs ka nas mchod pa'i lha mo spros pa'i 'dzin stangs kyis bya ba ste gang bde byed /
de nas /
hU~M:
ye shes mkha' 'gro 'khor dang bka' nyan bcas :
zhes sogs nas /
sa ma ya shud+d+he a :
zhes pa'i bshags gsol gyi mjug tu /
bzlas pa bya ba ni /
rang ye shes kyi mkha' 'gror gsal ba'i spyi bor rang gi rtsa ba'i bla ma dang rnam dbyer med pa'i slob dpon chen po longs spyod rdzogs sku'i rnam pa can pang du yum ye shes kyi mkha' 'gro mtsho rgyal dmar mo gri thod 'dzin pa dang gnyis su med par sbyor ba /
de la rtsa brgyud kyi bla ma yi dam mkha' 'gro dpag tu med pas bskor bar bsgom /
rang ye shes kyi mkha' 'gror gsal ba'i thugs kar nyi ma'i dkyil 'khor 'phang lo tsam pa'i khar thugs srog baM yig dmar gsal tshon gang ba /
de'i phyi rol du bzla bya'i sngags phreng rnams mar me'i phreng ba ltar gsal la dwangs pa g.yon skor du dmar chi li li 'khor ba /
de lta bu 'khor gyi seng gdong rigs bzhi dang mdun bskyed kyi thugs kar yang mos bskyed tsam byas nas /
bdag mdun gtso 'khor thams cad kyi thugs srog sngags phreng las 'od zer 'phros /
ye shes dang 'jig rten gyi mkha' 'gro rnams kyi thugs rgyud bskul /
de dag gis lha klu mi sogs srid pa gsum gyi 'dod yon thams cad bsdus nas thun mong dngos grub kyi char babs par bsam la bzlas pa bya /
yang bdag gi thugs ka nas 'od zer 'phros /
spyi gtsug gi bla ma yab yum la phog sbyor mtshams nas 'od zer dkar po byang sems kyi rgyun bzhin ngang na ra ra byung nas lus thams cad gang lus sgrib dag bum dbang thob /
yab yum gyi mgrin pa nas 'od zer dmar po byung lce la thim ngag sgrib dag gsang dbang thob /
thugs ka nas 'od zer mthing ga byung snying gar thim yid sgrib dag sher dbang thob /
yang gsang gnas nas 'od zer dkar dmar mthing gsum 'dres pa byang sems kyi rgyun bzhin babs /
bdag lus lhar gsal ba'i lus nang thams cad gang /
ba spu'i bu ga thams cad na mkha' 'gro til gang phyur ba bzhin du yod pa kun kyang sngags sgra di ri ri sgrog par bsgoms la bzlas pa bya /
des sgo gsum gyi sdig sgrib dag cing tshig dbang thob par mos /
thun mjug tu bla ma yab yum byang chub kyi sems su zhu nas bdag lhar gsal ba dang dbyer med du gyur pas de kho na nyid mi 'gyur ba'i ye shes bde ba chen po'i dbang dang dngos grub thob par bsam /
yang seng gdong rigs bzhi la sogs pa'i 'khor du 'jig rten dang 'jig rten las 'das pa'i dpa' bo dang dpa' mo thams cad sku mdog dmar mo gcer bu spyan gsum phyag rgya lngas brgyan pa /
lcags kyu dang thod khrag thogs pa dpag tu med pa sngags sgra di ri ri sgrog cing rang la bskor ba byed cing zhi rgyas dbang drag mchog thun mong gi dngos grub ci 'dod ster bar bsgoms la bzlas pa byed /
bzlas dmigs 'di rnams dang bstun nas bzla zhing /
sngags ni las byang sgrub thabs sogs nas shas cher gsungs pa'i /
oM baM siM ha DA ki nI ha ri ni sa hU~M dza :
zhes pa gtso bor bzla zhing /
thun mjug lta bur dril sgrub nas gsungs pa'i sngags 'di'ang brgya rtsa sogs ci 'grub bzla /
oM baM dz+nyA na siM ha DA ki nI ha ri ni sa gu h+ya tsit+ta sid+d+hi sid+d+hi hU~M:
sing nga sing nga hU~M hU~M:
lhang nga lhang nga pa tra pa tra swA hA:
de yang sngags gong ma'i bsnyen tshad spyi tsam du 'bum tsho bzhi /
phyi ma khri tsho gcig tsam bzlas na 'tsham par 'gyur la /
gong bsnyen thems pa'am ci rigs tsam sngon du song nas bsnyen sgrub las gsum gcig dril drag sngags yi ge bcu bzhi pa'i bzlas dmigs ni /
thugs srog baM yig de nyid hU~M dmar nag tu gyur /
de'i tha mar yi ge bcu bzhi pa'i drag sngags kha dog dmar nag lcags sreg gi mdog lta bu g.yon skor du dmar kyi li li 'khor ba /
de las 'od zer me'i tshwa tshwa spros te rnam rtog gi rang gzugs gdon bgegs 'byung po byad phur rbod gtong thams cad gzhob rgod thul thul bsregs par bsam la bzlas pa bya /
bsnyen pa'i tshad ni 'bum phrag bcu bzhi'am ma 'grub na 'bum phrag bzhi la bsdu /
'di la sngags phreng dkar ser dmar ljang sogs las bzhi'i bsgyur kha'ang gang 'dod bya zhing /
srung sngags zlog sngags sogs kyi skabs thob dang sbyar ba'i sham bu btags pa dang dmigs pa'i kha bsgyur yang bya /
de ltar bzlas pa'i rnam gzhag de rnams blor nges par bya zhing /
bzlas pa zin pa'i thun mjug tu A li kA li yig brgya sbrel ba lan gsum bzla zhing sngags tsam gyis mchod /
dpal ldan rdo rje lha mo ni //
drag mo seng ge'i gdong pa can //
ye shes me yi 'od zer 'bar //
seng ge'i gdong can lha mor bstod //
ces pa tsam gyis bstod /
snod bcud lha'i 'khor lor gsal ba thugs srog baM yig gi bar du bsdus la /
baM yig kyang 'od gsal gyi ngang du bzhag pa'i rdzogs rim dang /
slar lha sku skad cig dran rdzogs su ldang ba'i thun mtshams kyi spyod lam bya zhing /
srod thun la mchod gtor rnams kha gso /
mchod pa byin rlabs dang byin dbab nas bzlas pa'i bar dgong thun bzhin bya /
bzlas pa'i mjug gi mchod bstod grub nas tshogs phud la bsang chu 'thor /
hU~M:
rang nyid lha yi thugs ka nas :
zhes sogs kyis tshogs byin brlab /
spyan 'dren /
tshogs phud dang po dkyil 'khor la 'bul ba /
bar pas bshags pa bya ba /
tha ma bsgral zhing zhal du bstab pa rnams las byang bzhin du bya zhing /
'di nas gzung sgrub pa ma grol bar gyi lhag ma rnams zur du gsog pa las lhag gtor phyir mi gtang /
bar 'dir chos skyong spyi dang bye brag dam can gyi gtor 'bul bstod pa bya /
dgong thun bzhin du rdzogs rim la bsdus nas thun mtshams kyi lha skur mi ldang bar 'od gsal gyi ngang du nyal /
'di skabs kyi rdzogs rim dus mtshams gcod srung ba'i gur khang ni mi bsdu bar gsal bzhin par 'jog
/tho rengs sngags kyi sgras sad par mos la srung ba'i gur khang sngar yod gsal 'debs kyi tshul du bya zhing mtshams gcod dang mchod gtor rnams kha gsos te /
mchod pa byin rlabs nas rdzogs rim gyi 'jug ldang dgong thun bzhin du bya /
snga thun la yang mchod kha gsos byin rlabs nas gzung ste rdzogs rim gyi 'jug ldang gong bzhin bya /
spyir thun gyi tshad dang ngos 'dzin tshul tho rengs nas nam langs yan la thor thun /
nam langs nas gung tshigs yan la snga thun /
gung tshigs grol rjes nas mun mtshams yan la dgong thun /
mun sros nas sros po che yan la srod thun du 'jog pa yin no //
de lta bu'i khrigs rim gyi zla ba zhag grangs sogs dus dang /
gong du bshad pa'i grangs ci rigs /
rtags tshad nas bshad pa bzhin gyi mtshan ma sogs gang rung blo tshod dang sbyar ba grub nas mtshams grol rgyu'i thor thun la mchod gtor kha gso dang tshogs sogs rgyas par bshams nas bzlas pa'i bar thug par bya zhing /
bzlas pa'i rjes su tshogs mchod dang spro na mkha' 'gro'i skong ba'ang bya /
tshogs lhag snga gong nas bsags pa rnams skabs 'dir sman rag sbran te lhag ma bsngo /
dam can gyi gtor 'bul bstod pa dang /
de'i rjes su chad tho /
brtan skyong rnams kyang bya zhing de rnams kyi gtor ma yang gtsang sar gshegs /
gtor snod rnams kha sbub cing gtor bro bya /
de nas /
hU~M:
ma gcig seng gdong dngos grub kun gyi mdzod :
ces sogs nas /
sid+d+hi pha la ho :
zhes pa'i mjug tu mdun gyi bum thod me long sku dang sgrub gtor sogs gnas gsum du gtugs shing bum chu gtor rdzas sman rag sogs cung zad re myang /
bkra shis brjod cing ye shes pa rnams sgrub rdzas la bstim zhing su pra tiSh+Thas brtan bzhugs bya /
dam tshig gi 'khor lo srung ba'i rwa gur dang bcas pa thugs srog baM yig la thug gi bar du bsdu zhing /
de nyid kyang 'od gsal spros med shes rab kyi pha rol du phyin pa'i dbyings rnam par thar pa sgo gsum mtshon par dper bgyid na /
tho rengs kyi nam mkha' g.ya' dag pa lta bu stong gsal rig pa'i snying po can kyi ngang la mnyam par gzhag
/slar lha sku dran rdzogs sgyu ma lta bur ldang zhing rdo rje'i go bgos pas bsrung bar bsam /
e ma ho :
gsang sngags bla med mkha' 'gro'i dkyil 'khor du :
zhes sogs nas /
sgrub pa po yis las bzhi lhun grub shog :
ces bsngo smon stabs mtshungs su bya zhing /
dkyil 'khor rdzas yo byad rnams mi mngon par bsdu /
zhag bar mi dang mi 'phrad cing de nas phyi nang gi 'grul ngag sogs rim pas 'grol ba ste mtshams sgrub spyi bzhin du shes par bya'o //
tshul 'di'i yig chung gsang ba'i man ngag dang //
yang gsang bla med gcig dril sgrub pa'i thabs //
myur mgyogs glog phreng las byang dgongs pa gsum //
skal ldan don du legs par phye ste bkod //
'thor ba bsdebs dang snyan brgyud yi ge ru //
bkod la nongs pa mchis na bla ma dang //
ye shes mkha' 'gror bshags shing dge ba yis //
'gro kun shes rab pha rol phyin brnyes shog
/ces pa 'di yang bla ma dang ye shes kyi mkha' 'gror mi phyed pa'i dad dam can gsang ba blo gsal gyi gsung gis bskul ngor d+harma swA mIs sbyar ba'o ///
/
