@#//
skal ldan yar klungs sprul skus mdzad pa'i bla 'gugs 'chi med rig 'dzin zhes bya ba bzhugs so //
oM bde legs su gyur cig
/bla ma lha dang 'chi med lha tshogs dang //
sangs rgyas chos dang dge 'dun dkon mchog gsum //
gzhan yang skyabs gnas yod do cog kun la //
snying nas 'dud do srid mtha'i bar du skyongs //
de la 'dir gzugs can mi'i bla tshe dbang thang rnams 'chi bdag bdud la sogs pa gshin rje dang btsan dang ma mo the'u rang rgyal 'gong sogs mdor na mi dang mi ma yin pa'i pho nya rnams kyis khyer pa dang /
phrogs pa dang /
brkus pa dang /
rang bzhin gyis yar pa dang /
'khyams pa dang /
nyams pa la sogs pa de dag thams cad 'gugs pa'i thabs la gshom dang /
cho ga gnyis las /
dang po ni /
bla ma dkon mchog sogs skyabs gnas la mchod gtor bshams pa'i mdun du ras gzhi dkar po dri ma med pa'i dbus su sad ser gyis ma bcom pa'i 'bras sam nas gang rung bre gsum tsam spung ba'i steng du /
mda' mo rgod sgro ma skyon med ma dar tshon sna lnga dang /
snang srid gsal ba'i me long btags pa btsugs /
de'i phyogs bzhi dang mtshams bzhir nas kyi g.yung drung gi tshom bu dgod /
shar du rin po che dang dar snas brgyan pa'i gser skyems /
lhor dkar gsum btab pa'i 'bras chan /
nub tu mngar gsum bsres pa'i phye mar /
byang du gtor ma dkar zlum 'dab bzhi can nas phud chu gtsang gis bkang ba /
de rnams ni bkra shis gtsang ma'i mchod pa 'o //
de'i dbus su g.yang dkar lu gu'i pags pa'i steng du skyes pa yin na lug pho'i brla g.yas dang /
bud med yin na lug mo'i g.yon gyi brla sha lhu tshang ba dang /
bag zan me mur bsregs pa'i gor rnams bzhag
/de'i g.yas su gser 'phang dang /
g.yon du g.yu 'phang btsugs /
brla sha'i steng du yon bdag gi zhwa srang la btegs te bzhag
/gzhan yang shing thog gi rigs dang /
dkar gsum dang /
sha chang bzang po sogs zas sna tshogs bsags /
rgyan gos bzang po yang bzhag go
/gnyis pa cho ga la /
gza' skar bzang po snga dro'i dus su skyabs 'gro sems bskyed tshad med bzhi bsgom pa sogs sngon du bla ma mchod pa bya'o //
gnyis pa dgong phyogs nas yi dam chos skyong la gtor ma 'bul zhing 'dod don gsol ba gdab /
nyi ma nub khar gzhi bdag la gtor ma bsngo /
gser skyems gtong /
bkra shis gtsang ma'i mchod pa rnams sngags drug phyag drug gis byin gyis brlabs /
bsngo zhing phrin las bcol ba 'di skad do //
kye /
de ring gnam la skar ma bzang //
sa gzhi dro zhing 'phrod sbyor legs //
do nub nam gyi srod dus 'dir //
bla ma yi dam mkha' 'gro dang //
chos srung yul lha gzhi bdag rnams //
rnal 'byor yon gyi bdag po yi //
mgon skyabs dpung gnyen rab brtan bzhugs //
gsol mchod phyag 'tshal skyabs su mchi //
mdo sngags rig gnas las brgyud pa'i //
mkhas shing grub pa thams cad kyi //
bla ma rnams kyi byin gyis rlobs //
rgyud sde bzhi dang yang 'brel ba'i //
zhi khro rab 'byams dkyil 'khor gyi //
yi dam lha yis rgyab rten mdzod //
yul dang gnas dang zhing la sogs //
dur khrod brgyad na bzhugs pa yi //
dpa' bo mkha' 'gros byin phob cig
/lung dang rtogs pa'i bstan pa srung //
dam can rgya mtsho'i dmag tshogs kyi //
chos skyong srung mas srung skyob mdzod //
yul phyogs 'di dang sa phyogs gzhan //
srung zhing rtag tu 'dzin pa yi //
yul lha gzhi bdag mthun rkyen sgrubs //
ki ki bswo bswo lha rgyal lo //
kye /
yon bdag 'di yi bla tshe ni //
'chi bdag gshin rje rgyal gdon dang //
'byung po mi dang mi ma yin //
gtsang rigs mgon po bdun cu lnga //
stong phrag brgyad cu'i bgegs rnams kyis //
phrogs dang brkus dang 'jabs pa dang //
rang bzhin yar dang 'khyams la sogs //
mtho ba srid pa'i rtse mo nas //
dma' ba dmyal khams bco brgyad yan //
bar gyi stong gsum 'jig rten gyi //
steng 'og phyogs mtshams gar gnas kyang //
da lta bdag gis bla 'gugs so //
rnal 'byor bdag gi grogs ldan mdzod //
mi mngon dbyings kyi nam mkhar bzhugs //
sangs rgyas byang sems byin rlabs dang //
rten 'brel bslu med bden pa dang //
lhag bsam dag pa'i mthu stobs kyis //
do nub gnas 'di 'grub par shog
!
/kye /
tshangs pa brgya byin la sogs pa'i //
phyogs skyong bcu po 'khor bcas la //
bkra shis gtsang mchod 'di 'bul gyis //
phyogs skyong lag nas mi bla bslu //
dbang phyug chen po la sogs pa'i //
lha chen brgyad po 'khor bcas la //
bkra shis gtsang mchod 'di 'bul gyis //
lha yi lag nas mi bla bslu //
dga' bo 'jog po la sogs pa'i //
klu chen brgyad po 'khor bcas la //
bkra shis gtsang mchod 'di 'bul gyis //
klu yi lag nas mi bla bslu //
nyi ma zla ba la sogs pa'i //
gza' chen brgyad po 'khor bcas la //
bkra shis gtsang mchod 'di 'bul gyis //
gza' yi lag nas mi bla bslu //
smin drug snar ma la sogs pa'i //
rgyu skar nyer brgyad 'khor bcas la //
bkra shis gtsang mchod 'di 'bul gyis //
rgyu skar lag nas mi bla bslu //
yul 'khor srung dang 'phags skyes po //
spyan mi bzang dang rnam thos sras //
rgyal chen sde bzhi 'khor bcas la //
bkra shis gtsang mchod 'di 'bul gyis //
rgyal chen lag nas mi bla bslu //
dri za grul bum klu dang ni //
gnod sbyin lag nas mi bla bslu //
ma hA b+hai ra la sogs pa'i //
'jigs byed dgu po 'khor bcas la //
bkra shis gtsang mchod 'di 'bul gyis //
ded dpon lag nas mi bla bslu //
kye /
sa chu me rlung nam mkha' la //
dbang ba'i bdag po 'khor bcas la //
bkra shis gtsang mchod 'di 'bul gyis //
'byung ba'i lag nas mi bla bslu //
ma Ni b+ha dra la sogs pa'i //
rta bdag 'phrog ma sde brgyad la //
bkra shis gtsang mchod 'di 'bul gyis //
mthu chen lag nas mi bla bslu //
srung zhing bdag tu 'dzin pa yi //
yul lha gzhi bdag 'khor bcas la //
bkra shis gtsang mchod 'di 'bul gyis //
gzhi bdag lag nas mi bla bslu //
kye /
zur phud lnga pa la sogs pa'i //
gshin rje pho mo 'khor bcas la //
bkra shis gtsang mchod 'di 'bul gyis //
gshin rje'i lag nas mi bla bslu //
kye /
srin po'i rgyal po ro langs sogs //
srin po pho mo 'khor bcas la //
bkra shis gtsang mchod 'di 'bul gyis //
srin po'i lag nas mi bla bslu //
kye /
btsan rgod chen po la sogs pa'i //
btsan gyi rigs gyur thams cad la //
bkra shis gtsang mchod 'di 'bul gyis //
ma mo'i lag nas mi bla bslu //
kye /
bdud rje nag po la sogs pa'i //
bdud kyi rigs gyur thams cad la //
bkra shis gtsang mchod 'di 'bul gyis //
bdud kyi lag nas mi bla bslu //
kye /
ma mo'i rgyal po la sogs pa'i //
ma mo'i rigs gyur thams cad la //
bkra shis gtsang mchod 'di 'bul gyis //
ma mo'i lag nas mi bla bslu //
kye /
rkang pa gcig pa la sogs pa'i //
the'u rang rigs gyur thams cad la //
bkra shis gtsang mchod 'di 'bul gyis //
the'u rang lag nas mi bla bslu //
bi nA ya kas gtso byas pa'i //
stong phrag brgyad cu'i bgegs tshogs la //
bkra shis gtsang mchod 'di 'bul gyis //
bgegs rigs lag nas mi bla bslu //
mngal za khrag 'thung la sogs pa'i //
sum brgya drug cu'i gdon bgegs tshogs //
bkra shis gtsang mchod 'di 'bul gyis //
gdon rigs lag nas mi bla bslu //
'jam pa po yi gtso byas pa'i //
byis pa'i gdon chen bco lnga la //
bkra shis gtsang mchod 'di 'bul gyis //
byis gdon lag nas mi bla bslu //
steng gi lha dang bar gyi btsan //
'og gi klu la sogs pa yi //
snang srid lha 'dre ma lus kun //
'khor dang bcas pa thams cad la //
bkra shis gtsang mchod 'di 'bul gyis //
steng 'og bar nas mi bla bslu //
gri bo gri mo la sogs pa'i //
gshin gson che chung 'dre yi rigs //
bkra shis gtsang mchod 'di 'bul gyis //
'dre yi lag nas mi bla bslu //
mdor na snang srid 'byung po'i tshogs //
bkra shis gtsang ma'i mchod pa bzhes //
zhi dang bde legs chen po yis //
mnyes shing tshims nas yi rangs te //
mi yi bla tshe slar la stsol //
tshe yi rdzing bu ma nyams shig
/bla yi ljon shing ma 'gyel cig
/srog gi rten phur ma bud cig
/tshe bsod dpal 'byor dbang thang rnams //
yar ngo'i zla ba lta bur rgyas //
bsam pa yid bzhin 'grub pa dang //
bkra shis bde legs bstsal du gsol //
grangs gsog na gtsang ma'i mchod pa kha gso //
sngags drug phyag drug nas 'di yan bskyar ro //
de nas 'bod pa ni /
lo dang klung rta ma bu rigs mthun pa'i mi zhig gis lag g.yon pa lu gu'i tsha ru dang bcas pa'i brla sha dang /
g.yas su mda' dar bzung ste /
skyes pa yin na gser 'phang nang du bzung /
g.yu 'phang 'gag tu bzung /
bud med yin na go ldog byas la gser 'phang 'gag tu bzung ngo //
de nas phyin la ming nas 'bod pa dang mda' dar g.yab cing khyim gyi phyogs bzhi mtshams brgyad steng 'og phyogs bcur g.yas skor du lan gsum 'bod do //
de nas bla g.yang len pa ni /
kye /
steng phyogs lha yi gzhal yas nas //
lha yi rig 'dzin thams cad kyi //
lha tshe ring po'i bla g.yang de //
do nub 'di ru g.yang du len //
'og phyogs klu yi pho brang nas //
klu yi rig 'dzin thams cad kyi //
klu tshe ring po'i bla g.yang de //
do nub 'di ru g.yang du len //
bar gyi stong gsum 'jig rten na //
mi yi rig 'dzin thams cad kyi //
mi tshe ring po'i bla g.yang de //
do nub 'di ru g.yang du len //
dbang phyug brgyad ldan yon tan bdun //
do nub 'di ru g.yang du len //
bkra shis brgyad dang rin chen bdun //
do nub 'di ru g.yang du len //
tshe dang bsod nams dpal 'byor dang //
'khor dang longs spyod snyan grags sogs //
bde skyid ma lus phun tshogs pa'i //
'dod rgu'i char chen bdag cag la //
do nub gnas 'dir 'bab par shog
/ki ki bswo bswo lha rgyal lo //
de nas shis brjod ni /
rtsa brgyud bla ma'i bkra shis shog
/byin rlabs char 'beb bkra shis shog
/yi dam lha tshogs bkra shis shog
/dngos grub mchog stsol bkra shis shog
/sangs rgyas byang sems bkra shis shog
/mkhyen brtse nus ldan bkra shis shog
/dpa' bo mkha' 'gro'i bkra shis shog
/dam tshig gtsang ma'i bkra shis shog
/nor lha dbang phyug bkra shis shog
/zas nor longs spyod bkra shis shog
/yul lha gzhi bdag bkra shis shog
/bsam don re skong bkra shis shog
/nyin mo bde legs mtshan bde legs //
nyi ma'i gung la bde legs shing //
nyin mtshan rtag tu bde legs pa //
dkon mchog gsum gyi bkra shis shog
/de nas bkra shis gtsang ma'i mchod pa rnams phyogs gtsang sar bskyal /
mda' dar 'phang dang bcas pa tshags byed du bcug
/zhwa mo phyir mi ster bar dam bsgrags /
bla sha'i sha de nad par za ru bcug
/bla khug min gyi rtags la zhwa mo de snga phyir srang 'degs zhal shes man ngag ltar byed /
ces bla 'gugs cho ga 'chi med rig 'dzin zhes bya ba 'di'ang don gnyer can mang pos bskul ba'i ngor yar klungs sprul sku chos ldan pas pho brang yum bu bla mkhar du sbyar pa'o //
'di ni gu ru chos kyi dbang phyug gi chos bdag rgyal ba rigs lnga'i rnam 'phrul myang ston yar klungs sprul sku mched lngar grags pa'i nang tshan /
skal ldan pa zhes snga 'gyur bka' gter gyi bstan pa'i bdag po des /
sngon gyi rig sngags 'chang ba rnams kyi phyag bzhes ltar bsdebs pa ste /
dbus gtsang du dar srol che zhing /
khyad par byang pa'i brgyud 'dzin rnams kyis phyag len mdzad /
zhwa mo srang la gzhal bas mngon sum du srang grangs 'phel ba sogs rtags mtshan dang /
phan yon che ba myong bas kyang grub bo //
mang+ga laM///
/
!
'di'i brgyud pa /
skal ldan yar klungs sprul sku nas rim par brgyud /
sman lung pa /
pad+ma phrin las /
gnubs ston blo bzang don grub /
legs pa'i 'byung gnas /
slob dpon 'jam dbyangs /
nam mkha' legs pa /
bstan 'dzin chos rgyal /
dpal ldan phrin las /
rdor 'dzin kun dga' dpal ldan /
'jam dbyangs mkhyen brtse'i dbang po /
des so //
bla bslu 'chi bdag gi g.yul las rgyal ba'i lung rgyun gyi gsham yang 'di dang 'dra /
