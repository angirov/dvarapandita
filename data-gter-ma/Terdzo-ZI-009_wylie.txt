gnas brtan chen po bcu drug ni /
ston pas bstan pa gtad cing mi rnams tshe lo yar 'phel gyi bdun brgya thub pa'i bar du mya ngan las mi 'da' bar sems can gyi don mdzad cing /
rgyal ba'i bstan pa 'dzin skyong spel ba'i phyir so so'i 'khor dgra bcom pa'i tshogs dang bcas te gangs ti se sogs gnas so sor bzhugs pa yin la /
de yang /
rA hu laH
sgra gcan 'dzin ni /
rgyal bu don grub dang grags 'dzin ma'i sras lo drug mngal du bzhugs pa de nyid ma grags 'dzin ma dang lhan cig pri yang ku'i gling na bzhugs par bshad /
ang+gi taH
yan lag 'byung ni /
khyim bdag bzang po'i chung ma bde ldan ma'i bu yin zhing /
sngar bcom ldan 'das kyis bu nyid du lung bstan pa la mu stegs pa'i phrag dog gi tshig gis rmongs par byas pas /
phas lto ba mnyes nas ma shi ba'i ro dur khrod bsil ba tshal du sreg pa'i lto ba nas pad+ma dang bcas te skyes pa me skyes zhes grags pa de dgra bcom thob pa nyid yin no //
a dzi taH
mi pham pa ni /
mnyan yod kyi khyim bdag legs pa rab sad kyi bu gser gyi glang po che dang lhan cig skyes pa /
rang gi glang po'i mche ba zung snga phyir rgyal po gsal rgyal la phul bas de'i bu mo chos gos can byin pa de yin la /
phyis khyo shug gnyis ka rab tu byung nas dgra bcom pa thob pa 'o //
ba na gAHbi /
nags na gnas ni /
bcom ldan 'das yul ko sa la'i lo ma bdun pa'i gnas su byon tshe /
der gnas seng ldeng nags pa rab tu byung nas dgra bcom thob pa dben par gnas pa'i mchog tu bsngags pa de nyid do //
kA lo de yI/
nag po 'char ka'am dus ldan ni /
mnyan yod kyi khyim bdag phyug po'i bu skyes dus sna ma'i me tog gi char bab pas ngo mtshar zhing ston pa'i zhabs 'bring du phul bas dgra bcom pa thob /
dur khrod du ro yi zas kyis 'tsho ba byas pas nyams bzang zhing mdog smug nag tu gyur pas /
dur khrod pa dang nag po chen por grags pa chu len tshe nam mkha' la 'gro zhing chu bum yang rjes su 'brang ba can de 'o //
bklI pu traH
rdo rje mo'i bu ni /
bad sa'i rgyal po 'char byed rgyal por ma bskos pa'i dus su bram ze rdo rje mo dang 'dus pa las chos gos 'dra ba'i phru mas g.yogs te btsas pa mas sangs rgyas la phul bas dgra bcom pa thob pa 'o //
b+ha draH
bzang po ni /
rgyal po zas gtsang gi khol po rab bzang gi bu bcom ldan 'das la phul ba dgra bcom pa thob pa 'o //
ka na ka bat+saH
gser be'u ni /
ma ga d+ha'i khyim bdag gcig gi bu btsas ma thag tu gser gyi glang po che'i phru gu gcin rtug gser du 'gyur ba zhig kyang btsas pas de'i ming glang skyong ngam gser dbang ngam gser be'ur btags /
ma skyes dgras de'i glang po phrogs kyang ma btub pa de rab tu byung nas dgra bcom thob pa 'o //
b+hA ra d+h+wa dza hi raN+yaM/
b+hA ra d+h+wa dza gser can mchog ni /
mnyan yod na khyim bdag b+hA ra d+h+wa dza'i rigs su gyur pa zhig gi bu /
lag pa gnyis gser gyi tong tses mtshan par skyes pa /
lag pa'i tong tse mi zad pas khyim gang bas gser can mchog dang gser dbyig kyang zer bas de nyid rab tu byung ste dgra bcom pa thob pa 'o //
bak+ku laH
skad sor bzhag la shing shun can yang zer te /
mnyan yod kyi bram ze zhig gi bu rig byed byang ba de pha ma shi nas ri la gnas te shing shun gyon pa des /
bcom ldan 'das de phyogs su byon pa'i tshe lhag par dad pas ri las mchongs pa ston pa'i rdzu 'phrul gyis blangs nas chos bstan pas dgra bcom pa thob pa 'o //
tsu Da pan+tha kaH
lam phran bstan dang /
ma hA pan+tha kaH
lam chen bstan gnyis spun yin te /
mnyan yod du bram ze mo gcig la bu skyes tshad shi ba la bud med rgan mo zhig gis bslab bya byas pa ltar /
gcung lam phran bstan lo gsum lon dus su dang gcung gcen gnyis snga rjes su lus ras dkar gyis dril te sdong bu'i tshul du byas /
snod mar khus bkang ba bu mo zhig la bskur nas /
sangs rgyas byon pa'i lam khar mgo yi ras la me sbar te khye'u 'di 'phags pa dag dang bcom ldan 'das 'khor dang bcas pa la phyag 'tshal lo zhes brjod de phul cig byas pa ltar phul bas /
sangs rgyas 'khor bcas kyis khye'u tshe ring bar gyur cig
/ces snga rjes so sor gsungs pa'i mod la /
mgo bo'i me de nyid me tog dmar por gyur te 'chi bdag las thar pa /
slar yang pha mas blangs nas rig byed bslab tu bcug pas /
phu bos thams cad shes pas lam chen par grags /
nu bos oM brjod na b+ha brjed pa sogs blo rtul ba'i mthar gyur pas lam chung bar grags /
des rang blo zhan pa la skyo nas sangs rgyas la zhus te rab tu byung zhing bsnyen par rdzogs /
ston pas de la rdul spang ba dri ma spang ba'i tshig gnyis bslab pa kha ton du bzung nas de'i don bsam zhing shes nas dgra bcom pa thob kyang /
de sngar blo zhan pas ma dad de 'tsho byed gzhon nus gdugs tshod la ma bos pa dang /
dge slong ma rnams kyi mkhan por bskos kyang brnyas 'dod kyis khri ches mtho ba bshams pa'i tshe /
lam chung bas rdzu 'phrul ldan cing tshig gnyis kyi don rgya cher bshad pas thams cad ngo mtshar thob ste sems kyi mos pa sgyur ba'i mchog tu bsngags pa de nyid do //
phu bo lam chen pa la'ang pha mas khyod 'tsho ba sangs rgyas kyi drin yin pas rab tu byung zhig ces bskul pa la dga' ba'i yid kyis rab tu byung nas dgra bcom pa /
de nyid gnas brtan lam chen bstan yin no //
piN+Do la /
bsod snyoms len ni /
rgyal po'i khab kyi mdun na 'don b+hA ra d+h+wa dza'i rigs can gyi bur skyes /
cod pan med pa'i rgyal srid can bsod nams ldan pa yin yang sngon las kyi lhag mas ci zos pa rdor gyur pa la skyo bas /
ston pa'i drung nas rab tu byung ba'i skad cig de la dgra bcom pa thob /
zas bsod snyoms 'ba' zhig spyod pas bsod snyoms len du grags /
skabs shig rgyal po sha ra ba de phyogs 'ong ba la ldang ba sogs ma byas pas /
rgyal po khros nas 'di'i mgo bo chod ces smras te song /
slar yang der 'ongs pa la gom pa drug gis bsus pas rgyal po mdangs nyams shing sa gas pas skrag nas bzod par gsol zhing dad par gyur par mdzad pa de nyid yin no //
nA ga se na /
klu'i sde ni /
byang phyogs gseg ma'i grong gi rgyal po klu'i phyag rgya zhes pas rgyal srid kyi phyir pha bsad pa la 'gyod nas rgyal srid spangs te ston pa'i spyan sngar sdig pa bshags shing byang chub kyi sems bskyed /
rab tu byung bar gnang ste bsnyen par rdzogs /
bsnyung bar gnas pas sdig pa 'dag cing dgra bcom pa thob nas lha dang mi la chos ston par gyur pa de nyid do //
go pa kaH
sbed byed dam ba lang skyong yang zer ba ni /
khyim bdag gi rigs kyi gtso bo la bu lnga yod pa'i che ba grags pa zhes bya ba bud med kyi tshogs kyis rol mos brtse zhing gnas pa de /
mtshan mo bud med rnams gnyid log pas sgren mo lus tshugs zhig pa ro ltar gyur pa mthong ba la sngon gyi dge rtsas dur khrod kyi 'du shes skyes te /
rin po che'i l+h+wam gyon nas mtshan mo phyir phyungs te bdag gtses zhes smra zhing 'khyams pa la /
de bzhin gshegs pa dge bzang gi gtsug lag khang du bzhugs pa'i drung du /
'bab chu gnod pa can gyi khar l+h+wam bzhag ste brgal nas phyin pa la rgyal bas chos bstan pas /
rgyan gyis brgyan cing stan de la 'dug bzhin dgra bcom pa thob /
bcom ldan 'das kyis /
rgyan gyis brgyan bzhin du yang chos spyod de //
zhes sogs tshigs bcad gsungs shing dge slong gi dngos por gyur pa de nyid do //
slar de'i nu bo bzhi po rnams kyang rab tu byung ste dgra bcom thob pa de lnga la nye ba'i lnga sde zhes grags so //
a b+he d+yaH
mi phyed pa ni /
rgyal po'i khab kyi bad sa'i bram ze pi lin+d+raHste srung dbang zhes pa'i bu rgyal ba'i drung nas rab tu byung zhing dgra bcom thob pa la mtshan mi phyed par grags /
des chu bo gang+gA la bzang mo sdod cig ces smras pas mi 'bab par sdod pa dang /
gzugs can snying pos zhabs 'bring du phul ba rnams la chom rkun gyis 'tshe ba rdzu 'phrul gyi ra bas bsrungs pas rdzu 'phrul che bar grags pa de nyid do //
'di dag mchims nam mkha' grags pas mdzad pa'i gnas brtan gyi skyes rabs zhes pa de las mdor bsdus te bkod pa yin la /
gnas brtan de rnams kyi lo rgyus ci rigs mdo dang 'dul ba rnams na gsal /
gnas brtan rnams kyi phyag mtshan dang /
phyag mtshan de dag mthong ba sogs kyi phan yon dang /
de rnams kyi 'khor dgra bcom pa'i grangs dang /
gnas gang na bzhugs pa dang /
rgya nag sogs su byon tshul dang /
gsol ba btab pa'i phan yon bcas yig cha der 'dug la /
de'i khungs ni byams pa lung bstan pa zhes klu mes kyis rgya nag gi yig tshang las rnyed pa dang /
'phags pa dga' ba'i bshes gnyen gyi rtogs pa brjod pa'i mdo zhes pa dang /
gnas brtan spyan drangs pa'i mdo zhes pa dang /
gnas brtan lung bstan pa'i mdo zhes pa snga phyir 'gyur ba rnams dang /
thang jus jum rgyal pos gnas brtan spyan drangs pa'i 'phrin yig sogs yin par bshad /
gnas brtan phyag mchod kyi 'don char yang 'khor dang phyag mtshan bzhugs gnas rnams gsal ba ltar ro //
'jam mgon mi pham rin po che'i gsung las zur 'don zhus pa'o ///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
