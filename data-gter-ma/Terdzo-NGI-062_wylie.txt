mkha' 'gro gsang ba kun 'dus kyi lam rim smon lam 'og min bgrod pa'i them skas zhes bya ba bzhugs so //
bla ma bcom ldan rdo rje phag mo dang //
d+hA ki rab 'byams rgya mtsho'i dkyil 'khor rnams //
bdag cag rdo rje'i rnal 'byor mched lcam la //
ye shes thugs rjes mi 'bral dgongs su gsol //
mtshan nyid ldan pa'i rdo rje slob dpon las //
smin byed dbang gis bdag rgyud rab smin nas //
sdom pa dam tshig srog ltar bsrung ba dang //
ci gsung bka' bzhin sgrub pas mnyes byed shog
/srid pa'i gnas ngan len la nges 'byung zhing //
me yi 'obs nas thar ba lta bu'i blos //
zhi ba mchog gi go 'phang don gnyer nas //
rnam grol thar pa'i sgo chen rnyed par shog
/dal dang 'byor pas brgyan pa'i lus 'di ni //
rnyed dka' 'jig sla mi rtag mi brtan pa'i //
tshul la bsam nas las 'bras spang blang la //
brtson pas 'khor ba'i lam las ldog par shog
/mtshan thos tsam gyis srid zhi'i 'jigs pa skyob //
gtan bde'i mchog stsol bslu med dkon mchog gsum //
rtsa gsum sku gsum 'dus pa'i bdag nyid che //
bla ma mchog la skyabs su 'gro bar shog
/theg chen lam gyi rtsa ba smon 'jug sems //
g.yo sgyu med pa'i gzhan phan bsam pa yi //
byang chub sems kyi nor bus blo sbyangs pas //
'phral dang yun gyi don chen sgrub par shog
/gnyen po stobs bzhi gang+gA'i chu rgyun gyis //
bcas dang rang bzhin nyes pa'i dri ma 'khrud //
rang rgyud rnam par dag pa shel lta bur //
sdom gsum dam tshig nyams pa sor chud shog
/legs byas dge tshogs rgya mtsho'i rdul chen po //
sku gsum mchod pa'i sprin du spros pa yis //
rang gzhan tshogs gnyis gong du 'phel ba dang //
sku bzhi'i sa bon rgyud la thebs par shog
/dbang dus bla mas byin gyis brlabs pa yi //
lam dus zab mo'i rnal 'byor la brtson zhing //
gsol 'debs dbang blang thugs yid bsre ba yis //
rang rig bla ma chos skur rtogs par shog
/ting 'dzin rnam pa gsum gyis gzhi gzung zhing //
rten dang brten pa'i dkyil 'khor bsgom pa dang //
dam ye dbyer med lhar snang phyag rgya yi //
bskyed pa'i rnal 'byor tshad du phyin par shog
/phung khams skye mched rtsa thig rlung gsum po //
gdod nas lhun grub d+hA ki'i grong khyer cher //
gnad du bsnun pas sku yi rdo rjer rdzogs //
bskyed rim sprul sku'i nyams len mthar phyin shog
/bskyed pa'i bogs 'don rlung sngags bzlas pa yi //
rnal 'byor zab mor chu bo'i rgyun bzhin brtson //
bsnyen sgrub rnam bzhir dus dang rgyun du 'bad //
rig 'dzin bzhis bsdus lam lnga mthar phyin shog
/gtum mos gzhi bca' rlung sems rnal du dbab //
rtsa 'khor gsal la las rlung d+hU tir sdud //
gtuma~X mo'i me yi reg byas drod sbar zhing //
de las byung ba'i ye shes skye bar shog
/steng sgo haM yig zla ba zhu ba las //
'bar dang 'dzag pa'i 'phro 'du'i sbyor ba yis //
lus sems zag med dga' bzhis khyab pa dang //
bde ba thig le'i nyams len skye bar shog
/dus gsum spros pa thams cad dbyings su bcad //
rang sems dag pa ye shes lnga ru rdzogs //
d+hA ki rigs lnga gzhan nas btsal du med //
mi rtog ye shes nyams len mthar phyin shog
/lam gyi bogs 'don sgyu lu~Xs 'byongs pa yis //
snod bcud lha sku 'ja' tshon lta bur 'char //
bde chen rang bzhin sgyu ma'i gzugs brnyan che //
snang srid mkha' 'gro'i dkyil 'khor 'char bar shog
/lam gyi snying po 'od gsa~Xl gnas lugs ni //
rtog pa'i rgyu ba shin tu phra ba 'gags //
ma bcos rig pa'i gnas lugs ji bzhin 'char //
'od gsal de kho na nyid rtogs par shog
/lam gyi tshad 'dzin rmi la~Xm sgyu mar sbyangs //
lha skur ldang zhing 'od gsal ngang du bsres //
sbyang spel sprul bsgyur gnad la goms pa yis //
'khrul pa rmi lam rang sar dag par shog
/lam gyi sun ma 'pho~X ba'i nyams len gyis //
rlung sems rig pa dbyer med thig le che //
rlung sbyor gyis bskul sgra yis 'pho ba dang //
'og min mkha' spyod chen por skye bar shog
/lam khyer ba~Xr do+o da lta'i snang ba kun //
sems rlung bde ba rdo rje phag mo yi //
sku gsung thugs kyi ngo bor lam gyis 'char //
chags sdang rmongs pa'i 'khrul rtog kun sbyong shog
/de ltar thabs lam snying po chos drug gi
/nyams len zab mor rtag tu brtson pa'i mthus //
gsung gi rdo rje longs sku 'grub pa'i thabs //
gsang ba'i dbang gi nyams len mthar phyin shog
/'og sgo mkha' gsang bde chen rol pa yi //
chos kyi phyag rgyas bdag byin brlab pa dang //
dam tshig phyag rgya'i nyams len la brtson pas //
snang ba thams cad bde bar 'char bar shog
/rtsol med bde dang 'dzag med tshul khrims kyi //
zag med nyams myong rgyud la skyes pa na //
las kyi phyag rgya pad can pho nya dang //
'du shes gsum gyis rnal 'byor brtson par shog
/rtsa yig byin brlab sems gsum mngon du byas //
'dren bkram brtan cing mi rtog ngang du sba //
thugs kyi rdo rje bde chen chos sku yi //
nyams len gsum pa'i lam mchog mthar phyin shog
/lta ba ka dag chos skur thag chod cing //
sgom pa longs skur nyams su blang ba dang //
spyod pa sprul skur rtsal sbyangs rnal 'byor gyis //
byar med don la rtag tu brtson par shog
/phyi rol snang ba sems kyi rtsal las shar //
sems nyid skye 'gag gnas pa'i ngo bos stong //
stong pa phyogs su ma lhung gdod ma'i gshis //
'od gsal lhun grub rang ngo shes par shog
/gnas 'gyu thams cad rang bab ma bcos bzhag
/dgag sgrub chags sdang re dogs kun bral zhing //
gzung 'dzin spang blang gdod nas rang sar grol //
rig stong ye shes rdo rjer 'grub par shog
/lam gyi gegs sel bogs 'don kun gyi snying //
dus gsum rgyal ba rnams kyis bsngags pa'i lam //
lam zab bla ma'i rnal 'byor la brtson pas //
lam gyi gegs 'khrul thams cad rang grol shog
/dang po yang dag go don rgyud la 'char //
bar du bde gsal mi rtog nyams 'char zhing //
tha mar sprin thag chad pa'i nam mkha' ltar //
rig pa rjen gcer mngon sum rtogs par shog
/'khor 'das gnyis snang 'khrul rtog bar lag phyed //
re dogs mdud zhig gnas lugs mtshang brdol nas //
'khor 'das dbyer med 'od gsal rdzogs pa che'i //
gdod ma'i sa la gtan srid zin par shog
/gal te tshe 'dir grol bar ma gyur na //
'pho ba'i stobs kyis rdo rje btsun mo'i zhing //
bla ma badzra b+ha ra hi nyid kyis //
rjes su gzung nas lam mchog mthar phyin shog
/gal te der yang brtan pa ma thob na //
bar dor khyer so gsum gyi rnal 'byor gyis //
bla ma bcom ldan 'das mas lag mkhrig nas //
bzung ste mkha' spyod gnas su khrid par shog
/mdor na skye dang tshe rabs thams cad du //
dpal chen rdo rje mkha' 'gro'i lha tshogs kyis //
rjes su gzung nas don gnyis lhun gyis grub //
brtan g.yo'i dngos kun bde chen 'grub par shog
/ces pa'ang me yos lor 'jam dbyangs blo gros rgya mtshos mkha' 'gro gsang ba 'dus pa'i sgrub mchod skabs bsnyen pa'i thun gseng zhig la shar mar bris pa 'dis kyang bdag gzhan thams cad bla ma rdo rje phag mos rjes su 'dzin pa'i rgyur gyur cig
/sarba dA mang+ga laM//
shu b+haM///
/
!
ji ltar lha mo khyod nyid dang //
bdag ni rab tu mnyam sbyar phyir //
'jig rten 'di yi 'og tu yang //
mkha' 'gro ma yi gzugs can du //
bdag nyid 'byung zhing 'gyur bar shog
/bde zhing bde ba brtan pa dang //
bde ba chen po bdag 'gyur shog
/'chi tshe dpa' bo rnal 'byor ma rnams kyis //
me tog phreng dang rgyal mtshan gdugs thogs shing //
glu dbyangs rol mo'i sprin gyis mdun bsus te //
mkha' la spyod pa'i grong du khrid par shog
/snang cha bde chen gar dbang he ru kaH
stong cha rnam kun mchog ldan phag mo yum //
zung 'jug dbyer mi phyed pa'i bden pa des //
don gnyis 'dod pa yongs su rdzogs par shog
/mang+ga laM///
/
