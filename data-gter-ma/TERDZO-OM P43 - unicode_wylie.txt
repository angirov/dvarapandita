A+o~M swasti /
bstan srung dpa' bo legs ldan che //
beng 'dzin mgon po la btud nas //
de yi sgrub thabs khyad par rnams //
gsal byed snying por dril te bshad //
'dir mgon po beng gi sgrub thabs dang 'brel bar dbang bskur ba la gsum ste /
sbyor ba yo byad kyi gshom dang /
dngos gzhi sgrub pa'i thabs /
dbang gi cho ga'o //
dang po yo byad bsham pa ni /
gnas dus 'dzom pa la rten gyi mdun du /
chos 'byung mthing nag phyi rol du thod rwa me ri dang bcas pas bskor ba bri /
de'i dbus su rten gtor dang mtha' mchod gtor sogs kyis tshang bar bskor ro //

//gnyis pa sgrub thabs ni /
bdag bskyed dang mchod rdzas byin rlabs sngon du 'gro bas /
mdun bskyed bsang sbyang /
stong pa'i ngang las srung ba'i 'khor lo yangs shing rgya che ba'i nang du /
'jigs rung dur khrod chen pos bskor ba'i thod mkhar brtsegs pa'i gzhal yas khang gi dbus su pad nyi dang bam chen bsnol ba'i steng du k+Sha yig 'od kyi 'phro 'du las legs ldan nag po sred med kyi bu /
sku mdog mthing nag zhal gcig phyag gnyis spyan gsum pa /
g.yas tsan+dan gyi beng chen nor bus mtshan pa /
beng stod nas me 'bar zhing beng smad nas chu 'brub pa /
beng gi nang nas lha dang bdud kyi dmag tshogs spro ba /
g.yon lcags par nad sna tshogs kyis gang ba dkur brten pa'i tshul gyis 'dzin pa /
za 'og gi ber chen gsol zhing gser gyi ska rags bcings pa /
zhabs la sag l+h+wam gsol ba /
thod skam lnga'i dbu rgyan dang thod rlon lnga bcu'i do shal can sbrul gyis brgyan pa /
spyan gsum sdang mig tu gzigs pa /
mche ba gtsigs shing ljags 'dril ba /
sma ra dang smin ma dbu skra kham nag 'bar zhing /
g.yas bskum g.yon brkyang ba'i stabs kyis me phung 'bar ba'i dbus na bzhugs pa'o //
g.yon du b+h+yo las re ma ti smug nag ma mo'i chas can khram shing dang nad rkyal 'dzin pa /
drel rta rkang gsum la bcibs pa /
mtha' skor du nag po stong /
lha ma srin sde brgyad /
ma mo chen mo bdun 'khor dang bcas pas yongs su bskor ba'o //
ye shes pa spyan 'dren nas mchod bstod kyi mthar thug pa'i bar 'di nyid kyi mchod chog snga ma rnams nas snying po btus pa ci rigs bya ba yin mod kyi /
don gyi gtso bo la khyad par med cing cho ga'i ngo bo thams cad gcig yin pas stag zhon gyi skabs su bshad pa ltar 'don pa spos pas chog pa yin no //
bstod pa rnam grangs shin tu mang yang /
bsdu na /
hU~M:
bde chen 'du 'bral med pa'i klong dkyil nas :
yang dag gsang ba'i sku gcig byung ba ni :
mgon po beng ma gsang ba'i skur bstan pa :
mi 'gyur khro bo khyod la phyag 'tshal bstod :
lha mo gshin rje'i lcam gcig bdud kyi yum :
lha srin sde brgyad gnod sbyin ma mo dang :
sde dpon nag po stong gi tshogs bcas la :
gus pa'i yid kyis phyag 'tshal bstod par bgyi :
zhes pa'o //
snying po ni /
A+o~M ma hA kA la rak+sha du beng Ni dza :
zhes pa'o //
las sngags ni /
badzra yak+Sha de ba ma hA kA la kha kro d+ha hU~M:
sa ma ya dzaHdza :
thun kA la rak+sha Ni dzaHrbad :
ces pa'o //
!
//gsum pa dbang gi cho ga ni /
'byung khungs dang cho ga'i khog gcig pa'i phyir stag zhon gyi skabs nyid 'don pa spo ba yin mod /
ngo bo gcig pa nyid la yang cho ga'i sgros tha dad pa snang bas rnam pa gsal phyir khyad par du byed na /
gshom spyi sngar ltar las /
beng /
lcags par /
phur bu sogs yo byad khyad par ba rnams bsags /
sgrub mchod 'dod don gsol btab yan rdzogs par byas la /
khrus dang bgegs skrod /
mtshams sbyor ci rigs pa bshad nas /
rje btsun rdo rje 'dzin pa'i gtso //
bdag gi lus ngag yid gsum gyi //
dri ma thams cad sbyang ba'i phyir //
dbang bskur byin rlabs bstsal du gsol //
zhes gsol ba gdab /
rdo rje slob dpon sangs rgyas dpal //
sogs kyis rgyun bshags bya /
gtor ma mgon po 'khor bcas su bskyed la ye shes pa spyan drangs /
gtor dbang spyi dang mthun par   snga ma ltar ro /bya ste /
sku'i dbang ngo //
slob ma mgon por bskyed pa la phreng ba gtad de /
bzlas lung sbyin /   stag zhon dang 'dra /
gsung dbang ngo //
beng gtad de /
sangs rgyas kun gyi thugs kyi rten :
gang zhig 'phyar ba tsam gyis ni :
dgra bgegs rdul du rlog byed pa :
de ring khyod la sbyin par bya :
A+o~M ma hA kA la rak+sha du beng hU~M a b+hi Shiny+tsa mi :
thugs dbang ngo //
lcags par gtad la /
sangs rgyas kun gyi dngos grub rten :
gang zhig dran pa tsam gyis ni :
nag po dgyes shing ngoms par byed :
de ring khyod la sbyin par bya :
A+o~M ma hA kA la tsit+ta pri taM AHhU~M a b+hi Shiny+tsa mi :
yon tan gyi dbang ngo //
phur bu gtad la /
sangs rgyas kun gyi phrin las rten :
gang zhig sgril ba tsam gyis ni :
gdul dka' ma lus 'jigs par byed :
de ring khyod la sbyin par bya :
A+o~M ma hA kA la dgra bo'i snying la kI la ya hU~M phaT a b+hi Shiny+tsa mi :
phrin las kyi dbang ngo //
rjes khas blang yon 'bul rnams dang /
stob pa sogs rjes chog rnams kyang gong bzhin no //
rjes gnang gi cho ga 'di stag zhon la yang sbyar bas chog ste cho ga'i rnam grangs gcig yin pa'i phyir ro //
rnam 'a~Xgyur gtum drag gnod sbyin mgon //
thogs me~Xd mthu mnga' gsang chen sngags //
rdo~X rje~X theg pa'i bka' srung gtso //
beng chen sgrub thabs snying po'i phul //
mgon po beng ma'i sgrub thabs bka' gter gnyis ldan gyi lugs su bkod pa'i le'u tshan no ///
/
