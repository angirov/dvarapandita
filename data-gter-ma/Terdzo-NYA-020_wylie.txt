@#//
rdzogs pa chen po yang zab bla sgrub dkon mchog spyi 'dus kyi khrid yig gu ru'i dgongs rgyan nyin byed snying po zhes bya ba bzhugs so //
oM swasti /
na mo gu ru A di bud+d+ha pad+ma pra b+hA sa dz+wa la tsa ra NA ya /
bla ma gdod ma'i sangs rgyas pad+ma 'od 'bar gyi zhabs la phyag 'tshal lo //
rdzogs pa chen po yang zab bla sgrub dkon mchog spyi 'dus kyi khrid yig gu ru'i dgongs rgyan nyin byed snying po zhes bya ba dpal mgon rtsa ba'i bla mar phyag 'tshal lo //
kun khyab spros bral ye shes chos kyi dbyings //
rang bzhin 'od gsal lhun rdzogs bde ba che //
phyogs dus cha med kun 'gro gdod ma'i mgon /
sangs rgyas kun tu bzang por phyag 'tshal 'dud //
srid zhi byang chub sems kyi phun tshogs ma lus dbyings gyur pa //
gcig dang du ma'i spros bral chos nyid yongs grub rtag brtan khams //
rgya chad phyogs lhung yongs bral mtshan dpe yongs rdzogs rdo rje'i sku
/'od snang mtha' yas mgon po gang der 'dud do dge legs stsol //
rgyal kun thugs kyi ye shes gcig tu 'khyil ba'i rgya mtsho las //
don dam 'od gsal las skyes dmigs med brtse chen pad+mo'i dbus //
rang byung rdo rje'i sku mchog rnam kun mchog ldan rnam pa thams cad pa //
res 'ga' rdo rje slob dpon tshul shar mgon der snying nas 'dud //
gang gi gsang gsum sgyu 'phrul 'ja' tshon ltar bkra snying po'i gar //
'gro 'dul nus ldan bde gshegs mchog gi sa 'dzin rdo rje can //
ye shes klong gsal sku gnyis snying po'i spyi dpal bde ba che //
pad 'byung ngo bo bla mas bdag snying dbus su rtag rtsen mdzod //
gang gi thugs sgrub rin chen mchog gyur brgya phrag du ma yi //
snying po lta bu yang zab bsam 'phel yid bzhin nor bu ltar //
dkon mchog rgyal ba spyi 'dus dgongs pa'i bcud gyur gsang ba che //
man ngag khrid rim bla ma'i zhal lung gzhung don gsal ba zhig
/bdag gi 'dren mchog chos 'dir rtag dgyes de yi zhabs tog ched //
lam 'dir mos pa'i skal ldan rnams kyi yid kyi re skong du //
bla ma'i byin rlabs mthu la brten nas 'bad pas bgyis pa 'di //
don med ma yin don ldan phun tshogs rgyal ba'i btsas su sems //
gzhan ni chos 'di 'dzin pas bod kun khengs /
khrid 'chad po yang sde tshogs 'thug por gyur //
des na bdag gis ngal bas ci bya yang //
lhag bsam dag pas brjod la skyon yod min /
!
/de yang dam pa'i chos tshul tha dag pa'i gal mdo rdo rje theg pa ma lus pa'i snying po sgrub thabs thams cad kyi gnad dril ba /
yo ga gsum gyi dgongs bcud phyung ba yang gsang rdzogs pa chen po'i man ngag
/dus gsum rgyal ba thams cad kyi bgrod pa gcig pa'i lam /
rnal 'byor rig pa 'dzin pa tha dag gi dgongs nyams /
yang zab rmad du byung ba bla na med pa'i chos bla ma'i sgrub pa las khyad par du gyur pa rig 'dzin chen po 'ja' tshon snying pos rngod hom 'phrang lcags kyi sgo mo brag ri rdo rje gyen langs lta bu nas spyan drangs pa'i yang zab dkon mchog spyi 'dus kyi khrid bka' zab mo bstan par bya ba la /
dpon slob gnas dus kyi rten 'brel legs par 'grigs pa'i skabs su khrid la 'jug par bya ste /
de la spyir sngon du 'gro ba sbyor dngos thams cad kyi thun 'gor bar chad zhi zhing byin rlabs 'jug pa'i ched du dben pa'i gnas bde ba'i gdan la lus gnad dkyus mthun bcas rlung ro lan gsum bsal nas sgo gsum gyi bar chad sdig sgrib zhi zhing dag par bsams la /
mdun gyi nam mkhar pad+ma nyi zla'i gdan steng du pad+ma 'byung gnas dang rtsa ba'i bla ma dbyer ma mchis pa'i ngo bo rig 'dzin hU~M nag me 'bar rab byung cha lugs paN zhu chos gos can /
phyag g.yas rdo rje thugs kar 'gying stabs kyis 'dzin cing g.yon lcags kyi phur pa zur gsum gdengs pa zhabs rdo rje'i skyil krung gis bzhugs pa /
dpung pa g.yas g.yon du ye shes kyi rang 'od 'ja' tshon gyi gshog pa bkra zhing /
g.yas nas khro bo dang g.yon nas khro mo'i tshogs skar ltar 'phro ba /
shangs sgor yi ge a dkar po zla ba 'bum gyi 'od zer zil gyis gnon pa ye shes kyi rlung dang 'grogs te gnas pa /
de lta bu'i sku yi gnas gsum du oM AHhU~M dkar dmar mthing gsum gyis spras shing sku'i 'od zer gyis rang gi tho phyi gnas yul thams cad gtams par bsams la /
ngag nas /
bla ma la gsol ba 'debs so //
bla ma chos kyi sku la gsol ba 'debs so //
bla ma la gsol ba 'debs so //
bla ma longs spyod rdzogs pa'i sku la gsol ba 'debs so //
bla ma la gsol ba 'debs so //
bla ma sprul pa'i sku la gsol ba 'debs so //
skyabs mchog kun 'dus bla ma rin po che la gsol ba 'debs so //
bdag la mchog thun mong gi dngos grub ma lus pa myur du bstsal du gsol /
zhes gsol ba phur tshugs su 'debs shing oM AHhU~M ci rigs bzlas pa'i mthar dmigs med kyi ngang du dar cig mnyam par gzhag cing /
de nas khrid thun gang rung la 'jug par bya ste sngon du 'gro ba spyi'i chos so /
!
/bye brag sngon du 'gro ba la /
thun mong dang thun mong ma yin pa dang khyad par gyi sngon du 'gro ba gsum mo //
de rnams rim pa bzhin nyams len gyis rgyud sbyang bar bya ste /
de yang thog mar thun mong gi sngon du 'gro ba sangs rgyas sgrub pa'i rten dal 'byor rin po che rnyed par dka' ba'i ngang tshul la sems pa dang /
'dus byas kyi chos thams cad mi rtag pa'i rang bzhin myur du 'chi ba'i ngang tshul bsam pa dang /
las rgyu 'bras kyi rang gzugs bslu ba med pas 'khor ba sdug bsngal gyi rang bzhin du gnas shing 'khor ba'i bde ba la yid brtan mi thub pa'i tshul la sems pa dang /
des na gtan gyi bde ba rdzogs pa'i sangs rgyas kyi go 'phang bsgrub 'dod thun mong ma yin pa thar pa'i phan yon la nan tan du bsam pa sogs byang chub lam gyi rim pa skyes bu gsum gyi khrid spyi dang mthun par 'chad cing nyams su len pa gal che zhing /
chos bka' 'di dang 'brel mtshungs sngon 'gro bzhi sbyor zhes gter ston sangs rgyas gling pas yang gter du btsas pa rig 'dzin 'ja' tshon snying pos bton pa de nyams khrid du byas pas kyang 'brel chags shing chos thun gyi rnam grangs ni rags rtsis su bzhi dang /
gzhan ci rigs ltar skabs dang sbyar te bya'o /
!
/gnyis pa thun mong ma yin pa'i sngon du 'gro ba la bzhi ste dang po skyabs su 'gro ba ni /
rang nyid gang na gnas pa'i sa phyogs dag pa'i zhing khams su gyur pa'i mdun gyi bar snang gi mkha' la shin tu mdzes pa'i sprin kha dog lnga ldan gyis legs par btegs pa'i steng du /
rin po che sna tshogs las byas pa pad+ma'i 'dab ma las 'dab ma 'brel pa yangs shing rgya che ba'i dbus kyi ge sar ze'u 'bru'i steng du nyi zla'i gdan la rtsa ba'i bla ma dang dbyer ma mchis shing /
dus gsum sangs rgyas thams cad 'dus pa'i ngo bo pad+ma 'byung gnas mtshan dpes brgyan pa'i sku ber phod chos gos pad zhu rin chen rgyan cha can rdo rje bum thod kha T+wAM ga 'chang ba zhabs rdo rje'i skyil krung du bzhugs shing /
'od zer dpag med 'phro ba snying por gnas pa'i phyi rol pad+ma'i sa gzhi bang rim gyi rnam pa mtho dman cung zad gyur pa'i rim pa gsum gyi dang po la /
kun tu bzang po 'od dpag med thod phreng sde lnga gu ru mtshan brgyad sogs rtsa ba dang yan lag gi brgyud pa'i bla ma rnams mtshan dpe gzi brjid 'bar ba tshom bu'i tshul du bzhugs pa dang /
pad+ma'i sa gzhi gnyis pa la /
yi dam drag po me'i phreng ba can dang rta phag yid bzhin nor bu la sogs pa'i bla med rnal 'byor bya spyod kyi dkyil 'khor lha tshogs ma lus pa dang /
pad+ma'i rim pa gsum par bcom ldan 'das ma seng ge'i gdong pa can sogs mkha' 'gro chos skyong srung ma ye shes kyi spyan dang ldan pa bsam gyis mi khyab pas bskor bar bsam zhing /
de ltar pad+ma'i gdan dbus kyi phyogs bzhir de dang cha mthun pa'i gdan re gnas pa'i mdun dbus su rgyal ba shAkya seng ge la rdzogs pa'i sangs rgyas chags bral mchog gi sprul pa'i sku'i cha byad can bsam gyis mi khyab pa dang /
g.yas kyi dbus su 'phags pa spyan ras gzigs dbang phyug la byang chub sems dpa'i dge 'dun gyi tshogs dang /
g.yon gyi dbus su shA ri'i bu la nyan thos dang rang sangs rgyas 'phags pa'i tshogs bgrang las 'das pas bskor ba /
rgyab kyi pad+mar rgyal ba'i gsung rab ma lus shing lus pa med pa dam pa chos kyi glegs bam gang+gA klung gi bye ma'i nyag ma bzhin bgrang gis mi langs shing ri rab kyi ngos ltar yangs shing brjid pa A li kA li'i rang skad di ri ri sgrog ste gnas pa /
gzhi sprin gyi gseb nas lha'i bu dang bu mo mang pos mchod sprin sna tshogs pa thogs nas skyabs yul mchod pa la brtson pa /
skyabs yul gyi mdun du khams gsum 'gro ba rigs drug nam mkha'i mtha' dang mnyam pa'i sems can thams cad kyis bdag dang lhan cig par dus 'di nas bzung byang chub snying po la mchis kyi bar du /
skyabs kyi dam pa dkon mchog gsum la snying khong rus pa'i gting nas skyabs su 'gro ba'i lus kyi spyi bor thal mo pad+ma kha 'bus pa ltar sbyar zhing ngag snyan cing 'jebs pas skyabs 'gro'i tshig brjod par mos pa dang /
khyad par bdag gis snying brtse bas sems can de rnams 'khor ba sdug bsngal gyi rgya mtsho las myur du sgrol ba'i phyir skyabs su 'gro ba'i blo dung dung rtse gcig pas /
ngag nas /
oM AHhU~M:
skyabs gnas dam pa rnams la skyabs su mchi'o :
zhes gter gzhung rdo rje'i tshig dang /
bla ma sangs rgyas bla ma chos :
de bzhin bla ma dge 'dun nyid :
bla ma dpal chen he ru ka :
kun byed rgyal po bla ma yin :
dkon mchog rtsa gsum 'dus pa'i gtso :
gu ru rat+nar skyabs su mchi'o :
zhes rgyud tshig gi mtha' cung zad gsos pa ste de ltar ci nus su brjod /
de nas thun bsdu ba'i skabs su /
skyabs yul rnams kyi thugs ka nas 'od zer dkar po byung bdag dang mtha' yas pa'i sems can rnams la phog sdig sgrib dag
/lus 'od kyi gong bur gyur skyabs yul rnams la thim /
skyabs yul yang 'khor rnams gtso bor 'dus shing de yang gu ru la thim /
gu ru yang 'od kyi gong bu nam mkha'i snying por thim par bsams la sems spros bral gyi ngang du ci gnas mnyam par gzhag pa ni don dam pa'i skyabs 'gro'o //
de ltar skyabs su 'gro ba'i dge ba bsngo smon gyis rgyas btab pa ni /
dus gsum gshegs pa'i rgyal ba thams cad kyis //
bsngo ba'i mchog tu gang la bsngags pa des //
bdag gi dge ba'i rtsa ba 'di kun kyang //
bzang po spyod pa'i phyir du bsngo bar bgyi //
bsod nams 'di yis thams cad gzigs pa nyid //
thob nas nyes pa'i dgra rnams pham byas nas //
skye rga na 'chi'i dba' rlabs 'khrugs pa yi //
srid pa'i mtsho las 'gro ba sgrol bar shog
/ces brjod do //
nub mo nyal ba'i skabs su skyabs yul rnams ma bsdus pa'i mdun pad zla'i gdan la rang nyid nyal bar bsam pa ni skyabs 'gro'i dmigs pa'i yan lag go
/des ni dkyus kyi khrid rim dmigs skor dang po ste skyabs 'gro'i khrid tshar /
mgyogs khrid skabs zhag gsum sogs ci ltar 'os pa skyabs 'gro la nan tan 'bad cing rjes su yang thun 'go thams cad du rgyas bsdus ci rigs ma chad par bya'o //
skabs 'dir slob mas kyang 'chad pa'i don go zhing dgos pa dang bla mas kyang chos la 'chad nus shing gnyis kas 'chad nyan spro na skyabs su 'gro ba'i rnam gzhag phan yon sogs rgya cher bshad par bya ste /
sngar de ma go bas blo sna chos la ji bzhin ma zhugs /
da go bas blo sna chos la yang dag zhugs pa sogs dgos gal yang che ba yin no /
!
/gnyis pa sems bskyed pa'i khrid ni /
skyabs 'gro'i dmigs pa grub 'phral legs par bsam ste /
'di ltar nam mkha'i mtha' 'dzad pa med pa tha dag sems can gyis yongs su khengs shing de rnams bdag gi pha ma'i rang bzhin yin la kun gyis bde ba 'dod kyang de'i thabs la mi mkhas pas nyon mongs pa'i rgya mtshor bying zhing /
sdug bsngal gyi me 'obs chen por ltung ba snying re rje /
de rnams 'khor ba sdug bsngal las ci nas kyang bdag gis sgrol bar bya dgos la de'i ched du yang zab bla ma'i sgrub pa dkon mchog spyi 'dus kyi man ngag rdo rje'i rnal 'byor la mchog tu 'bad de myur du sangs rgyas thob par bya snyam nas /
ngag tu /
rgyu drug 'khor bar 'khyams pa'i pha ma rnams :
bzod med gdung bas sangs rgyas thob bya'i phyir :
kun kyang byang chub mchog tu sems bskyed do :
zhes ci nus bklag cing bar skabs rnams su bdag gi dge ba'i rtsa ba thams cad 'od zer zla ba'i zhun ma lta bur dbugs phar btang ba dang 'grogs te sems can rnams la phog bde ba mchog gi go 'phang brtas /
tshur dbugs rngub pa dang lhan cig sems can gyi sdig sgrib sdug bsngal ma lus pa dud 'tshubs kyi rnam pa lta bur 'dus nas bdag la thim /
bdag gis kyang lam zab mo yid la byas pas skad cig de ma thag tu byang bar bsam ste dbugs 'byin 'jug gi sgo nas dge sdig gtang len gyi dmigs pa 'di rgyal sras rnams kyis bslab 'os mchog dang phul du gyur pa yin na nan tan gyis 'bad par bya zhing /
thun bsdu ba'i tshe dmigs med spros bral gyi ngang du ci gnas bzhag ste de ni don dam pa'i sems bskyed do //
spyir dus rtag tu sems can thams cad bdag gi yid du 'ong ba 'ba' zhig bsam pa byams pa /
bdag gi shin tu gces pa'i bshes me la 'tshig pa blos mi bzod pa lta bu sems can thams cad la snying rje /
bu gcig pu g.yul du song nas rang gnas su log tshe ma yi sems la bde ba thob pa bzhin bdag gi yid la dga' ba bskyed pa /
gnas skabs kyi dgra gnyen sogs la yid brtan mi thub pa sgyu ma lta bur shes shing phyogs ris med par sems can gyi don spyod pa btang snyoms te /
de ltar tshad med bzhi la rtag tu sems shing bslab par bya ba yang gal che zhing /
gzhan yang spyod lam kun tu mchod 'os mi bslu ba dang sems bskyed pa la mi smod pa dang /
sems can la g.yo sgyu spong ba dang dge ba'i las la 'gyod pa mi skyed pa ste dkar po'i chos bzhi zhes de la yang nan tan chen pos rtag tu bslab par bya'o //
mthar bsngo smon sogs kyang skyabs 'gro'i skabs ltar bya /
dmigs thun gnyis pa sems bskyed kyi khrid tshar /
'di yang gong ltar zhag gsum sogs ji ltar rigs pa bsgom zhing /
spyir skyabs sems gnyis ni chos spyod thams cad kyi sngon 'gro yin pas thun la 'jug res kyi sngon du bya ba gal che'o //
'dir yang dgos shing nus pa dang spro na byang chub sems kyi rnam gzhag smon 'jug tshad med bzhi phar phyin drug byang sems kyi bslab pa phan yon dang bcas rgyas par bshad do /
!
/gsum pa rdo rje sems dpa'i sgom bzlas kyi khrid ni /
thun 'go'i skyabs 'gro sems bskyed grub 'phral /
rang nyid tha mal du gnas pa'i spyi bo'i steng thad pad+ma dkar po'i snying po ge sar ze'u 'bru dang bcas shing de'i 'dab ma la 'dab ma 'brel ba'i pad 'dab tshad bzung las 'das pa nam mkha'i khyon yongs su khengs pa lta bu /
'dab ma re re'i 'og tu sems can re re gnas shing 'dab ma re re bzhin dang ge sar ze'u 'bru'i snying por zla ba'i dkyil 'khor re re dang /
de re re'i steng du rigs thams cad 'dus pa'i bcom ldan 'das dpal rdo rje sems dpa' mtshan dpe yongs rdzogs phyag na rdor dril 'dzin cing rin po che dang rgyan gyi chas yongs su rdzogs pa sems dpa'i skyil krung can /
thugs kar zla steng hU~M mthar yi ge brgya pa'i phreng bas bskor ba de las 'od zer 'phros /
rgyal ba rnams la sku gsung thugs dgyes pa'i mchod pa 'bul /
thugs rje byin rlabs thams cad sngags kyi 'khor lo'i rnam par spyan drangs /
thugs ka'i sngags 'khor la thim pas /
de las sku gsung thugs kyi bdud rtsi'i rgyun byung /
rdo rje sems dpa'i sku lus khengs nas ma shong lud pa'i tshul gyis ba spu'i bu ga dang zhabs kyi sor rtse nas bdud rtsi'i rgyun bab /
bdag dang sems can thams cad kyi spyi bo tshangs pa'i bu ga nas zhugs lus kyi nang thams cad khengs pas nad thams cad rnag khrag chu ser /
gdon thams cad shig sro sdom sdig
/sdig sgrib dud khu 'ja' tshon sngo dmar gyi rnam par bu ga dgu dang ba spu'i sgo nas thon /
sa rim pa dgu'i 'og tu song rang lus sha khrag rus pa ljan ljin dngos po dang bral ba phyi nang zang thal shel gyi gong bu lta bur bsams la yi ge brgya pa la nan tan du 'bad par bya ste /
de ltar rtsa ba gter gzhung rdo rje'i tshig gis gsal btab pa ni /
rang nyid tha mal spyi gtsug tu :
rigs 'dus rdor sems 'od kyi sku :
dkar 'tsher rdor dril rin chen brgyan :
skyil krung zhal 'dzum brtse ba'i nyams :
thugs kar hU~M la yig brgyas bskor :
'o rgyun lta bu'i bdud rtsi bab :
spyi gtsug rkang mthil yan chad kyi :
nad gdon sdig sgrib thams cad dag :
shel bum zho yis bkang ba ltar :
gsal stong ngang nas bzlas pa bya :
oM badzra satwa sa ma ya /
ma nu pA la ya /
badzra satwa twe no pa tiSh+Tha /
dr-i D+ho me b+ha wa /
su toSh+yo me b+ha wa /
su poSh+yo me b+ha wa /
a nu rak+to me b+ha wa /
sarba sid+d+hi m+me pra yats+tsha /
sarba karma su tsa me tsit+taM/
shri yaHku ru hU~M/
ha ha ha ha hoH
b+ha ga wAn sarba ta thA ga ta badzra mA me muny+tsa :
badzri b+ha wa ma hA sa ma ya satwa AHhU~M/
'bum khri stong brgya nyer gcig bdun :
rab 'bring tha ma rtags dang sbyar :
zhes pa ltar ci nus bzlas shing thun mthar thal mo sbyar la /
rdo rje sems dpa' sems dpa' che //
rdo rje de bzhin gshegs pa kun /
rdo rje dang po kun tu bzang /
phyag 'tshal rdo rje sems dpa' la'o //
zhes pas bstod /
mgon po bdag ni mi shes rmongs pa yis //
dam tshig la ni 'gal zhing nyams //
bla ma mgon pos skyabs mdzod cig
/gtso bo rdo rje 'dzin pa ni //
thugs rje chen po'i bdag nyid can //
'gro ba'i gtso la bdag skyabs mchi'o //
zhes bdag dang mtha' yas pa'i sems can thams cad kyi sdig pa nyes ltung bshags pas /
rdo rje sems dpa'i zhal nas rigs kyi bu khyod kyi gtso byas sems can thams cad kyi sdig sgrib dus de ring nas dag go zhes bka' yi gnang ba byin nas /
rdo rje sems dpa'i mdzod spu dang thugs ka dang zhabs kyi mthe bong nas 'od zer byung bdag dang sems can rnams la phog
/sdig sgrib dag ste rdo rje sems dpa'i skur gyur /
rang gi spyi bo'i rdo rje sems dpa'i thugs kar thim /
'dab ma la gnas pa'i rdo rje sems dpa' rnams pad+ma'i ze'u 'brur gnas pa'i rdo rje sems dpar thim /
de yang thugs ka'i zla ba sngags phreng hU~M yig la thim /
hU~M yig kyang thig le nA da'i mthar stong pa nyid la ci gnas su mnyam par gzhag
/de las ldang nas /
dge ba 'di yis myur du bdag
/rdo rje sems dpa' 'grub gyur nas //
'gro ba gcig kyang ma lus pa //
thams cad de yi sa la 'khod par shog
/ces dang gong bzhin bsngo smon gyis rgyas gdab /
dmigs skor gsum pa rdo rje sems dpa'i bsgom bzlas kyi khrid tshar /
'di la long khyab dang ldan na sgom bzlas zla ba kha shas kyi bar du gnyug bsring zhing sdig sgrib dag pa'i rtags spyi dang mthun par dngos nyams rmi lam du yid ches thob pa yang yang ma byung gi bar nan tan du bya'o //
mgyogs khrid skabs su yang 'di'i sgom bzlas zhag gsum mam bdun sogs ci ltar 'os par bya zhing khrid ma rdzogs kyi bar thun dang po'i 'go ru sgom bzlas 'jur ba re ma chad par bya'o //
skabs 'dir dgos nus spro na /
sdig pa'i nyes dmigs bshags sdom byed tshul /
sgom bzlas ci ltar bya ba'i tshul rgyas par bshad do /
!
/bzhi pa maN+Dal gyi khrid ni /
skyabs sems sngon du song ba'i rjes thog tu /
de nas tshogs zhing skyabs yul ltar gsal btab pa'am /
yang na rin po che'i sa gzhi maN+Dal bar snang du bzhag pa lta bu'i dbus su seng khri pad+ma nyi zla'i gdan la gu ru pad+ma 'byung gnas sprul pa'i sku'i cha byad phyag mtshan rgyan cha lugs yongs su rdzogs pa de'i steng thad du 'phags pa spyan ras gzigs longs spyod rdzogs pa a ro l-ika? gi cha byad can gangs chen mtsho'i bdag nyid can /
de'i spyi bo'i steng thad du dang po'i sangs rgyas 'od mi 'gyur ba dmar po rgyan med mnyam gzhag rdo rje'i skyil krung can /
de ltar sku gsum tho brtsegs su bzhugs pa la bla ma chos kyi sku'i mtha' skor du rgyal ba dgongs brgyud sangs rgyas longs spyod rdzogs pa'i sku zhi ba dang khro bo dang zhi ma khro bo dang zhi ma khro yab yum kha sbyor dang /
'khyud pa dang rgod pa dang blta ba'i tshul can rgyud sde'i lha dang rdzogs chen ston pa bcu gnyis mchog gi sprul pa'i sku chags bral go zlog yum dang bcas pa sogs dgongs brgyud bla ma'i tshogs bsam gyis mi khyab pa dang /
bla ma longs spyod rdzogs pa'i sku la rig 'dzin brda brgyud rgyal ba sa bcu rgyun gyi tha ma la gnas pa'i tshul can 'jam dpal 'jig rten dbang phyug gsang ba'i bdag po sgrib pa rnam sel sogs rgyal sras thu bor grags pa rig 'dzin che mchog rnams dang /
gzhan yang dag pa'i sa gsum la gnas pa'i 'phags tshogs rig 'dzin rgya mtshos bskor ba /
bla ma sprul pa'i sku la gang zag snyan brgyud mkha' 'gro gtad rgya bka' babs lung bstan smon lam dbang bskur byin rlabs rtogs pa'i brgyud pa sna tshogs kyis bskor ba ste rgya gar gyi rig 'dzin brgyad grub chen brgyad cu 'dzam gling rgyan drug
/bod kyi rje 'bangs nyi shu rtsa lnga /
sprul sku gter ston brgya rtsa sogs grub pa mchog gi sa la gshegs pa'i tshom bu 'bum sde bye ba phrag ji snyed pa dang dpa' bo rnal 'byor ma tshogs mkha' 'gro rgya mtshos bskor bar gsal zhing /
de'i phyogs bzhir rin po che'i khri la mdun rgyab tu sangs rgyas dang dam chos /
g.yas g.yon theg pa che chung gi dge 'dun /
de rnams kyi mtha' skor mu khyud kyi tshul du chos skyong srung ma ye shes kyi spyan dang ldan pa rnams bzhugs te yod par bsams la /
de'i mdun du bdag dang sems can thams cad bya byed spyod lam mthun pas thog mar yan lag bdun 'bul ba ni /
oM AHhU~M:
chos rnams thams cad sku gsum rang bzhin la :
gnyis med klong yangs chen por phyag 'tshal lo :
ma bcos mtha' bral mnyam pa nyid kyis mchod :
rang sems sangs rgyas ma rtogs mthol lo bshags :
gnas lugs rang rig ngang du yi rang ngo :
'dzin med khyab gdal rol pa'i chos 'khor bskor :
'khor 'das dbyer med bzhugs par gsol ba 'debs :
chos dbyings lhun grub chen por bsngo bar bya :
zung 'jug kun khyab bde chen mchog thob shog :
ces bdun rnam par dag pa dang /
de nas maN+Dal lag tu blangs te rdul phyis pas bdag sogs sems can thams cad kyi sdig sgrib dag par bsam /
de nas dri bzang gi chus brlan te byang chub sems kyis rgyud brlan par bsam /
oM badzra b+hU mi AHhU~M/
zhes brjod cing me tog sil ma bkram pas maN+Dal gzhi gser gyi sa gzhi yangs shing rgya che ba dri bzang chu yan lag brgyad ldan gyi rgya mtsho grub par bsam /
oM badzra re khe AHhU~M/
zhes pas srin lag gis maN+Dal mtha' skor bas phyi rol rdo rje'i rwa ba mu khyud can gyis bskor bar bsam /
dbus su hU~M zhes dri bzang chus thig le byas pas maN+Dal gyi bgegs sbyangs shing bsrung bar bsam /
de nas ri gling mchod pa'i lha mo rgyal srid nyi zla sogs tshom bu bkod cing ngag 'don ltar yid kyis gsal btab ste maN+Dal rgyas par 'bul mthar /
sa gzhi spos chus byugs shing me tog bkram //
ri rab gling bzhi nyi zlas brgyan pa 'di /
sangs rgyas zhing du dmigs te phul ba yis //
'gro kun rnam dag zhing la spyod par shog
/ces lan grangs ci nus su dkon mchog rtsa gsum spyir 'bul //
de nas sku gsum gyi maN+Dal 'bul ba ni /
gter gzhung rtsa ba yo ga gsum gyi sgrub thabs las /
maN+Dal ni zhi khro sku gsum maN+Dal sogs gang rung bya'o :
zhes gsungs pa ltar sprul sku gter ston chen po rang nyid kyis sngon 'gro'i ngag 'don du gong bzhin gyis 'bul te /
oM AHhU~M:
chos dbyings maN+Dal rig pas brgyan pa 'di :
bla ma sangs rgyas chos kyi sku la 'bul :
zhes pas bla ma chos sku dgongs brgyud sangs rgyas dkon mchog rnams la dmigs te 'bul /
rang lus maN+Dal dbang pos brgyan pa 'di :
bla ma longs spyod rdzogs pa'i sku la 'bul :
zhes pas bla ma longs sku brda brgyud chos dkon mchog rnams la dmigs te 'bul /
rin chen maN+Dal gser g.yus brgyan pa 'di :
bla ma thugs rje sprul pa'i sku la 'bul :
zhes pas bla ma sprul sku snyan brgyud sogs theg pa che chung gi dge 'dun dkon mchog rnams la dmigs te 'bul /
de nas spyir dmigs la /
thugs rjes 'gro ba'i don du bzhes su gsol //
bzhes nas dbang skur byin gyis brlab tu gsol //
gu ru rat+na maN+Dal kaM nir+YA ta yA mI/
zhes maN+Dal gyi 'dod don gsol ba gdab pa'o //
de ltar bla ma sku gsum sku yi bkod pa tha dad las don gyi ngo bo tha dad dang bzang ngan gtan nas med pa shes dgos shing 'khor rnams kyang nyi ma dang 'od zer gyi tshul de dang de yi sgyu 'phrul gyi rol pa shar ba yin la /
chos skyong srung ma ye shes kyi spyan ldan rnams ni theg chen dge 'dun gyi nang tshan du 'du la /
yang na sku gsum gyi maN+Dal yang spyi khyab tu 'bul na shin tu legs par 'gyur ba yin no //
'dir bshad pa'i dgongs brda snyan brgyud kyi rnam gzhag spyi dang mi mthun no snyam pa'i log rtog mi bya ste sangs rgyas sku gsum la dgongs brda snyan brgyud tshar re sbyor du yod pa sngags rnying ma'i gzhung rnam par dag pa nas 'byung na 'gal ba med pa'i legs bshad kho na yin no //
de nas thun bsdu ba'i skabs su tshogs zhing rnams kyi thugs ka nas 'od zer 'phros sems can rnams la phog pas sdig sgrib dag
/dag pa'i zhing du gshegs par gyur /
tshogs zhing 'khor rnams gtso bo la thim /
de yang gu ru'i sku la thim /
gu ru rin po che 'od kyi gong bur gyur te rang gi spyi bo nas mar zhugs /
bdag gi bsod nams dang ye shes kyi tshogs yongs su rdzogs shing gu ru'i thugs dang rang sems dbyer med du gyur par bsams la ci gnas su mnyam par gzhag
/de nas dge ba bsngo ba sogs spyi ltar bya /
dmigs skor bzhi pa maN+Dal gyi khrid tshar /
long khyab ldan na dmigs thun 'di la zla ba sogs bsod nams 'phel ba'i rtags nyams snang gsal po'am rmi lam yang yang btud mar ma byung gi bar du bya zhing dngos su yang rdor sems sgom bzlas dang 'di gnyis kar shes pa gsal zhing gnyid dang le lo chags sdang chung /
rig pa dwangs /
nges 'byung skyo shas skye /
dad pa dang mos gus sngar las che ba skye zhing brtan par 'gyur na khyad par gyi rtags so //
mgyogs khrid skabs su zhag gsum sogs ci rigs nyams su len zhing /
khrid ma tshar gyi bar thun dang po'i 'gor ma chag par nyams su len no //
chos thun 'di'i skabs su yang dgos nus spro na maN+Dal gyi tshul 'jig rten khams kyi rnam par gzhag pa dang /
sku gsum maN+Dal gyi go don yang dag pa tshogs gsag pa dgos pa'i tshul phan yon dang bcas pa rgyas par bshad do /
!
/gsum pa khyad par gyi sngon du 'gro ba ni /
rdo rje theg pa'i dgongs snying yang zab bla ma'i rnal 'byor nyams su len pa ste /
skyabs sems sngon du 'gro bas rang nyid gnas pa'i sa phyogs dag pa'i zhing khams 'ja' zer 'od gur 'khrigs pa'i dbus su bdag lus yi dam lha'i sku ru gsal btab par bya ste /
gter ston rig 'dzin mchog gi zhal gsung yang zab kyi sngon 'gro rgyun khyer du yi dam rdo rje rnal 'byor ma bsgom par gsungs shing /
chos 'di 'dzin pa'i sprul pa'i skyes mchog khyad par can gzhan gyis kyang de dang mthun par mdzad pa shas che yang phyis byung kha cig gis gur drag byas pa yod kyang don mi 'phyugs mod /
'on kyang 'dir ni gter ston rin po che'i gsung rgyun kho na ltar bya ste /
de yang pad+ma dang nyi ma dang zla ba dang bam ro brtsegs pa'i gdan gyi steng du rang rig pa'i ngo bo rang bzhin gyi 'od gsal ba chos sku ye shes kyi mkha' 'gro rdo rje rnal 'byor ma'i sku'i rnam par gyur pa ni /
sku mdog dmar ser o rgyan ga dza ni yi sin+d+hu ra'i kha dog lta bu zhi ma khro chags pa'i nyams can bzhad pa'i zhal tshems phreng dkar zhing mche ba'i myu gu bzhi gtsigs pa /
spyan gsum nam mkhar hrig ge gzigs shing gzhon nu bcu drug lang tsho rgyas pa'i nyams can nu ma 'bur zhing gsang gnas rgyas pa /
phyag gnyis g.yas rdo rjes yu ba byas pa'i zangs gri ngom thabs su 'phyar ba /
g.yon dung chen khrag gis bkang ba thugs kar 'dzin cing zhal du gsol ba /
zhabs gar stabs g.yas bskum pa'i rting pa b+ha ga la gtad pa /
g.yon brkyang bas bdag med ro yi snying gar brdzis pa /
dbu skra ral pa dmar ser gyen du brdzes pa'i dbus su phag zhal nag po rngam la brjid pa /
thod skam lnga'i dbu rgyan dang thod rlon lnga bcu'i do shal can /
phyag rgya lngas mdzes shing dar dang rin po che'i rgyan gyis brgyan pa /
snyan cha gser gyi 'khor lo dril bus mtshan pa dang /
phyag zhabs gser gyi gdu bu g.yer kha 'khrol ba /
blta bas mi bzod pa'i ye shes kyi 'od zer lnga dang me dpung gi dbus su bzhugs pa'o //
de'i spyi bor pad nyi zla ba'i gdan gyi steng du rang gi drin can rtsa ba'i bla ma sangs rgyas thams cad 'dus pa'i ngo bo gu ru pad+ma yid bzhin nor bu'i cha lugs can /
mtshan dpe lhun sdug gzi brjid 'od du 'bar zhing phyag mnyam gzhag yid bzhin gyi nor bu 'dzin cing spyan lta stangs ting nge 'dzin las g.yo ba med par bzhugs pa /
de'i steng nas yar la brgyud pa'i bla ma rnams mdung tshug gam tho brtsegs kyi tshul du bsgom par bya ste /
gter ston nas rtsa ba'i bla ma'i bar rang rang gi brgyud tshul tha dad pa las /
'dir rtsa ba'i bla ma'i spyi bo'i thad steng du pad nyi zla gdan la /[ \u0fcb ]rig 'dzin chen po pad+ma bde chen gling pa sku mdog dmar smug stod g.yogs sngon po sham thabs dkar po mnab gzan dmar po gsol ba /
dbu la paN zhu mdzes pa /
phyag g.yas gnam lcags kyi phur pa dang g.yon thod pa bdud rtsis bkang ba 'dzin pa /
de'i spyi bor pad nyi zla gdan la rig 'dzin klong gsal snying po sku mdog sngo sangs ag tshom brang gi rgya mdor snyegs pa /
spyan 'bru tshugs can /
dbu la ras dkar gyi la thod dang sku la 'dung dmar bzhes shing za 'og gi ber phyam gser gyi kha dog can gsol ba /
phyag gnyis rdo rje dang sdig pa 'dzin pa'o //
de'i spyi bor khrag 'thung bdud 'dul nus ldan rdo rje sku mdog dkar gsal spyan zim bus gzigs pa /
dbu la pad zhu pad+ma mthong grol dang /
sku la phod ka dang sham thabs dkar po can /
za 'og gi ber phyam gsol ba /
phyag g.yas sa gnon dang g.yon mnyam gzhag thod pa bdud rtsis bkang ba 'dzin pa'o //
de'i spyi bor rig 'dzin 'ja' tshon snying po rab tu byung ba'i cha byad can sku mdog dkar smug dbu la pad zhu dang sku la chos gos gsol ba /
phyag g.yas rdo rje 'gying thabs kyis 'dzin cing g.yon gnam lcags kyi phur pa gsor ba /
dpung pa na 'ja' tshon gyi gshog pa can /
de'i spyi bor pad nyi zla gdan la rgyal yum ye shes mtsho rgyal sku mdog dkar la sngo ba'i mdangs chags pa /
zar ma'i me tog lta bu dbu skra phyed gyen du bcings shing phyed thur du 'phyang ba /
za 'og gi 'dung gos rin po che'i rgyan du mas nye bar spras pa /
phyag mnyam gzhag thod pa bdud rtsis bkang ba 'dzin pa'o //
de'i spyi bor pad nyi zla gdan la slob dpon pad+ma 'byung gnas sku mdog dkar dmar mtshan dpe yongs su rdzogs pa rgyan cha lugs spyi dang mthun pa /
de'i spyi bor thugs rje chen po gangs chen mtsho kha sar pa Ni'i cha byad can /
de'i spyi bor kun bzang snang ba mtha' yas sku mdog dmar po gcer bu phyag mnyam gzhag zhabs rdo rje'i skyil krung can /
rang 'od 'od gsal phyag rgya chen mo la 'khyud pa /
de thams cad kyang gzi brjid mchog tu 'bar zhing gnas gsum sangs rgyas thams cad kyi sku gsung thugs rdo rje gcig tu bsdus pa'i rang bzhin oM dkar AHdmar hU~M mthing gsum gyis mtshan pa /
sku 'od khyim thig le 'ja' tshon gyi dbus su bzhugs pa'i mtha' skor du /
sangs rgyas byang sems rig 'dzin grub thob yi dam mkha' 'gro chos skyong srung ma rnams gangs kyi ri bo la sprin gyi phung po gtibs pa lta bur bzhugs par bsam zhing /
rgyun khyer gyi ngag 'don tshigs bcad gter ston gyi zhal gsungs kyis gsal btab pa ni /
e ma hoH
rang lus 'od phung rdo rje rnal 'byor ma //
mdangs gsal me 'od gsal stong lhag ge'i ngang //
phyogs mtshams nam mkha' 'ja' 'od zer gyi klong //
spyi bor bla ma pad 'byung spyan ras gzigs //
rigs kyi bdag po snang ba mtha' yas dang //
gzhan yang mdo rgyud bstan bcos man ngag sogs //
rgya bod mkhas grub bla ma thams cad bzhugs //
de la yid rtse gcig mos gus kyi gdung shugs drag po bskyed nas de'i mdun du rang gi lus longs spyod dus gsum gyi dge rtsa dang bcas te ltos pa med par ling gis 'bul zhing legs nyes skyid sdug ci mdzad khyed shes /
skyabs dang re sa gzhan na med do snyam pa'i blo dung dung pos phur tshug ner tshug gi sgo nas gsol ba gdab par bya ste /
de yang gsol 'debs rgyun khyer gyi rnal 'byor las byung ba ni /
oM AHhU~M/
thog ma'i sangs rgyas kun bzang snang mtha' yas //
gangs can mgon po kha sar pa Ni dang //
'ja' lus snang srid dbang sdud pad+ma 'byung //
yang sprul rig 'dzin snying po'i mtshan can la //
gsol ba 'debs so byin gyis brlab tu gsol //
ka dag lhun grub gzhi thog phebs pa dang /
khregs chod thod rgal lam la rtsal 'byongs te //
sku dang ye shes dbyer med mngon gyur zhing //
mtha' yas 'gro kun sprul pas 'dren par shog
/ces gter ston gyi zhal gsungs te 'phri bsnan med par de kho na bzhin bklags la /
gzhan bla ma brgyud rim gyi gsol 'debs gong du yod pa ltar skabs 'dir sbyar bar bya la /
mthar mos gus stobs kyis bla ma brgyud rim rnams gong ma 'og ma la rim par mthar rtsa ba'i bla ma la thim /
de sku gzi brjid 'od du 'bar zhing thugs brtse bas bdag la dgongs te byin gyis brlab par bsams nas tshig bdun gsol 'debs dang /
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
oM AHhU~M badzra gu ru pad+ma sid+d+hi hU~M:
zhes sems gzhan la ma yengs par mos gus kyi shugs bskyed la brgya rtsa sogs ci nus bzla /
de yang rig 'dzin 'dus pa rtsa ba'i rgyud las /
bsnyen dus bla ma spyi bor bsgom //
gsol 'debs tshul du dzapa? 'di bzla //
zhes gsungs pa'i man ngag gi snying po yang 'di kho nar 'du'o //
de nas bla ma'i dpral ba'i oM las 'od zer zla ba zhun ma lta bu rang gi dpral bar thim pas /
bum pa'i dbang thob /
lus kyi sgrib pa dag
/sa brgyad pa mi g.yo ba non /
'bras bu sprul pa'i sku thob pa'i skal pa can du gyur /
lam dus su bskyed rim ma hA yo ga'i rnal 'byor bsgom pa la dbang bar gyur /
mgrin pa'i AHlas 'od zer mar me'i rtse mo lta bu byung /
bdag gi mgrin par thim pas /
gsang ba'i dbang thob /
ngag gi sgrib pa dag
/sa dgu pa legs pa'i blo gros non /
'bras bu longs sku thob pa'i skal pa can du gyur /
lam dus su rdzogs rim a nu yo ga ste rang byin gyis brlab pa bsgom pa la dbang bar gyur /
thugs ka'i hU~M las 'od zer spos reng gi dud pa lta bu byung ba bdag gi snying khar thim /
shes rab ye shes kyi dbang thob /
yid kyi sgrib pa dag
/sa bcu pa chos kyi sprin non /
'bras bu chos kyi sku thob pa'i skal pa can du gyur /
lam dus su a ti yo ga ste dkyil 'khor 'khor lo bsgom pa la dbang bar gyur /
sku yi gnas lnga ka nas 'od zer kha dog lnga ldan nam mkha' nas 'ja' shar ba lta bu byung /
bdag gi gnas lngar thim /
bzhi pa ye shes chen po'i dbang thob /
sgo gsum gyi sgrib pa dag
/thob bya bcu gcig kun tu 'od kyi sa dang 'bras bu ngo bo nyid sku thob pa'i skal pa can du byas /
lam dus su a ti yang gsang rdo rje snying po rdzogs chen bya rtsol bral ba'i don ka dag lhun grub kyi ye shes bsgom pa la dbang bar gyur /
de nas bla ma rang gi tshangs pa'i bu ga nas mar byon /
snying pad+ma 'dab brgyad kyi dbus su bzhugs shing sku las bdud rtsi'i rgyun babs nas bdag gi lus mer gyis khengs /
de mthar bla ma yang bde ba chen po'i rang bzhin 'od du zhu /
bdag gi lus ngag yid gsum dang bla ma'i sku gsung thugs dbyer mi phyed par ro mnyam thig le nyag gcig tu gyur par bsams la rig pa stong gsal du ci gnas mnyam par gzhag
/yang gong ltar bskyar zhing yang nas yang du bsgom pa la nan tan du bya /
thun mthar /
dpal ldan rtsa ba'i bla ma rin po che //
bdag gi snying khar pad+ma'i ze'u 'bru la //
'bral ba med par rtag tu bzhugs nas kyang //
sku gsung thugs kyi dngos grub bstsal du gsol //
skye ba kun tu yang dag bla ma dang //
'bral med chos kyi dpal la longs spyod cing //
sa dang lam gyi yon tan rab rdzogs nas //
rdo rje sems dpa'i go 'phang myur thob shog
/dge ba 'di yis myur du bdag
/dpal ldan bla ma 'grub gyur nas //
'gro ba gcig kyang ma lus pa //
thams cad de yi sa la 'khod par shog
/ces pa sogs bsngo smon bzang pos rgyas btab /
dmigs skor lnga pa bla ma'i rnal 'byor gyi khrid tshar /
'di ni byin rlabs kyi 'jug sgo dge sbyor skye ba'i rten khyad par can yin pas lo dang zla ba sogs yun ci ring du nyams su len pa gal che zhing /
mgyogs khrid kyi skabs su yang gzhan las 'di cung zad gnyug bsrings te bya /
khrid thun 'dzin pa'i thun 'go kun tu ci lcogs re ma chad par byed /
'di skabs su bla ma'i mtshan nyid slob mas bsten tshul dam tshig gi rnam gzhag mos gus kyi phan yon /
bla ma'i rnal 'byor la 'bad dgos tshul rnams slob mas sngar ma thos shing mi shes na ci nus kyis bshad par gces so //
de ltar sngon du 'gro ba'i rim pa rnams gter gzhung rtsa ba lta sgom spyod gsum gyi gzhung khrid las /
rgyas par khrid tshul ni /
'byung ba lnga las grub pa'i mi lus gtsang ma la :
bde gshegs snying po bya ba de yod pas :
de la 'chi ba mi rtag pas bskul te gdod bya dang long yod thams cad sgyu ma'am rmi lam ltar shes par byas :
gar skyes gar gnas thams cad sdug bsngal 'ba' zhig tu go bas las rgyu 'bras bslu ba med pa la 'phrig tshud cing skyabs 'gro dang yig brgya la rtags thon par nyams len skyong :
byang chub mchog tu sems kha tsam tshig tsam ma yin par bskyed de rgyu tshul khrims gtsang ma la bslab :
smon 'jug tshang ba'i sgo nas bla ma mtshan ldan la gsol ba 'debs kyin bka' sgrub :
ces pas khrid kyi sngon 'gro rnams nges par bstan cing de bzhin gter ston rig 'dzin chen po rang nyid kyis skal ldan slob ma'i ngor rgyud kyi yang 'grel mdzad pa'i khrid kyi rkang sdom las /
khyad par du zab khrid dang bstun na /
dang po yid ches khungs btsun lo rgyus rnams bka' 'grel dang rnam thar nas bshad /
sngon 'gro thun mong ni /
dal 'byor rnyed dka' dang /
'chi ba mi rtag pa dang /
las rgyu 'bras bslu med /
'khor ba'i nyes dmigs /
thar pa'i phan yon rnams zhus lan nas bshad cing /
de'i rgyab chos su pad+ma thang yig dang rig 'dzin brgyud pa'i rnam thar la sogs so so'i skabs dang bstun la bshad do //
thun mong ma yin pa'i sngon 'gro la skyabs sems /
yig brgya /
maN+Dal /
bla ma'i rnal 'byor rnams ma hA yo ga'i bskyed rim nas bshad /
gong du bstan pa bzhin du sngon 'gro rnams rtags thon par bya'o //
zhes pas sngon 'gro'i sa bcad gsal bar phyes pa bzhin /
de'i ngag 'don /
skyabs sems /
yan lag bdun pa /
rdor sems /
maN+Dal gyi go rim yo ga gsum gyi sgrub thabs dbur bzhugs pa dang /
rgyud kyi bka' 'grel ri rgyal lhun por skyabs 'gro phyi nang gsang gsum /
smon 'jug don dam gyi sems bskyed /
gzhan yang phyi nang gsang ba'i sdom bzung dam bca' tshul /
yan lag bdun pa maN+Dal yig brgya sgom bzlas bsngo smon gyi rnam gzhag bla ma bsgom pa'i phan yon rnams mdo rgyud lung 'dren bcas rgyas par bkral zhing /
mdo don nyang ban gyi zhus lan du /
gu ru'i zhal lung lhug par bstsal ba sogs rdo rje'i gsung gis legs par zin pa de rnams kyi dgongs don sgom rim gnad rags pa rnams bsdus te 'dir bshad pa yin la /
gzhan gyi gdul bya'i blo yi bab dang mthun par dmigs pa'i rnam grangs du mar 'gyur ba yang go zhing rtogs par bya'o //
gzhan yang sngon du 'gro ba 'di rnams sgo gsum gyi dge sbyor dang 'grus par bya ba shin tu gal che ste /
yang 'grel le'u bzhi pa'i bshad pa las /
sgrub pa phyi nang gsang ba de nyid las mtha' dang bcas par /
mdor na bskyed rim rdzogs rim gang dang gang la 'jug kyang rab kyi sngon 'gro la /
skyabs su 'gro ba dang /
sems bskyed dang /
phyag 'bum sde /
yig brgya 'bum sde /
maN+Dal 'bum sde /
gsol 'debs 'bum sde la sogs sngon du song na /
dngos gzhi shugs kyis bsgrub pa rnams bar chad med cing rtags myur du thon pa dang /
sgrub thabs su ci ltar gsungs pa bzhin du 'bras bu 'byin nus so //
de ni gu ru rin po che'i zhal lung /
bdag 'ja' tshon pas nyams myong nges pa can du lags /
zhes gsungs pa ltar ji bzhin lag len du gdab pa gal che la /
lar ni sngon 'gro'i yon tan cha shas shig rgyud la ma skyes na dngos gzhi'i yon tan rgyud la skye bar mi 'gyur bas /
sngon 'gro la nan tan du byed pa shin tu gces so //
'dir smras pa /
gu ru'i thugs sgrub gdams ngag snying po'i don //
bla ma'i bka' las gsal bar phyes pa gang /
sngon 'gro'i rim pa legs par bshad pa'i gtam //
'dis kyang thar 'dod gsos su cis mi 'gyur //
sdug bsngal rgya mtsho brgal 'dod rnams kyi gru
/rnyed dka'i dal 'byor myur du mi rtag 'jig
/skyo bas bsam bzhin dge sdig las 'bras gzhig
/thar mchog lam la da res cis mi 'jug
/mchog la skyabs 'gro dman la snying brtse ba'i //
gdams pa 'di ni rgyal kun 'jug sgo yin //
sgrib sbyong tshogs gsag tshegs chung don che ba //
yig brgya maN+Dal 'di yang rmad byung nyid //
dus gsum rgyal ba'i gshegs shul snying po'i chos //
med thabs med pa bla ma'i rnal 'byor te //
ye shes 'pho ba'i bdud rtsi'i rgyun 'beb 'di //
skal ldan snying gi bum par cis mi 'dzin //
tshul 'dir spyod rnams tshe~X ldan 'bras yod de //
myur lam dba~Xng gis ring min bde ba'i btsas //
tshogs gnyis lhun grub nora~X bu~X thob des na //
kun gyis spro bzhin 'bad pas bsgom par shog
/ces rdzogs chen yang zab dkon mchog spyi 'dus kyi khrid yig gu ru'i dgongs rgyan nyin byed snying po'i sngon du 'gro ba bshad pa'i skabs te dang po'o //
!
//rgyal kun ye shes rang gzugs rdo rje'i sku
/mtshan dpe yongs rdzogs 'od 'bar thod phreng rtsal //
ma byas lhun rdzogs chas gsum zung 'jug phyag
/rdo rje thod pa 'chang der phyag 'tshal 'dud //
de nas da ni spyi don gnyis pa khrid rim dngos gzhi ston par byed pa la yang gter gzhung rtsa bar ma hA a nu a ti yo ga gsum dang lta sgom spyod pa gsum gyi khrid rim gtum mo 'pho ba rnams rim par bstan pa las /
'dir de rnams kyi dgongs pa khrigs su bsdebs nas bstan na /
sprul sku lam du byed pa sku rdo rje ma hA yo ga ltar bskyed rim bsgom bzlas ting nge 'dzin gyi khrid /
longs sku lam du byed pa gsung rdo rje a nu yo ga ltar rdzogs rim thabs lam tsaN+Da lI yi khrid /
chos sku lam du byed pa thugs rdo rje a ti yo ga ltar rdzogs chen ka dag khregs chod kyi khrid /
ngo bo nyid sku lam du byed pa ye shes rdo rje yang gsang bla med rdo rje snying po ltar lhun grub 'od gsal thod rgal gyi khrid de /
de ltar rdo rje bzhi yi khrid spyi don bzhir bzhag ste dbang bzhi'i las rim dang gung mthun par 'chad pa yin la /
de yang khrid zhu slob ma rnams dngos gzhi la 'jug pa'i skabs 'dir gsang sngags bla med spyi'i dkyil 'khor du dbang bskur ba tshul ldan dang /
bye brag yang zab bla ma'i byin rlabs rtsa ba'i dbang bzhi bum pa thod pa kha T+wAM rdo rje sems dpa'i me long la brten pa tshig gi na yam tsam ma yin par ting nge 'dzin gsal zhing brda don 'phrod pa thob par byed pa ni sngags kyi 'jug sgo med thabs med pa yin pas nges par gal che la /
de bzhin sgrub pa lung byin glegs bam dbang dang srung ma'i gtor dbang yang bskur /
de nas bskyed pa'i khrid la dngos dang /
rjes 'brel gnyis /
de'i dang po la yang ting nge 'dzin rnam pa gsum gyis gzhi bzung ba /
phyi nang gsang ba yang gsang gi sgrub pa'i gzhung bsrang ba /
phrin las rnam pa bzhi'i kha tshar gdab pa /
tshe yi sgrub pas mtha' rgyas su byed pa ste bzhi'o //
de la dang po ni /
yid dang mthun pa'i gnas su bde ba'i stan la 'khod de skyabs sems bla ma'i rnal 'byor sogs sngon du 'gro ba'i rim pa rnams grub par byas shing de 'phral lus bsam gtan gyi chos dang mthun pa mig lta stangs g.yo med dang thog mar rlung ro legs par bsal la /
de rjes rang bab tu glod /
de nas ting 'dzin rnam gsum gyi dang po mnyam par gzhag pa de bzhin nyid kyi ting nge 'dzin ni /
thog mar rdo rje'i tshig 'dis gsal btab ste /
oM AHhU~M:
'di ltar snang srid gnyis bsdus chos rnams kun :
ye nas stong zhing nam mkha' lta bu la :
byed spyod blang dor 'dzin pa'i mtha' las 'das :
zhes ngag tu brjod nas de yi don 'di ltar bdag gzhan 'khor 'das snang srid gnyis bsdus kyi chos rnam par shar ba kun /
ye nas stong zhing spros pa dang bral ba nam mkha' lta bu de la skye 'gag gnas pa dang rgyu rkyen 'bras bu las 'das pa gdod ma'i khams rnam par dag pa chos kyi dbyings 'dus ma byas pa'i rang bzhin 'od gsal stong nyid gzung 'dzin bya byed spang blang mtha' las 'das pa nyid du shes par byas nas /
rnam rtog gsum bral stong nyid 'od gsal gyi ngang du ci gnas su mnyam par gzhag pa ste dmigs thun dang po'o /
!
/gnyis pa mnyam ldang kun tu snang gi ting nge 'dzin ni /
gong gi stong nyid las ldangs nas nga rgyal bzung ba'i tshul gyi rdo rje'i tshig 'dis bstan te /
pad+ma saM b+ha bdag ni de ltar smra :
d+harma d+hA tu swa b+hA wa AHhU~M:
zhes brjod /
de yang sems can rnams kyi khams glo bur mi gtsang ljan ljin gyi dbus su gdod nas rnam par dag pa chos khams ka dag bde gshegs snying po rnyog bral pad+ma ltar ma skyes rang byung yon tan kun ldan du gtsang rtag bde ba'i rang bzhin bdag med pa don dam pa'i bdag lhan skyes ye shes kyi ngo bo ni nam yang bri gang med par de ltar gnas zhes dpe tshig smra brjod las 'das kyang thabs la mkhas pas de ltar tshig gis smra ba ste /
de ltar ma rtogs pa'i sems can rnams ma rig gnyis 'dzin 'khrul pa'i snang bar zhen pas khams gsum 'khor ba'i sdug bsngal la spyod pa snying re rje /
de ltar na yang de rnams rnam par dag pa chos kyi dbyings kyi rang bzhin las ma 'das pas glo bur dri ma mtha' dag bsal nas bral 'bras chos sku la cis kyang bkod par bya snyam pa'i dmigs med snying rje sgyu ma lta bu la sems ci gnas su bzhag
/dmigs thun gnyis pa'o //
de ltar dmigs thun de gnyis po mgyogs khrid kyi skabs su gcig tu bsdams pas dngos gzhi bskyed rim lha khrid kyi dmigs skor gcig pa'o /
!
/gsum pa mnyam langs zung 'jug rgyu las 'bras bu lha skur ldang ba rtsa ba rags pa'i tshul du gsal btab pa dang /
yan lag phra zhib kyi tshul du bstan par bsgom pa gnyis las /
dang po gter gzhung rdo rje'i tshig gis gsal btab pa ni /
hrI:
bdag nyid tha mal rang sems bzo med 'di :
dkon mchog spyi 'dus pad+ma 'od 'bar sku :
zhes pa ste /
de yang rgyu yi rkyen rgyal ba thams cad kyi sku gsung thugs gnyis su med pa ye shes rdo rje'i rang sgra hrIHzhes gzhom med nA da'i dbyangs kyis bskul bas /
gong du bshad pa ltar ma rig pa'i chas bsdus pa'i gzung 'dzin gyi bdag 'khor dang bcas pa spangs pa'i chos dbyings kyi bdag 'khor 'das thams cad la khyab ste bzhugs pa'i ngo bo nyid /
'gro ba rnams kyi chos khams tha mal gnyug ma zhes ma bcos rang byung byang chub sems kyi gshis lhan cig skyes pa'i ye shes sangs rgyas dang sems can gyis gsar du bzo bcos kyis bzang ngan byar med pa 'di ka rnam pa kun mchog dang ldan pa'i stong gzugs phyag rgya chen po'i skur shar ba ste /
de yang ye shes kyi rang mdangs mtha' dang mu med pa'i 'od zer 'byams klas pa'i klong du rdo rje'i sa gzhi rwa gur me 'od mtshon cha 'phro ba'i dbus su /
bde stong zung 'jug rdo rje btsun mo'i mkha'i rang bzhin pad dkar zla ba'i gdan la rig pa'i ngo bo dkon mchog yongs kyi spyi dpal sku gsung thugs yon tan phrin las mi 'dzad rgyan gyi 'khor lo gcig tu 'dus pa'i bdag nyid /
dmigs med snying rje bde ba chen po'i pad+ma rnam kun mchog ldan stong nyid 'od gsal zung 'jug tshad med pa'i yon tan mchog tu 'bar ba bla ma yid bzhin nor bu thun mong dang khyad par gyi mtshan dpe yongs su rdzogs pa'i sku de yang /
bdag nyid 'gyur med ye nas rdo rje'i sku :
zhes pa ltar gdod nas rang byung lhun grub chen por gnas pa la rang gsal gdab pa'i tshul gyis snang stong sgyu ma lta bur skad cig mar wal gyis bskyed la ci gnas su bzhag
/dmigs thun dang po'o /
!
/de ltar ting 'dzin gsum gyi gzhung gter byon rdo rje'i tshig phal rnams kyis cung zad rtogs dka' bar snang bas 'bru bkral te don gyi gnad gsal bar phyes pa yin la /
gzhan yang ting 'dzin gsum gyis mar sbyang bya 'khor ba'i skye 'chi bar do'i bag chags dag par byed cing /
yar sbyangs 'bras sku gsum gyi gsos 'debs shing /
bar rnal 'byor sad rmi gnyid 'thug sgyu lus 'od gsal zung 'jug gi lam du byed cing /
mthar thug sku gsung thugs kyi rdo rje sgrub pa'i tshul khyad par can te /
zhib par gzhung don bla ma'i zhal lung mnyan par bya la rang lugs sngags kyi spyi gzhung chen po rnams su /
stong pa chen po dang snying rje sgyu ma dang phyag rgya gcig pa zhes gsungs pa yang 'di dang gnad don gcig pa kho na yin no //
gnyis pa yan lag phra zhib kyi tshul du bstan par bsgom pa la /
thog mar rdo rje'i tshig ngag nas brjod de sems la gsal btab pa ni /
dkar gsal mdangs lnga mdzes 'dzum rgyan gyis spras :
rdo rje thod pa tshe bum rin chen brgyan :
pad zhwa rgod ldem kha T+wAM g.yon nas 'khril :
phod ka chos gos za 'og ber phyam can :
mtshan dpe rab rgyas 'od kyi dkyil 'khor mdzes :
mnyam nyid bde chen 'khyil ba'i skyil krung bzhugs :
'od kyi lus la ye shes snying po can :
gsal stong thugs rje'i 'od zer kun la snyom :
mkha' 'gro 'ja' sprin rnam mang 'khrigs pa'i dbus :
sku yi sprul pas zhing khams yongs la khyab :
nam mkha'i lus can gar yang thogs pa med :
bde gshegs kun gyi bkod pa sku la rdzogs :
kun kyang rgyal ba'i dkyil 'khor zang thal la :
bgegs dang bar chad ces bya'i ming yang med :
snang stong sgyu ma tsam du gsal bar bskyed :
ces brjod la gu ru rin po che'i sku mdog nyams 'gyur rgyan cha phyag mtshan cod pan khyad par gyi phyag rgya na bza' mtshan dpe ye shes kyi 'od snang dag sbyor bcas zhabs kyi bzhugs tshul gdan yang de yi shugs kyis bstan pa sku dang ye shes zung du 'jug cing phrin las kyi tshul 'khor tshogs tshom bu bkrag gsal 'thug po dang bcas gsal bar bsgom zhing /
de yang sku gsum gyi rol pa sprul pas gdul bya yongs la khyab pa /
chos sku mkha' khyab spros bral gdal ba chen po /
rgyal ba'i dkyil 'khor longs spyod mtha' dag sku la rdzogs pa /
sku gsum dbyer med ngo bo nyid sku zang thal snang srid dag pa'i dkyil 'khor can ltar snang sgyu ma lta bur gsal btab pa nan tan du bya dgos te dmigs thun gnyis pa'o //
dmigs thun de gnyis po mgyogs khrid kyi skabs su gcig tu bsdams pas dngos gzhi bskyed rim lha khrid kyi dmigs skor gnyis pa'o /
!
/de ltar bskyed pa'i rim pa la mtshan nyid gsum gyis legs par bsgrub pa bya dgos te /
de yang rnam pa gsal ba /
nga rgyal brtan pa /
rnam dag dran pa gsum ste de rim pa cig car ci nus su nyams len bya la /
de yi dang po rnam pa gsal ba ni /
res pad dkar zla gdan nas rgod ldem gyi bar du gsal btab cing /
res rgod ldem nas gdan gyi bar du gsal btab /
res thugs ka nas phyag sor rtse dang /
phyag sor nas thugs ka'i bar /
thog mar sku dang rgyan cha lugs chas re re nas gsal btab cing mthar me long ngos la tsakli'i gzugs gcig car du 'char ba bzhin cha med kun 'gro rnam pa shin tu gsal ba la thog mar yun thung grangs mang dang mthar yun ci ring gsal bzhin du bsgom pa ste dmigs thun gcig go
!
/nga rgyal brtan pa ni /
rang gi rigs rus gzugs brnyan ming gi bla dwags kyi 'dzin rtog yongs su spangs te /
lha sku'i rnam pa gsal mi gsal ji ltar yang gzi brjid 'od dpag tu med pa'i ngo bo gu ru pad+ma'i sku gsung thugs yon tan phrin las thams cad kyi bdag nyid nga'o snyam pa'i nga rgyal dang /
de bzhin sangs rgyas thams cad kyi thugs rje byin rlabs nus mthu gcig tu bsdus pa'i spyi dpal bdag nyid do snyam pa'i sems brtan por bzung ba ste dmigs thun gnyis pa'o /
!
/rnam dag dran pa la /
sku mdog phyag mtshan rgyan cha lugs kyi rnam dag dang /
lha sku gsal stong zung 'jug don dam gnyis kyi rnam dag dran pa ste gnyis so //
dang po ni /
de yang mngon rtogs kyi 'don tshig re re bzhin don la sems na /
dri ma mtha' dag spang ba chos dbyings rang bzhin gyi 'od gsal bas sku mdog dkar zhing rnyog bral gsal la dwangs pa /
chos kyi dbyings kyi ye shes rang mdangs ye shes bzhi lhan skyes rang chas su snang ba'i mtshon don dang gu ru pad+ma rgyal ba rigs lnga gcig tu 'dus pa gsang chen rigs gcig gi ngo bor grub pa'i brdar /
shel gyi 'od mdangs nang na gnas pa'i kha dog bzhin zhal gyi dkyil 'khor dkar gsal la blta bas mi bzod pa'i 'od mdangs lnga rnam par 'gyur ba /
byang chub sems kyis gdul bya'i yid 'phrog pas mdzes pa /
dmigs pa med pa'i snying rjes 'gro la chags pa'i tshul gyis 'dzum pa /
'dod yon ma spangs rgyan du shar ba rin chen du ma'i rgyan gyis spras pa ste /
dkar gsal mdangs lnga mdzes 'dzum rgyan gyis spras :
zhes gsungs pa'i dag sbyor snying po tsam smos pa de yis dper mtshon te /
snang stong sgyu ma tsam du gsal bar bskyed :
ces pa'i bar spro zhing nus na tshig so so'i don dag sbyor byas na legs par 'gyur mod kyang /
'dir yig tshogs mang por byung dogs nas ma spros la gnas skabs mdo don sa bon tsam smos na /
de yang chos thams cad thig le nyag gcig gi zhal /
bden pa gnyis kyi phyag
/thabs dang shes rab kyi zhabs 'khor 'das mnyam nyid rdo rje skyil krung du bzhugs pa /
srid pa'i skyon gyis ma gos pa shes rab rang 'od gsal ba'i sku mdog dkar po /
zhi ba la mi gnas pa thugs rje 'gro la chags pa'i sku mdog dkar la dmar ba'i mdangs chags shing ye shes kyi 'od lnga rnam par 'gyur ba /
dbyings rig 'du 'bral med pa rdo rje'i spyan thad kar gzigs shing tshad med pa'i thugs rje zhal gyi dkyil 'khor lta bas chog mi shes pa /
pha rol phyin pa drug gi yon tan ma lus rdzogs pas mtshan dang dpe byad kun nas rgyas pa /
cir snang ye shes kyi rgyan du shar bas rin po che'i rgyan chas spras pa /
bslab pa gsum gyi yon tan yongs su rdzogs pas chos gos gsum dang /
chos nyid 'gyur ba med cing nye lam gyis sems can sgrol bas phod mthing gsang gos dang /
ye shes lnga la dbang sgyur ba'i za 'og gi ber phyam gsol ba /
sku gsum rgyal ba thams cad kyi thugs rje phrin las yon tan rtsal rdzogs su dbang bskur ba'i pad zhwa rgod ldem can dbu la bzhes pa /
chos kyi dbyings stong pa nyid rdo rje lta bu'i ting 'dzin brnyes pas phyag g.yas thugs kar rdo rje dang /
mi 'gyur bde ba chen po'i brdar thod pa bdud rtsis bkang ba dang /
bdud bzhi mtha' dag gtan nas bcom pas 'chi med tshe'i bum pa don gnyis lhun grub yid bzhin nor bu'i kha rgyan can phyag g.yon mnyam gzhag gis 'dzin pa /
dug gsum ye shes gsum du sgrol ba'i brdar kha T+wAM ga kha bye ba kha sbyor sogs yan lag bdun dang ldan pa mtshon phyir gru mo g.yon na 'chang ba /
spros pa'i mtha' thams cad las 'das pa chos kyi sku las ma g.yos bzhin sems can gyi don mdzad pa sku lus drang po nyid du sku dang zhing khams ye nas 'du 'bral med par 'ja' 'od thig le'i dbus su bzhugs pa sogs te rang rgyud kyi zhen pa bzlog phyir rnam dag de ltar dran par bya'o //
dmigs thun gsum pa'o /
!
/gnyis pa lha sku gsal stong zung 'jug don dam gyi rnam dag dran pa ni /
de ltar lha sku bsgoms pa de yang a 'thas gdos bcas kyi phung por sgom pa ni smos kyang ci 'tshal te /
tha mal rang snang gi zhen pas kyang bcing bar mi bya la /
de yang yang dag par ni 'dus byas yongs su 'das pa chos nyid dbyings me long lta bu'i ye shes can rang mdangs pra phab pa'i gzugs brnyan ltar rnam pa thams cad pa /
snang la rang bzhin med pa chos kyi sku 'od gsal stong pa nyid kyi gzugs rang snang dag pa'i 'khor lo rgyun mi 'chad cing /
smon lam dbang gis gzhan snang du gzugs kyi sku sgyu ma tsam du shar ba /
rnam kun mchog ldan zab gsal dbyer med kyi ngo bor mi 'gyur bde chen gdod nas lhun grub nyid du rang shar rang gsal ba /
bskyed bya skyed byed las 'das kyang gnas skabs re zhig de nyid lam byed ltar snang tshul tsam du bskyed pa yang don gyi ngo bo de ltar yin pa rtogs dgos mod /
'on kyang re zhig las dang po bas de ltar ji bzhin khong du ma chud tshe lha sku snang yang rang bzhin stong pa zhen med sgyu ma tsam du chu snod dang me long gi gzugs brnyan ji bzhin gsal bar bskyed pa shes par bya ste /
de yang sems nyid stong pa lha skur shar zhing lha sku'i ngo bo sems nyid stong pa las gzhan du ma gyur par shes pa de ni dag dran thams cad kyi snying po yin la /
rtsa ba rdo rje'i tshig las /
snang stong sgyu ma tsam du gsal bar bskyed :
ces dang /
shes rab snying po las /
gzugs stong pa'o //
stong pa nyid gzugs so //
gzugs las kyang stong pa nyid gzhan ma yin no //
stong pa nyid las kyang gzugs gzhan ma yin no //
zhes pa'i dgongs don te /
de lta bu'i don la nan tan gyis khong du chud par bya'o //
dmigs thun bzhi pa'o //
de ltar dmigs thun bzhi mgyogs khrid kyi skabs su thun chen gcig tu bsdams pas dngos gzhi'i bskyed rim gyi dmigs skor gsum pa'o //
de ltar gsal dran dag pa gsum ni mgyogs khrid skabs go nges pa dang /
slar nan tan gyis bsgom pa rtags thon byed pa gal che la /
'di bskyed rim gyi khrid thams cad la khyab pa'i spyi chings yin pas 'og nas 'byung ba'i drag po dang seng gdong ma la sogs par yang lha rang rang gi ngo bo sku mdog phyag mtshan rgyan cha lugs gsal btab tshul dang /
de'i dag dran khyad par ba tha dad las gzhan rigs 'gre nyid du sbyor dgos la der ma zad /
yi dam bskyed rim gzhan mtha' dag la yang tshul 'di'i rgyas gdab tshul shes par bya'o //
de yan chad bskyed rim gyi gzhi gal che shos yin pas gnad don ci rigs kho bos gsal bar phyes te bshad pa yin no //
!
//da ni spyi don gsum pa phyi nang gsang ba yang gsang gi sgrub tshul gzhung bsrang ba la /
de yang dang po phyi sgrub ltar na /
rang nyid gu ru pad+ma 'byung gnas su gsal ba'i gnas rtse mo ro 'dus dran bkod du sgrib pa gsum gtan nas spangs pa sangs rgyas thams cad kyi sku gsung thugs rdo rje'i bdag nyid yi ge 'bru gsum du byin gyis brlabs pa oM AHhU~M bai DUr+Ya dang pad+ma rA ga dang in+d+ra nI la ltar dwangs gsal dkar dmar sngo ba'i 'od zer 'phro zhing gsal ba la yun ci gnas su sems gtad /
de nas rang gi thugs ka nas 'od zer lcags kyu'i dbyibs can nam mkha'i khams khyab cing khengs par 'phros /
phyogs bcu dus bzhi'i bla ma yi dam sangs rgyas byang chub sems dpa' nyan rang gi 'phags pa dgra bcom ye shes spyan ldan dpa' bo mkha' 'gro chos skyong srung ma rnams kyi thugs kar phog pas thams cad gu ru pad+ma 'byung gnas kyi sku gsung thugs kyi rnam par gyur te /
de yang dkon mchog rtsa gsum thams cad kyi sku'i dbyings su bsdus pa'i yon tan byin rlabs nus mthu ma lus pa kun pad+ma 'byung gnas kyi rnam par gyur te /
che ba ri rab tsam nas chung ba yungs 'bru dang til 'bru tsam /
gsung gi dbyings su bsdus pa'i yon tan byin rlabs nus mthu ma lus pa kun yi ge'i rnam pa A li kA li badzra gu ru rgya yig bod yig gi tshul kha dog sna tshogs pa dang /
thugs kyi dbyings su bsdus pa'i yon tan byin rlabs nus mthu ma lus pa kun phyag mtshan gyi rnam pa rdo rje rin chen pad+ma dril bu bum pa thod pa kha T+wAM dbyug to la sogs pa'i tshogs su gyur pa nyi zer gyi rdul ltar 'khrigs shing kha ba bu yug 'tshubs pa ltar rang gi lus ngag yid gsum la sib sib thim pas gnyis su med par gyur pa yang nas yang du bsam zhing /
khyad par rang gi mos gus stobs su gyur pa'i yul rtsa brgyud bla ma yi dam sangs rgyas byang sems mkha' 'gro chos skyong rnams dang nyams su len bya'i glegs bam lha so so'i phyag mtshan rnams rang la gtso bor bstim pa yang bya la /
de yi skabs su tshig bdun gsol 'debs dang thod phreng rtsal gyi dzapa? kyis bskul ba gal che ste /
de yang /
hrI:
sngon gyi bskal pa dang po la :
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
de ltar tshig bdun gsol 'debs dzapa? bcas tshar nyer gcig gam bdun nam gsum sogs ci ltar nus pa gdangs dbyangs kyis brjod cing gar 'cham stangs stabs kyang bya /
de yang kyal kha rtsed mo'i tshul dang yid zhum pa dang tho cor ma song ba gong gi byin rlabs 'beb pa'i dmigs pa gsal ba dang /
snang grags rtog tshogs kun rang gi rig rtsal sgyu ma tsam du shes bzhin par bya /
des ni bar chad sel byin rlabs 'jug mchog gi dngos grub myur du thob /
thun mong du yongs 'grel las /
zang zing longs spyod la sogs gnas skabs kyi yon tan thams cad phyi sgrub kyi phan yon du gsungs pa lung mthun du 'dug ces 'byung ba ltar lha 'dre mi dang zas nor chos bzhin 'du bar nges shing /
rgyun gyi rnal 'byor du nyi shar sogs thun drug thun gsum skabs dang /
dkyil 'khor sgrub pa la zhugs pa yin tshe thun skabs gang bde rnams su ma chag cing ma chad par byas na gong gi yon tan rnams nges par thob cing /
dkyil 'khor sgrub pa gzhan dang 'brel ba yin yang de ltar grub na yi dam gyi rgyud bskul ba'i mchog tu 'gyur zhing dngos grub myur du thob pa'i 'jug sgo bla na med pa'o //
de yang phyi sgrub 'di la bsnyen tshul gnyis su rgyud kyi yang 'grel las 'byung ba ste /
ji skad du /
'di la bsnyen tshad med /
thun rnams la ci nus tsam gar dbyangs dang bcas te bzlas pa la /
phyi sgrub ming du btags pa tsam don la byin 'beb yin 'dug go
/zhes gsungs pas bsnyen pa'i grangs nges med par thun dang thun mtshams su ci nus skyong ba'i lugs gcig dang /
yang de nyid las /
rang nyid la mchod bstod dang bzlas pa bya zhing sgrub pa'o //
zhes gsungs pas dzapa? bzlas rim pa nges can du bzhed par yang snang bas /
de'i tshe snga ma'i dgongs don ni gong du bshad pa ltar dang /
phyi ma'i don ni gong gi sku gsung thugs kyi byin rlabs bsdus zin pa'i rjes su /
rgyal ba'i dkyil 'khor ma lus lus pa med pa gcig tu 'dus pa'i spyi dpal ngo bo bdag nyid yin pa'i nges shes brtan po dang bcas las gzhung nas byung ba ltar gyi mchod bstod byas shing /
slar yang gong gi sku gsung thugs kyi byin rlabs dbab pa'i dmigs pa gsal btab bzhin thod phreng rtsal gyi bzlas pa ci nus su bya ba ste /
de yang /
rtsa gzhung rdo rje'i tshig phrin las bzhi sgrub las /
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
'dis ni snang srid g.yo bar 'gyur :
dus gsum rgyal ba gcig tu sdud :
bla ma kun dang 'du 'bral med :
'byung po dregs pa brgyal zhing 'dar :
mkha' 'gro chos skyong sprin bzhin 'du :
dpa' bo pho tshogs mo tshogs kun :
rang dbang med par mngon sum 'ong :
mchog dang thun mong dngos grub ster :
'di nyid 'grub rtags med pa na :
pad+ma bdag gis sems can bslus :
de phyir ma 'ongs las can bu :
snying la chongs shig sa ma ya :
zhes dang gu ru chos dbang gi gter byon bla sgrub gsang 'dus las /
res 'ga' thod phreng rtsal gyi sku :
nam mkha' gang bar char phab nas :
sgrub pa po yi spyi bor thim :
sha med 'od kyi gzugs can ni :
pad+ma 'byung gnas sku ru bsgom :
de dus che ba'i nga rgyal bskyed :
srog gi snying po thod phreng rtsal :
brag kha dag nas chu 'bab bzhin :
drag po bar mtshams med par drong :
nga nyid rang dbang med par byon :
zhes dang /
snying po bde gshegs 'dus pa'i sngags :
rgyal ba kun 'dus dril sgrub yin :
sa ni bco lnga lam lnga yang :
nga bsgrub thod phreng bzlas pas bgrod :
dus gsum sangs rgyas thams cad kyi :
gsung rab thams cad bklags dang mtshungs :
zhes pa'i dgongs pa nyid du nges pas nan ltar du byin rlabs che ba zhig go
/de ni dngos gzhi bskyed rim gyi dmigs skor bzhi pa'o //
'di ni mgyogs khrid kyi skabs su zhag gsum sogs dang khrid ma rdzogs bar nyin re bzhin thun mtshams rnams su ci lcogs nyams su len la /
ji bzhin bsgrub pa la 'jug pa'i skabs su thod phreng rtsal gyi bzlas pa 'bum phrag gcig gam gsum mam bdun sogs thog mar bzlas na phan yon lhag po thob pa las cho ga lhag pa'i skyon med pa kho bo'i rnam par rtog pa'o //
de ltar phyi sgrub kyi tshul du gter gzhung rdo rje'i tshig gis gsal bar zin pa phrin las bzhi sgrub las /
zab snying 'di ni dbyangs chung ngu :
skabs su thun bar 'khrab cing bzla :
zhes pa nas gong du drangs ltar thod phreng rtsal gyi dzapa? sngags phan yon dang bcas te gsungs pa dang //
ma hA yo ga'i sgrub thabs las /
khyad par du snying po 'di 'dren pa dang spyan 'dren thun drug tu ma chag par bsgrubs na pad+ma 'byung gnas rang bzhin du bab cing :
nges med du 'od 'khyug pa dang :
gzungs sngags rang byung gi sgra sgrog pa dang :
rang bzhin ka dag gi nyams bzang po rtsol med du 'byung ngo :
zhes dang /
thugs kyi dam tshig tu thun drug gam gsum mam mtha' yang nyi shar gyi dus su spyan 'dren bzlas pa dang mi 'bral :
zhes nan tan chen pos gsungs shing las gzhung nas tshig bdun dang thod phreng rtsal gyi dzapa? sngags bcas te bstan pa rnams yin te /
'on kyang gzhung tshig tu sgrub pa'i thun mtshams su bya ba dang rgyun khyer tshul gsungs pas yang 'grel du bsnyen tshad ma mdzad pa ni phyogs 'di dang mthun par dgongs so //
spyir yang phyi nang gsang ba de kho na nyid kyi sgrub pa'i rnam par gzhag pa ni gter gzhung rdo rje'i tshig las shugs kyis bstan par snang zhing /
ji bzhin gsal ba ni gu ru pad+ma yab yum gyis rig 'dzin chen po 'ja' tshon snying po la dngos su gdams pa'i zhal lung dri ma med pa rgyud kyi yang 'grel du mdo don khrid rim gyi skabs su shin tu kha gsal bar gsungs pa'i man ngag gi mtha' can las 'byung ba'o //
!
//gnyis pa nang gi sgrub pa ni /
rang nyid pad+ma 'od 'bar gyi sku ru gsal nas phyi sgrub kyi dmigs pa bzhin spyan 'dren yan chad bgyis te spro na mchod bstod kyang bya la /
gang ltar lha sku gsal brtan dag pa gong du bshad pa ji bzhin nges par byas nas /
ye shes sngags kyi 'khor lo dgod pa'i ting nge 'dzin ni /
rang gi thugs kar snying gi rtsa 'dab brgyad pad+ma dkar po 'dab brgyad du gyur pa'i ge sar ze'u 'bru'i steng kun rdzob byang chub kyi sems zla ba'i dkyil 'khor kun tu rgyas pa'i dbus su /
don dam byang chub kyi sems gser zhun ma'i kha dog lta bu pha lam gyi rdo rje rtse lnga pa lte ba kun zlum thig le'i nang dbus su /
dus gsum gyi rgyal ba thams cad kyi thugs gnyis su med pa'i ye shes kyi ngo bo hU~M yig dkar po nor bu rin po che bsam 'phel dbang gi rgyal po bzhin dri ma med pa'i 'od zer lnga mtha' yas par 'phro ba /
rdo rje'i lte ba phyi rol gyi ngos sam mtha' skor du 'od lnga'i 'khor lo kun tu mdzes pa'i ngo bor rgyal ba thams cad kyi gsung gi chos yan lag bcu gnyis kyi ngo bo yi ge 'bru bcu gnyis pa /
man shel dwangs ma'i kha dog can gyen 'greng sngags kyi rang sgra sgrog pa g.yas skor du 'khod par bsgom ste /
pad zla rdo rje hU~M dang sngags phreng rnams ji bzhin ma gsal gyi bar du rim pa bzhin dang /
mthar gcig char du gsal ma thebs kyi bar yang yang bskyar zhing nges par gsal btab pa gal che bas nan tan du bya'o //
gong gi sngags phreng rdo rje'i lte ba'i nang hU~M yig gi mthar bkod pa yang mi 'gal la /
man ngag dmigs pa'i rnam grangs su shes par bya ste dmigs thun gcig pa'o /
!
/de ltar dzapa? sngags kyi dkyil 'khor gsal ci rigs thebs nas hU~M yig rdo rje sngags phreng zla pad la sems ma yengs gsal le'i ngang /
ngag nas yi ge 'bru bcu gnyis pa'i bzlas pa mgyogs bul skad gdangs che chung ma yin pa chu rgyun bzang po 'bab pa ltar sngags gtsang dag lhung lhung bzlas la /
gal te sngags bzlas pa'i tshe sngags kyi dkyil 'khor mi gsal snyam byed na gsal gdab cing /
rim pas sngags bzlas dang lhan cig par bslab /
de yang sngags kyi dkyil 'khor sgom phyin gtso bor hU~M yig 'od zer lnga pa dang rdo rje tsam mi gsal na ye mi nyan pas gsal ba la 'bad pa gces so //
de ltar dzapa? dkyil sngags bzlas chun gcig tu brtan na /
sngags phreng gi 'khor tshul ni rgyud kyi yang 'grel las /
dbang po rab 'bring tha gsum sngags 'khor yang :
khog chen rang bzhin sgra 'khor dang :
'gal me lta bu mu tig phreng ba lta bu dang gsum las ci bder bya'o :
zhes 'byung ba ltar bsgom ste /
de ltar dzapa? dkyil bzlas pa dang lhan cig bslab pa'i rim pa dmigs thun gnyis pa'o /
!
/de ltar sngags kyi dkyil 'khor bzlas pa zung 'jug tu brtan par gyur nas spro bsdu'i bzlas pa ni /
zla ba sngags phreng dang bcas pa'i 'od zer rdo rje dang hU~M yig la phog
/hU~M yig las 'od zer bun bun phroM phroM nar gyi spos reng gi dud pa ltar rdo rje'i rwa rtse nas 'thon /
longs spyod dang bde chen 'khor lo brgyud mdzod spu'i gnas nas phyir thon mkha' khyab sku gsum rgyal ba'i zhing ci tsam pa de na bzhugs pa'i rgyal ba sku gsum btsun mo sras dang slob ma g.yog bcas dkon mchog rtsa gsum gyi dkyil 'khor bsam gyis mi khyab pa spyi dang /
khyad par de rnams kyi thugs rje'i rang gzugs rang nyid gnas pa'i steng gi cha nas nam mkha'i gnas su sprin gyi phung po 'khrigs pa ltar bzhugs pa la gong gi dzapa? dkyil gyi 'od zer phog pas /
thugs dam gyi rgyud bskul sngags kyi 'od zer las byung ba'i mchod pa'i sprin bsam gyis mi khyab pa kun tu bzang po rgyan gyi rol pa las byung bas mchod /
dgyes shing tshims te sku gsung thugs yon tan phrin las mi 'dzad pa rgyan gyi 'khor lo mthu stobs byin rlabs nus pa ma lus shing lus pa med pa sku dang yig 'bru phyag mtshan thig le 'od zer gyi tshul du bun bun thib thib sha ra ra byung nas /
rang gi lus kyi cha kun dang khyad par mdzod spu'i gnas nas zhugs snying ga'i rdo rje'i lam brgyud hU~M yig la sib sib thim pas rgyal ba thams cad kyi byin rlabs gcig tu bdag la 'dus pas /
dzapa? dkyil sngar bas kyang gzi brjid 'od du 'bar bar bsams la bzlas pa bya ba ste spro bsdu'i dmigs pa dang po dmigs thun gsum pa'o /
!
/yang dzapa? dkyil sngags phreng gi 'od zer rdo rje hU~M la phog hU~M las 'od zer dmar po gtso bor gyur pa'i kha dog lnga 'od zer thig gi sner lcags kyu'i rdul phra mo phrom phrom breng breng 'phros te rdo rje'i mas kyi rwa nas shar te thon /
srid pa gsum gyi 'byung po lha ma srin sde brgyad mthu rtsal nus pa dang ldan pa rnams kyi spyi bo'am sna bug nas brgyud snying gar zhugs pas /
rang srog dwangs ma mdangs gsol rang rang gi gzugs dang srog sngags sa bon phyag mtshan gyi tshul rdo khab len gyis lcags phye bsdus pa ltar 'od zer gyi sne ru bungs kyis 'dus /
tshur byung rang gi lte ba nas rdo rje'i mas kyi rwa nas brgyud snying gi sa bon hU~M yig gi zhabs kyu la thim pas dregs pa can mtha' dag kyang srog gta' ru tshud /
dam tshig la 'da' ba med par bdag gi bka' nyan gsung sdod rnam bzhi'i phrin las thogs pa med par sgrub par bsams la bzlas pa ci nus bya /
spro bsdu'i dmigs skor gnyis pa ste dmigs thun bzhi pa'o /
!
/yang dzapa? dkyil 'od zer sngags phreng rdo rje hU~M la phog pa gong ltar /
de nas thugs srog hU~M las 'od zer kha dog drug pa rdo rje'i rwa yas mas dang sku'i cha thams cad nas thon /
'gro ba drug gi gnas ma lus par khyab /
de na gnas pa'i sems can thams cad kyi sdig sgrib ba mo la nyi ma phog pa ltar skad cig gis dag
/mi 'gyur bde ba chen pos khyab /
gu ru'i sku gsung thugs rdo rje'i rang bzhin du gyur /
'od zer sku'i cha nas tshur 'dus /
'khor 'das kyi chos thams cad sgrib bral mnyam nyid mi 'gyur bde chen mchog gi phyag rgyas yang dag par thebs nas phyir mi ldog par bsams la /
'di la dmigs skor zhib mor phye na thugs srog nas 'phro ba'i 'od zer drug rim bzhin kha dog mthing ga zhabs mthil nas thon dmyal ba'i 'jig rten du phog pas snod rdo rje bkod pa'i zhing dang bcud rdo rje thod phreng rtsal du gyur par bsam zhing /
de bzhin 'od zer dmar po gsang gnas /
mthing skya lte ba /
ljang gu ltag pa /
ser po smin mtshams /
kha dog 'dres pa thugs ka nas 'phros /
yi dwags /
byol song /
lha min /
lha /
mi yi 'jig rten du phog snod bcud pad+ma 'khor lo rgya gram rin po che bkod pa dang rgyan 'thug po bkod pa'i zhing du gyur /
sems can rnams pad+ma bud+d+ha karma rat+na thod phreng rtsal dang rigs 'dus pad+ma 'byung gnas kyi sku ru gyur par bsam par bya ste /
de ltar rgyas bsdus ji ltar byas kyang spro bsdu'i dmigs pa gsum pa ste dmigs thun lnga pa'o /
!
/yang skabs su mkha' khyab bzlas pa'i rnal 'byor zhes phyi 'byung bzhi rdul phra rab re re nas dang /
nang sems can thams cad gu ru'i skur gyur pa mtha' dag gi zhal gyi sgo nas ma zad dbu skra dang ba spu'i bu ga nas sngags kyi sgra dang /
nam mkha'i khams khengs pa'i dkon mchog rtsa gsum thams cad kyis kyang bdag gi dzapa? sngags sgrog pa'i grogs mdzad cing de thams cad kyi rig sngags byin rlabs nus mthu bdag gi sngags phreng sa bon la thim zhing /
bdag gi rig sngags kyi nus pas mtha' yas pa'i sems can thams cad bla med sangs rgyas kyi go 'phang myur ba nyid du 'grub par bsams la dzapa? bzla ste dmigs thun drug pa'o /
!
/yang skabs su sku'i dkyil 'khor cha med kun 'gro la sems ma yengs par gtad de sngags bzla ba dang /
de bzhin sngags kyi phreng ba klog pa'i tshul gyis bzla ba dang /
rdo rje hU~M bcas la sems rtse gcig tu gtad nas bzla ba sogs gnad du gang 'gro bya zhing /
gtso bor thugs srog hU~M la sems rtse gcig tu gtad nas bzla bar bya ste /
des ni sku gsung thugs kyi bzla tshul du yang 'gyur zhing /
yang skabs su dzapa? che chung ran par bzlas pas /
de'i sgra rang gi rna bar son pa de kho nar sems gtad cing gzhan du ma yengs par bzla ba yang bla ma'i man ngag las byung bas de ltar gyis kyang rtsal sbyang ngo //
de ni dmigs thun bdun pa'o /
!
/yang thun skabs 'jog pa la bab pa'i tshe snod gzhal med khang bcud lha sku'i rang bzhin la thim /
lha sku'i tshogs bdag nyid gu ru pad+ma'i sku la thim /
de yang yas mas 'od kyi gong bur 'dus te pad zla sngags phreng rdo rje hU~M yig gi bar gcig la gcig thim /
hU~M yig kyang klad kor thig le la thim /
de yang je phra mthar skra rtse brgya stong du gshags pa'i tshal pa'i bar tsam mos pas gzhil nas /
de yang nam mkha'i dbyings su stong par yal bar bsams la rnam rtog gi spros pa dang bral bar sems ji gnas su mnyam par gzhag cing /
gal te rnam rtog skyes tshe snod bcud bsdu ba sngar bzhin gyi mthar stong nyid la bzhag pa yang yang bya la /
mthar de las ldang bar 'dod tshe /
oM AHhU~M badzra gu ru pad+ma sid+d+hi hU~M:
zhes brjod pas skad cig gis gu ru pad+ma'i sku sgyu ma lta bur ldang ba la bslab par bya'o //
dmigs thun brgyad pa'o //
de ltar dmigs thun brgyad rim pa bzhin dmigs pa re re la goms nas re re la slob pa yin mod kyang deng sang chos thob mgyogs khrid la dga' ba rnams kyi ngor thun chen gcig tu bsdams pas dngos gzhi bskyed rim gyi dmigs skor lnga pa'o /
!
/mgyogs khrid skabs su yang zhag grangs ji ltar rung dmigs pa'i go don blo la 'jags nges bya dgos pas 'og ma rnams la yang des rigs 'gres su shes pa dang /
slar ci bzhin sgrub pa'i skabs nang sgrub 'di dkon mchog spyi 'dus kyi rtsa ba'i sgrub pa dngos gzhi'i mthil phur yin pas bsnyen tshad 'bum phrag bcu gnyis dang /
de lan bzhir bldabs pas 'bum phrag bzhi bcu zhe brgyad de dus bsnyen zla drug kyang 'di dang 'grigs par 'gyur la /
mchog sgrub pa yis ni dung phyur sogs tshad med pa nyid du bzla ba'o //
de ltar bzla bya dzapa? ni /
gter gzhung rdo rje'i tshig phrin las rang gzhung nas bzlas pa bskul ba ni /
oM AHhU~M badzra gu ru pad+ma sid+d+hi hU~M:
zhes bzla'o :
zhes pas sngags kyi ngo bo dang /
yo ga gsum gyi sgrub thabs rnal 'byor chen po las /
de yang bzlas pa ni :
oM AHhU~M badzra gu ru pad+ma sid+d+hi hU~M:
tshig bar ma chod par bzlas pas rig 'dzin gyi lha tshogs rnams kyis rang dbang med par byin gyis brlab par 'gyur ro :
ci'i phyir na bdag nyid pad+ma'i thugs rgyud kyi byin rlabs thams cad yig 'bru 'di rnams la bstim pa yin pa'i phyir ro :
zhes pa'i phan yon dang bcas pa bstan nas de ma thag par /
khyad par snying po 'di 'dren pa dang :
zhes sogs phyi sgrub skabs su drangs pa ltar gyi thog mar bsnyen pa'i tshul dang /
de nas mun khang brten pa ni :
spyod lam thams cad du pad+ma 'byung gnas dngos sam nyams rmi lam la mjal ba dang chos gsung lung bstan pa'i snang ba 'byung ste :
de'i tshe dga' brod kyi bdud ma zhugs par rang bzhin ka dag lhun grub tu shes pa gal che'o :
zhes sgrub pa la zhugs tshul dang /
de dang skabs su sgrub rtags 'byung tshul de la zhen med du gdams pa bcas tshig nyung don gsal dang /
de'i 'phror spros med sgrub rten dang /
sku gsung thugs kyi lam khyer dang mos gus kyi stobs bskyed de rgyun gyi rnal 'byor la 'bad par gdams pa sogs dgos pa mang pos mi 'bral ba'i dam tshig gsum yang bstan par mdzad mod /
gzhan ni nang sgrub tu grags pa 'di'i dzapa? dkyil dmigs pa'i spro bsdu sogs kyang rtsa ba gter gzhung rdo rje'i tshig las ji ltar 'byung zhe na /
las gzhung gi rdzogs rim bsdu skabs /
sngags phreng gser gyi rdo rjer bsdu :
zhes pas mdor bstan yo ga gsum gyi sgrub thabs rnal 'byor chen po'i skabs su /
rang gi thugs kar pad+ma dkar po 'dab ma brgyad pa'i lte bar rdo rje hU~M gis mtshan pa'i mtha' mar sngags phreng :
zhes pas dzapa? kyi 'khor lo ji ltar bsgom gsal bar phyes shing /
sngags phreng las 'od zer 'phros :
zhing rab 'byams kyi rgyal ba thams cad la mchod pa bla na med pa phul :
sku gsung thugs kyi byin rlabs thams cad rang la bsdu :
zhes pas spro bsdu dang po bstan /
bar du lha srin dregs pa can thams cad dbang du bsdus ci bsgo ba'i las thams cad thogs med du bsgrubs :
zhes pas spro bsdu gnyis pa bstan /
mar rigs drug gi sems can thams cad kyi sdig sgrib sbyangs :
bde bas tshim par byas :
'od zer 'phro 'du'i dmigs pa gsal bar bsgom :
zhes pas spro bsdu gsum pa bstan /
de ltar bsgrubs pas phyi snod gzhal yas khang dang nang bcud lha yi 'khor lor mthong :
zhes de dngos bstan lha sngags bsgoms pa'i mthu las gnas skabs su phan yon ji ltar 'byung gsungs pa yin yang de'i tshig shugs kyis mkha' khyab bzlas pa'i rnal 'byor yang legs par bstan pa yin la /
'od gsal rjes sdud kyi rnal 'byor ni las gzhung gi mthar gsal bar gsungs shing de rnams kyi man ngag ni rgyud kyi yang 'grel las gter gzhung rdo rje'i tshig gi don gsal gu ru'i zhal lung bzhin gter ston rin po ches dka' ba'i gnad zhib mor phyes te bkod pa rnams yin la /
de ltar zab khrid man ngag gi don gter gzhung rdo rje'i tshig la sbyor tshul blo dman rnams kyis go bde ba'i slad du tshig tshogs la ma 'dzem par cung zad tsam smras pa yin no //
!
//gsum pa gsang ba'i sgrub pa ni gong du bshad pa ltar gu ru zhi ba'i sku stong pa las ldang ba'am /
yang na stong par ma gzhil ba'i thog ma nyid nas kyang rung ste /
gong ltar gu ru zhi ba 'od du zhu ba las bdag nyid gu ru drag po gtum drag dmar nag me'i phreng ba can du gsal btab ste /
de yang pad+ma zla nyi'i dkyil 'khor gyi steng du bdag nyid dus gsum rgyal ba'i mdzad phrin nus mthu gcig bsdus dkon mchog spyi 'dus khros pa'i sku rdo rje srin po'i gzugs can sku mdog dmar nag dus mtha'i me yang zil gyis gnon pa /
ljags 'dril mche ba gangs ri ltar gtsigs shing shangs nas bskal pa'i 'thor rlung 'phyo ba /
spyan gsum sdang mig bar snang glog ltar 'khyug cing zur zhal g.yon du phyogs pa /
smar smin ag tshom dmar ser me ltar 'bar zhing me skar 'khrugs pa /
dbu skra ral pa dmar ser rgod ma'i me ltar gyen du 'phyo zhing /
phyag g.yas gser gyi rdo rje rtse dgu raM dgu dang hU~M dgus mtshan pa nam mkha' la 'phyar nas dngos 'dzin gyi rtog pa mtha' dag skad cig tu phye mar rlog pa /
phyag g.yon lcags kyi sdig pa nag po mgo dgu rwa bco brgyad kha nas me 'bar ba gdeng stabs kyis bsnams pas sa bdag klu gnyan rgyal bsen gdug pa can gyi srog 'phrog pa /
zhabs g.yas brkyang g.yon bskum pa'i 'og tu snang srid lha ma srin sde brgyad dregs pa can mtha' dag kha bub gan rkyal du 'dam ltar brdzis pa /
glang stag mi'i pags pa'i gos dang thal khrag zhag gis byugs shing thod skam lnga yi dbu rgyan /
rlon pa lnga bcu'i do shal /
klu chen brgyad kyis snyan mgul phyag zhabs kyi mdzes rgyan du byas pa /
gzhan yang rin po che'i rgyan dang rus pa'i rgyan drug gis nye bar spras pa ba spu'i bu ga thams cad khro chung gi go chas spras shing sprul pa khro bo'i sprin 'phro ba /
ye shes kyi 'od zer rab tu 'tsher zhing me dud kyi rtse nas mtshon cha'i tshwa tshwa 'phro ba'i dbus su bzhugs pa /
g.yas g.yon du khro bo khro mo dang rgyab tu mkha' 'gro'i tshogs kyis drag sngags hU~M phaT kyi nga ro sgrog cing /
mdun du lha ma srin sde brgyad bran bzhin du nyan nas gnod byed thams cad thal bar rlog pa /
phyogs mtshams thams cad du yang sprul lcags kyi sdig pa rlung ltar 'tshubs pas dam nyams rnams kyi snying khrag 'thung ba /
srid pa 'di na che btsan 'gran zla dang bral ba'i khro bo thams cad kyi rgyal por gsal ba'i gnas mi 'gyur yi ge gsum gyis rgyas btab nas gsal ba dang brtan pa dang dag pa la ma goms bar du nan tan gyis bslab par bya ba ste /
de yi thun mtshams rnams su rang bzhin rnam par dag pa'i zhing chos dbyings dur khrod me ri 'bar ba dang /
'khor ba yongs sgrol gyi dur khrod sogs khro bo'i zhing khams bsam gyis mi khyab pa dang /
rnga yab pad+ma 'od kyi pho brang nas gdod nas rnam dag gu ru drag po ye shes kyi dkyil 'khor 'khor lo spyan drangs /
mdun gyi nam mkha' la rang dang zhal sprod kyi tshul du bzhugs par gsol nas mchod bstod byas pa'i mthar /
bdag dam tshig gi dkyil 'khor la gnyis su med par bzhugs par bsam pa yang byin rlabs 'jug pa'i rgyu khyad par ba yin no //
de ni dmigs thun dang po'o //
de yang rgyud kyi yang 'grel las /
gsang sgrub ni /
rang nyid skad cig gis zhi ba 'od du zhu ba las byung ba gu ru drag por bskyed /
spyan 'dren mchod bstod bya zhing ye shes sems dpa' rang la thim /
mdun bskyed bsgrub na rang dang mdun bskyed gnyis ka la thim /
zhes gsungs pa'i don bzhin te /
'di'i mdun bskyed ni gtor ma'am maN+Dal la brten pa'i spyi mthun la dgongs kyang skabs 'dir ni dzapa? khong phye bas kyang mdun bskyed nyid kyi don tshang bar 'gyur ba yin no /
!
/de nas dzapa? sngags ye shes kyi dkyil 'khor gsal gdab pa ni /
rgyud kyi yang 'grel las /
rang gi dbu gtsug na gu ru zhi ba rigs bdag gi tshul du bzhugs shing /
rang gi thugs kar nyi ma'i steng du hU~M dmar nag gi mtha' skor sngags phreng /
zhes 'byung ba ltar /
bdag nyid che mchog drag po'i spyi gtsug mtshog mar gu ru zhi ba mngon rtogs ltar gsal gdab cing thugs kar ye shes sems dpa'i rang bzhin nyi ma'i dkyil 'khor rab tu tsha zhing 'od zer kha dog sna tshogs pa 'bar 'tsher rtsub pa kun tu 'phro ba'i lte bar /
ting 'dzin sems dpa'i ngo bo yi ge hU~M dmar la dwangs pa nor bu rin po che dbang gi rgyal po lta bu ye shes kyi 'od zer mtha' dang mu med par 'phro zhing phrin las rnam pa bzhi yid bzhin du byed pa /
de yi mthar rgyal ba thams cad kyi gsang rig gzungs sngags kyi nus mthu gcig tu bsdus pa gu ru drag po'i yang snying oM AHhU~M artsig nirtsig na mo b+ha ga wa te hU~M hU~M phaT:
ces yi ge 'bru bcu drug pa gyen langs g.yas skor du hram me 'od zer dang bcas te 'khod par bsams la dmigs pa ma gsal bar du bskyar zhing bsgom pa ste dmigs thun gnyis pa'o /
!
/gu ru'i drag sgrub phal che bar dzapa? sngags kyi gzhi 'di kho na la sngags 'bru mang nyung cung zad 'byung yang phan tshun bsre bslad mi bya ste 'dir ni yig 'bru bcu drug par nges pa'o //
de ltar sngags 'khor gyi dmigs pa brtan nas re zhig dzapa? khong phyes nas do li'i bzlas pa bya ste mar me gcig las gnyis mched dam me long la gzugs brnyan shar ba bzhin rang ji 'dra ba drag po'i sku
/mdun du ye shes pa'i tshul du me ri 'dabs sbyor bzhugs pa'i thugs kar gong bzhin thugs srog dzapra kyi 'khor lo dgod /
de nas bdag gis bzlas pa byas pas sngags phreng 'od zer dang bcas te hU~M yig la g.yas su lan gsum bskor /
hU~M yig las 'od zer byung nas tal le brgyud nas bdag gi longs spyod 'khor lo'i dbus su hU~M dmar po gcig bsam ste /
de la yang g.yas su lan gsum bskor nas sngags phreng 'od zer dang bcas pa zhal nas thon /
mdun gyi ye shes khro bo chen po'i zhal du zhugs /
gong bzhin mgrin par hU~M gsal ba la g.yas su bskor te thugs ka'i hU~M yig gi 'od zer la brgyud nas hU~M gi mthar sngags phreng 'khod de g.yas su lan gsum bskor dbu ma'i lam brgyud sngags phreng lte ba nas 'thon /
rang gi lte bar zhugs dbu ma'i lam brgyud snying gar sngar bzhin du 'khod /
de ltar bar mtshams med par ci nus su sgom gyin bzla /
gal te dub na bdag mdun gang bde'i thugs srog mthar sngags phreng bkod pa la sems ma yengs par bzhag nas dzapa? bzla ba dang spel ba gang bde bya /
thun mtshams su do li'i bzlas pa kha shas mthar mdun gyi ye shes pa rang la gzhug brtan pa'i nga rgyal bzung /
de ni do li'am khyogs kyi bzlas pa'am 'gal me klad 'khor du bzlas pa'i lugs su ste dmigs thun gsum pa'o /
!
/de nas spro bsdu'i bzlas pa ni /
gu ru'i sku zhi drag dang sngags bsgyur ba las spro bsdu gsum ka gong du zhi ba'i skabs su bshad pa kho na ltar la dmigs pa'i gnad cung zad re 'phrul shes te bya ba yin no //
'dir spro bsdu gnyis pa grub pa'i skabs sam gzhan yang nam 'os su khro bo'i bzlas pa bya ba ni /
de nas sngags phreng 'od zer las mtshon cha me phung 'phros bdag cag dpon slob rnams kyi chos byang chub sgrub pa la 'tshe zhing bar du gcod pa'i dgra dang bgegs byad ma'i tshogs ma lus pa lcags kyus bkug zhags pas bcings lcags kyi sdig pas snying khrag 'jibs /
'khor lo'i rtsibs la bskyon mtshon chas gtubs /
khro bo khro mo sde brgyad rnams kyis sha khrag glo snying tshogs su rol /
lhag ma me rlung gis rdul phran cha med du bsregs gtor bar bsams la bzlas pa ni khyad par ba ste drag po'i bsnyen sgrub rkang tshugs mi byed par zhi ba'i las tshogs sngags sham tshul du sbyor tshe spro bsdu gzhan zhor byung dang /
spro bsdu gnyis pa dang 'di gnyis rtsa ba'i dmigs pa yin pa shes par bya dgos la mthar zhi ba'i skabs mkha' khyab bzlas pa dang /
sku gsung thugs kyi bzlas pa sogs gang bde gtso bor byas nas ci nus su bzla ba ste dmigs thun bzhi pa'o /
!
/de yang rgyud kyi yang 'grel las /
sngags phreng las 'od zer dmar nag ye shes kyi me dang mtshon cha la sogs pa 'phros pas ma rungs gdug pa can thams cad tshar bcad /
ces pas khro bo'i bzlas pa bstan /
snang srid thams cad rig 'dzin drag po'i skur gsal te /
zhes pas mkha' khyab kyi bzlas pa bstan la /
bsnyen tshad ni snying po 'bum phrag gcig ste bsnyen pa'o //
zhes 'byung ba zhi ba 'bru 'bum gyi bcu gnyis cha drag po la bzla bar dgongs mod //
'on kyang sngags 'di byin rlabs phan yon bsam gyis mi khyab par khrag 'thung khro bo rol pa'i rgyud dang drag sgrub gzhan du rgya cher 'byung bas ci tsam bzlas kyang bzang zhing legs pa yin no //
sde brgyad 'dul sngags sogs skabs dang bstun /
zhes gsungs pa ni go sla ba de kho na ltar ro //
drag po la rjes sdud kyi rnal 'byor dngos su ma gsungs kyang zhi drag seng gsum gdan thog gcig tu thun gcig la sgom bzlas spungs pa yin na /
gong ma 'od du zhu nas 'og ma bskyed pa mu mthud du yang 'grel gyi dgongs par snang yang thun gcig pa ma yin par so sor sgom bzlas byed phyin rjes sdud kyang zhi ba'i skabs gter gzhung rdo rje'i tshig gis zin pas bya dgos par rtogs la /
des na rjes sdud zhi ba'i skabs de 'phrul shes par bya'o //
yang dmigs med du ka dag ngang la bzhag kyang bskyed chog dang mthun pa'i sdud rim ste 'gal ba med pa nyid du shes so //
de ltar drag po'i dmigs thun bzhi thun chen gcig tu bsdams pas dngos gzhi bskyed rim gyi dmigs skor drug pa'o //
!
//bzhi pa yang gsang ngam de kho na nyid ltar sgrub pa ni /
thun dang po'i 'gor gu ru zhi drag gi sgom bzlas ci rigs byas pa'i mthar rang nyid drag po 'od du zhu ba las ye shes dbyings kyi mkha' 'gro seng ge'i gdong pa can gyi skur gyur pa ni /
de yang pad nyi mi ro'i gdan la ye shes kyi mkha' 'gro sku mdog mthing ga nam mkha' dwangs pa'i kha dog lta bu zhal 'phrog byed seng ge'i gzugs su gnas pa /
spyan gsum dang ldan zhing zhal gdangs ljags 'dril mche ba zang yag tu gtsigs pa ral pa ljang dmar gyen du 'phyo ba'i gseb nas sprul pa'i khro mo seng chung mang po skar ltar 'phro ba /
phyag g.yas pas rdo rjes yu ba byas pa'i gri gug nam mkha' la 'phyar zhing /
g.yon du byad ma rbod gtong mkhan dang bdud dang mu stegs kyi snying khrag gis bkang ba'i thod pa thugs kar 'dzin cing zhal du gsol ba /
zhabs g.yas bskum pa'i rting pa b+ha ga la gtad pa g.yon brkyang pas bdag med ro'i snying gar brdzis pa /
thod skam lnga yis dbu brgyan cing bdud rigs brgya yi mgo bo'i phreng ba se ral khar 'phyang ba /
rus pa'i rgyan drug dang me long dang gser gyi dril chung g.yer khas mdzes par byas pa /
ye shes mkha' 'gro yongs kyi 'khor los sgyur ma'i sku ru gsal ba'i spyi bor rigs bdag bla ma kun 'dus gu ru pad+ma dang /
gru mo g.yon du thabs bde ba chen po'i rang bzhin che mchog dmar nag drag po rtsal gyi ngo bo kha T+wAM ga'i rnam pa la 'khyud pa /
ye shes bskal pa'i me phung pha lam las grub pa'i rdo rje la sogs pa'i mtshon cha'i gur khang 'khrigs pa'i dbus su /
rang 'dra ye shes mkha' 'gro du ma'i 'khor tshogs kyis bskor te bzhugs pa'i gnas gsum sku gsung thugs kyi rang bzhin rdo rje'i yig 'bru gsum gyis byin gyis brlabs nas zhi drag gi skabs su bskyed pa ltar gsal brtan dag dran la bslab cing /
skabs su ye shes kyi dkyil 'khor spyan 'dren mchod bstod rang la gzhug pa rnams kyang ci nus bya /
dmigs thun dang po'o /
!
/de nas dzapa? kyi dkyil 'khor gsal gdab pa ni /
rang gi snying gar ye shes pa ting 'dzin sems dpa'i tshul nyi ma hU~M yig drag po'i skabs ji bzhin pa las /
'dir hU~M yig gi kha dog mthing ga yid bzhin gyi nor bu mthon ka chen po ji bzhin par gsal ba'i mthar /
ye shes dam tshig 'jig rten las kyi srog snying bcud du phyung ba'i rang sngags rdo rje'i sgra 'dogs dang bu drug gang yang med pa sbrul gcus pa'am spu gri'i phreng ba lta bu yig 'bru tshegs bar bcu bzhi pa ste phyi mo phyed dang bco lnga pa aHkaHsaHmaHraHtsaHshaHdaHraHsaHmaHraHyaHphaTaH
ces pa mgo bo gyen bstan kha dog mthing ga g.yon du phram mer 'khod pa ma gsal bar du nan tan gyis bsgom zhing /
de ltar gsal thebs tshe hU~M yig las 'od zer tsha la rtsub pa rno la ring ba lta bas mi bzod pa 'phros te sngags kyi phreng ba la phog
/sngags kyi phreng ba las kyang de lta bu 'od zer mgar gyi tshwa tshwa ltar 'phros /
rgyal ba rnams la phog pas thugs dam gyi rgyud bskul /
sems can rnams la phog pas sdig sgrib sbyangs /
bdag cag dpon slob kyi thar pa'i gegs byed gnod byed byad ma rbod gtong bdud dang mu stegs dam sri rnams la phog pas spu gris skra bzhar ba'am /
bya sgro zhun khang gi me la bsregs pa bzhin skad cig de ma thag tu rmeg med thal ba rdul phran nyid du brlags shing /
'od zer tshur 'dus snying ga'i sngags kyi dkyil 'khor la thim pas byin rlabs nus mthu gzi brjid sngar las kyang ches cher rgyas par bsams la /
de lta bu'i spro bsdu'i dmigs pa yang yang bcas dzapa? sngags bzlas shing /
skabs su gong gi mtshon cha'i gur khang gang gis kyang gzhig par mi nus pa rdo rje'i rang bzhin du bsams la sngags bzla ba ni srung 'khor gyi mchog go
/zhi drag gi zhor byung sham bu tsam du bzla na dmigs pa'i rim pa de tsam gyis chog cing bsnyen tshad kyang khri phrag lnga'o //
bla ma yi dam gyi bsnyen pa grub pa'i rnal 'byor pas seng gdong ma'i bsnyen sgrub rkang tshugs byed na spro bsdu gsum dang mkha' khyab sku gsung thugs kyi bzlas pa rnams gong du bshad pa rnams kha bsgyur te bya zhing /
do li'am khyogs kyi bzlas pa yang spro na mi rung ba med la /
bsnyen tshad kyang 'bru 'bum nas bye ba sa ya ci nus so //
de ltar rgyun gyi nyams len srung ba mchog sgrub dang 'brel ba'i dmigs skor te thun gnyis pa'o /
!
/bzlog pa'i skabs su sngags kyi go cha lus la dgod pa ni yang 'grel las gsungs pa bzhin spyi bor aHkaH
mgrin par saHmaH
snying gar raHtsaH
lte bar shaHdaH
gsang gnas su raHsaH
brla g.yas su maHraH
g.yon du yaHphaTaH
de rnams las 'od zer me 'od mtshon cha 'khrugs te mched pas thar pa'i bar chad dgra bgegs byad ma thams cad thal ba'i rdul phran bzhin du brlag par bsams nas drag sngags ci nus bzlas /
thun mtshams su bden stobs bcas thal mo gnam sa nyi zlas mtshan pa'i bar du dgra bgegs byad ma kun sgo nga brag la bcar ba bzhin phye mar gzhig par bsams la thal mo brdab /
de ni bzlog pa'i mchog tu gyur pa'o //
thun mtshams dmigs med ka dag gi ngang du bzhag pa'am yang na rjes sdud kyi rnal 'byor gong du bstan pa ltar la mthar lha skur ldang tshe srung ba'i 'khor lo yang gsal gdab par bzhed /
rbad bsad kyi skabs su rang nyid gu ru drag po zhi ba'i rigs bdag can gyi mdun du seng gdong ma rigs lnga sprul pa yang sprul bcas gsal btab /
de rnams las rang 'dra'i sprul pa spros /
dgra bgegs byad ma rnams phyag rgya bzhi yis bkug
/lha dang dbye /
gzugs la dbab /
byad du gzhug
/smyo ru bcug
/gtun du brdungs /
sha khrag ye shes las byed mkha' 'gro'i tshogs kyis lhag med du bzhes par bsams la bskul dang drag sngags ci nus su bzla ba ste /
tshul 'di gnas skabs 'dir rgyas par smos ma dgos kyang rgyud kyi yang 'grel du bskyed rim gyi zab khrid 'phros su gnang 'dug pa bzhin skabs 'dir yang sa bcad tshul du bzlog dmigs kyi zhar byung du smos pa ste dmigs thun gsum pa'o //
de ltar seng gdong gi dmigs thun gsum thun chen gcig tu bsdams pas dngos gzhi bskyed rim lha khrid kyi dmigs skor bdun pa'o //
de yang bka' srung ye shes mkha' 'gro'i sgrub pa la yang gsang ngam de kho na nyid kyi sgrub par bzhed pa'i rnam gzhag go rim la kha cig nas dpyad pa skad byed kyang sa bcu'i dbang phyug lta bu nges par dag pa'i sa la bzhugs pa'i srung ma kha cig gi sgrub thabs la yang gsang gi brdar bzhag pa mang na /
'di ni skabs 'dir chos kyi srung mar gsungs kyang /
spyir gzhung gzhan kun tu yi dam lhar sgrub pa shas che bas yang gsang de kho na nyid kyi sgrub par bzhag pa la skyon ye nas med do //
!
//da ni gsum pa las kha tshar phrin las bzhi'i sgrub pa bshad par bya ste /
de yang gter gzhung rdo rje'i tshig las /
'phro 'du'i phrin las sbyor shes na :
gang ltar bsam pa de ltar 'grub :
dper na yid bzhin nor bu 'dra :
des na dus dang kha phyogs sogs :
gnas sngags smon lam shes par bya :
zhes gsungs te /
dang po zhi ba'i phrin las bsgrub pa la dus ni tho rangs kyi dus su yin la kha shar phyogs su bstan nas rang nyid gu ru pad+ma 'byung gnas kha dog zla ba'i zhun ma 'khyil ba lta bu dkar ba la pad zhu chos gos ber phod gsang gos rnams kyang dung dang ku mud kyi kha dog can gsol ba /
phyag na zla ba chu shel gyi rdo rje rtse lnga pa dang thod pa bdud rtsis bkang ba 'dzin cing gru mor kha T+wAM ga 'phyang ba /
zhabs rdo rje'i skyil mo krung du bzhugs par gsal la dzapa? dkyil gyi gnas thugs kar pad dkar zla steng rdo rje'i lte bar hU~M yig dkar pos mtshan pa dang /
bye brag tu spyi bo bde chen gyi 'khor lo pad dkar 'dab ma sum cu so gnyis pa'i lte bar zla ba'i dkyil 'khor la oM yig dkar po /
de'i mthar sngags kyi rim pa oM AHhU~M badzra gu ru pad+ma sid+d+hi hU~M:
zhes rtsa ba'i sngags dang /
oM shAn+tiM ku ru ye swA hA:
zhes sham bu las sngags te sngags phreng yig 'bru gyen langs bklag thabs su gnas par bsams la /
de nas spro bsdu ni /
dzapa? sngags bzlas pas thugs ka'i zla ba rdo rje hU~M yig las 'od zer dkar po 'phros /
spyi bo'i zla dkyil sngags phreng oM yig la phog pas sngags phreng drag tu 'khor zhing oM las zla ba'i 'od zer lta bu nam mkha'i khyon khengs shing sngags kyi sgras rgyal ba sras dang slob 'bangs bcas dgyes par byas shing thugs dam kyi rgyud bskul bas de rnams kyi dpral ba nas 'od zer dkar po byung /
rang gi spyi gtsug gi sngags kyi dkyil 'khor la thim pas mthu stobs nus pa shin tu nas kyang bskyed par byas te /
de las slar yang 'od zer pad rtsa mu tig ltar dkar zhing zla ba'i dbyibs can sogs 'phros /
'gro ba rnams la phog pas bdag gzhan gyi las nyon sdig sgrib 'jigs pa brgyad dang bcu drug mtha' dag zhi bar byas so bsams nas bzlas pa brgya rtsa'am stong tsho dang /
thun mtshams rnams su smon lam gdab par yang bya ste /
de ni /
nad gdon sdig sgrib bag chags ngan :
sdang dgra gnod byed gdug pa'i dbal :
rno ba'i mtshon dang sbyor ba'i dug :
stong phrag brgyad cu'i bgegs kun dang :
bzhi brgya rtsa bzhi'i nad rnams dang :
rmis ltas mtshan ngan thams cad kun :
myur ba nyid du zhi gyur cig :
ces tshar gsum bdun bco lnga sogs ji ltar rigs par brjod /
mthar snod kyi 'jig rten rdo rje'i zhing dang bcud kyi sems can rdo rje sems dpar bsams la /
snod bcud kyang rim bzhin bdag la thim nas dmigs med ka dag gi ngang du bzhag pa'am /
bdag gi spyi bo'i dzapa? dkyil snying ga'i sa bon la thim :
rang lus kyang 'od kyi gong bu snying ga'i thugs srog la 'dus te stong par gzhil ba dang /
slar ldang ba gong du rtsa ba'i sgrub thabs su bstan pa ltar bya ba ste zhi ba'i las kyi dmigs thun dang po'o /
!
/de nas rgyas pa'i phrin las bsgrub pa'i dus ni nyi dros kyi skabs su kha lho phyogs su bstan nas rang nyid gu ru pad+ma 'byung gnas kha dog gser gyi lhun po la nyi mas 'khyud pa lta bu ser la 'tsher ba blta bas mi bzod pa /
pad zhu chos gos ber phod gsang gos rnams kyang bai DUr+Ya ser po'i kha dog lta bu phyag na rin po che cha dgu 'od zer mchog tu 'bar ba dang thod pa bdud rtsis bkang ba 'dzin cing gru mor kha T+wAM 'chang ba /
zhabs rgyal po rol pa'i 'dug stangs kyis bzhugs par bsams la /
dzapa? dkyil gyi gnas thugs kar zhi ba'i skabs bzhin las pad rdor hU~M ser /
bye brag pa mgrin pa longs spyod kyi 'khor lo pad+ma ser po 'dab ma bcu drug pa'i lte bar yid bzhin gyi nor bu rin po che cha dgu pa'i dbus su b+h+rU~M yig ser po gnas pa'i sngags kyi rim pa rtsa ba'i dzapa? kyi mthar /
b+h+rU~M puSh+TiM ku ru ye swA hA:
zhes las sngags te bklag thabs su 'khod par bsams la /
de nas spro bsdu ni thugs ka'i dzapa? dkyil las 'od zer ser po 'phros /
mgrin pa'i rin chen sngags phreng b+h+rU~M yig la phog pas sngags phreng drag tu 'khor zhing b+h+rU~M las 'od zer ser pos nam mkha'i khyon khengs shing sngags kyi rang sgras rgyal ba rab 'byams dgyes te thugs rgyud bskul ba sogs zhi ba'i skabs ltar la /
de rnams kyi mgrin pa nas 'od zer ser po byung rang gi mgrin pa'i dzapa? dkyil la thim pas nus pa bskyed /
de las slar 'od zer rdo rje pha lam dang sbur len gyi kha dog lta bu nor bu rin po che'i dbyibs can la sogs pa 'phros 'gro ba rnams la phog pas bsod nams dang ye shes kyi tshogs kun tu rgyas shing gnas skabs kyi 'byor pa drug 'phel bar bsams la bzlas pa'i bar dang thun mtshams rnams su smon lam gdab pa ni /
tshe dang bsod nams snyan grags stobs :
'khor dang bu slob phrin las rgyas :
mnga' thang longs spyod yon tan kun :
myur ba nyid du rgyas gyur cig :
ces tshar ji ltar rigs pa brjod mthar snod kyi 'jig rten rin po che'i zhing nang bcud kyi sems can rin chen sems dpar gyur nas snod bcud kyang rim bzhin bdag la thim nas dmigs med du bzhag pa'am /
yang rjes sdud mgrin pa'i dzapa? dkyil snying ga'i sa bon la thim pa las gzhan zhi ba'i skabs su bshad pa ltar bya ba ste /
rgyas pa'i las te dmigs thun gnyis pa'o /
!
/de nas dbang gi phrin las bsgrub pa la dus dgong kha'i skabs su kha nub tu phyogs la rang nyid pad+ma 'byung gnas kha dog byu ru'i lhun po la nyi mas 'khyud pa lta bur dmar ba pad zhwa chos gos ber phod gsang gos rnams pad+ma dmar po ltar lhun chags shing mdzes pa phyag na pad+ma dmar po 'dab ma stong ldan ze'u 'bru'i ge sar la lcags kyus mtshan pa dang thod pa bdud rtsi can dang kha T+wAM gar 'khyud pa /
zhabs sems skyil lam pad+ma'i skyil krung gis bzhugs par bsam pa'i dzapa? dkyil gyi gnas thugs kar gong bzhin pad rdor dang hU~M dmar /
bye brag pa lte ba sprul pa'i 'khor lo pad+ma dmar po 'dab ma drug cu rtsa bzhi pa'i dbus su nyi ma'i dkyil 'khor la hrIHyig dmar pos mtshan pa'i mthar sngags kyi rim pa rtsa ba'i dzapa? la /
hrIHwa shaM ku ru ye swA hA:
zhes las sngags bcas sngar bzhin 'khod par bsams la /
spro bsdu ni thugs ka'i dzapa? dkyil sa bon las 'od zer dmar po pad+ma rA ga'i kha dog lta bu byung ste lte ba'i nyi dkyil sngags phreng hrIHyig la phog sngags phreng drag tu 'khor /
hrIHyig las 'od zer glog 'khyug pa lta bu byung nam mkha'i khyon khengs pa sogs sngar dang 'dra ba'i lha rnams kyi lte ba nas 'od zer dmar po byung rang gi lte ba'i dzapa? dkyil la thim pas rgyal ba rnams kyi thugs rje dang byin rlabs dbang du 'dus dzapa? kyi nus   pa bskyed /
de las slar 'od zer ut+pal dang mu tig dmar po'i kha dog can lcags kyu zhags pa la sogs pa 'gugs byed mtshon cha'i rnam par 'phros /
dbang du bya ba'i sems can rnams kyi spyi bo snying ga dang gsang gnas rnams su phog pas de rnams kyi yid rang dbang med par bskul te bdag gi dbang du 'dus shing kun kyang phyir mi ldog pa thar pa mchog gi lam la bkod par bsams la /
dzapa? sngags bzlas shing sngags kyi grangs mtshams dang thun mtshams rnams su smon lam gdab pa ni /
rgyal ba'i thugs rje byin rlabs dang :
skye 'gro mthong thos dran reg sogs :
khams gsum dbang du 'dus gyur cig :
ces tshar ci nus brjod /
mthar snod kyi 'jig rten pad+ma can gyi zhing dang bcud kyi sems can pad+ma sems dpar gyur par bsams la dmigs med du bzhag pa'am /
lta ba'i dzapa? dkyil snying gar bstim pa dang rjes sdud gong du bshad pa ltar bya ba ste dbang gi las rim dmigs thun gsum pa'o /
!
/de nas drag po'i phrin las bsgrub pa ni /
dus ni srod kyi dus su kha byang phyogs su bstan te rang nyid pad+ma 'byung gnas kha dog stong zil bcag pa lta bur gnag pa pad zhwa chos gos ber phod gsang gos rnams mig sman gyi g.yung drung lta bur gsol ba /
phyag na ral gri me 'bar ba dang thod pa khrag gis bkang ba 'dzin pa kha T+wAM ga la 'khyud pa zhabs phyed skyil la pus mo g.yas tsog bur bslangs te bzhugs par bsam la dzapa? dkyil gyi gnas thugs kar gong ltar pad rdor dang hU~M mthing /
bye brag pa gsang gnas bde skyong 'khor lo pad ljang 'dab ma nyer brgyad pa'i lte bar ral gri rdo rje phyed pa'i yu ba can gyi lte ba khong seng du hU~M yig nag po de mthar rtsa ba'i sngags dang las sngags /
hU~M mA ra ya phaT:
kyis bskor bar bsams la spro bsdu ni /
thugs ka'i dzapa? dkyil las 'od zer mthing nag me ltar 'khrugs pa 'phros /
gsang gnas ral gri sngags phreng hU~M yig la phog
/sngags phreng drag tu 'khor hU~M las 'od zer mthing nag gis nam mkha'i khyon khengs shing rgyal ba rnams dgyes bskul byas te /
lha rnams kyi gsang gnas nas 'od zer mthing nag tsha la rtsub pa mtshon cha sna tshogs pa'i dbyibs can lta bu byung nas rang gi gsang gnas kyi dzapa? dkyil la thim pas khams gsum 'khor ba dus gcig du sgrol nus pa'i mthu dbang thob par  bsams la /
slar yang de las 'od zer gnam lcags zhun ma dang mgar gyi sol me dang rdo rje'i char lta bu'i mtshon cha dang las byed khro tshogs bsam gyis mi khyab pa phyogs thams cad du 'phros nas /
bdag cag dpon slob kyis chos byang chub sgrub pa la gnod cing 'tshe bar byed pa'i dgra bgegs 'byung po byad ma rbod gtong bdud dang dam sri gdug pa can thams cad lcags kyus bzung zhags pas bcings lcags sgrog gis bsdams dril bus myos su bcug mtshon cha'i char gyis phye mar gtubs te /
dug gsum rang bzhin sha khrag rus pa las byed khro bo'i tshogs kyis hab sgra di ri ri lhag ma med par gsol bar yang yang bsam ste rtsa sngags las sngags spel gyin bzlas /
bzlas pa'i bar dang thun mtshams rnams su dmod pa gdab pa ni /
dam sri 'byung po ma rungs pa :
bstan dgra sgos dgra la sogs pa :
zhing bcu ldan rnams brlag gyur cig :
ces ci ltar 'os pa brjod /
mthar snod kyi 'jig rten sna tshogs rdo rje'i zhing dang bcud kyi sems can spyi dang bye brag tu gong du bsgral pa'i 'gro ba de rnams kyi sems rgyud yongs su dag par byas te las kyi sems dpar gyur par bsams la /
de nas rim bzhin snod bcud 'od kyi gong bur bdag la thim nas dmigs med ka dag ngang du bzhag pa'am /
gsang ba'i dzapa? dkyil snying gar bstims te rjes sdud bsgom pa gang bde bya la drag po'i las te dmigs thun bzhi pa'o //
de ltar las bzhi'i dmigs thun bzhi thun chen gcig tu bsdams pas dngos gzhi bskyed rim lha khrid kyi dmigs skor brgyad pa'o //
de ltar phrin las bzhi sgrub kyi rim pa phyogs dus kha dog gnas sngags spro bsdu smon lam ste don tshan bdun gyis bsdus pa 'di ni gter gzhung rtsa ba las dngos su bstan pa ltar gsungs pa nyid gtso bor byas shing /
shugs bstan du rnam grangs gzhan yang 'byung bar go la thugs sgrub gzhan nas las byed rigs bzhi thugs ka nas spro ba dang /
yang las byed kyi lha gnas bzhir bkod pa sogs kyang 'byung mod /
'dir ni gong du bshad pa nyid gtso bo yin no //
!
//da ni bzhi pa las mtha' rgyas tshe'i sgrub pa'i rim pa ni /
de yang bdag bskyed gcig pu la brten nas sgrub pa dang /
mdun bskyed la brten nas sgrub pa gnyis kyi dang po ni /
de yang gter gzhung rdo rje'i tshig las /
bdag bskyed rkyang sgrub byed na :
rang nyid kyi thugs kar pad+ma dkar po 'dab ma brgyad pa'i lte bar hrIHdkar po de'i mthar sngags phreng 'od lnga'i mdangs dang ldan pas 'khor bar dmigs te bzla'o :
zhes 'byung ba ltar yin la /
'on kyang 'dir bla ma'i man ngag gis cung zad kha bskangs te gsal bar bshad na /
rang nyid gu ru pad+ma 'byung gnas su gsal ba'i thugs kar pad dkar ze'u 'bru'i dbus su pha lam gyi rdo rje rtse lnga pa mas kyi rwa rnams ze'u 'bru'i dbus su nub pa lte bar nyi zla'i ga'u kha sbyor gyi dbus su dwangs ma lnga ldan gyi ngo bo yi ge hrIHdkar po rnyog pa dang bral ba'i khog par yi ge nr-iHljang gu
/de'i nang du yi ge aHdkar po gnas pa'i phyi rol mtha' skor du oM AHhU~M badzra gu ru pad+ma sid+d+hi A yu She hU~M nr-i dza :
zhes yig 'bru gyen 'greng re re bzhin lnga ldan 'od zer gyi mu khyud a long sbrel ba lta bu'i nang du gnas te bklag thabs su 'khod par bsams la dzapa? dkyil ji bzhin ma gsal bar du nan gyis bsgom /
de nas dzapa? bzlas pas sngags kyi phreng ba las rang sgra dang bcas te 'od zer byung hrIHyig la phog
/de las 'od zer bun bun phrom phrom nar te byung /
phyi snod kyi 'jig rten 'byung ba lnga'i bcud dwangs ma /
nang bcud khams gsum sems can ma lus pa'i tshe dpal 'byor pa /
khyad par sangs rgyas byang sems nyan rang 'phags tshogs rnams kyi thugs rje las grub pa'i tshe bcud kyi dwangs ma rnams /
'od zer rdo rje lcags kyu dang zhags pa bum pa thod pa'i rnam pas bsdus nas tshe bcud 'od zer zab chen gyi skud pa lta bu dkar ser dmar ljang mthing ga dang /
bdud rtsi kha dog lnga dang yi ge hrIHnr-iHAHyi rnam par byung ba rang gi smin mtshams dang dbang po'i sgo nas zhugs /
thugs srog hrIHdang tshe rten sa bon la sib sib thim pas 'chi ba med pa rdo rje'i sku tshe la dbang ba'i rig 'dzin dngos su grub par bsams la bzlas pa ci nus su 'bad par bya ste 'di ni bdag bskyed rtsa ba'i dmigs pa ste dmigs thun dang po'o /
!
/yang skabs su pad+ma 'od 'bar gyi gnas lngar phyag mtshan lnga dang yig 'bru lnga ste spyi bor 'khor lo dkar po oM gyis mtshan pa /
mgrin par pad+ma dmar po aHyis mtshan pa /
snying gar rdo rje hU~M gis mtshan pa /
lte bar nor bu swA yis mtshan pa /
gsang gnas su sna tshogs rdo rje hA yis mtshan pa de rnams las 'od zer sna tshogs pa nam mkha'i khyon khengs pa dang /
pho nya lcags kyu zhags pa lcags sgrog dril bu'i tshogs dpag tu med pa 'phros /
'byung ba lnga yi bcud bsdus /
phyogs skyong sogs mthu chen tshe la dbang ba rnams kyi lag nas tshe bkug
/lha klu mi'i rig 'dzin drang srong tshe la mnga' brnyes pa rnams kyi 'chi med grub pa'i tshe g.yang dang rgyal ba sras dang slob mar bcas pa rnams kyi byin rlabs nus pa las byung ba'i tshe dpal mtha' dag pa bsdus /
'od zer dkar la 'tsher ba snum la 'dril ba rang dang dmigs bya bla ma mched lcam pha ma la sogs pa'i spyi bo nas mar lhub lhub bab rkyal pa zho yis khengs pa ltar lus bdud rtsis khengs /
zag pa med pa'i bde ba mchog tu rgyas pa'i 'chi med rdo rje lta bu'i skur gyur /
lus rdo rje pha lam gyi rang bzhin ba spu rdo rje phyed pa res gtams par bsams la bzlas pa ci nus bya ste dmigs thun gnyis pa'o //
'di ni gter gzhung rdo rje'i tshig las /
gsang ba'i don ni pad+ma tshe dpag med :
gnas lngar phyag mtshan lnga dang yig 'bru lnga :
'od zer dpag yas nam mkha' gang bar 'phros :
zhes gsungs pa'i dgongs pa skabs 'dir cung zad gsal bar phyes pa yin la /
gzhan dmigs pa rgyas pa ni bum pas tshe dbang bskur skabs su rdo rje'i gsung gi tshig zin ltar sa chu me rlung nam mkha'i bcud rnams so sor sdud cing bstim pa dang /
nang 'jig rten dang 'jig rten las 'das pa'i bye brag so so'i tshe bcud bsdus nas bstim pa sogs spyi dang mthun pas 'dir rgyas par ma spros shing rgyun khyer snying po ni gong du bshad pa kho nar 'dus so //
rjes thun mtshams la 'jug pa'i skabs su rang lus pha lam gyi rdo rje rtse lnga par bsams la /
de nas dmigs med ka dag gi ngang du ci gnas su bzhag pa ni khyad par nyid do /
!
/gnyis pa mdun bskyed kyi rim pa ni /
nyi zla gza' skar la rten byas te tshe sgrub pa dang /
gangs ri rtag chags la brten te tshe sgrub pa dang /
de bzhin ri bo lhun stug dang /
brag ri sra brtan dang /
g.yu mtsho rtag 'khyil rnams la brten te tshe sgrub par gsungs shing /
de rnams bdag bskyed ji bzhin mdun du gsal btab ste gong gi dmigs pa nyid spro bsdu'i sgo nas bdag gi tshe'i dngos grub thob par bsams la bzlas pa byed pa nyid de tshul 'di nan tan byin rlabs dang nus mthu chen po yin pas rim par 'bad par bya'o //
yang gnas skabs bum pa dang gtor ma dang tshe ril tshe chang re re la yang brten te sgrub par gsungs mod /
'on kyang gtso bo bum pa la brten te sgrub par bcas shom dang dmigs rim gyi skabs su gsal bar gsungs pas /
de nas gza' skar bzang por bum pa mtshan ldan rgyan gyis spras pa chu dang bum rdzas kyis sum gnyis gang ba bshams la /
dmigs pa'i rim pa ni gter gzhung rdo rje'i tshig las 'di skad ces gsungs te /
bdag mdun gyi 'od zer 'phro 'dus phyi snod nang bcud thams cad lha sngags su gsal ba'i gzi brjid kyis sangs rgyas byang sems rtsa ba gsum dang chos skyong thams cad kyi tshe'i byin rlabs dang :
'byung ba'i bcud kyi dwangs ma thams cad dang :
drang srong rig 'dzin tshe la dbang ba thams cad kyi thugs rje byin rlabs :
mdor na sems can bsod nams can dkar po dge ba'i las sgrub cing :
dbang che ba :
rtsal drag pa :
'khor mang ba :
yon tan che ba :
stobs dang snyan grags ldan pa gdul bya phrin las can rnams kyi tshe dang bsod nams thams cad yi ge nr-iH'i rnam pa kha dog sna tshogs kyi li li bum pa'i nang du 'khyil bar bsam :
zhes gsungs pa ltar yin la /
de yang bdag mdun zhes pa'i sgras bdag bskyed dang mdun du bum chu'i steng du gu ru bsgoms pa gnyis ka'i phyag g.yon pa'i thod pa'i nang na bum pa 'chi med bdud rtsis khengs pa'i dbus su nr-iH'od 'khyil le ba bsgom zhing /bdag don yin na thun mtshams rnams su rang gi snying gar thugs srog la bstim pa dang /
gzhan don yin na dmigs bya de la bstim pa'am bum pa'i chu dang dbyer med byas nas tshe dbang bskur ba yang yin no //
tshul de lta bu yang gter gzhung rdo rje'i tshig las /
phyi ni bum pa nang ni bdud rtsis gang :
gsang ba'i don ni pad+ma tshe dpag med :
ces gsungs pa'i dgongs pa nyid du'ang 'gyur ba'o /
khrid kyi skabs su bdag bskyed kho na 'chad pas rung mod 'phros byung du mdun bskyed kyi tshul cung zad smos pa ste dmigs thun gsum pa'o //
de ltar tshe khrid dmigs thun gsum thun chen gcig tu bsdams pas dngos gzhi bskyed rim lha khrid kyi dmigs skor dgu pa'o //
!
//de nas spyi don gnyis pa bskyed pa'i rim pa dang rjes su 'brel ba'i man ngag khyad par ba dag brjod par bya ste /
de yang gter gzhung rtsa bar yo ga gsum gyi sgrub thabs 'grigs chags su gsungs shing /
ma hA a nu a ti yo ga'i don bskyed dang rdzogs dang rdzogs pa chen po'i brdar bzhag cing skabs 'dir rdzogs dang rdzogs chen yang bskyed rim dang rjes su 'brel ba'i tshul du gsungs par snang la /
dngos bstan rdzogs dang rdzogs chen ni 'og tu bshad par 'gyur ba'i gtum mo dang ka dag lhun grub kyi khrid bka' nyid yin mod /
'dir bstan bya bskyed rim rjes 'brel tshul du gsungs pa ni /
a nu rdzogs rim tshul gyis nyams su len pa dang /
a ti rdzogs chen gyis la bzla ba ste gnyis so //
dang po la yang khyer so gsum gyis lam du khyer ba dang /
sku dang zhing khams 'du 'bral med par la bzla ba dang /
'od gsal rnal 'byor gyi dbyings su bsdu ba ste gsum mo //
de la dang po ni gter gzhung rdo rje'i tshig rtsa rgyud le'u drug par /
a nu yo ga'i rdzogs rim ni :
spyod lam rnam bzhir ting 'dzin gsal :
zhes dang /
yo ga gsum gyi sgrub thabs lhag pa'i rnal 'byor las /
rang nyid pad+ma 'od 'bar gyi bskyed rim la gnas pas :
gzugs snang thams cad lha sku :
sgra grags thams cad gsang sngags :
dran rtog thams cad chos nyid :
gar bzhugs thams cad gzhal yas khang :
su 'grogs thams cad yi dam mkha' 'gro :
spyod lam thams cad chos nyid rdzogs pa chen po las ma 'das so :
zhes gsungs pa ltar bskyed rim lha khrid dngos gzhi'i skabs su bshad pa bzhin gu ru pad+ma'i sku gsal brtan dag pa la yun ring du goms par byas shing /
de la brten nas sems zhi ba yang ci rigs 'grub cing /
lha sku rang shar du 'byung ba nyid ni lam 'di yi rnal 'byor rjes mthun pa yin la /
tshul de lam du byed pa khyer so gsum la spyod pa ste /
de yang 'di ltar mthong yul gzugs su snang ba kun sgyu ma lta bu la gu ru pad+ma'i sku yi rang bzhin /
grags pa sgra snang kun gzhom du med pa badzra gu ru'i rang sgra
/rtog tshogs blo yi byed pa kun kyang rang rig rang gsal spros bral chos nyid kyi rang mdangs su ngo shes shing /
de lta bu'i mos pa lam byed rang bab dran shes mi 'bral bar chu bo'i rgyun bzhin nyams su len par bya ste /
des ni ma dag pa'i dngos zhen bzlog
/sgo gsum gyi sgrib pa sbyangs /
bsod nams ye shes kyi tshogs rdzogs /
gnas gar sdod gzhal yas khang /
grogs su 'grogs yi dam lha /
spyod lam ci byed chos nyid kyi rol par 'gyur ba sogs phan yon tshad med pa nyid de dmigs thun dang po'o /
!
/de ltar khyer so gsum la ci nus su blo bzhag cing /
sku dang zhing khams 'du 'bral med par la bzla ba ni /
gter gzhung rdo rje'i tshig las /
rang gi 'od zer gyis zhing khams thams cad la khyab pa :
zhing khams kyi bkod pa'i yon tan thams cad rang lus snang stong dbyer med la ye nas gnas pa :
sku che chung dang rnam 'gyur ma nges par mdzad do :
zhes gsungs pa ltar nyams su len pa ni /
rang gi lus gnas gsum rdo rje gsum gyi rang bzhin yig 'bru gsum las 'od zer 'phros sku yi nang khengs /
sku las 'od zer kha dog lnga pas zhing khams thams cad rang bzhin gyis khyab cing 'od snang dang zhing khams gdod nas dbyer mi phyed pa rang bzhin gyi rnam par dag pa zung 'jug chos kyi dbyings las ma g.yos shing /
zhing khams mtha' dag pa'i bkod pa dang /
yon tan kun kyang rang gi lus 'od gsal dri ma med pa'i snying po rdo rje'i sku dang dbyer mi phyed pa ye nas lhan skyes bde ba chen po'i ngo bor gnas pa /
sku'i rnam 'gyur che chung tshad med rnam pa thams cad pa'i bdag nyid can ye nas yin bzhin du ngo shes shing thag bcad de /
de'i ngang du ci gnas su mnyam par gzhag pa la 'bad par bya /
de'i skabs su bzlas pa la yang brtson pa /
gter gzhung rdo rje'i tshig las /
de'i tshe rlung dang yid kyi bzlas pa la brtson par bya'o :
zhes gsungs pa ltar rlung 'byin 'jug gnas gsum dang /
'jam rlung dgang stong dang /
rtsub rlung bum pa can gyi sbyor ba la brten /
'bru gsum mam rtsa bsnyen la rdo rje'i bzlas pa bya ba dang /
rlung rang bab tu bzhag nas sems ma yengs rang byung rdo rje sgra sngags la mnyam par gzhag pa yang gal che bas gong dang zung 'jug tu nyams su blang ba ste dmigs thun gnyis pa'o /
!
/'od gsal rnal 'byor gyi dbyings su sdud pa ni /
gter gzhung rdo rje'i tshig las /
spros bcas kyi rdzogs rim yang dbu zhabs nas rim bzhin zhu ba rang sems dang nam mkha' dbyer med khyab gdal chen po'i nyams bskyang :
zhes pas 'od gsal gyi gdams pa dngos su hril 'dzin bstan pa dang /
slar yang chu las nya ldang ba'i tshul gyis snang stong dbyer med du bskyang :
zhes pas 'od gsal gyi grub 'bras zung 'jug gi sku lam du byed pa bstan /
rjes gzhig ni stong gsal gyi nyams rang lus med pa dang 'byung ba rang dbang thob pa'i rtags mang du 'byung ngo :
zhes gnas skabs kyi phan yon mdor bstan nas gsungs pa ste /
de yang thog mar hril 'dzin ji ltar bsgom pa ni /
rang nyid gu ru'i sku ru gsal ba de sku yi mtha' nas rim pas yal te sku'i cha stod la 'dus /
'od zer phrig phrig blta bas mi bzod pa de yang gong bur zhu nas sems dpa' gsum brtsegs rim par thim pa'am yang na gnas gsum gyi yi ger thim /
de yang stong pa'i ye shes 'bru gsum go rim bzhin 'dus shing hU~M yig thig le nA da'i mthar stong nyid spros bral bde ba chen por sems ci gnas su bzhag cing /
slar yang de ltar bskyar zhing yang yang bsgoms pas rlung dbu mar thim zhing rgas dka' tshe ring 'chi ba 'od gsal ngos zin mthar thug don dam pa'i 'od gsal la mtshams sbyor ba sogs phan yon bsam gyis mi khyab ste /
'di ni gter gzhung rdo rje'i tshig gi don bla ma'i man ngag snyan brgyud khyad par can gyis kha bkang ste bstan pa yin no //
'di dang 'brel ba rjes gzhig gi rnal 'byor ni /
snod bcud thams cad 'od du zhu nas rang la thim zhing /
de 'od gsal du gzhig pa gong du rtsa ba'i sgrub pa zhi ba'i rjes sdud du bshad zin pa ltar nyams su blang bar bya la /
stong pa'i ngang las skad cig gis slar lha skur ldang ste gong du sku dang zhing khams 'du 'bral med pa'i don la bsam ste mnyam par gzhag pa yang zung 'jug lam du byed par shin tu gal che ba ste /
de rnams bsdams pas dmigs thun gsum pa'o //
a nu'i dmigs thun gsum pa de thun chen gcig tu bsdams pas dngos gzhi'i dmigs skor bcu pa'o //
de ltar a nu yo ga'i rdzogs rim lam khyer gsum sogs rim pa bzhin 'dus pa la sogs pa'i rim lnga dang cha mthun par go ste /
lam khyer gsum ni dben gsum /
sku dang zhing khams dbyer med snga ma ni sgyu lus /
lha sku sdud rim ni 'od gsal /
lha skur ldang nas sku dang zhing khams dbyer med phyi ma ni slob pa'i zung 'jug gi don du 'gyur ba'o //
de yang sku dang zhing khams 'du 'bral med pa dngos gnas ni mi slob pa'i zung 'jug skabs dang /
de tshul bzhin nyams 'og tu chub pa ni slob pa'i zung 'jug gi skabs /
de 'od gsal spyi yi tshul tu rtogs pa ni sems dben gyi mthar thug ma dag sgyu lus su grags pa yan chad nas yod pa shes par bya'o //
skabs 'dir gter gzhung rdo rje'i tshig tu /
gu ru'i sku'i rnam 'gyur mtshan brgyad sogs ci snyed bstan kyang ngo bo kun 'dus yid bzhin nor bu pad+ma 'od 'bar kho nar 'dus pas des na dkon mchog spyi 'dus su mtshan gsol ba'i rgyu mtshan che thang dang bcas te gsung na /
dkon mchog spyi 'dus kyi chos bka' 'di la mtshan brgyad sgos sgrub kyi kha bskang sogs ni mi dgos par rtogs so //
!
//de nas spyi don gnyis pa a ti rdzogs chen ltar nyams su len pa ni /
rtsa rgyud rdo rje'i tshig las /
a ti khyab gdal chen po ni :
gu ru pad+ma 'od 'bar de :
logs na yod pa ma yin no :
zhes dang /
de yi sgrub thabs kyi gzhung las kyang /
rang nyid lha ru snang ba de :
lha nyid rang la rang nyid lha :
sems nyid rtogs na sangs rgyas te :
sems las sangs rgyas gzhan ma tshol :
ces dang /
ma bsgrubs ye nas rang byung gnas :
ma btsal bzhag pas rang sa zin :
de ltar rtogs na o rgyan mkhan :
chos nyid don gyi pad 'byung yin :
zhes dang /
pad+ma 'byung gnas kyang rang sems kyi mdangs cha yin te :
rang sems ni dus gsum gyi spros pa dang bral te ka dag ngos bzung med pa rang bzhin lhun grub chen po sangs rgyas kyis ma glod :
sems can gyis ma bsgrims pa de bzhin nyid du rtogs na pad+ma bdag dang dgongs pa gcig tu 'tshang rgya ba yin no :
zhes gsungs pa ltar rang gi sems nyid kyi ngo bo rnam pa kun mchog dang ldan pa'i stong pa nyid spros bral skye ba med pa la rang gdangs 'gag pa med pa'i snang cha gu ru pad+ma'i skur wa ler shar ba de yang sems nyid stong pa las gzhan du ma grub cing /
sems nyid stong pa yang gu ru'i sku las gzhan du ma 'das pa ste gdod nas zab gsal dbyer med bde ba chen po'i ngo bor shar ba de ka sangs rgyas sku gsum gyi ngo bo yin la yin par shes bzhin du ma yengs pa'i dran pas rtag tu skyong nas nyams su len par bya ba ste dngos gzhi'i dmigs skor bcu gcig pa'o //
!
//'di ni bskyed rim mtha' dag la rgyas 'debs byed gnad gal po che yin pas go myong rtogs gsum gyis gtan la phab par bya ste /
des na snying por dril nas bstan pa yin la gzhan gong gi gter gzhung rdo rje'i tshig gi 'bru don rgya cher bkral na legs mod kyang yi ge'i ngal bas brir ma long zhing gnas lugs kyi don khong du chud pas ni shugs kyis rtogs par 'gyur zhing /
de'i tshul 'ga' zhig ni 'og tu rdzogs rim dngos gzhi bstan pa'i skabs su 'chad par 'gyur bas der shes par bya'o //
de ltar dngos gzhi bskyed rim lha khrid kyi skor ting 'dzin gsum rjes 'brel bcas la dmigs skor brgyad dang /
phyi sgrub la dmigs skor gcig
/nang sgrub la dmigs skor brgyad /
gsang sgrub la dmigs skor bzhi /
yang gsang la dmigs skor gsum /
phrin las bzhi sgrub la dmigs skor bzhi /
tshe sgrub la dmigs skor gsum /
rjes 'brel a nu la dmigs skor gsum /
a ti la dmigs skor gcig ste thun chung sum cu so lnga dang thun chen bcu gcig ste des bskyed rim lha khrid kyi dmigs skor legs par grub pa yin la /
de dag gi cha rkyen rnal 'byor du ldang ba'i tshe na zung 'jug sgyu ma lta bu'i lha skur ldang ba dang /
gos oM AHhU~M gi byin gyis brlabs nas bdag nyid lhar blta bas gyon pa dang /
zas 'bru gsum gyi byin gyis brlabs nas phung po lha dkyil gyis tshogs su rol ba dang /
'gro tshe phrag g.yas kyi nam mkhar rtsa gsum gsal btab nas bskor ba dang /
sdod sa gnas khang ye shes kyi gzhal yas khang dang /
gnyid log tshe rjes sdud rnal 'byor gyis gnyid 'od gsal du gzhug pa sogs lam gyi yan lag kyang ji ltar 'os pa nyams su len par bya'o //
de yang bskyed rim gyi rnam par gzhag pa mtha' dag ni dam pa mchog gi zhal lung legs par mnyan pa las 'dir yi ger bri bar ma long zhing /
zab pa'i gnad phra mo yang bla ma'i gsung las mnyan dgos mod /
'on kyang bsgom bya nyams len gyi snying po zab gsal lhag pa nyid du chos 'di'i zhabs tog gi ched du dmigs nas bklag chog gi tshul du bdag gis gsal bar phyes te bshad pa yin no //
'dir smras pa /
rgyal bas gdul byar gyur la sman slad du //
ma dag dngos 'dzin zhen pa yongs 'gog phyir //
ye shes dkyil 'khor 'khor lo bsgom dang bzlas //
thabs tshul sngags rgyud kun tu rtag par gsungs //
des na blo ldan rnams kyis dngos grub las //
rab 'byams khyad par phyag rgya mchog nyid kyi //
go 'phang bzang po ring min bsgrub slad du //
rtag tu 'bad pa'i gnas su nges par gyur //
des na sngags kyi dkyil 'khor mtha' dag gi
/gtso mchog dpal ldan bla ma rdo rje 'chang //
gang gi sgrub thabs khyad par 'phags pa 'di //
skal bzang dad pa'i gtsug gis cis mi bsten //
rnam gsum ting 'dzin mchog gi dkyil 'khor la //
phyi nang gsang yang grub pa'i tshom bu bkra
/phrin las bzhi ldan 'chi med tshe mchog rgyas //
lhag par phul byung rnal 'byor 'bras bu smin //
tshul 'di tshe~X rabs sngar goms bla ma'i byin //
snying la zhugs mthus shes dba~Xng bzang po yis //
ma 'khrul zab gdams nora~X bu~X 'di spel na //
skal bzang yid bde'i dpal du spyod par shog
/ces rdzogs chen yang zab dkon mchog spyi 'dus kyi khrid yig gu ru'i dgongs rgyan nyin byed snying po las bskyed rim lha khrid kyi skor bshad pa'i skabs te gnyis pa'o //
sarba mang+ga laM///
/
