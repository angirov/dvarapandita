@#//
lha brag thugs sgrub drag po rtsal gyi smin lam 'bring po gser mdzod ma'i chog khrigs bdud rtsi'i thig le zhes bya ba bzhugs so //
na mo gu ru kro d+ha shrI he ru kA ya /
sku gcig zhi khro rab 'byams rdzogs //
hU~M chen rang sgras sngags rnams sdud //
'od gsal thig le 'khor 'das chos //
kun khyab gcig pu'i bdag der 'dud //
thams cad chos tshan nyer lnga pa'i //
bdun pa dngos bstan byin che zhing //
'jug bde'i smin byed bdud rtsi'i rgyun //
skal bzang legs bris dga' ston no //
drag po rtsal gyi rtsa ba'i dbang bskur smin lam 'bring po'i lugs su bya ba la gsum /
sbyor ba /
dngos gzhi /
rjes so //
dang po ni /
rtsa ba gsum gyi rten bkram pa'i spyan sngar stegs gtsang ma la ras bris sam maN+Dal la lha grangs kyi tshom bu bkod pa'i khar many+dzi la bum pa bcud ldan mgul chings sngon po can gyi kha rgyan gseb tu gtso dgu'i tsakli bkod /
mdun du thod pa chang dang mngar gsum chos sman sbyar bas bkang ba'i khar me long sin+d+hu ra'i thig le lnga tshom dang rig tsaka bzhag
/las bum /
rdor dril rgyal mtshan dung dkar rnga chen rnams dngos sam tsakli /
rgyab tu gtor ma rin chen 'bar ba /
g.yas g.yon sman raka
/chu gnyis nyer spyod bskor bsham /
gter srung gtor ma tshogs kyi yo byad sngon gtor sogs 'du bya'o //
dngos gzhi la thog mar dbang don dkyil 'khor sgrub pa ni /
sngon 'gro sa chog sogs rang shar ltar bya bar gzhung las bshad kyang dbang chen mo'i skabs las 'dir mi mdzad pa shas che bas btang snyoms su byas te /
sa chog gi sa bcad tsam du /
rang skad cig gis rdo rje drag po rtsal gyi skur gyur /
gtor ma dkar dmar gnyis bsham /
a mr-itas bsang /
swa b+hA bas sbyang /
stong pa'i ngang las b+h+rU~M las rin po che'i snod yangs shing rgya che bar /
mchod gtor rnams 'dod pa'i yon tan lnga dang ldan par gyur /
oM AHhU~M lan gsum gyi byin gyis brlab /
sarba b+hU mi pa ti A kar+Sha ya hU~M dzaH
zhes bkug ste rdor dril 'dzin pas /
hU~M:
sa 'di rnams la dbang mdzad pa'i :
lha klu gnod sbyin nam mkha' lding :
dri za lha min mi 'am ci :
'byung po mthu chen ldan pa rnams :
'dod yon gtor ma 'di bzhes la :
bdag gi sgrub pa ma thon bar :
khyod la gnas 'di bdag g.yar gyis :
'di ru bar gcod ma byed par :
ci bde bar ni gzhan du zur :
ces gtor ma btang /
de nas thugs sgrub 'bring po'i cho ga phyag len ltar sngon 'gro gzer lnga /
bla ma'i rnal 'byor /
bdag bskyed /
rgyal chen mchod pa /
bgegs bskrad /
bshags pa byin 'beb /
sman rak+ta /
gtor mchod byin rlabs rnams sngon du 'gro bas ting 'dzin rnam gsum nas /
phyogs skyong sde brgyad dregs pa'i srog rtsa 'dus :
zhes pa'i bar gyis bdag bskyed lus dkyil dang bcas pa gsal gdab /
de nas mdun bskyed la dmigs te /
gces 'dzin sems ni stong par bsgom :
spros bral de yi ngang nyid las :
skye med ngang las yi ge hU~M:
zhes sogs nas /
nyi ma dang ni 'od zer ltar :
chu nang zla ba lta bur bskyed :
ces pa'i bar gyis gsal gdab /
bum pa gnyis la dmigs te /
oM badzra yak+Sha kro d+ha ha na ha na hU~M phaT:
raM yaM khaM:
bgegs bskrad dag par sbyangs pa yis /
paM las pad+ma a las zla ba'i steng :
b+h+rU~M las rin chen bum pa ni :
lto ldir zhabs zhum mgrin pa phra :
kha g.yel mchu 'phyang rdzas kyis bkang :
gtsang ma'i gos kyi mgul dkris can :
dpag bsam sdong pos kha brgyan pa :
byang chub sems kyi rdo rje dang :
dung chos dri chus gang bas mtshan :
thugs rje'i rgyun gyi gzungs thag drangs :
nang ni 'bar ba'i gzhal yas khang :
dbus su pad+ma nyi zla dang :
ru dra'i gdan la rtsa ba'i lha :
dpal chen rdo rje gzhon nu ni :
mthing nag zhal gcig phyag gnyis pa :
rdo rje g.yas la me dpung g.yon :
'khor lo rgyas 'debs ma dang sbyor :
yab yum gnyis su med pa yi :
sku la dur khrod chas brgyad gsol :
de yi spyi bo'i gdan steng du :
ma hA gu ru drag po rtsal :
mthing nag zhal gcig phyag gnyis pa :
g.yas pas gnam lcags rdo rje 'dzin :
g.yon pas gser gyi dril bu bsnams :
zhabs gnyis gyad kyi dor stabs mdzad :
dbu skra'i thor tshugs rus pas brgyan :
spyan gsum dmar zlum mche ba gtsigs :
zab chen ber smug rus rgyan can :
dur khrod chas brgyad rgyan gyis spras :
yum ni rdo rje phag mo mthing :
g.yas g.yon rdo rje thod khrag 'dzin :
khro mo'i zhal la mdzes pa'i sku :
spyi gtsug phag zhal ngur sgra sgrog :
rus pa'i rgyan drug sku la gsol :
yab yum gnyis su med pa yi :
phyogs mtshams pad+ma 'dab brgyad la :
shar du dpal chen he ru ka :
mthing nag zhal gcig phyag gnyis pa :
g.yas g.yon rdo rje dril bu 'dzin :
yum chen kro d+hI shwa ri 'khril :
shar lhor che mchog he ru ka :
smug nag zhal gcig phyag gnyis pa :
g.yas g.yon rdo rje thod khrag bsnams :
yum chen gnam zhal sku la 'khril :
lho ru 'jam dpal gshin rje gshed :
mthing nag zhal gcig phyag gnyis pa :
'khor lo g.yas la sdigs mdzub g.yon :
yum chen be tA lI dang 'khril :
lho nub mngon rdzogs rgyal po'i sku :
mthing nag zhal gcig phyag gnyis pa :
g.yas g.yon rdo rje thod khrag 'dzin :
yum chen mu kha le dang 'khril :
nub tu pad+ma dbang chen ni :
dmar nag zhal gcig phyag gnyis pa :
pad+ma dril bu g.yas dang g.yon :
yum chen pad+ma gzi ldan 'khril :
nub byang dregs pa kun 'dul ni :
mthing nag zhal gcig phyag gnyis pa :
g.yas g.yon rdo rje thod khrag 'dzin :
yum chen srid pa spyi 'dul 'khril :
byang du rdo rje gzhon nu'i sku :
mthing nag zhal gcig phyag gnyis pa :
g.yas g.yon rdo rje phur bu bsnams :
yum chen khro mo rgyas 'debs 'khril :
byang shar stobs ldan nag po'i sku :
mthing nag zhal gcig phyag gnyis pa :
g.yas g.yon rdo rje tsit+ta bsnams :
yum chen 'byung ba lnga bdag 'khril :
kun kyang dur khrod chas brgyad ldan :
dregs pa brdzis pa'i gdan steng du :
rngam brjid rol pa'i stangs stabs kyis :
ye shes me dpung klong na bzhugs :
grwa bzhir pad zla'i gdan steng du :
mchod pa'i lha mo mdzes ma brgyad :
yon tan bar khyams ser po la :
rigs lnga mkha' 'gro'i tshogs rnams dang :
dbang drag lha snam dmar po la :
bka' srung ma lus khyab par gnas :
sgo bzhir ya mAn+ta kr-ita sogs :
shes rab lcags kyu ma sogs 'khril :
lcags kyu zhags pa lcags sgrog dang :
dril bu thogs nas bar gcod srung :
las bum nang du pad nyi la :
khro bo rdo rje gnod sbyin ni :
ljang nag rdo rje mche ba 'dzin :
khro bo'i rgyan chas kun gyis spras :
kun gyi gnas gsum yi ge gsum :
thugs ka'i hU~M gi 'od zer gyis :
ye shes pa ni spyan drangs bstim :
dbang bskur rigs lngas rgyas btab bo :
oM hU~M trAM hrIHAHa b+hi Shiny+tsa hU~M:
de ltar bdag mdun bum gsum so sor tshig gis gsal btab nas gsum ka thun mong du spyan 'dren man lhan cig tu mdzad pas /
hU~M:
sngon gyi bskal pa'i dang po la :
zhes sogs nas rtags bstod kyi /
mkha' 'gro 'bum phrag mang po'i ded dpon mdzad :
rdo rje drag po rtsal la phyag 'tshal bstod :
ces pa'i bar gyi spyan 'dren mchod bstod rnams bya /
'dzab sum brgya nyer gcig dang mdun bskyed dang bum pa la dmigs pa'i bka' brgyad ltar lha so so'i bzlas pa dang /
gzungs thag nas bzung ste bdag mdun bum gsum la dmigs pa'i hU~M 'dzab ci mang bgrang /
mdun bskyed nub byang tshe dpag med kyi sngags bzla bar 'dod na /
oM AHhU~M nr-iHb+h+rU~M badzra A yu She AHdz+nyA na sid+d+hi AHhU~M:
zhes dang /
bum pa'i nub byang dregs pa la /
oM nI laM b+ha ra d+ha ra hU~M:
zhes bzla ba 'jug pa bde /
las bum du /
oM badzra yak+Sha kro d+ha ha na ha na hU~M phaT:
ces bzla zhing dmigs pa'i 'phro 'du rnams gsang sngags spyi ltar bya'o //
de ltar bzlas pa nus ldan du grub rjes las byang ltar 'dzab bskul chos dbyings ma bya /
gu ru de wa DA ki nI sa pa ri wA ra ar+g+haM sogs nyer spyod /
ma hA pany+tsa rak+ta ba liM ta sarba pU dza khA hi :
zhes nang mchod 'bul /
skye 'gag med pa chos kyi dbyings kyi ngang :
zhes sogs don bstod bya /
oM AHhU~M zhes dung chos kyi mchod yon phul ba'i rkyen gyis gtso las kyi bum pa'i lha rnams chur zhu bar bsam mo //
de nas bstan srung rgyas bsdus mchod pa ci nus dang /
tshogs 'khor bshams la chab dang bdud rtsi bran te /
byin rlabs nas /
dam can srung ma'i thugs dam skong gyur cig :
ces pa'i bar phrin las ltar dang /
rtsa gsum skong gsol yang btang zhing sgyu 'phrul ltar rig pa'i me tog dor la yol ba gtang ngo //
dbang dngos la slob ma rnams la khrus bya /
bgegs gtor bsang sbyang /
stong pa'i ngang las b+h+rU~M las rin po che'i snod yangs shing rgya che ba'i nang du oM AHhU~M 'od du zhu ba las gtor ma zag pa med pa bdud rtsi'i rgya mtsho chen po dang ldan par gyur /
'bru gsum gyis byin gyis brlab /
mchog sbyin gyi phyag rgya bskor zhing mthar se gol dang bcas te /
oM sarba big+h+nAn na maHsarba ta thA ga te b+h+yo bi shwa sogs kyi mthar ga ga na khaM gr-i h+Ne daM ba liM ta ye swA hA:
zhes pa bdun nam gsum gyis bsngo /
hU~M mdzad phyag rgya bcas /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi\u0f8e
chos kyi\u0f8e
dge 'dun gyi\u0f8e
bde gshegs rig 'dzin rdo rje drag po rtsal gyi dkyil 'khor gyi lha tshogs 'khor dang bcas pa rnams kyi bka' bden pa dang /
bden pa chen po'i byin rlabs kyis deng 'dir rdo rje'i slob ma rnams la gsang sngags zab mo'i dkyil 'khor du dbang bskur ba la bar du gcod pa'i 'byung po gdon gyi tshogs thams cad gtor ma 'dis tshim par gyis la rang rang gi gnas su song zhig
/gang dag mi 'gro zhing bar du gcod pa'i tshogs rnams kyi lus ngag yid gsum rdul phran bzhin du brlag par 'gyur ro //
bgegs gtor phyir dor la /
hU~M:
phyi nang snod bcud sogs dang drag sngags kyis mtshams bcad /
oM badzra rak+Sha rak+Sha hU~M phaT:
zhes sogs kyis srung 'khor bsgom /
maN+Dal bkye bsdu dang sems bskyed gsal btab la /
de'ang dus gsum rgyal ba yongs kyi spyi gzugs rdo rje khrag 'thung pad+ma kun tu 'chang chen po nyid ston 'khor rang rgyud pa'i tshul du snang bas /
phyogs dus kyi dkon mchog rtsa gsum thams cad nyid kyi rnam par rol pa las gzhan du ma dmigs pas dus gsum rgyal ba'i spyi sgrub kyi tshul du rang nyid kyi rgyud dang sgrub thabs dpag tu med pa rdo rje nA da'i rang sgrar dus bzhi  mnyam nyid chen por bsgrags pa las /
gangs can gdul bya'i dpyid du bla ma phyi nang gsang ba yang gsang gi tshul du sgrub pa'i rgyud dang gdams ngag mtha' yas pa byon cing 'byon la 'byon par 'gyur ba las /
'dir gsang ba bla ma drag por sgrub pa'i skor te /
de'ang rtsa ba rdo rje'i gsung las /
e ma ho :
thugs sgrub drag po'i sku gsung thugs :
zab rgyas 'dus pa'i snying thig 'di :
rig 'dzin rnams kyi spyi sgrub yin :
sgrub chen bka' brgyad rtsa ba yin :
mdzod bzhi 'dus pa'i snying po yin :
gter chen kun gyi yang snying yin :
mkha' 'gro 'dus pa'i snying khrag yin :
lha srin sde brgyad srog rtsa yin :
las can bu yi dngos grub yin :
lnga brgya snyigs ma shar ba'i tshe :
bod khams yongs kyi don phyir bzhag :
ces bsngags pa brjod pa don dang ldan pa'i zab chos khyad par du 'phags pa 'di ni zhang sna nam pa rdo rje bdud 'joms kyi yang srid gter ston rig 'dzin chen po rgod kyi ldem 'phru can gyis byang zang zang lha brag gi brag ri dug sbrul spungs 'dra'i rked nas mdzod lnga 'dus pa'i zab gter chen po spyan drangs pa'i nang tshan lho gser mdzod ser po nas byon pa ste /
de la smin grol gnyis las da lam smin byed rtsa ba'i dbang 'bring po bskur ba la bdag nyid kyi bgyi 'os sogs mtshams sbyar nas maN+Dal 'bul du gzhug
/sngon chad dkyil 'khor chen po ma mthong ba mtshon phyir /
A khaM bI ra hU~M/
zhes mig dar g.yogs /
dkyil 'khor gyi lha dang mjal yon gyi phyir /
A khaM bI ra hU~M/
gis cod pan gtad /
'jug pa'i don du gsol ba 'debs pa 'di'i rjes zlos mdzod /
he ru ka dpal khyod la 'dud :
thar lam chen po bdag 'dod do :
de nyid dbang dang dam tshig dang :
mgon po dpa' bor skyabs song nas :
theg chen khang bur 'jug pa dang :
mkhyen rab ye shes bdag la stsol :
lan gsum /
de'i lan du /
sngon sbyangs skal bar mi ldan na :
'jug par dka' la nyes dmigs che :
bka' 'das 'dir sdug phyi ma brlag :
las 'phro med na phyir dengs shig :
de'i lan du rjes zlos /
ho :
bdag cag skal ldan rigs kyi bu :
byang chub snying por mchis bar du :
bka' sgrub dbang zhu dam bsrung lags :
gsang ba'i dkyil 'khor 'jug par zhu :
lan gsum /
nang pa'i theg pa thams cad kyi gzhi rten dang 'jug sgor gyur pa skyabs su 'gro ba'i sdom pa blang ba 'di'i rjes zlos /
thugs rje'i dbang gis 'gro don mdzad :
bla ma rnams la skyabs su mchi :
rtse gcig byin gyis rlob mdzad pa'i :
yi dam lha la skyabs su mchi :
legs nyes stangs 'dzin dngos grub ster :
mkha' 'gro'i tshogs la skyabs su mchi :
lan gsum /
dbang gi ye shes skye ba la rgyud sdom ldan du bsgrub dgos la de'ang sdom gsum rim can 'bogs pa yin pas thog mar so so thar pa'i sdom pa blangs te bsrung snyam pas 'di'i rjes zlos /
ho :
bla ma kun bzang rdo rje 'dzin :
rgyal ba zhi khro sprul 'khor bcas :
chos skyong dam can srung ma'i tshogs :
thams cad 'dus pa'i spyan snga ru :
lus kyi sgo nas srog gcod dang :
rku 'phrog gnod spang dge bcu bsgrub :
ngag gi sgo nas tshig rtsub dang :
skur 'debs rdzun spang dge bcu bsgrub :
yid kyi sgo nas gnod sems dang :
log sems spang nas dge bcu bsgrub :
dge tshul dge slong byang chub sems :
so so thar pa'i sdom pa la :
bdag ni rgyun du gnas shing bsrung :
lan gsum /
byang chub sems dpa'i bslab pa la smon 'jug gnyis las tshul khrims gsum ka'i gzhi rten smon pa byang chub mchog tu sems bskyed pa 'di'i rjes zlos /
ho :
dkon mchog gsum po dgongs su gsol :
'di bzung byang chub ma thob bar :
'gro drug sems can thams cad la :
ma dang bu yi 'du shes kyis :
ma brgal ba rnams bsgral ba dang :
ma grol ba rnams dgrol ba dang :
dbugs ma phyung ba dbugs dbyung phyir :
smon pa byang chub sems bskyed do :
lan gsum /
'jug pa'i sems bskyed nas tshul khrims rnam pa gsum la bslab cing bsgrub par bgyi'o snyam pas 'di'i rjes zlos /
sangs rgyas byang chub sems dpa' dang :
sngon gyi rgyal ba thams cad kyang :
sdom pa la ni gnas pa ltar :
deng nas 'khor ba ma stongs bar :
bla med 'jug pa'i byang chub sems :
bdag cag rnams kyis bskyed par bgyi :
phar phyin drug la slob cing bsgrub :
brtson 'grus dag gis thams cad bsgral :
kun don tshul khrims gsum yang bsrung :
bdag gis sems bskyed sdom bzung nas :
ma brgal bsgral dang ma grol dgrol :
dbugs dbyung mya ngan 'das la 'god :
lan gsum /
don dam shes rab kyi pha rol tu phyin pa'i rtogs dgongs kyis ma zin pa'i bslab pa dug bcas su 'gyur bas rgyas 'debs kyi lta ba don dam byang chub mchog tu sems bskyed pa 'di'i rjes zlos mdzod /
bdag dang mtha' yas sems can rnams :
ye nas sangs rgyas yin pa la :
yin par shes pa'i bdag nyid kyis :
byang chub mchog tu sems bskyed do :
lan gsum /
gsang sngags rdo rje theg pa'i dam tshig gsum bsdus pa rigs lnga spyi dang bye brag gi sdom pa bzung snyam pas 'di'i rjes zlos /
ho :
dkon mchog gsum bzung mi gtang ngo :
bla ma yi dam mi spang ngo :
sangs rgyas dkon mchog dam tshig tu :
yang dag snying po'i don la 'jug :
dam chos dkon mchog dam tshig tu :
'phags pa'i gsung rnams dang du blangs :
dge 'dun dkon mchog dam tshig tu :
'phags mchog rnams ni spyi bor 'khur :
bla ma yi dam dam tshig tu :
rang sems gtsang ma dpang du 'dzugs :
rdo rje rigs kyi dam tshig tu :
byang chub sems ni spang mi bya :
rin chen rigs kyi dam tshig tu :
sbyin pa dus rnams rtag tu gtang :
pad+ma rigs kyi dam tshig tu :
theg pa gsum gyi chos rnams bshad :
las kyi rigs kyi dam tshig tu :
'gro ba'i don la rab brtson bya :
bde gshegs rigs kyi dam tshig tu :
ngo bo'i don las 'da' mi bya :
thams cad 'dus pa'i dam tshig tu :
kun la yin phyir de dag bzung :
lan gsum bya /
de nas khyed rang rnams kyi lag tu rdo rje phyed gtad pa la 'jus nas yol ba'i nang du zhugs par mos shig
/dzaHhU~M baM hoH
zhes yol ba bsal te yol ba'i nang 'jug byed /
dkyil 'khor gyi nang 'jug gi slad du 'di'i rjes zlos /
ho :
ye shes dkyil 'khor sgo bzhi ru :
bdag cag 'jug par 'tshal lags kyis :
yongs rdzogs lha dang zhal mjal zhing :
dbang chen rab 'byams bskur du gsol :
lan gsum /
las kyi rdo rjes drangs te 'dod snam gyi steng nas lan gsum bskor te /
phyogs bzhi'i sgo phye nas shar sgo'i nang du sleb par mos la gsang ba chen po'i dam la bzhag pa'i rim pa rnams thugs la nges 'tshal /
rdo rje spyi bor bzhag ste /
deng 'dir de bzhin gshegs pa rnams :
khyod la byin gyis rlob par 'gyur :
de yi phyir na gzhan dag la :
cung zad tsam yang ma smra zhig :
rdo rje snying gar bzhag ste /
de bzhin he ru ka dpal gang :
khyod kyi snying la gnas par 'gyur :
tshul de gzhan la ma smra zhig :
smras na gzhan du dral te gshegs :
bdud rtsi'i dam chu sbyin te /
'di ni khyod kyi dmyal ba'i chu :
dam tshig bsrungs na dngos grub thob :
'das na myur du brlag par 'gyur :
rdo rje bdud rtsi'i chu thungs shig :
sa ma ya i dan+te na ra kan :
phyag spyi bor bzhag ste /
ho :
de ring phyin chad bu khyod kyi :
rdo rje sems dpa' nga yin gyis :
nga la brnyas par mi byed cing :
ci bsgo ba la nyan par byos :
skabs der ye shes dbab pa'i don du maN+Dal phul nas gsol ba btab pa 'di'i rjes zlos mdzod /
dpal ldan sangs rgyas kun bdag nyid :
brtse bar dgongs te bdag la yang :
dbang bskur bdud rtsi chen po nyid :
deng 'dir rab tu stsol bar mdzod :
lan gsum /
de nas ye shes pa dbab pa'i slad du khyed rang rnams lus gnad chos bdun dang ldan pas dmigs pa ma yengs par bsgom par zhu /
las chu dang /
badzra yak+Shas bsang /
swa b+hA bas sbyang /
brtan g.yo snod bcud dang slob ma'i phung khams skye mched thams cad mi dmigs pa stong par gyur /
stong pa'i ngang las gnas khang dur khrod 'bar ba'i gzhal yas khang du gsal ba'i dbus su pad+ma nyi zla ru dra'i gdan la skad cig gis khyed rang rnams bcom ldan 'das rdo rje gzhon nu zhal gsum phyag drug yum dang bcas pa sku  mdog phyag mtshan rgyan chas yongs su rdzogs par gsal ba'i thugs kar pad+ma 'dab brgyad kyi dbus su rdo rje gzhon nu dang /
de'i dbu gtsug tu rig 'dzin bla ma rdo rje drag po rtsal /
phyogs mtshams kyi 'dab brgyad la sgrub sde brgyad kyi lha rnams tshig 'di ltar legs par sgoms mdzod /
de yi snying ga'i dbus nyid du :
dpal chen yab yum gsal bar bsgom :
mthing nag zhal gsum phyag drug pa :
g.yas dkar g.yon dmar dbus mthing zhal :
rdo rje rtse dgu rtse lnga dang :
me dpung kha T+wAM phur pa bsgril :
yum ni zhal gcig phyag gnyis pa :
g.yas pa yab la 'khyud pa la :
g.yon pa thod khrag stob pa bskyed :
g.yas bskum g.yon brkyang brjid pa'i sku :
dur khrod chas brgyad sku la rdzogs :
de yi spyi gtsug pad sdong steng :
rang byung rdo rje drag po rtsal :
khros ma nag mo yum dang rol :
hU~M gi sgra sgrog di ri ri :
phyogs mtshams pad+ma 'dab brgyad la :
shar du dpal chen he ru ka :
mthing nag rdo rje dung dmar 'dzin :
shar lhor che mchog he ru ka :
smug nag rdo rje dril bu 'dzin :
lho ru 'jam dpal gshin rje gshed :
nag po be con sdigs mdzub mdzad :
lho nub mngon rdzogs rgyal po'i sku :
mthing nag rdo rje dung dmar 'dzin :
nub tu pad+ma he ru ka :
dmar nag pad+ma sdigs mdzub mdzad :
nub byang mgon po tshe dpag med :
dmar gsal mnyam gzhag bum pa 'dzin :
byang du rdo rje gzhon nu'i sku :
mthing nag phyag gnyis phur pa 'dril :
byang shar phyag na rdo rje'i sku :
mthing nag rdo rje sdigs mdzub mdzad :
kun kyang dregs pa brdzis pa'i gdan :
rngam brjid rol pa'i stabs su bzhugs :
dur khrod chas brgyad sku la gsol :
tshe dpag med pa sprul sku'i chas :
byang gi khro bo'i sku smad ni :
phur pa'i dbal du rngam pa 'o :
bar khyams lha yi pho brang kun :
mkha' 'gro mang po sprin ltar gtibs :
steng 'og rgyu lam sgo bzhi la :
sprul pa'i rgyal chen rigs bzhi po :
gsang ba'i yum mchog khro mo bzhi :
shar du dkar mo lcags kyu 'dzin :
lho ru sngon mo zhags pa 'dzin :
nub tu dmar mo lcags sgrog 'dzin :
byang du ljang gu dril bu 'dzin :
de ltar gsal btab ste dkyil 'khor gyi gtso bo dang bla ma gnyis su med par gus 'dud kyi rkyen las /
khyed rang gi gnas gsum gyi yi ge dang bla ma'i sku gsung thugs las 'od zer 'phros pas phyogs bcu'i rgyal ba sras bcas dang /
rnga yab dpal ri nas rig 'dzin rdo rje drag po rtsal gyi dkyil 'khor gyi lha tshogs nam mkha' la char sprin 'thibs pa ltar byon te khyed rang rnams kyi lus ngag yid gsum la sib sib thim par mos mdzod /
gu gul dkar nag gi dud pa DA dril bcas /
bzhengs bskul yongs rdzogs kyi mthar /
hU~M hU~M hU~M oM badzra A ral+li hU~M dza :
ma hA su kha ni de ba dat+ta hU~M hU~M hU~M:
zhes byin dbab /
ye shes pa brtan par byas pa'i mos pa mdzod /
rdo rje rgya gram spyi bor bzhag la tiSh+Tha badzra brjod /
dkyil 'khor gyi lha rnams la phyag rten du me tog phul bar bsams te 'di'i rjes zlos mdzod /
hU~M:
dur khrod gsang ba mchog gi dkyil 'khor du :
rin chen byang chub sems kyi me tog 'di :
sku gsung thugs kyi dbyings su bdag 'bul gyis :
dngos grub rnam gnyis bdag la bstsal du gsol :
bo d+hi tsit+ta a pra ti pU dza ho :
gsang mtshan 'dogs na ras bris 'dab brgyad dang mi 'dogs na dkyil 'khor du 'dor /
de ltar dkyil 'khor du phul ba'i me tog de nyid blangs te spyi bor bzhag par mos mdzod /
oM pra ti gr-ih+Na satwaM i maM satwa ma hA bA la :
zhes mgo bor dkris te spyi bor bzhag
/mig dar phye la /
hU~M:
sngon gyi rgyal ba mig mkhan gyis :
gzung 'dzin rab rib bsal ba ltar :
bu khyod kyi ni mi shes pa'i :
rab rib nga yis bsal bar bya :
badzra tsak+ShuHpra be sha ya phaT:
dkyil 'khor bstan la /
ho :
bu khyod rtsol sems ma chung zhig :
rang byung ye shes phyi nang med :
zang thal bla ma yi dam lha :
rang la rtag tu gnas pa'i phyir :
phyi nang gsang ba de kho na'i :
dkyil 'khor bzang po 'di la ltos :
sngags dang phyag rgya'i dngos grub thob :
rtag tu dam tshig gnyan po srungs :
sa ma ya i dan+te na ra kan :
de'ang mtshon byed dpe'i dkyil 'khor 'di nyid ras bris la brten pa ste /
rten gyi dkyil 'khor phyi rol du ye shes kyi me dpung kha dog lnga 'bar zhing 'khrugs pa /
mtshon cha lnga 'phro zhing mtshams kyi rol pa chen po'i srung ba'i 'khor lo /
de'i nang du gtum drag la sogs pa'i dur khrod chen po brgyad dur khrod kyi chos rnams kyis 'jigs par byas pa /
sna tshogs pad+mas khor yug tu bskor ba'i ze'u 'brur nyi ma'i dkyil 'khor dang rdo rje rgya gram gyi stegs bu la gnas pa'i gzhal yas khang gru bzhi sgo bzhi rgyan rta babs mtshan nyid thams cad yongs su rdzogs pa /
nang pad+ma 'dab brgyad glo 'bur gyi gru chad bzhi khyams dang bcas pa'i dbus kyi lte bar pad nyi ru dra'i gdan /
phyogs mtshams kyi pad 'dab brgyad sogs la rang rang gi lha gnas kyi gdan dang bcas pa'i gzhal yas khang dang /
brten pa lha ni dkyil 'khor gyi gtso bo bcom ldan 'das rdo rje gzhon nu yab yum /
de'i dbu gtsug tu bla ma rig 'dzin rdo rje drag po rtsal yum khros ma nag mo dang sbyor zhing /
nang 'khor lo lnga'i gnas su thod phreng rtsal rigs lnga yab yum mkha' 'gro'i tshogs dang bcas pa ste zab mo lus kyi dkyil 'khor /
dkyil 'khor chen po'i phyogs mtshams brgyad kyi pad 'dab brgyad la shar du dpal chen po yang dag badzra he ru ka
/shar lhor che mchog he ru ka
/lhor 'jam dpal gshin rje gshed /
lho nub tu mngon rdzogs ma mo /
nub tu rta mgrin dbang chen /
nub byang du mgon po tshe dpag med sprul sku
/byang du rdo rje gzhon nu /
byang shar du phyag na rdo rje dregs pa kun 'dul /
glo 'bur gyi gru chad bzhir mchod pa'i lha mo sgeg sogs brgyad /
nang khyams ser po la mkha' 'gro sde lnga /
phyi khyams khrag mtsho dmar po la dbang mo nyer brgyad /
sgo bzhir mthar byed yab yum dang rgyal chen sde bzhi /
gzhal yas khang gi phyi nang kun khyab tu 'bum phrag yangs pa'i mkha' 'gro bka' sdod dregs pa'i tshogs dang bcas pa mngon sum lta bur mthong byung snyam du mos la dad pa dang spro ba rgya chen po bskyed 'tshal /
de dag gis dkyil 'khor du 'jug pa'i chos rnams grub pa lags /
zhugs nas mngon par dbang bskur ba la dbang bzhi rim par bskur ba'i thog mar bum dbang zhu ba'i yon du maN+Dal phul /
gsol ba 'debs pa'i rjes zlos mdzod /
byang chub rdo rjes sangs rgyas la :
mchog sbyin ji ltar bstsal pa ltar :
bdag kyang skyob pa'i don gyi phyir :
nam mkha'i rdo rje deng bdag stsol :
lan gsum /
rnam rgyal bum pa btegs la /
bum pa 'di phyi bum pa'i rnam pa la nang na lha tshogs rnams chu las nya ldang ba ltar gzugs skur bzhengs te dbang bskur bas sbyor mtshams kyi bdud rtsi'i rgyun babs khyed rang gi spyi bo nas zhugs lus gang /
sgrib bzhi dag
/dbang bzhi thob /
chu lhag gyen du 'khyil pas mi bskyod pas dbu brgyan par mos mdzod /
hU~M:
bum pas dbang bskur rigs lnga ye shes lnga :
spyi bor bzhag pas dbang bskur mchog gyur te :
lus ngag yid gsum sgrib pa kun dag nas :
bkra shis rnam par rgyal ba'i dbang thob shog :
oM bud+d+ha badzra rat+na pad+ma karma a b+hi Shiny+tsa A:
bum chu sbyin /
rigs kyi bu la bum pas dbang bskur bas lus ngag yid gsum gyi sgrib pa dag nas dug lnga ye shes lngar dag
/spyi bor mi bskyod pas dbur brgyan par mos shig
/dkyil 'khor gyi lha rnams mar me gcig las gnyis mched kyi rnam par byon te slob ma'i snying ga'i lha dam tshig pa rnams la thim par mos shig
/'dir lha dbang thams cad thugs kar bskur dgos pas gtso bo'i sku thogs te /
hU~M:
bde gshegs kun 'dus rdo rje drag po rtsal :
sangs rgyas kun gyi thugs kyi sprul pa ste :
rgya mtsho yangs pa'i klong nas brda yis byon :
sangs rgyas kun gyi gsung gi sprul pa ste :
ma chags pad+ma'i sdong po'i rtse las byon :
sangs rgyas kun gyi sku yi sprul pa ste :
rang byung mtshan dang dpe byad ldan par byon :
skal ldan rigs kyi bu la dbang bskur bas :
pad+ma 'byung gnas thugs rje'i byin rlabs kyis :
'gro don rgya cher nus pa'i dbang thob shog :
hU~M hU~M hU~M hU~M hU~M:
de ltar sgrub sde brgyad po sngags kyis bskur te /
yang dag
/oM ru lu ru lu hU~M b+h+yo hU~M:
a b+hi Shiny+tsa A:
che mchog
/oM AHhU~M ma hA sarba pany+tsa a mr-ita hU~M hrIHThA:
a b+hi Shiny+tsa A:
gshin rje /
oM a kro te ka ya mAn+ta ka ha na ma tha b+hany+dza hU~M phaT:
a b+hi Shiny+tsa A:
ma mo /
oM shrI he ru ka kro d+hI shwa rI satwaM ha he phaT ma ma yo gi nI ru lu b+h+yo :
a b+hi Shiny+tsa A:
rta mgrin /
oM pad+mAn+ta kr-ita ma hA kro d+ha ha ya grI wa hu lu hu lu hU~M phaT:
a b+hi Shiny+tsa A:
nub byang gi tshe dpag med lcags sdong ma /
oM AHhU~M nr-i b+h+rU~M badzra A yu She A yur+dz+nyA na sid+d+hi AHhU~M:
a b+hi Shiny+tsa AH
phur pa /
oM badzra kI li kI la ya sarba big+h+nAn baM hU~M phaT:
a b+hi Shiny+tsa AH
dregs pa phyag rdor /
oM nI laM b+ha ra d+ha ra hU~M phaT:
a b+hi Shiny+tsa AH
mtha' rten du rdor dril /
rgyal mtshan /
dung dkar /
rnga chen rnams gtad la /
rdo rje dril bu rgyal mtshan dang :
dung dang rnga chen rol mo sogs :
rigs kyi bu la dbang bskur bas :
sangs rgyas bstan pa rgyas byed pa'i :
rtags kyi dbang mchog thob par shog :
badzra dz+nyA na ke tu b+hi ra ya ya a b+hi Shiny+tsa A:
phyi ltar bum pa lha yi dbang :
byang chub sems dpa'i rigs la bskur :
gzhan don snying rjes zin par mdzod :
de ltar bum dbang thob pas lus kyi sgrib pa dag
/bskyed rim bsgom pa dang phyi mchod la dbang /
zhi ba'i las 'grub /
sa drug non /
sprul sku thob pa'i skal ldan du byas pa yin no //
gsang ba'i dbang bskur zhu ba'i yon du maN+Dal /
gsol ba 'debs pa 'di'i rjes zlos mdzod /
e ma bde gshegs lha yi lha :
rnal 'byor mchog gi dngos grub 'di :
bdag nyid rab tu bsgrub par bgyi :
rang byung rang gnas bdag nyid che :
bdag la yang dag bstan du gsol :
'khor ba sdug bsngal rgya mtsho che :
'di las sgrol bar mdzad du gsol :
lan gsum /
gsang dbang ma thob pa'i brdar mig dar 'ching ba'am bcings par mos mdzod /
gsang rdzas bdud rtsi rdzas ldan sbyar ba rdo rjes dkrug tshul bya /
bla ma rdo rje drag po rtsal yab yum sbyor ba mdzad pa'i byang sems dkar dmar gyi rgyun slob ma'i ngag gam mgrin par blud par mos mdzod /
gsang rdzas mgrin par bzhag ste /
ji ltar 'das pa'i sangs rgyas kyis :
byang chub sras rnams dbang bskur ltar :
bdag gis gnyis med rol pa yis :
byang chub sems kyi dbang bskur ro :
hU~M hU~M hU~M a b+hi Shiny+tsa mAM:
bdud rtsi blud la /
slob bu'i mgrin pa thig les gang :
rlung ni lan gsum nang du rngub :
lus kyi mgo mjug thig les gang :
thams cad bde chen 'bar bar bsam :
gzung 'dzin la sogs rtog tshogs dag :
ces dang /
hU~M brjod cing mtheb srin gyis slob bur bdud rtsi gtor /
gsang dbang thob pa'i brdar mig dar sol cig
/las can rigs kyi bu khyod kyis :
byang chub sems kyi dkyil 'khor mthong :
ngag gi dri ma dag pa yin :
hU~M hU~M hU~M:
de ltar gsang dbang thob pas ngag gi sgrib pa dag
/lam rdzogs rim rlung dang gtum mo mtshan bcas kyi rim pa bsgom pa dang sha lnga bdud rtsi sogs nang mchod la dbang /
rgyas pa'i las 'grub /
sa brgyad non /
longs sku thob pa'i skal ldan du byas pa yin no //
shes rab ye shes kyi dbang bskur zhu ba'i yon du maN+Dal /
gsol ba 'debs pa'i rjes zlos /
e ma bde gshegs lha yi lha :
rnal 'byor mchog gi dngos grub 'di :
bdag nyid rab tu bsgrub par bgyi :
rang byung rang gnas bdag nyid che :
bdag la yang dag bstan du gsol :
'khor ba sdug bsngal rgya mtsho che :
'di las sgrol bar mdzad du gsol :
lan gsum /
gsang ba'i spyod pa nyams su myong phyir gdong g.yogs 'ching ba'am bcings par mos /
phyag rgya'i tsakli me long du 'char ba bstan te /
dga' ba chen mo'i lha mo 'di :
mdzes sdug yid 'ong gsang ba'i yum :
zungs shig zungs shig skal pa can :
bde chen rol pas mchod par gyis :
rig ma'i lag g.yon nas slob ma'i lag pa g.yas su gtad pas phyag rgya des 'di ltar gsungs par mos mdzod /
bshang gci'i rdzas la za nus sam :
khrag dang khu ba bsten nus sam :
bud med yongs la spro byed dam :
b+ha ga pad+mar 'o byed dam :
rtog pa thams cad 'joms nus sam :
zhes dris pa'i lan btab par mos la 'di'i rjes zlos /
bshang gci rdzas la za nus so :
khrag dang khu ba bsten nus so :
bud med yongs la spro byed do :
b+ha ga pad+mar 'o byed do :
rtog pa thams cad 'joms nus so :
zhes lan btab pas rig ma dgyes nas gos phud de pad+ma'i dkyil 'khor ston bzhin du spro ba bskyed pa ni /
e ma ho bdag gi pad+ma 'di :
bde ba thams cad 'byung ba'i gnas :
the tshom med par 'di bsten na :
dngos grub thams cad 'di las 'byung :
skye bo ma rig rang gar spyod :
the tshom can rnams 'di spong ba :
de la mchog gi dngos grub med :
ces gsungs te pang du byon pa la 'du shes gsum gyis snyoms par zhugs shing dga' bzhi lugs 'byung lugs ldog tu bsgom pa sogs 'di bzhin du mdzod cig
/bdag nyid sprul pa'i skur bskyed phyir :
yi dam yab yum gsal bar bsgom :
bdag nyid longs skur bskyed pa yi :
mkha' gsang rdo rje pad+mar bskyed :
bdag nyid chos skur mtshon pa'i phyir :
yid kyi snyoms 'jug yang yang bya :
lhan cig skyes pa'i ye shes mchog :
chos sku mngon du byas pa 'o :
slob bu rnam rtog shas che na :
byin gyis brlab cing rtog pa bsgyur :
ched du bya ba la sogs pa'i :
thabs la mkhas pa'i rten 'brel bya :
dga' bzhi'i ye shes bskyed pa'i phyir :
dang po mdzes ma yid 'ong ma :
byin gyis brlab cing gzugs la blta :
snyan pa'i ngag la nyan par bya :
dri zhim gzugs la mnam pa dang :
'o dang 'khyud pa la sogs pa :
dran pa yul du ci shar ba :
dang po dga' ba'i ye shes so :
de nas yan lag sgrim zhing klod :
rlung gi gnad ni 'og rlung bskyod :
brgyal nas byung rgyal nyid du bzhag :
de yis bde ba ma skyes na :
rdo rje pad+ma mnyam par sbyar :
rjes chags mchog dga'i ye shes so :
dal bu dal bus bsrub pa dang :
drag pos bsrub pa skabs dang sbyar :
bde ba chen po g.yos pa'i don :
mi rtog ye shes chen po 'char :
bral ba'i dga' ba zhes bya 'o :
rjes chags drod kyi me 'bar bas :
yab kyi khams kyi dwangs ma zhu :
dbu ma'i lam brgyud mkha' la babs :
yum gyi dwangs ma 'od kyis zhu :
dbu ma'i lam nas gsang bar babs :
snyoms 'jug byas pas yab yum gyi :
thig le dkar dmar gcig tu 'dres :
nyi zla 'od zer 'phrad pa de :
phyi ltar nyi zla gzas zin dus :
nang ltar gnyis 'dzin the tshom bral :
lus kyi sgrim klod yang yang bya :
'og rlung 'then cing steng rlung mnan :
mi rtog ye shes chen po'i don :
blo bral rtsol med shugs la 'char :
slob bu snod ldan sems grol phyir :
dga' bzhi'i ye shes dbang bskur ro :
de nas thig le brtan bya'i phyir :
hU~M zhes brjod pas yab yum gyi :
thig le dkar dmar 'dres pa de :
dbu ma'i lam nas lte bar drang :
hU~M zhes brjod pas snying gar drang :
hU~M zhes brjod pas spyi bor drang :
rnam rtog chos skur grol bar 'gyur :
sher dbang thob pa'i brdar mig dar sol cig
/rigs kyi bu khyod kyis b+ha ga bde ba chen po'i dkyil 'khor mthong zhing gzung 'dzin gyi rtog pa phra rags thams cad 'gags te sems nyid kyi dri ma dag pa yin no //
de ltar shes rab ye shes kyi dbang thob pas sems kyi dri ma dag
/lam bde stong phyag rgya bsten pa dang gsang mchod la dbang /
dbang gi las 'grub /
sa bcu gnyis pa non /
chos sku thob pa'i skal pa dang ldan par byas pa yin no //
dbang bzhi pa zhu ba'i yon du maN+Dal phul /
gsol ba 'debs pa 'di'i rjes zlos /
mgon po thugs rje che ldan pa :
dbang bskur zab mo bdag la stsol :
mchog gi dbang zhig bdag la stsol :
lan gsum /
khyed rang rnams lus ri rgyal lhun po ltar bsrang /
mig sna rtse nas sor bzhi 'phags pa'i sar nam mkha' la 'phyar bzhag go
/de nas dpag chen gyis mda' 'phangs pa'i tshad tsam du bzhag
/de nas rim gyis rgyang grags dang dpag tshad bsrings te nam mkha'i mtha' ma rnyed kyi bar btang ngo //
de nas bla mas ngo sprad de /
nam mkha' 'di la kha dog dang dbyibs dang gzugs su ma grub ste :
res mthing gar snang :
res dkar po :
ser po :
dmar po :
ljang gu :
sprin dang na bun 'brug dang glog dang char sogs ji ltar snang yang nam mkha' rang gi cho 'phrul yin cing stong pa nyid kyi rang gdangs yin no :
de bzhin du sems 'di la kha dog dang gzugs su ma grub ste sems nyid 'khrul pa'i gzung 'dzin nam mkha' la cho 'phrul ltar snang yang sems nyid rang gi ngo bo gsal stong nam mkha' lta bu yin no :
nam mkha' 'di dang po 'di nas byung bar du 'di na gnas tha ma 'di tsam na stong med do :
dpe de bzhin du sems nyid la yang thog ma dang tha ma med do :
nam mkha' 'di la me dang rlung dang mtshon cha la sogs pa 'dus byas gang gis kyang mi tshugs so :
de bzhin du sems nyid la glo bur gyi rkyen gang gis kyang mi 'jig go :
nam mkha' snod bcud thams cad la khyab ste sems nyid 'khor 'das kyi chos thams cad la khyab par gnas so :
sems nyid la gzung 'dzin gyi rtog pa sna tshogs su snang yang glo bur gyi dri ma yin no :
sems nyid kyi ngo bo stong gsal 'dzin med spros bral du gnas so :
de'i don la ltos shig :
de nas bla mas slob bu'i snying gar sdigs mdzub gtad de /
tshig gi don bkrol ba /
a :
chos rnams thams cad rang sems gcig yin pas :
gzhan nas btsal du med de spros pa chod :
rigs drug las dang sdug bsngal snang ba dang :
sangs rgyas chos sku ye shes snang ba dang :
rnal 'byor lam gyi lta sgom snang ba rnams :
sems nyid 'di las gzhan du btsal du med :
chos rnams kun gyi rtsa ba sems nyid yin :
sems la rgyu rkyen med pas 'dus ma byas :
chos nyid logs na med pas sems la ltos :
sems nyid ma bcos lhug par gnas pa de :
ji ltar snang zhing srid pa'i 'khor 'das kun :
thams cad sems nyid 'di las btsal du med :
lam gyi skyes bu gnyis 'dzin rtog pa khrol :
ci shar chos nyid bde ba chen por ltos :
e ma ho :
de ltar dbang bzhi pa thob pas sgo gsum gyi dri ma dag
/lam blo 'das rdzogs pa chen po bsgom pa dang sbyor sgrol gyi mchod pa la dbang /
drag po'i las 'grub /
sa bcu bzhi pa non /
ngo bo nyid sku dang mngon byang rdo rje'i sku thob pa'i skal ldan du byas pa yin no //
zhes rtogs pa bskyed /
des dbang gi dngos gzhi grub nas dngos grub blang ba ni /
dpal gtor lhar gsal ba gnas gsum du bzhag pas gtor ma'i lha tshogs kyi gnas gsum nas oM AHhU~M dkar dmar mthing gsum las 'od 'phros /
khyed rang gi gnas gsum du thim pas sku gsung thugs kyi dngos grub thob par mos mdzod /
oM AHhU~M badzra sa ma ya gu ru pad+ma sid+d+hi A:
kA ya sid+d+hi oM:
spyi bor bzhag
/wA ka sid+d+hi A:
mgrin par bzhag
/tsit+ta sid+d+hi hU~M:
snying gar bzhag
/sarba sid+d+hi hrIM hrIM:
lte bar bzhag go
/de nas /
gtor ma'i ye shes pa gshegs /
dam tshig pa bdud rtsir zhu bar bsams la gtor ma dngos grub tu rol lo //
de nas bla ma'i phyag g.yas pa slob ma'i spyi bor bkod de /
pad+ma 'byung gnas bdag nyid kyi :
gsang mtshan thugs kyi sgrub pa ste :
de phyir rigs kyi bu khyod kyi :
gsang mtshan rdo rje drag po rtsal :
'da' ka dam tshig gnyan po srungs :
dam tshig rnam pa grangs mang yang :
sku gsung thugs kyi dam tshig srungs :
yar ngo tshes bcu nam shar tshe :
o rgyan nga yi mchod pa zungs :
mi 'gyur rtags kyi rdo rje chongs :
zhes rdo rje'i tha tshig tu gdams pa'i don khong pa'i snying ltar du bcang par gyis shig
/de ltar thugs sgrub drag po rtsal gyi dbang 'bring po gser mdzod ma de nyid legs par phul grub pas dbang dus su khas blangs pa'i dam tshig dang sdom pa'i tshogs ma lus par bsrung snyam pas 'di'i rjes zlos mdzod /
gtso bos ji ltar sogs /
gtang rag maN+Dal /
lus 'bul dge bsngo spyi ltar bya'o //
gsum pa rjes tshogs la rol zhing lhag ma gtang /
chad brtan /
dkyil 'khor las dngos grub bstan pa 'di la sogs kyis blang /
mchod bstod nongs bshags bsdu ldang bsngo smon shis brjod kyi bar du las byang ltar byas pas 'grub bo //
thugs sgrub bye ba'i zab bcud ni //
drag po rtsal du bsngags te de'i //
yang snying gser mdzod smin byed 'dis //
skye rgu ji snyed rjes 'dzin shog
/ces byang pa'i phyag bzhes phal mo cher rtsa ba'i dbang chog mgo mjug rdzogs par bklag pa'i phyag srol 'di nyid deng sang gi blo dman la lung gi rgyun lta bu las dbang gi sgom don stabs mi bde bar mthong nas gsang ba spyi'i ring lugs ltar bris pa la nyes 'gal gang mchis rtsa ba gsum la bshags so //
zhes dpal spungs yang khrod tsa 'dra rin chen brag gi sgrub gnas kun bzang bde gling du pad+ma gar gyi dbang phyug rtsal gyis byang pa'i phyag bzhes ltar bsdebs pa dge legs 'phel //

//
