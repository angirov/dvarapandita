:gu ru'i rnam thar rdo rje'i rgyan phreng bzhugs so :
:
e ma ho :
rgya chad phyogs lhung spros pa bral ba'i zhing :
bde chen pad+mo bkod pa'i pho brang nas :
sku gsum bdag nyid 'od dpag med pa yis :
'khor ba'i sems can dmu rgod 'dul ba dang :
mu stegs lta ba log pa tshar bcad nas :
yang dag chos kyi sgron me sbar ba'i phyir :
sangs rgyas sprul pa'i mchog cig 'gyed par dgongs :
de yang mngal skyes zhig gis mi 'dul bas :
brdzus skyes lha 'dre mi gsum thams cad kun :
dbang dang drag po'i las kyis 'dul ba'i phyir :
ye shes rdo rje'i thugs kyi dkyil 'khor nas :
pad+ma bdag nyid hrIHyig tshul du sprul :
dri med brgyad ldan ko sha'i mtsho gling du :
ma chags pad+ma ge sar sbubs su bltams :
me tog tshad ni shing rta'i 'phang lo tsam :
'od dang gzi brjid shin tu 'bar ba la :
nyin mor nyi ma'i 'od kyis steng du 'byin :
rgya mtsho chen po byin legs mdzes par byed :
mtshan mor rgya mtsho'i khar thon 'ja' 'od 'khrigs :
ge sar me tog gzhan rnams thams cad kun :
lo re bzhin du gsar rnying brje nas skye :
mtsho dkyil u dum+ba ra'i sdong po ni :
dbyar dgun gnyis la dar rgud ma byung zhing :
kha yang ma bye thams cad ngo mtshar skyes :
rgyal po'i pho nya ba yis mthong nas su :
de ltar 'dug pa rje yi snyan du gsol :
blon la gros byas bya ra gyis shig gsungs :
ge sar pad+ma'i sdong po de nyid la :
nyin mtshan rgyun du thun bzung bsrung bar gyur :
sprel lo sprel zla ra ba'i tshes bcu nyin :
pad+ma'i sdong po kha bye ze'u 'bru'i dbus :
khye'u lta sdug mdzes pa zhig bzhugs pas :
gnam la 'ja' shar me tog char pa babs :
'brug gi sgra ldir sa g.yos ltas bzang byung :
lho phyogs rgyal po chen po 'khor bcas rnams :
yid ma ches nas rgya mtsho'i kha ru 'ong :
khye'u lta sdug zil pa khrom mer mthong :
ngo mtshar skyes nas phyag 'tshal bstod pa byas :
bu skal yin srid khyer snyam gru btsugs nas :
phyin yang ma thar rang gi yul du log :
o rgyan rgyal po d+ha na pA la yis :
rgyal bu med nas longs spyod sbyin par btang :
lo mang song bas dkor mdzod nor zad nas :
rgya mtsho'i gling du nor bu len du phyin :
tshur 'ong lam du de ltar 'dug pa mthong :
nga yi bu skal yin zer gru la zhugs :
pad+ma'i sdong po khye 'u bcas pa khyer :
pho brang nang du spyan drangs rgyal srid phul :
rgyal pos yid bzhin char 'bebs nor bu la :
gsol ba btab pas longs spyod sngar ltar 'phel :
lo lnga'i bar du pho brang de ru bzhugs :
rgyal srid chos dang mthun pas bde bar bskyang :
gu ru'i rnam thar rdo rje'i rgyan phreng las :
sku 'khrungs shing o rgyan yul du rgyal srid bzung ba'i le'u ste dang po'o :




:re zhig dus na dgongs par bzhugs pa'i dus :
rdo rje sems dpas zhal gzigs lung bstan nas :
rgyal srid bzung bas 'gro don ga la 'grub :
dbang rtags las kyis 'gro kun thul cig gsung :
gu ru'i thugs la de bzhin bya dgongs nas :
rgyal srid spong ba'i thabs shig bya dgos pas :
nga yi brtul zhugs spyod pa mngon byas na :
rje blon mi dga' nga nyid 'gro thabs 'ong :
de ltar dgongs nas brtul zhugs spyod pa mdzad :
bdud blon phal cher ma dga' gros 'chams nas :
rgyal po'i drung du phyin nas 'di skad zhus :
rgyal bu lo gzhon spyod pa tshab tshub mang :
'di ltar byas na yul khams phung bar 'gyur :
da res 'di de yul gzhan bskrad dgos zer :
rje yis mi 'os gsungs kyang ma phan nas :
rgya gar dur khrod bsil ba'i tshal du spyugs :
ma mo mkha' 'gro thams cad dbang du bsdus :
sbyor ba bzhi mdzad ma rungs thams cad bsgral :
lo lnga'i bar du mkha' 'gror chos 'khor bskor :
bdud rtsi yon tan lha tshogs sgrub pa'i tshe :
dngos su 'grub cing zhal gzigs lung yang bstan :
mtshan yang pad+ma yon tan 'byung gnas grags :
gu ru'i rnam thar rdo rje'i rgyan phreng las :
rgyal srid spangs nas dur khrod bsil ba'i tshal du bzhugs pa'i le'u ste gnyis pa'o :





:de nas hU~M chen brag tu byon nas su :
thugs kyi rig 'dzin chen po zhig sgrub dgongs :
yang dag he ru ka yi lha tshogs bsgrubs :
pho byung bsad cing mo byung sbyor ba mdzad :
brtul zhugs spyod pa mthar phyin lo lnga bzhugs :
mkha' 'gro rnams la chos kyi 'khor lo bskor :
yang dag thugs kyi lha tshogs zhal mthong zhing :
mchog dang thun mong dngos grub gcig char thob :
ming yang pad+ma yang dag 'byung gnas grags :
de nas dur khrod 'jigs byed tshal du byon :
gshin rje gshed po'i lha tshogs bsgrubs nas bzhugs :
dur khrod chas brgyad sku la mdzes par brgyan :
mkha' 'gro dbang sdud tshogs dpon chen po mdzad :
sbyor dang sgrol ba mthar phyin dngos grub thob :
'jam dpal gshin rje gshed kyi zhal mthong nas :
mngon spyod las chen bcu gnyis la dbang thob :
mchod rten rgyab brten lo lnga'i bar du bzhugs :
ming yang pad+ma mkhyen rab 'byung gnas grags :
de nas pad+ma brtsegs pa'i dur khrod phyin :
rta mgrin pad+ma dbang gi lha tshogs rnams :
bsgrubs nas bzhugs shing sbyor sgrol phrin las mdzad :
mkha' 'gro ma la gsang sngags chos 'khor bskor :
pad+ma dbang gi lha tshogs zhal mthong nas :
gsung gi rig 'dzin chen po'i mchog dbang thob :
ming ni pad+ma rta mgrin 'byung gnas grags :
lo lnga'i bar bzhugs 'gro don dpag med mdzad :
de nas dur khrod ro lang tshal du byon :
phrin las phur pa'i lha tshogs bsgrubs nas bzhugs :
ma mo mkha' 'gro thams cad dbang bsdus nas :
sbyor sgrol dbang bskur gsang sngags chos 'khor bskor :
rdo rje gzhon nu'i lha tshogs zhal gzigs nas :
bar chad bdud dpung tshar gcod dbang rnams thob :
lo lnga zla bdun zhag bcu'i bar du bzhugs :
ming ni pad+ma phrin las 'byung gnas grags :
gu ru'i rnam thar rdo rje'i rgyan phreng las :
yi dam lha yi zhal mthong zhing dngos grub brnyes pa'i le'u ste gsum pa'o :




de nas dur khrod lhun grub brtsegs par phyin :
rbod gtong ma mo'i dkyil 'khor bsgrub pa mdzad :
bam ro zas gsol ro gos na bzar mnabs :
pho byung bsgral zhing mo byung sbyor ba mdzad :
mkha' 'gro rnams la chos kyi 'khor lo bskor :
ma mo rbod gtong lha tshogs zhal gzigs nas :
mchog thun phrin las rab 'byams dbang rnams thob :
lo lnga'i bar bzhugs brtul zhugs mtha' ru phyin :
ming ni pad+ma rbod gtong 'byung gnas grags :
de nas dur khrod bde chen brdal du byon :
'jig rten mchod bstod lha tshogs bsgrub pa mdzad :
dregs pa pho rgyud mo rgyud ma ning rgyud :
mkha' 'gro lha srin sde brgyad dbang du bsdus :
las bzhi'i phrin las sgrub pa'i pho nyar bskos :
bka' bsgos dam bzhag gsang ba'i dam rdzas blud :
'jig rten dregs pa yongs kyi gtso bor mdzad :
dug lnga bsgral zhing sku lnga'i dbyings su sbyor :
mchod bstod dkyil 'khor zhal gzigs dngos grub brnyes :
lo lnga zla lnga zhag lnga'i bar du bzhugs :
ming yang pad+ma mchod bstod 'byung gnas grags :
de nas lang ka brtsegs pa'i dur khrod byon :
ma rungs smon log bdud srin rigs mang bas :
de dag ma lus 'dul bar bya ba'i phyir :
tshar gcod drag po'i mthu zhig bsgrub par dgongs :
dmod pa drag sngags dkyil 'khor zhal phyes nas :
mngon spyod dmod pa'i ting nge 'dzin la bzhugs :
nyams blang 'byung po bdud kyi rigs gyur kun :
mnan dang bsreg pa 'phang ba'i las sbyor gyis :
chom la phab cing pho byung thams cad bsad :
mo byung sbyor ba byas nas dbang du bsdus :
lta ba log pa thams cad rdul du brlag :
stobs ldan nag po'i lha tshogs zhal gzigs nas :
bstan dgra bsgral ba'i dbang dang dngos grub thob :
lo lnga zla dgu zhag dgu'i bar du bzhugs :
ming ni pad+ma dbang drag 'byung gnas grags :
gu ru'i rnam thar rdo rje'i rgyan phreng las :
dur khrod brgyad du sgrub pa mdzad nas sbyor sgrol brtul shugs kyi spyod pa mthar phyin pa'i le'u ste bzhi pa'o :





:de nas gu ru pad+ma 'byung gnas nyid :
rgya gar yul gru kun tu byon nas su :
dam pa'i chos kyi 'khor lo bskor bar dgongs :
kun la nga yis yang dag chos 'chad gsung :
kun gyis khyed kyi bla ma su yin zer :
nga ni rang byung ston pa sangs rgyas yin :
bla ma med kyang yang dag chos shes gsung :
shAka thub ma gtogs rang byung ston pa med :
'di ni bdud yin zer zhing chos mi nyan :
gu ru'i thugs la yang dag chos yod kyang :
bla ma med na 'gro don mi 'dug pas :
mtshan ldan bla ma mang po bsten dgongs nas :
'jam dpal bshes gnyen shrI sing ha dang :
bi ma la sogs rgya gar paN grub rnams :
mkhas shing grub pa brnyes pa mang yod pas :
de yi nang nas brgya dang rtsa brgyad bsten :
mdo sngags phyi nang gsang ba'i chos rnams sbyangs :
khyad par gsang sngags rdzogs pa chen po dang :
rlung dang gtum mo bde stong lam khyer bslabs :
rig pa'i gnas lnga gang yang ma rmongs mkhyen :
chos rnams thams cad phyogs tsam bstan pas shes :
mkhas shing grub brnyes za hor yul du byon :
yul de'i rgyal po gtsug lag 'dzin zhes pa :
btsun mo blon 'bangs mang zhing longs spyod che :
sras ni mi mnga' sras mo zhig yod pas :
ming ni lha lcam man+dA ra ba zer :
mtshan nyid kun ldan lha yi bu mo 'dra :
gcig dang mi 'dra shin tu gzugs mdzes pas :
rgya gar rgya nag li dang kha che 'jang :
o rgyan bal po stag gzig ge sar sogs :
rgyal po mang pos grogs la thob sha byed :
su dang ma 'grogs 'khor ba'i skyon ma gos :
lha chos mdzad pas pho brang logs su bzhugs :
gu rus bde stong gsang ba'i gdul byar gzigs :
bde chen dga' bzhi'i ye shes chos 'khor bskor :
bde skyid phun sum tshogs shing bzhugs pa la :
phyugs rdzi ldom bu ba zhig der 'ongs nas :
man+dA ra ba dpon g.yog lo rgyus bshad :
khyim du gtam gleng de nas kun gyis thos :
rgyal po'i snyan du zhus pas gtum zhing khros :
dge sbyong de la me yi khrims chod cig :
bu mo g.yog dang bcas pa khri mun tshud :
gtam 'di nyan che gsang rgya ma dam na :
mtha' yi rgyal khams thams cad dgrar langs pas :
sus mthong ma 'jug de ltar khrims thongs gsung :
blon rnams gros byas gtso bo nyi shu btang :
gu ru'i rdzu 'phrul bkod pa ma mdzad nas :
tha mal tshul 'chang pho nya ba yis bzung :
tsha ba'i shing la til gyis ngar btab nas :
gu ru'i sku de dam du bcings nas bsregs :
de nas rang rang yul du log par gyur :
lha lcam dpon g.yog khri mun nang du btsud :
tsher lcag gi brab shin tu sdug bsngal btang :
zhag bdun song tshe rgyal po'i zhal na re :
mtha' mi ban sprang gson bsregs byas pa de'i :
dpral ba'i rus pa dum gcig khur shog gsung :
pho nya ba btang len du phyin tsa na :
dud pa 'phyur zhing me yang 'bar gyin 'dug :
dbus su rgya mtsho 'khyil zhing pad sdong skyes :
ze'u 'bru'i dkyil du gu ru rin po che :
lo brgyad na tshod grang grang bsil bsil bzhugs :
pho nya ya mtshan skyes nas lha phyag 'tshal :
myur ba nyid du phyin nas rgyal por zhus :
yid ma ches nas btsun blon 'bangs dang bcas :
blta ru phyin nas ji lta ba bzhin 'dug :
rgyal blon btsun mo dmangs phal thams cad kyis :
'gyod bshags bzod gsol phul nas zhabs spyir blangs :
pho brang nang du spyan drangs chos 'khor bskor :
man+dA ra ba gtan gyi grogs su phul :
za hor rgyal khams thams cad chos la btsud :
gsang sngags sbyor sgrol gnyis la dbang yang 'byor :
gu ru'i rnam thar rdo rje'i rgyan phreng las :
za hor rgyal khams chos la btsud cing phyag rgya chen po'i rig 'dzin brnyes pa'i le'u ste lnga pa'o :




:de nas gu ru pad 'byung yab yum gyis :
o rgyan rgyal khams thams cad chos la btsud :
rdo rje gdan du mu stegs thams cad btul :
yangs pa can du rdzu 'phrul sna tshogs mdzad :
gzhan yang kha che li yul sog po'i yul :
thams cad ma lus yang dag chos la btsud :
de nas bod kyi yul du byon tshul ni :
'jam dbyangs sprul pa khri srong lde'u btsan gyis :
yab dang mes po kun gyi thang yig gzigs :
rgyal po sngon byung mi rabs gsum tshun chad :
dam pa'i chos kyis srol tsam gtod 'dug pas :
da res ngas kyang chos shig btsal dgos snyam :
bod kyi blon po kun la gros byas nas :
bstan pa'i gzhi ma bsam yas gtsug lag bzhengs :
'byung po ma rungs gdug pa'i cho 'phrul gyis :
nyin par mis brtsigs mtshan mor lha 'dres bshigs :
sa rdo shing bcas rang rang gnas mal bskyal :
blon po kun gyis mi 'grub bzhug zhus kyang :
rje yis ma gnang las 'di ma 'grub na :
bdag nyid ma shi gson pa don med yin :
rgya gar yul na paN grub mang bzhugs pas :
sa 'dul mkhan zhig gdan drangs bzhengs par gros :
rkang mgyogs brdzangs nas rgya gar yul du phyin :
mkhan chen b+ho d+hi satwa gdan drangs nas :
bod du byon nas sa 'dul cho ga mdzad :
zhi ba'i las kyis cis kyang ma thul nas :
mkhan pos mnga' bdag rje la lung bstan gnang :
bod kyi yul 'di mtha' 'khob 'dre yi gling :
dregs pa sde brgyad shin tu stobs che bas :
mngal skyes dang ni zhi bas mi 'dul 'dug :
rdzus skyes pad+ma 'byung gnas spyan drangs te :
sa 'dul mdzad na rje yi thugs dgongs 'grub :
de min gang gis thul bar mi 'gyur gsungs :
bka' bzhin bsgrubs nas bang chen rgya gar brdzang :
slob dpon chen pos bod kyi don la byon :
lam du bal yul thams cad chos la btsud :
sde brgyad dregs pa'i sde tshogs thams cad dang :
khyad par bar snang khams kyi glog ma sprin :
gnod sbyin rgod ma kha dang klu gyong po :
phung byed dam sri rnam gsum dbang du bsdus :
dam la bzhag cing tha tshig gnyan po bsgos :
bal po'i yul du gter kha dpag med sbas :
de nas rim bzhin bod kyi yul du byon :
lha srin che dgu dam btags gter gnyer gtad :
bsam yas la phebs mnga' bdag mjal 'phrad mdzad :
sa 'dul mdzad pas lha 'dres gnod ma nus :
dbu rtse rigs gsum zangs mdog dpal ri'i tshul :
gling bzhi gling phran brgyad dang lcags ris bskor :
nyin par mis brtsigs mtshan mor lha 'dres brtsigs :
stag la rmang brtsags chu pho rta la 'byongs :
mnga' bdag rje blon 'khor bcas bsam pa 'grub :
gu ru'i rnam thar rdo rje'i rgyan phreng las :
bod kyi yul du byon nas bsam yas bzhengs pa'i le'u ste drug pa'o :




:de nas khri srong lde'u btsan thugs dgongs la :
phyi yi gtsug lag khang chen 'grub na yang :
sku gsung thugs kyi rten ni ma grub pas :
mkhan slob gnyis la zhu nas rten bzhengs dgongs :
gu ru'i bka' bzhin sku dang thugs rten bzhengs :
gsung rten dam chos bod du bsgyur bar zhus :
bai ros gtsor byas lo tsA gsum lung bstan :
sgra bsgyur bslabs pas ji bzhin shes par gyur :
gzhan yang byis pa mang bsdus lo tsA bslab :
rgya gar yul btang dam chos mang po bsgyur :
lta log bon rnams bsnub cing yang dag bzhag :
theg pa chen po mdo sngags zung 'brel spel :
kha che'i paN chen bi ma mi tras gtsos :
grub thob lo paN mang po spyan drangs nas :
bka' dang bstan bcos rgya gar grags tshad bsgyur :
mdo sngags bstan pa nyi ma shar ba 'dra :
pad 'byung bstan pa bod kyi yul na rgyas :
gu ru'i rnam thar rdo rje'i rgyan phreng las :
bod yul mun pa'i gling du chos kyi sgron me sbar ba'i le'u ste bdun pa'o :




:de nas mnga' bdag khri srong lde'u btsan gyi :
thugs kyi bzhed don yongs rdzogs 'grub nas su :
dga' ston longs spyod dpag tu med pa byas :
lo paN rnams la zang zing nor mang phul :
rang rang yul khams skyel ma dang bcas btang :
b+ho d+hi satwa pad+ma 'byung gnas gnyis :
bod kyi yul du bzhugs par zhus nas gnang :
slob dpon chen po bsam yas mchims phur byon :
mkhan chen zhi ba mtsho ni dbu rtser bzhugs :
re zhig dus na rgyal po bsnyun gyis zin :
slob dpon la zhus g.ya' ma lung du phebs :
mgon po tshe dpag med pa bsgrubs nas su :
zhag po nyer gcig lon pa'i dus skabs su :
'chi med mgon po'i lha tshogs zhal mthong nas :
rje la tshe dbang gnang dgos shog gsung yang :
ma dag blon po rnams kyis bar chad byas :
rgyal po byon pa ma grub dus las yol :
gu ru'i tshe rdzas dkyil 'khor chas rnams kun :
g.ya' ma lung du mi shigs gter du sbas :
rgyal po blon po rnams kyis ma mthong bar :
rta mchog bcibs nas gu ru'i drung du phyin :
dbang bskur zhus pas gu ru'i zhal na re :
btang dus mi 'ong da ni dbang rdzas med :
dkyil 'khor chas rnams gter du sbas so gsung :
rgyal po 'gyod cing cis kyang dbang bskur zhus :
slob dpon tshe rdzas gter nas tshur blangs te :
rgyal por dbang mdzad skabs su 'di skad gsung :
khar sang dus las ma yol dbang zhus na :
rje nyid 'chi med rdo rje'i srog 'grub kyang :
bdud blon 'gong po'i tshogs kyis bar chad byas :
'on kyang rgyal po'i sngon gyi smon lam mthus :
blo ma 'gyur zhing dbang zhus pa yi stobs :
mi lo bcu gsum slar yang bsring bar gsung :
dkyil 'khor tshe rdzas slar yang gter du sbas :
gzhan yang bod kyi rgyal khams kun tu byon :
sgrub gnas brgya dang rtsa brgyad byin gyis brlabs :
zab pa'i chos nor dpag med gter du sbas :
'gro don gong nas gong 'phel 'grub par gyur :
gu ru'i rnam thar rdo rje'i rgyan phreng las :
bod kyi yul du gter sbas shing rje'i thugs dgongs rdzogs par mdzad pa'i le'u ste brgyad pa'o :




:de nas re zhig dus na rgyal po yis :
mkhan slob gtsos byas lo tsA thams cad bsdus :
bka' 'dus chos kyi rgya mtsho'i sgrub pa mdzad :
rjes su dga' ston dpag tu med pa byas :
de tshe bod kyi lo gsar byed ran pas :
slob dpon zhal nas lo gsar ma byed gsung :
blon po'i tshogs dang btsun mo gros byas nas :
bde skyid ma gtogs sdug bsngal gang yang med :
lo sar mi byed pa 'di mi 'thad pas :
rje la nang gros 'don zer lo sar byas :
bsam yas mtsho mo mgul gyi g.yas 'gram du :
mgyogs pa'i rta rgyug skyen po'i mda' 'phen zer :
slob dpon zhal nas rta rgyug ma byed gsung :
blon rnams ma nyan gros 'cham rta la rgyug :
lha bzang klu dpal bon la dga' ba'i phyir :
chos la mi dga' rje la phrag dog byas :
rgyal po rta la rgyug tshe khram gseb nas :
mda' 'phang rje yi sog rtsib phog nas bkrong :
kun gyis bltas nas shing rtsa zug 'dug zer :
ci yin rtsad med rgyal po tshe dus byas :
mu tig btsad pos rgyal srid bzung nas su :
yab kyi mdzad pa lugs srol ma nub byas :
slob dpon chen po pad+ma 'byung gnas nyid :
ma 'ongs phyi ma'i 'gro ba rnams kyi don :
bod khams mtha' dbus med pa thams cad kun :
sgrub gnas byin brlabs zab gter mang du sbas :
mtha' dbus yang dag gtsug lag khang dang ni :
mchod rten bdud 'dul brgya dang rtsa brgyad bzhengs :
bsam yas has po ri yi rtse mo ru :
gu ru pad+ma mu tig btsan pos gtsos :
rje 'bangs 'dus pa brgya phrag mang po bcas :
tshogs kyi 'khor lo brgya dang rtsa brgyad bskor :
nag phyogs mi min dregs pa yongs rdzogs bsdus :
bka' bsgo dam bzhag khas blangs srog snying phul :
bod du sku dngos gdul bya rdzogs par byas :
de nas gu ru'i thugs kyi dgongs pa la :
da ni srin po 'dul ba'i dus bab dgongs :
mu tig btsan po mdun du bos nas su :
sras khyod chung nas da lta'i bar dag tu :
nga yi byin brlabs thugs kyi snying po yin :
da ni khyod kyang yab kyi sdug bsngal sangs :
rgyal khams bde zhing sangs rgyas bstan pa dar :
mi dga' med cing legs tshogs gong 'phel skabs :
ngos kyang bod 'dir sku dngos gdul bya rdzogs :
lho nub srin po 'dul ba'i dus la bab :
gu ru bdag ma gtogs pa sus mi thul :
'di ma btul na sangs rgyas bstan pa 'jig :
sems can mi bde'i gzhi ma zhig yin pas :
dus la bab 'dug sras gcig sku khams bzang :
nga nyid ma brjed rgyun du gsol ba thob :
rang la dad mos byin rlabs snod yod na :
nga dang 'bral med gar yang ma bzhud yod :
zhes gsungs mu tig btsan po ma dgyes te :
bdag dang slob dpon nam yang 'bral mi phod :
thugs rjes bzung 'tshal bod du bzhugs par zhu :
yab rje rgyal po mi bzhugs dgung la gshegs :
gu ru mi bzhugs srin po'i yul byon na :
bod khams lung pa stong par mi 'gro 'am :
sems can snying rje'i gnas su ma gyur tam :
cis kyang mi bzhud bod du bzhugs par zhus :
gu ru'i zhal nas mu tig btsan po nyon :
nga ni sems can spyi mthun bla ma yin :
khyod kyis nga la sems bskyed nyams 'jug gam :
lho nub srin po'i yul gling ma btul na :
sems can thams cad sdug bsngal 'dam la tshud :
dam pa'i chos kyi sgra yang mi thos na :
de la dga' 'am spro ba yin nam ci :
nga ni mi 'dug srin po 'dul du 'gro :
dad gus mos pas gsol ba 'debs nus na :
pad 'byung gar yang ma byon sgor nyal yod :
nangs re dgong re nyi zer 'char sdud dang :
dus kyi rgyal po tshes bcu nam shar tshe :
bod kyi don la rgyun chad med par 'ong :
nga dang ma 'phrad ma 'ong rjes 'jug rnams :
sku gsung thugs rten sgrub gnas thams cad la :
phyag dang mchod pa ci nus bsgrub la rem :
'phags pa'i dge 'dun rnams la bsnyen bkur gyis :
o rgyan pad 'byung mchod dang khyad par med :
nga yi thugs rje nam yang mi g.yel zhing :
bod 'bangs don byed dus kun skyob bo gsungs :
rje 'bangs thams cad yid chad mang du ngus :
cis kyang ma dga' smre sngags ku co 'don :
bod kyi mi skya pho mo thams cad 'dus :
ma hA gu ru'i zhabs pad spyi bor len :
ci 'byor yo byad thams cad mchod pa 'bul :
mu tig btsan po blon btsun 'khor bcas kyis :
gser dngul rin po che yi rigs byed dang :
sna tshogs reg 'jam longs spyod srid tshad phul :
gu ru'i zhal nas bod kyi rje 'bangs nyon :
dal 'byor rnyed dka' u dum bA ra 'dra :
mi tshe mi rtag dgun gyi nyi zer 'dra :
'khor ba'i sdug bsngal zad pa'i mthar thug med :
de phyir dge ba sgrubs dang phan yon 'phel :
tshe 'dir legs pa byas dang nyes pa byas :
de yi 'bras bu phyi mar chud mi za :
de phyir rtse gcig blo sna chos la dril :
mtshan nyid dad ldan bla ma spyi bor khur :
skyabs 'gro sems bskyed sgrib sbyang bsgom bzlas dang :
tshogs bsags maN+Dal bla ma'i rnal 'byor sgoms :
dbang bzhi blangs nas thugs yid gcig tu bsres :
shar grol blo 'das chen po'i gnad skyongs la :
'bras bu sku bzhi lhun grub pha mthar skyol :
zhes gsungs gzhan yang zhal gdams mang du gnang :
gu ru'i rnam thar rdo rje'i rgyan phreng las :
bod du 'gro don mthar phyin nas yul gzhan du byon par chas pa'i le'u ste dgu pa'o :



:de nas gu ru srin yul bzhud pa la :
rje 'bangs kun kyang skyel thung ba la chas :
mang yul gong thang la khar bskyal nas su :
slob dpon 'khor dang bcas pa zhag gsum bzhugs :
rje 'bangs ma lus 'khor dang bcas rnams la :
mi re bzhin du zhal gdams chos re gnang :
de nas mkha' 'gro ye shes mtsho rgyal gyis :
gser g.yu rin chen maN+Dal phul nas su :
dus gsum kun mkhyen gu ru rin po che :
bod du mi bzhugs srin yul phebs pa na :
skye dman bud med ye shes mtsho rgyal yang :
shul du ma bzhag thugs rjes 'dzin par zhu :
de la gu ru pad+mas bka' bstsal pa :
khyod kyi sku dngos srin po'i yul mi bgrod :
re zhig bod kyi 'gro don skyongs shig dang :
nga dang 'bral med rig 'dzin gral du mjal :
zhes gsungs bzhud par ma gnang 'gro don bzhugs :
gu rus lcags kyu'i phyag rgya bsdams nas su :
dzaHhU~M baM hoHhU~M hU~M dzaHhU~M gsungs :
sprin gyi gseb nas rgyal chen sde bzhi byon :
rta mchog khrid nas gu ru'i mdun du 'khod :
lha lcam man+dA ra ba yin zer ba'i :
'ja' 'od dkyil na bdud rtsi'i bum pa thogs :
slob dpon mdun byon kha T+wAM ga la thim :
gu ru rat+na rta mchog chibs khar thon :
rgyal chen bzhi yis chibs kyi rkang lag brten :
lho nub phyogs kyi nam mkha'i dbyings la 'phur :
srin po'i rgyal po gnas spar gsob tu brdzus :
rgyal khams thams cad yang dag chos la btsud :
'gro don bstan pa mtha' ru rgyas par 'gyur :
gu ru'i rnam thar rdo rje'i rgyan phreng las :
lho nub srin po'i kha gnon mdzad pa'i le'u ste bcu pa'o :





rnam thar 'di nyid kho mo mtsho rgyal bdag gis mkha' 'gro'i brda ris su bsgyur te gter du sbas pa ma 'ong las 'phro can dang 'phrad par shog :
'phrad nas 'gro don rgyas gyur cig :
sa ma ya :
sku'i rgya :
gsung gi rgya :
thugs kyi rgya :




pad+ma gar dbang 'chi med bstan gnyis gling pa la dngos grub tu thob pa'o ///
/rab 'byams zhing na dus gsum sangs rgyas kyi //
gsang gsum yon tan phrin las ma lus pa'i //
sgyu 'phrul chos kyi dbyings su 'byams klas pa //
mtsho skyes rdo rje'i rnam thar blo las 'das //
'on kyang skal ldan gdul bya'i 'jug sgo ru //
go sla nyan bde blo yul gsal ba yi //
rdo rje'i zhal chems nyung ngu 'di tsam zhig
/mjal ba 'jam mgon 'jig rten mig de'i drin //
de slad du mar spel ba'i spar gyi 'phrul //
bla ma bsod nams tshe brtan lhag bsam gyis //
bsgrubs pa'i dge tshogs 'dis kyang pha mas gtsos //
'gro kun bla ma'i zhabs drung skye phyir bsngo //
zhes pa'i spar byang smon tshig nyung ngu 'di'ang mkhyen sprul pas bris pa dge //
/
