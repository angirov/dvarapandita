rdzogs chen snying po hU~M skor las :
khrid kyi dngos gzhi thod rgal za 'og gur khyim bzhugs so :[ \u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88 ]bcom ldan 'das dpal kun tu bzang po rang babs gshis kyi 'dug tshul gang yin pa de la phyag 'tshal lo :
e ma rgyud thams cad kyi rtsa ba :
lung thams cad kyi rgyal po :
man ngag kun gyi yang zhun :
theg pa kun gyi mthar thug :
a ti'i ngo sprod thod rgal za 'og gur khyim bstan par bya'o :
sa ma ya :
rgya rgya rgya :
de ltar gong du gzhi rnal ma khregs chod don la ngo 'phrod cing :
khyad par rgyab skyor gzhi things ba dang :
rab tu spros pa med pa'i dbang bskur la :
mched dang lcam dral rnams dga' ston chen pos mnyes par byas pa'i tho rangs :
dwangs shing mtho ba'i sar phyin la nam mkha' shin tu dwangs pa la :
lus ngag yid gsum bya ba dgu phrugs su btang ste :
grogs med gcig pur zas bcud can zos la :
bku mnye la sogs thig le rgyas pa'i gdams pa byas te :
zhag gsum rnal du 'beb pa'i gdams pa la mkhas par bya'o :
1de nas dang po snga dro rnal 'byor pas :
nang tshangs can gyi gdan la pus 'khyud bsdams te :
rkang pa gnyis rgya gram du bsnol la :
rgal tshigs drang por bsrang :
lag pa cung zad dgyes pa la lag mthil gnyis kyis ol ko bteg :
gru mo gnyis pus mo la brten te :
mig zim bu la yid tsam gyen du ldog la ci mthong bltar gzhug go :
2nyin gung gan rkyal du nyal la :
lag mthil gyis mig gi mtha' gnyis skyor la zim bus 'od zer sna rtse la phab la blta 'o :
3phyi dro lho nub tu kha bltas la rkang pa re mig tu bsnol ba'i lag pa gnyis bton la :
mnyam gzhag gi phyag rgyas bcing la bzhag go :
'di nyid kyis thad kar bltas na rdo rje'i mig gis mthong bar 'gyur ro :
4mtshan mo rdo rje'i skyil krung bcas pa'i byin brla khug nang la lag pa tar gyis bton la de'i lag mthil sa la phab :
sgom 'khar tshad dang ldan pa gcig ol ko la btsugs la bde ba'i stan la 'dug ste :
mig gnyis la srin bal lam :
bal dkar gyis bkang ba'i 'bag :
khong 'bol ba :
phyi mkhregs pa gsar pa gcig byas te bkab la :
mig mi 'gul bar shes pa zin tshad du ha re blta 'o :
de ni lus gnad lta stangs so :
ngag ni nyin re la gtam je nyung la btang ste :
tha ma lag pa'i brda tsam yang mi bya'o :
rlung ni shin tu 'dur ba phyir 'then la :
phyi'i dbyings rkyen dang bral ba la ci snang bltar bcug la :
de yang :
sum sprug gsum gyis gzer btab la :
phyi'i nam mkha' bar snang dwangs sang nge ba 'di'o :
nang gi snying dang mig tu 'brel ba'i bar na :
rtsa dar dkar gyi skud pa tsam :
'jam pa mnyen pa :
'khril ba :
khrag dang :
chu ser gyis ma gos pa :
stong sang nge ba de nas lam byung ba'o :
gsang ba'i nam mkha' ni :
snying mchong gur smug po'i gzhal yas khang na :
rtsa rgya mtsho gser gyi nyi ma can zhes bya ba :
chos sku ye shes lnga ldan du bzhugs pa'i gnas stong pa dwangs sang nge ba de yin no :
de ltar bzhugs pa'i bkrag mdangs ni nam mkha' na yar lam byung nas ye shes kyi 'char sgo mig gnyis nas zang thal du shar bas :
phyi'i nam mkha' la rig pa'i ngo bo shar ba'o :
sa ma ya :
rgya rgya rgya :
de nas gnad rnam pa gsum la brten nas mngon sum rang thog tu dbab dgos te :
sgo'i gnad dang :
yul :
rig pa'o :
de yang gnad ces pa ni :
klad pa'am :
snying la zin pa'i mtshon cha phog pa dang 'dra'o :
gsum zhes pa ni :
sgo'i gnad kyis mthong bar byed pa :
yul gyi gnad kyis mi 'gyur bar byed pa :
rlung gi gnad kyis rtags tshad la phebs par byed pa'o :
sgo ni so pa dang 'dra :
yul mgron po dang 'dra :
rlung jag pa dang 'dra :
de yang yul med na gzhi med :
sgo med na lam stor :
rlung rig med na shes rig lam du mi chod :
de ltar na gsum du rigs so :
de yang sgo ni snying dang dung khang du :
rig pa ka dag 'od gsal snying po lnga ldan :
rig pa gdod ma'i mgon po 'od mi 'gyur ba :
ngo bo ka dag la rang bzhin lhun grub :
thugs rje kun la khyab pa ste bum pa nang gi mar me bzhin gnas pa :
sha khrag gis btums kyang ma thum par :
mig gnyis kyi skar khung las rang rig gi mdangs phyir gsal ba'o :
yul gyi gnad ni lus gnad bzhis rig pa mig la bcug ste :
nam mkha' stong pa rkyen dang bral ba la gtad pas :
yul stong pa la rig pa stong pa 'char ba'o :
rlung dang rig pa la gnyis te :
rlung rab tu dal bas nang du bzung :
phyir 'phang :
bar du gnas pa'o :
rig pa'i gnad lu gu rgyud du shar ba dang :
de nyid btson du gzung ba'o :
de lta bu'i rig pa mi rtog lu gu rgyud :
kha dog lnga ldan gyi ri mo dang bcas pa 'di mthong ba de ni kun tu bzang po mthong ba zhes bya'o :
de mthong ba la dgag sgrub kyis mi bslad de :
ye gdod ma nas rang bzhin lhun gyis grub cing rnam par dag pa ngo bo stong pa'i rang gzugs su sang nge :
rang bzhin gsal bar breng nge :
thugs rje 'gag med du rjen ne zhog cig :
spro rtog gi blo skyur la rang gar yan du chug cig :
chu snyog ma dang bral ba ltar :
rkyen med pa'i klong du gtad med du zhog cig :
gnyis pa de ltar nyams su blangs pas snang ba bzhi rim par 'char tshul bstan pa ni :
chos nyid mngon sum gyi snang ba ni :
mngon zhes pa ni :
rig pa lkog tu gyur pa ma yin :
rang gis mngon du yid ches pas :
tshig dang yid dpyod kyis dpyad mi dgos pa'o :
snang ba ni nam mkha' dang rig pa dbyer mi phyed pa de mthong ba'o :
de yang rig pa stong gsal chu nang gi zla ba lta bu :
yod ces ngo bo ngos gzung du bden par ma grub :
med ces stong pa phyang chad du ma song bas :
nam mkha'i 'ja' tshon bzhin du rang shar ba :
gnyis ka dang gnyis ka ma yin par ma grub pas :
rang rig ye nas rnam dag gi ye shes su rang gsal ba :
rdo rje lu gu rgyud la mig ma 'gul bar bltas pas :
dkar zang zing dang :
phra phro dang :
thig le stong pa'i sgron ma gsum sbrel dang bzhi sbrel la sogs pa 'char te :
ye shes kyi snang ba sum cha la dbang thob :
des sprul sku'i snang ba ngos zin no :
'di yi dus su lus dal bas rtsa dal :
rtsa dal bas rlung dal :
rlung dal bas mig dal :
mig dal bas rig pa dal te :
rig pa btson du zin pa'i lcags kyu zhes bya'o :
'di'i dus su lus ru sbal 'khar gzhong du bcug pa ltar 'gyur :
ngag lkug pa lta bu :
sems bya rnyi la zin pa ltar 'gyur ro :
de nas don de nyams su blangs pas goms pa las :
nyams gong 'phel 'gyur te :
nyams ni gnyis :
snang nyams dang :
shes nyams so :
snang ba ni thig le nas lus 'od gsal du grol ba'i bar du'o :
shes pa ni 'di phyi'i legs nyes shes pa la sogs rnams so :
'dir theg pa thun mong ba bzhin du shes nyams gtso bor mi 'don :
'gyur zhing ngos gzung med pas gtad sa med :
snang ba gong nas gong du 'phel ba :
de mi bslu bar 'char bas snang ba'i nyams gtso che'o :
'khrul pa'i snang ba rnams nub nas dag pa ye shes kyi snang ba 'char te :
dang po 'od lnga'i snang ba gyen 'greng dang :
rtsibs shar dang :
mdung rtse'i rnam pa dang :
'od zer dum bu dang :
za 'og ris dang :
mig tshags ris dang :
thig le gnyis sbrel dang :
gsum sbrel dang lnga la sogs pa sbrel ba'i nang nas :
phyed zhal dang :
phyed sku dang :
sku rkyang pa la sogs mthong ba dang :
'od yul gru tsam mthong ba dang :
gar bltas 'od dang 'od kyi zhing khams su 'char zhing :
lus la'ang srog chags dang :
gnyer ma med pa dang :
zas skom mi 'dod pa dang :
rang snang las 'bral mi phod pa dang :
'khrul pa'i gtam med par nam mkha' la 'gro ba dang :
thig le yul khams tsam la mu khyud lnga ldan dang :
sngar mi shes pa'i chos shes shing :
dgra gnyen gyi 'khrul pa zhig pa la sogs 'byung ngo :
'di'i dus su :
phyi'i snang ba sdod pas rkyen ngan grogs su 'char :
nang sgyu lus sdod pas 'khrul pa'i bya ba zhig :
gsang ba rlung sems sdod pas rnam par rtog pa skye mi srid :
snang ba ni rang gi gzugs rnams so :
gong 'phel ni de dag rgya cher song ba rnams so :
don de da rung nyams su blangs pas :
rig pa tshad phebs 'byung ste :
sa rdo'i snang ba med par 'ja' tshon du snang ba dang :
rang lus la grib ma med pa dang :
mu khyud lnga ldan gyi thig le re re'i nang du rdo rje sems dpa' la sogs pa'i rigs lnga zhi khro'i dkyil 'khor rdzogs par 'char ro :
rig pa rdo rje lu gu rgyud nyid kyang 'gul ba ma yin no :
de'i tshe bcud snying por 'dril ba zhes bya ste :
rig pa dbyings kyi gzer thebs pas 'byung ba'i phan gnod dang bral ba'o :
gang snang zhi khro'i lus zang thal lo :
tshad ni 'phel ba zad pa'o :
phebs pa ni da phyin chad 'khor bar ldog mi srid pa'o :
yang de ka ltar nyams su blangs pas :
de'i rjes la chos nyid zad pa'i snang ba ni :
sngar gyi rtags de rnams skye med kyi klong du mya ngan las 'das pa zhes bya ba yin te :
gzung ba dang :
'dzin pa dang :
zhen pa dang :
snang mi snang thams cad zad nas :
chos dang chos can gyi ming tshig thams cad zad pa'o :
de yang cang med du song ba ni ma yin :
gdos bcas 'dus byas kyi rten snang thams cad zad nas :
lus sems skye med kyi rang bzhin du gyur te :
thugs rje'i zer thag la 'dus te :
rigs lnga'i thugs kar thim nas mthar phyin mi slob pa'i lam :
gzhi gdod ma'i ngang kun tu bzang po'i klong du byang chub pa'o :
chos can dang :
chos nyid kyi mtshan ma kun zad pa la skyel ba'o :
zad pa zhes pa ni :
'byung ba rnams rang sar dag pa dang :
sku dang ye shes :
phyogs dang kha dog la sogs su 'dzin zhen rang sar dag pa'o :
snang ba gong ma gsum gyi tshe dbyings rig rang snang la 'phel rtags snang yang :
rang byung ye shes ngo bo ka nas dag pa'i phyir :
cung zad 'phel ba yang med :
gang ba dang rgyas pa yang med do :
chos zad blo zad :
'dzin pa zad pa'i dus na'ang 'phel ba yang zad de :
rig pa'i ngo bo la 'grib pa cung zad kyang med pas :
rang bzhin gdod ma nas rnam par dag pa :
'gro 'ong dang bral ba la zer ro :
de ltar yang rgyud las :
mthong dang shes pa rtogs pa gsum :
khyad med gcig gi rang bzhin no :
rtogs dang klong du gyur pa gsum :
dbyer med gcig gi ngo bor 'dod :
goms pa mthar phyin grol ba gsum :
'bras bu sangs rgyas chen po 'o :
'gyur med sangs rgyas dgongs pa yang :
skye med gsal 'grib 'dzin rtog med :
ces gsungs so :
'di'i dus su skye ba dang :
'jug pa la rang dbang thob nas sems can gyi don byed par 'dod pas :
snang ba thams cad dang :
rang gi lus 'od snang du 'char te :
'od kyi dkyil du lag sor gram gram las mi mngon pa'i dus na :
de la gtad cing bsgom na snang ba thams cad tshur log ste :
rang snang la sil sgra shag sgra dang bcas te :
slar 'pho ba chen po'i lus blangs nas :
lo ka ru ji srid 'tsho'i bar du gnas kyang skye 'chi med pa rdo rje'i lus thob par 'gyur ro :
de'i tshe snang ba gang la gtad pa'i dngos po la 'jug nus pa dang :
bem po la sogs pa la rig pa bcug kyang de nyid 'gul ba dang :
skad 'byin nus pa dang :
mi lus thob pa'i sems can sum stong skye 'chi la dbang thob ste :
rig pa bcug ma thag 'byung ba dag nas sangs rgya bar 'gyur ro :
de yang las la bzang ngan dang dbang po la rno brtul ni med do :
'jug pa la dbang thob pa ni :
rig pa tshad phebs kyi dus nas snang ba rnams rdzogs nas :
chos nyid zad pa'i snang ba la zin te spros pa zad do :
rang gi lus dang bcas pa rnams gang la'ang :
dmigs gtad med par nyams blangs pas :
ngo bo ka dag gi snang ba la je thim je thim gyur te :
lus kyang res snang :
res mi snang ba tsam du 'gyur la de yang rang dag ste :
zag bcas phung po mi snang bar 'byung ba rang dengs su 'gro 'o :
dper na 'ja' tshon nam mkha' la dengs pa ltar 'gyur te :
de yang sku gnyis kyis 'gro ba'i don byed do :
rlung sems la dbang thob pa ni :
rlung la dbang thob pas 'byung ba lnga la dbang :
sems la dbang thob pas 'gro ba'i don rdzogs so :
de ni skyes bu skal ba dang ldan pa de :
sku gsum rin po cher rnam par sangs rgyas pa zhes bya'o :
bsdus na chos nyid zad pa zhes bya ba ni :
dang po'i gshis lugs dngos po'i bzhugs tshul phyin ci ma log pa de'o :
zad pa ni :
tshig gi tha snyad :
sgro 'dogs grub mtha'i zhen pa zad de cir yang grub pa med pa'o :
snang ba ni rig pa gcer bu dri ma dang bral ba'i nam mkha' la :
thugs rje ye shes kyis mdzad pa rgyun mi 'chad par snang ba'o :
de nas grol gzhi ni thog ma'i gzhi ka dag dang lhun grub gnyis yin te :
lam snang ba bzhi'i 'char tshul nyams su blangs pas rdzogs nas :
'bras bu grol gzhi la gsum yin te :
ngo bo ka nas dag pa'i chos sku dang :
rang bzhin ka nas dag pa'i longs sku dang :
thugs rje ka nas dag pa'i sprul sku'o :
rang bzhin lhun grub kyi snang ba ni :
sku dang ye shes kyi rol pa bsam gyis mi khyab par shar kyang :
mtha' gang la'ang mi gnas pa dang :
lus sems dbyer med du 'dres pa'i ngang du sgyu lus thim zhing grol te :
re dogs bral ba'i gdeng thob nas :
ngo bo rang bzhin thugs rje gsum gyis sems can gyi don lhun grub rtsol bral du byed pa'o :
'di ni kun tu bzang po'i dgongs pa nyag gcig zang thal du sangs rgyas pa zhes bya'o :
sa ma ya :
rgya rgya rgya :
gu h+ya :
rgya rgya rgya :
kha thaM:
e ma gnad 'di nyams su len pa'i skal bzang rnams :
mi rtog mya ngan 'das 'dod brtson par sus byas pa :
rig pa 'gyur med rdo rje lu gu rgyud dag la :
rtag tu 'dris shing lus gnad gzhi mi 'gul :
ngag gis lkug pa cog gzhag rang gar klod :
rtag tu khyim min ri khrod dben pa 'grims :
mtshar sdug longs spyod 'dod yon rgyang du srings :
sna tshogs sems 'di nam mkha'i rlung sprin 'dra :
gang snang dran 'dzin ma byed rang gar yan :
shes nyams snang nyams 'phel 'grib ci byung yang :
dgag sgrub ma byed gtad med lhug par rdol :
gnad 'dir zhugs nas rtsol ba rab rnams kyis :
chos nyid zad sar lhag med ma grub na :
o rgyan mkhan po pad+ma bdag gis bslus :
le lo phyi shol ma byed nga phyir shog :
dus gsum sangs rgyas gral yang 'di na ring :
rig 'dzin rnams kyang bzhad gad 'di na che :
ye shes lhug pa'i zhing khams 'di na rgyas :
snying po'i nyams skyug bgro gleng 'di na 'phel :
ting 'dzin zas kyi ro mchog 'di na bda':
snang ba bkod pa'i gzigs mo 'di na che :
zhen med rol pa'i gdul zhing 'di na che :
rig 'dzin rdo rje'i lus su myur bgrod mdzod :
bar do ni dbang po'i rim pa dang sbyor la rim gyis bstan :
'di ni rnal 'byor pa rtsol ba rab rnams tshe 'dir rab lo gcig :
'bring lo gnyis :
tha ma lo gsum dang zla ba dgu la :
rang lus zag bcas 'ja' ltar yal nas :
ka dag rang sa zin par byed pa'i gdams pa 'o :
a ma snying 'byin mas bka' 'di bya ra gyis shig :
sa ma ya :
rgya rgya rgya :
gter rgya :
sbas rgya :
zab rgya :
dam rgya'o :[ \u0f88\u0f88\u0f88 ]rgya rgya rgya :
shu b+haM:
:
