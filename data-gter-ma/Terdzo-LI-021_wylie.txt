@#//
rdzogs pa chen po lta ba klong yangs las /
zhi khro'i dbang bskur shin tu bsdus pa gtor dbang phra thig sgrub thabs bcas gzhan phan klong yangs zhes bya ba bzhugs so //
na mo gu ra be /
zhi ba dbyings kyi rgyan du rdzogs /
khrag 'thung rig pa'i rtsal du shar //
zung 'jug bla ma'i zhabs la bdud //
smin byed snying po khol phyung dgod //
de'ang lugs 'di'i zhi khro'i dbang chen gsham du gtor dbang nyid sbyor ba dbang spyi'i 'gros dang /
phrin las kyi gzhung srong ba'i zhar byung dbang chen mi 'grub na 'di nyid khol 'don du bya ba'i tshul gnyis su bshad de /
rang gzhung las /
tshogs kyi 'khor lo bskor ba'i mjug :
gsang sngags dbang gi khyad che bas :
dbang chen spyi ltar mi 'grub na :
kun la gtor dbang 'brel pa gzhag :
ces gsungs pa ltar lag tu len pa la'ang rang gzhung las byang gsal byed phreng ba lta bu dang 'brel na legs kyang yig tshogs che bas dkyus la mi 'grub /
a ti zhi khro'i las byang rnams don gnad gcig pas pad gling lugs lta bu dang sbrel na mi rung ba med kyang /
'dir rang lugs mdor bsdus 'god pa la gsum /
sbyor ba yo byad kyi gshom /
dngos gzhi sgrub pa dang dbang bskur /
rjes bya ba'i rim pa'o //
dang po ni /
stegs gtsang ma'i steng maN+Dal 'bru'i tshom bu lha grangs sam gtso 'khor lnga tsam bkod pa'i khar /
khri'ur pad snod du gtor ma bang rim bzhi brtsegs steng dpal gtor rin chen 'bar ba brjid ldan pad 'dab kyu gu rgyan gyis spras shing dar gdugs phub pa bkod /
phyi nang gi gtor mchod thams cad spyi ltar bsham mo //
gnyis pa dngos gzhi la gnyis /
dang po dbang don sgrub mchod mdor bsdus pa la /
sngon 'gro bgegs bskrad pa ni /
e e e :
yul dang yul can gnyis 'dzin bgegs :
lhun gyis grub pa'i ye shes kyis :
dbang du sdus la dbyings su sgrol :
'khor 'das yul phyungs rang sar dengs :
A+o~M AHhU~M s+pha ra Na phaT:
mtshams gcod ni /
hU~M:
phyi dang nang med gzhal yas 'dir :
zhi khro rang snang lha tshogs shar :
nyon mongs dug lnga dug gsum rnams :
rang byung rig pa'i dbyings su bsgral :
phyi nang gsang ba'i mtshams chod cig :
sum+b+ha ni dang hU~M mang du brjod /
skyabs su 'gro ba ni /
na mo :
dag pa dbyings kyi dkyil 'khor du :
thig le rang gsal tshom bur rgyas :
ye shes rig pa zang thal skur :
bdag 'dzin bral bar skyabs su mchi :
sems bskyed pa ni /
na mo :
rgya che klong yangs dag pa'i zhing :
ye shes rol pa byang chub lam :
sems can sangs rgyas snying po can :
ma skyes rang byung rig pa che :
'khor 'das kun gyi gzhi dang lam :
sku gsum lhun grub rdzogs sangs rgyas :
khams gsum yongs sgrol byang chub sems :
zhing mchog dag par sems bskyed do :
lan gsum re brjod /
mchod pa byin brlab ni /
raM yaM khaM:
rnam dag chos dbyings ngang nyid las //
rang byung mchod pa'i phung po ni //
kun bzang mchod pa'i sprin lta bu //
dpag yas nam mkha' gang bar gyur //
A+o~M badzra puSh+pe nas /
shab+da AHhU~M:
A+o~M AHhU~M sarba pany+tsa a mr-ita hU~M hrIHThA:
A+o~M AHhU~M ma hA rak+ta dz+wa la maN+Da la hU~M hrI ThA:
A+o~M AHhU~M ma hA ba lin ta te dzo ba liM ta ba la ba te gu h+ya sa ma ye hU~M hrIHThA:
zhes sngags gsum gsum brjod /
bshags pa ni /
ho :
ngo bo rang bzhin thugs rje gsum gyi ngang :
snang ba dag pa'i lha tshogs ma lus dgongs :
bya byed bral ba'i rig sku rang gsal la :
byas chos dngos por bzung bas bdag re 'khrul :
gnyis 'dzin dbang gis bdag sogs 'khor bar 'khyams :
gnyis med bde chen klong du bshags par bgyi :
zhes dang yig brgya brjod /
dngos gzhi rten brten pa'i dkyil 'khor bskyed pa ni /
hU~M:
snang stong brdal ba chen po'i ngang :
ma nor ma bcos chos kyi sku :
stong pa'i ngang las gsal mdangs shar :
rgyu dang rkyen gyis ma bskyed pa'i :
ye shes rang gsal dkyil 'khor che :
mu khyud lnga ldan tshom bur bcas :
sangs rgyas zhing khams dpag tu med :
mtha' dbus rgya khyon bsam las 'das :
de dbus hU~M las bdag nyid ni :
rdo rje sems dpa' sku mdog dkar :
longs sku'i cha lugs mdzes tshul can :
pad sdong mdzes pa'i dbus su bzhugs :
thugs nang rin chen gzhal yas khang :
ye shes rang 'od 'bar ba'i dal :
byas pa med par rang byung che :
brdal ba chen po'i pho brang du :
tol skyes rig pa har sang 'di :
lha dang dkyil 'khor bdag dang gsum :
dbyer med zhal phyag rgyan cha rdzogs :
chos dbyings dag pa'i ngang nyid klong :
ye shes gsal ba'i rang mdangs las :
'od tshogs 'dus pa'i thig le'i sku :
rang snang dag pa'i dkyil 'khor dbus :
'od khyim lnga yi nang nyid du :
kun tu bzang po sku mdog mthing :
chos nyid bzang mo sku mdog dkar :
phyag gnyis mnyam gzhag skyil krung bzhugs :
rgyan med gcer bu 'dzum pa'i zhal :
ye shes rin chen sna tshogs pad :
nyi ma zla ba'i gdan steng du :
snang la rang bzhin med par bsgom :
g.yon du rnam snang yab yum gsal //
phyogs bzhir rigs bzhi yab yum la //
sems dpa' sems ma'i tshom bus bskor //
steng 'og mtshams bzhir thub pa drug
/sgo bzhir khro rgyal yab yum rnams //
rgya mtsho nang gi gza' skar ltar :
stong gsal mdangs lnga ldan par bzhugs :
bdag nyi+id tsit+ta'i lha tshogs las :
'od zer nyi ma'i zer ltar 'phros :
zhi ba'i mdangs las rig pa'i sku :
khrag 'thung khro bo'i dkyil 'khor shar :
rang rig rnam dag gzhal yas khang :
dur khrod rol pa'i pho brang du //
dug lnga dag pa'i gdan khri brtsegs //
hU~M yig spro bsdu'i cho 'phrul las //
rang bzhin dag pa chen po'i sku :
dkyil 'khor gcig rdzogs tshom bu'i dbus :
bcom ldan bud+d+ha he ru ka :
phyogs bzhir khrag 'thung rigs bzhi rnams //
zhal gsum phyag drug zhabs bzhi bsgrad :
rang 'dra'i yum 'khyud khro chas rdzogs //
de yi phyi rol phyogs mtshams su :
ke'u ri gnas kyi ma mo brgyad :
de rgyab phyogs mtshams brgyad po ru :
siM ha yul gyi phra men brgyad :
sgo bzhir srung ma phra men bzhi :
bar khyams dbang phyug nyer brgyad bcas /
khrag 'thung lnga bcu rtsa brgyad rnams :
snang la rang bzhin ma grub pa :
sgyu ma zang thal 'od kyi lus :
lha nyid rang la rang nyid lha :
gnyis su med pa stong gsal sku :
'od zer ye shes lnga ldan mdangs :
kha dog gsal 'tsher lhun sdug bsgom :
zhes gsal snang nga rgyal brtan po'i ngang /
'od zer 'phros pas snang srid snod bcud gzhal yas khang dang zhi khro'i lha /
'byung ba'i sgra sogs grags pa sngags kyi rang sgra /
dran rtog 'od gsal ye shes chen po'i rang bzhin du bltas la /
zhi khro'i spyi dril snying po /
A+o~M A li kA li dz+nyA na pany+tsa :
satwa kro ta mu na ye swA hA:
A+o~M bo d+hi tsit+ta ma hA su kha dz+nyA na d+hA tu hrIHswA hA:
zhes dang /
hU~M ring hU~M thung gi bzlas pa ji ltar rigs pa bya /
de nas phrin las kyi thog mar ye shes rang gsal sgo dbye ba ni /
hU~M:
rang rig ye shes 'char ba'i gzhi :
shar lho nub byang sgo bzhir ldan :
rig pa ye shes sgo phye bas :
ma bskyed thig le'i lha tshogs shar :
lha dang dkyil 'khor gnyis med gcig :
zang thal chen po rang gsal nyid :
dkyil 'khor chen por rdzogs gyur cig :
spyan 'dren pa ni /
hU~M:
mi dmigs chos sku'i pho brang nas :
chos sku kun bzang yab yum byon :
gsal dag thig le'i klong yangs nas :
longs spyod rdzogs sku zhi khro byon :
kun khyab brdal ba'i pho brang nas :
sprul sku rig 'dzin bla ma byon :
chos nyid brdal ba chen po la :
dag dang ma dag gnyis med pa :
thams cad ye shes lha yi tshogs :
zhi khro rab 'byams lha tshogs byon :
mchod pa chen po'i dkyil 'khor 'dir :
thams cad kun 'dus byang chub sems :
bzang ngan med pa srid pa'i zhing :
lhun grub gnas 'dir gshegs su gsol :
dzaHhU~M baM ho :
e h+ye hi :
sa ma ya mu dra satwaM:
bzhugs su gsol ba ni /
hU~M:
ye nas rang byung brdal ba'i gnas :
ye shes lnga rdzogs dkyil 'khor che :
snang yul dag pa'i lha tshogs rnams :
gzung yul dag pa'i gnas 'dir bzhugs :
sa ma ya tiSh+Tha lhan mu dra satwaM:
phyag 'tshal ba ni /
hU~M:
brjod med bsam bral 'gyur med chos kyi sku :
rang bzhin gsal ba longs spyod rdzogs pa'i sku :
sna tshogs don mdzad sprul pa sku yi tshul :
zhi ba bzhi bcu gnyis la phyag 'tshal lo //
chos sku dbyings kyi rang rtsal rdzogs pa'i tshul :
longs spyod rdzogs sku khro bo'i dkyil 'khor rgyas :
sprul sku nyi ma'i 'od stong kun la khyab :
khrag 'thung lnga bcu brgyad la phyag 'tshal lo //
badzra sa ma ya ho :
mchod pa la /
phyag rgya'i mchod pa ni /
hU~M:
'jig rten khams rnams thams cad na :
sku gsung thugs dang phrin las bzhi :
thams cad phyag rgya'i dkyil 'khor ngang :
rgyal ba zhi khro'i lha la 'bul :
thugs rjes bzhes la dgongs par mdzod :
phyi mchod ni /
hU~M:
mchod pa'i phyag rgya chen po ni :
sems kyi yid bzhin sprin tshogs kyis :
phyogs bcu thams cad rgyal ba'i zhing :
me tog bdug spos zhal zas dang :
snang gsal zhabs bsil dri yi chu :
mnyen 'jam reg bya bde bas mchod :
A+o~M badzra ar+g+haM nas /
shab+da pU dza ho :
nang mchod ni /
hU~M:
nang gi mchod pa'i phyag rgya ni :
bdud rtsi lnga dang dur khrod rdzas //
dug gsum sku gsum dbyings su mchod //
dug lnga ye shes lnga ru mchod //
snang srid phyag rgya bzhi ru mchod //
gsang mchod ni /
hU~M:
snang stong dag pa'i sbyor mtshams nas :
bde stong gnyis med byang chub sems :
gsal stong dag pa'i lha la 'bul :
rig stong rol par bzhes su gsol :
sman rag gtor mchod ni :
hU~M:
rang byung gdod nas rnam par dag :
rtsa brgyad stong sbyar bdud rtsi sman :
rigs lnga ye shes lnga yi dngos :
yi dam rgyal ba'i tshogs la 'bul :
ma hA pany+tsa a mr-ita kha raM khA hi :
hU~M:
yid 'ong rnam dag b+han+d+ha ru :
'dod chags dag pa'i rak+tas bkang :
sor rtog rang bzhin bde stong che :
yi dam rgyal ba'i tshogs la 'bul :
ma hA rak+ta la kha raM khA hi :
A+o~M:
gzhong pa rnam dag chos kyi dbyings :
gtor ma ye shes rgya mtsho'i tshogs :
'bul ni yi dam lha la 'bul :
'gro ba'i don du bzhes su gsol :
ma hA ba liM ta kha raM khA hi :
rjes 'brel bshags pa ni /
hU~M:
dus gsum rgyal ba rgya mtsho dang :
bla ma zhi khro longs spyod rdzogs :
dbang phyug rdo rje dam can dgongs :
zhi khro yab yum chos kyi sku :
ye nas bdag dang dbyer med kyang :
ma rig rtog pa'i las dbang gis :
snang stong gnyis su a 'thas nas :
gnyis 'dzin log ltas the tshom pa :
rang mdangs rig pa'i klong du mthol lo bshags :
bzod par bzhes nas tshangs pa'i dngos grub stsol :
ces dang yig brgya brjod /
gtor dbang skabs dgongs pa gsal btab la /
A+o~M AHhU~M badzra gu ru d+he ba d+hA ki nI ba lin ta a b+hi Shiny+tsa sid+d+ha hU~M:
zhes ci 'grub bzla'o //
rjes kyi dang po bstod pa ni /
hU~M:
bcom ldan mgon po rdo rje ye shes sku :
bya ba rdzogs pa'i 'gyur med sa la gnas :
tshom bu lnga ldan gtso bo'i dkyil 'khor ston :
thugs rje'i stobs kyis 'gro ba kun la snyoms :
ye shes don ldan rdo rje snying po'i sku :
ma rig dbyings su sgrol mdzad thugs rje can :
sku lnga ye shes lnga dang ldan pa yi :
phyogs dang rigs kyi kha dog phyag rgya 'dzin :
sa lam dag pa'i sangs rgyas thams cad ni :
dkyil 'khor gcig rdzogs tshom bu chen po'i ngang :
gsal 'tsher lhun sdug gzi brjid rab 'bar ba :
mnyen lcug 'khril ldem gzhon tshul yid 'ong sku :
rin chen pad+ma rab tu 'bar ba'i gdan :
ma bskyed rdzogs ldan gzhon nu bum pa'i sku :
ka dag lhun grub ye shes zang thal nyid :
zhi ba byang chub sems kyi rang bzhin las :
mthar phyin dag pa dbyings kyi lha tshogs shar :
thams cad thig le nyag gcig rig pa'i sku :
zhi ba longs spyod rdzogs la phyag 'tshal bstod :
hU~M:
thugs rje'i nyi shar stong khams khyab mdzad cing :
'od zer stong ldan ma rig mun khang 'joms :
ru lu'i sgra ldan gdug pa thabs kyis 'dul :
rnam dag dri med ye shes 'bar ba'i sku :
'od zer phreng bas 'gro la snang ba ston :
zhi ba'i ngang las khro bo'i cha byad can :
'khor ba zil gnon thugs rje stobs po che :
sna tshogs gnyis med bde chen g.yung drung lha :
snang ba 'dul phyir sgyu ma'i sku sprul nas :
phyogs dang rigs kyi dkyil 'khor tshul 'dzin cing :
ngo bo rdzogs ldan dkyil 'khor sprul pa rnams :
khro bo'i rang bzhin dpal chen sku la rdzogs :
ma bskyed rdzogs ldan khro mo chen mo'i sku :
rang byung rang shar rang snang dpal chen sku :
sna tshogs sprul pas rab spros sprul pa'i sku :
sku gsum rab rdzogs khro bo'i lha la bstod :
tshogs kyi mchod pa ni /
dam tshig gi rdzas bshams la byin brlab pa /
raM yaM khaM:
A+o~M gyis rnam par rtog pa sbyangs :
AHyis ye shes bdud rtsir gyur :
hU~M gis rgyud drug dag par sbyangs :
tshogs kyi dngos po thams cad rnams :
'dod pa'i yon tan lnga ldan gyur :
A+o~M AHhU~M:
spyan 'dren ni /
hU~M:
rang bzhin rnam par dag pa'i gzhal yas nas :
zhi ba sangs rgyas bzhi bcu gnyis :
khro rgyal khrag 'thung thams cad dang :
sprul pa yang sprul phra men tshogs :
zhal zas tshogs la spyan 'dren gshegs su gsol :
dang pos mchod pa ni /
hU~M:
gzugs sgra dri ro reg bya chos :
'dod yon lnga ldan mchod pa'i sprin :
sna tshogs tshogs kyi longs spyod rnams :
sangs rgyas bzhi bcu rtsa gnyis dang /
khrag 'thung khro bo'i tshogs la 'bul //
thugs dam skongs la bar chad sol :
mchog dang thun mong dngos grub stsol :
gu ru d+he ba d+hA ki nI ga Na tsakra kha raM khA hi :
bar pas bshags pa ni /
A+o~M AHhU~M:
bdag cag ma rig lus ngag yid gsum gyis :
bag med tshul gyis dam las 'gal gyur te :
rgyal ba zhi khro'i thugs dang ci 'gal ba :
zhal zas tshogs kyi mchod pas bskang zhing bshags :
zhes dang yig brgya brjod /
tha ma bsgral bstab ni /
nr-i triHbadzra ang+ku sha dzaH
dzaHhU~M baM hoH
hU~M:
bdag nyid khro rgyal chen po'i sku :
gzung 'dzin rkang lag bsnol ma 'di :
gnyis med byang chub sems su bsgral :
gsal stong chen por mA ra ya :
hU~M:
dug lnga bsgral pa'i gzugs phung lnga :
ye shes lnga yi rang bzhin du :
rgyal ba zhi khro'i tshogs la 'bul :
ye shes lnga yi dngos grub stsol :
gu ru d+he ba d+hA ki nI d+harma pA la ma hA mAM sa rak+ta go ro tsa na ba su ta kha kha khA hi khA hi :
de nas tshogs la rol cing smon lam ni /
ho :
tshogs mchod phul ba'i bsod nams kyis :
mi zad gter la longs spyod cing :
ye shes snang ba rab gsal nas :
dag pa chen po'i sa thob shog :
ces brjod /
las byang kho na gtong ba'i skabs 'di nas rjes kyi rim pa lhag gtor gtang ba sogs la 'jug go /

//gnyis pa dbang gi bya ba la /
las bum du rta mgrin dang bdud rtsi 'khyil pa gsal la /
A+o~M AHhU~M badzra kro d+ha h+ya grI ba hU~M:
A+o~M a mr-ita kun+Da lI hU~M:
zhes pa ci 'grub bzlas la 'od zhu bya :
lha rtog dbyer med kyis bdag nyid 'jug
/de nas slob ma rnams khrus nas dbyung /
bgegs bskrad cing mtshams gcad /
sems bskyed gsal btab la /
de la thog ma'i mgon po 'od mi 'gyur ba nyid rdo rje slob dpon chen po'i rnam par bstan pa gu ru rin po che pad+mAka ras /
gangs can gyi gdul bya rnams la thugs rje'i rtsal sprugs te grol ba drug gi phrin las rgya che la rgyun mi chad par mdzad pa rnams kyi nang nas phul du gyur pa /
theg pa rim dgu'i rtse rgyal rdzogs chen a ti yo ga'i rgyud 'bul phrag drug cu rtsa bzhi'i dgongs pa'i bcud phyung ste /
rdzogs pa chen po gsang ba dang yang gsang thig le'i rgyud dang gdams skor mtha' yas pa zhig skal ldan rje 'bangs 'dus pa snga phyi rnams la bstsal cing phyi rabs kyi gdul bya rnams la dgongs te gter kha du mar sbas pa las /
'dir lo chen bai ro tsa na'i rnam 'phrul gter chen chos kyi rgyal po 7o rgyan rdo rje gling pas zab gter che chung brgya rtsa brgyad spyan drangs par grags pa rnams kyi nang nas khyad par du 'phags pa rdzogs pa chen po pha ma gnyis med kyi gdams skor rnams las /
ngam shod gnam lcags brag nas gu ru rin po ches 'dus pa skor bzhi sogs kyi bla dpe'i thog drangs chos dang rdzas gter bsam las yas pa dngos su gnang ba'i ya gyal /
rdzogs pa chen po pha rgyud lta ba klong yangs kyi cha lag gtor dbang gnad kyi phra thig rig pa mdung tshugs su ngo sprad pa 'di ni /
rang gzhung las /
dbang po yang rab skad cig der grol zhing :
'bring yang skad cig bden pa mthong bar 'gyur :
tha ma dbang thob res kyang sa re non :
'brel pa thob pa'i byol song tsam zhig kyang :
sprul skur dbugs dbyung bar dor grol bar 'gyur :
zhes gsungs pa ltar phan yon dgos pa chen po dang ldan zhing dbang bskur kun gyi snying por gyur pa nyid bsgrub pa la sogs kyis mtshams sbyar nas maN+Dal 'bul du gzhug
/me tog dang bcas pa'i thal mo sbyor la mi phyed dad pa'i gdung shugs chen pos gsol ba 'debs pa 'di'i rjes zlos gyis /

kye hoHdbang ldan rdo rje 'dzin :
dug lnga ye shes lnga ldan pa'i :
dbang bzhi'i gdams pa 'thob bya'i phyir :
zhi khro'i dbang mchog bskur du gsol :
lan gsum /
'dir slob ma khyad par ba la las byang gi dbur bkod pa'i thun min skyabs sems 'bogs pa stabs bde'ang 'dir thun mong ba'i dbang du byas te /
slob dpon dang mdun bskyed dbyer med pa zhi khro dam pa rigs brgya'i dkyil 'khor rtsa gsum srung ma'i tshogs dang bcas te mngon sum du bzhugs pa la /
bdag gzhan khams gsum rigs drug gis bsdus pa'i sems can thams cad /
deng nas snying po byang chub mngon du ma byas kyi bar du rtse gcig gus pa chen pos skyabs su 'gro ba'i 'dun pas 'di'i rjes zlos /
ho :
phyogs bcu'i sangs rgyas byang chub sems :
bla ma yi dam mkha' 'gro la :
bdag sogs 'gro drug skyabs su mchi :
rkang gnyis gtso bo sangs rgyas dang :
zhi ba chags bral dam pa'i chos :
tshogs mchog zhing gyur dge 'dun la :
bdag sogs 'gro drug skyabs su mchi :
byin rlabs 'byung ba'i bla ma rje :
dngos grub ster ba'i yi dam lha :
bar chad sel ba'i bka' srung tshogs :
bdag sogs 'gro drug skyabs su mchi :
chos sku longs sku sprul sku gsum :
bdag sogs 'gro drug skyabs su mchi :
lan gsum /
nam mkhas khyab pa'i pha ma sems can mtha' dag ma rig pa'i gzhan dbang kho nas thog ma med pa'i dus nas 'khor ba'i rgya mtsho chen por sdug bsngal gsum gyis rtag tu gdung ba la byams pa dang snying rje tshad med pa'i blos blangs te /
mthar thug rnam grol gyi bde ba dam pa rdzogs pa'i sangs rgyas kyi sa la bdag nyid kho nas bsgral zhing dbugs dbyung bar smon pa sems bskyed pa 'di'i rjes zlos /
ho :
dkon mchog gsum po dgongs su gsol :
'di gzung byang chub ma thob bar :
'gro drug sems can thams cad la :
ma dang bu yi 'du shes kyis :
ma bsgral ba rnams bsgral ba dang :
ma grol ba rnams dgrol ba dang :
dbugs ma dbyung rnams dbugs dbyung phyir :
smon pa'i byang chub sems bskyed do :
lan gsum /
de lta bu'i don mchog rjes su bsgrub pa'i slad du /
rgyal ba sras dang bcas pa rnams kyis rang rgyud kyi nyes spyod mtha' dag sdom zhing dge ba chos sdud dang sems can don byed kyi tshul khrims yang dag par blangs pa ltar bdag gis kyang 'jug pa'i spyod pa de dag la bslab par bgyi'o snyam pas 'di'i rjes zlos /
ho :
sangs rgyas byang chub sems dpa' dang :
sngon gyi rgyal ba thams cad kyis :
sdom pa la ni gnas pa ltar :
deng nas 'khor ba ma stong bar :
bla med 'jug pa'i byang chub sems :
bdag cag rnams kyis bskyed par bgyi :
phar phyin drug la bslab cing bsgrub :
brtson 'grus dag gis thams cad bsgral :
kun don tshul khrims rnam gsum gzung :
bdag gis sems bskyed sdom bzung nas :
ma grol dgrol dang ma bsgral bsgral :
dbugs dbyung mya ngan 'das la 'god :
lan gsum /
khyad par du'ang spyi dang khyad par lhag pas bsdus pa'i gsang sngags rdo rje theg pa'i sdom pa dang dam tshig mtha' dag legs par blangs nas tshul bzhin gzung ba'i blos 'di'i rjes zlos /
ji ltar sngon gyi rgyal ba sras bcas dang :
rig 'dzin mkha' 'gro rgya mtsho'i tshogs rnams kyis :
phyi nang gsang ba mchog gi dam tshig dang :
sdom pa mtha' yas rgya mtsho bzung pa ltar :
deng nas bdag kyang lam chen der zhugs te :
'gro la phan phyir de dag gzung bar bgyi :
gsum /
de nas dbang gi gzhi 'god cing ye shes pa dbab pa yin pas khyed rang rnams sgo gsum gyi gnad legs par gcun la dmigs pa 'di bzhin ma yengs par rtse gcig tu gsal thobs shig
/khyed rang rnams skad cig gis pad nyi'i gdan la dpa' bo dbang chen rta mgrin sku mdog dmar po dbang sdud kyi phyag rgyas gri thod 'dzin cing rus pa'i rgyan gyis brgyan pa /
'od phung dmar po'i klong na zhabs brkyang bskum tshul gyis 'gying bar sgoms la mos gus drag pos rig pa'i rtsal ngar bskyed pa tsam gyis /
rang bzhin chos kyi dbyings nas dgongs brda snyan brgyud kyi bla ma rig 'dzin /
yi dam rgyal ba zhi khro /
dpa' bo mkha' 'gro /
chos skyong gter bdag gi tshogs thams cad nam mkha' bar snang sa gzhi'i khyon gang ba byin thibs thibs khra spungs spungs 'od lam lam byon nas khyed rang rnams kyi lus ngag yid gsum la thim par sgoms shig
/'beb pa'i rdzas bsreg
/dbyangs rol bcas /
hU~M:
chos dbyings ka dag pho brang nas :
kun bzang yab yum byin gyis rlobs :
'og min spros bral pho brang nas :
rdo rje sems dpas byin gyis rlobs :
snang shar mdzes pa'i pho brang nas :
dga' rab rdo rjes byin gyis rlobs :
pad+ma 'od kyi pho brang nas :
o rgyan pad+mas byin\u0f8e
mchims phu dge 'u'i brag dmar nas :
mkha' 'gro mtsho rgyal byin\u0f8e
gar bzhugs chos kyi pho brang nas :
rtsa brgyud bla mas byin\u0f8e
rang snang rtsa yi pho brang nas :
rgyal ba zhi khros byin\u0f8e
mkha' spyod rnam dag pho brang nas :
dpa' bo mkha' 'gros byin\u0f8e
gdug pa 'dul ba'i pho brang nas :
chos skyong dam can byin\u0f8e
gnam lcags brag gi gter gnas nas :
gter bdag gter srung byin\u0f8e
yi dam lha tshogs ya la la :
mkha' 'gro ma tshogs thibs se thib :
byin rlabs na bun ya la la :
dngos grub char ltar si li li :
nyams dang rtogs pa pu ru ru :
snang ba shes pa ban ma bun :
rig pa ye shes sha ra ra :
gnas lugs rtogs pa shigs se shig :
ka dag chen por byin gyis rlobs :
zhes dang snying po'i mthar /
badzra dz+nyA na A be sha ya a A:
btags pa drag tu brjod la dbab /
ye shes pa'i byin rlabs byang chub ma thob kyi bar du brtan par byas par mos shig
/tiSh+Tha badzra /
zhes rgya gram dang me tog mgo bor bzhag
/de nas las rdor gyis gtor chen bteg la spos btul /
slob dpon rdor dril bcas /
'o skal ldan rigs kyi bu rnams nyon cig
/gtor ma 'di nyid snang la rang bzhin ma grub pa'i ye shes kyi gzhal yas khang 'ja' 'od zer thig 'khrigs pa'i nang du :
rtse mo na bla ma brgyud pa dang bcas pa sprin 'thibs pa ltar bzhugs pa :
bar na yi dam zhi khro rigs brgya khra me re 'ja' shar ba lta bu :
zhabs 'khor la DA ki chos skyong srung ma dang bcas pa thams cad sa gzhi la rtsi shing bkod pa ltar 'khrab lding byin gyis rlob pa'i tshul du yod pa :
de rnams la mos gus bskyed cing thugs rgyud bskul pas sku gsung thugs las bdud rtsi 'od zer gyi rgyun lan gsum du babs /
khyed rang rnams kyi spyi bo nas zhugs /
lus thams cad khyab cing gang bas /
dang pos rtog sgrib bag chags dang bcas pa dag
/gnyis pas dbang bzhi'i ye shes rtsal rdzogs su bskyed /
gsum pas lha tshogs rnams dang dbyer med du gyur par mos la dzapa? dbyangs lhan cig tu mdzad par zhu /
A+o~M AHhU~M badzra gu ru d+he ba DA ki nI ba liM ta a b+hi Shiny+tsa sid+d+hi hU~M:
lan gsum brjod /
gtor chen spyi bor bzhag la /
A+o~M AHhU~M:
skye med dbyings kyi gtor gzhong du :
ma bris dkyil 'khor gtor chen bshams :
rig rtsal thogs med gtor rgyan spras :
bla ma rgyal ba zhi khro dang :
d+hA ki bde gshegs thams cad kyi :
dbang mchog khyod la bskur bar bya :
dbang mchog 'di thob byin rlabs kyis :
skye gnas bar do 'di nyid du :
snang bzhi gdod mar phyin par shog :
'chi kha sdug bsngal bar do ru :
sku gsum dbyings su 'pho bar shog :
chos nyid zhi khro'i bar do ru :
rang snang lhun grub sangs rgyas shog :
srid pa las kyi bar do ru :
sprul sku'i zhing du rdzus skyes nas :
bdag gzhan don gnyis mthar phyin shog :
spro na spyi mthun brgyud pa'i gshar 'debs bya ste /
A+o~M AHhU~M/
rgyal ba dgongs pa'i brgyud pa /
rig 'dzin brda'i brgyud pa /
gang zag snyan khung brgyud pa /
mkha' 'gro gtad rgya'i brgyud pa la sogs pa bla ma rig 'dzin brgyud pa dgu ldan gyi tshogs ma lus pa rnams dang /
yi dam rgyal ba zhi khro rab 'byams kyi dkyil 'khor dpa' bo mkha' 'gro dam can chos skyong gter bdag srung ma rgya mtsho 'khor dang bcas pa rnams kyis skal ldan rigs kyi bu 'di nyid la dbang bskur zhing byin gyis brlab par mdzad du gsol /
thar pa dam pa'i byang chub sgrub pa la mi mthun pa'i phyogs thams cad zhi zhing mthun rkyen legs pa'i tshogs yar ngo'i zla ba ltar 'phel zhing rgyas par mdzad du gsol /
skye gnas kyi bar do la thos bsam gyi sgro 'dogs chod nas thi bya tshang du 'jug pa ltar ka dag lhun grub kyi nyams len la yid ches gding du khel nas brtan pa mthar phyin par mdzad du gsol /
'chi kha'i bar do la sngar 'dris kyi gdams ngag thams cad sems la gsal thebs nas chu la chu bzhag pa ltar gzhi dang lam gyi 'od gsal ma bu 'dres te skad cig gcig gis bye brag phyed par mdzad du gsol /
chos nyid kyi bar do la sgra 'od zer gsum gyi 'char sgo thams cad rang snang du ngo shes nas ma pang du bu 'jug pa ltar 'od gsal ye shes kyi sbubs su zhugs te gdod ma'i gzhi thog tu grol bar mdzad du gsol /
srid pa bar do la rjes su dran pa drug gi 'du shes dang ma bral bas rigs drug 'khor ba'i skye sgo khegs nas yur ba rkang chad la wa btsud pa ltar rang bzhin sprul sku'i zhing khams su dbugs chen phyin te don gnyis lhun gyis grub par mdzad du gsol /
mdor na rang bzhin rdzogs pa chen po'i lam las rtogs grol dus mnyam du gyur te tshe gcig lus gcig gis gzhon nu bum pa sku'i klong du byang chub par gyur cig
/A+o~M AHhU~M gu ru d+he ba d+hA ki nI ba liM ta a b+hi Shiny+tsa A+o~M AHhU~M hrI:
zhes sngags lan gsum du brjod la gtor chen gnas gsum du gtugs /
de nas rig pa mdung tshugs su ngo sprad pa ni /
e ma rigs kyi bu rnams nyon cig :
lus bya ba thams cad dang phrol :
dur khrod kyi mi ro bzhin du khres se zhog :
bdag 'dzin med par gang 'dod la skyur cig :
ngag smra brjod thams cad dang phrol :
rlung gi 'phro 'du yang mi tshor bar rang lugs la zhog cig :
sems gsal la rtog 'dzin med pa rlung can chang gis ra ro ba ltar zhog cig :
mig lha khang gi lder tsho ltar gsal yang chags gzung med par zhog cig :
rig pa dbyar ma ston gyi nam mkha' ltar sing nge phyam mer zhog cig :
ci yang yid la mi byed pa skyes bu snying bton pa ltar zhog cig :
rnam rtog gi zer ma med pa rgya mtsho rlung gis ma bskyod pa ltar zhog cig :
sna tshogs su snang ba yang gsal la stong pa 'ja' ltar zhog cig :
tshogs drug bkra bzhin bden dngos ma grub pa rgya mtshor gza' skar shar ba ltar zhog :
sems ngo bo stong pa nam mkha' la rlung dengs pa ltar zhog :
bdag 'dzin rtsa ba chod pa shing sdong rmang nas 'gyel ba ltar zhog :
lta ba blta byed dang bral ba :
sgom pa blo bzo dang bral ba :
spyod pa chags zhen dang bral ba :
'bras bu re dogs dang bral ba :
blo 'das :
khong dal :
gshis lugs :
a phyam :
ye bab :
lhun grub :
zang ka :
ris med :
'bol le :
lhang nge :
hrig ge :
phaT phaT:
ces brjod la dar cig mnyam par bzhag
/de nas me tog 'thor la shis brjod rgyas par spel /
des rdzogs chen lta ba klong yangs kyi dbang bskur gyi snying po gtor ma la brten pa'i smin byed ngo sprod dang bcas legs par thob pa yin pas sogs kyis mtshams sbyar dam tshig bsgrag gzung /
gtang rag maN+Dal sogs spyi ltar byas pas dngos gzhi grub bo //

//gsum pa rjes tshogs kyi lhag ma gtang ba ni /
byin rlabs spyi ltar byas la /
b+h+yo :
lhag la dbang ba'i dam tshig can //
ma mo dbang phyug nyer brgyad dang //
ma bdun sring bzhi 'bar ma brgyad //
pho nya sum cu rtsa bzhi dang //
lang+ka dur khrod bdag po sogs //
las dang 'jig rten sha za yi /
khro tshogs yang sprul pho nyar bcas //
lhag ma'i gtor ma 'di bzhes la :
drag po'i las mdzod bstan pa srungs :
bcol ba'i phrin las grub par mdzod :
gter srung gtor ma spyi 'gre 'bul /
gtor skyong ni /
hU~M:
phyogs med mtha' dang bral ba'i phyogs lnga ru :
kha dog lnga ldan gar bsgyur sgeg pa mo :
nam mkha'i lus can gar yang thogs med cing :
'dod rgur sgyur ba'i gzugs can 'phrul mo che :
rigs lnga'i las las grub pa'i mkha' 'gro 'bum :
dam rdzas rmad du byung ba'i gtor ma bzhes :
rnal 'byor bcol ba'i phrin las grub par mdzod :
dgra sod rkyen zlogs bgegs dpung thul bar gyis :
b+h+yo :
dpal gyi bka' nyan dbang phyug nyi shu brgyad :
brtan ma bcu gnyis mkha' 'gro sum cu gnyis :
ging dang lang+ka dur khrod 'bar ma'i tshogs :
ma bdun sring bzhi nyul le'i tshogs bcas rnams :
dga' rab shrI sing lo pan spyan snga ru :
khas blangs dam bcas bka' yi gtor ma longs :
zhi rgyas dbang drag 'gugs bskrad gnan gzir sogs :
bcol ba'i phrin las myur du grub par mdzod :
gtor ma gtang ngo //
gtor bro ni /
hU~M:
bdag nyid rigs lnga'i he ru ka :
zhabs kyis bro brdung dug lnga 'joms :
rol pa'i bro brdung chems se chem :
'khor ba'i gcong nad brlag par mdzod :
A+o~M AHhU~M satwaM b+ha ya nan :
dkyil 'khor dang 'brel ba sogs sam tshogs mchod skabs gtang rag mchod bstod mdor bsdus phul /
nongs pa bshags la yig brgya brjod /
bdag bskyed hU~M gsum gyis 'od gsal du bsdu /
phaTaHgsum gyis zung 'jug gi skur ldangs la khyer so gsum gyi grub mtha' bskyang /
shis brjod ni /
ho :
ngo bo rang bzhin thugs rje mngon du gyur :
chos dbyings ye shes klong la mnga' brnyes pa'i :
bla ma yi dam mkha' 'gro'i bkra shis gang lags pa :
bkra shis dam pa des kyang deng 'dir bde legs shog :
ces sogs brjod /
bsngo ba ni /
ho :
kun bzang byang chub sems kyi pho brang du :
srid par gtogs pa'i sems can thams cad kyis :
dus gsum dus med bsags pa'i dge ba rnams :
gzhon nu bum pa'i sku yi lhums su rdzogs :
gnyis med mthar phyin yongs grol chen por bsngo :
smon lam ni /
ho :
sgo gsum yongs su bsags pa'i dge ba 'dis :
sku gsum 'bras bu myur du thob par shog :
'khor gsum yongs dag dge ba gang spyad rnams :
srid gsum dag pa'i ye shes chen por bsngo :
sku gsum mthar phyin chen po'i sa thob shog :
ces sogs rgyas par gdab bo //
'dis kyang yid can thar 'dod kun //
glo bur sgrib pa'i sbubs mthug brtol //
sku dang ye shes rang snang la //
'bad rtsol med par spyod nus shog
/sprul pa'i gter chen 'di nyid kyi zab chos smin grol gyi rgyun sogs shin tu dkon pas gces par spras pa'i 'dun pas /
lugs 'di'i ring brgyud dang nye brgyud khyad par can thob pa'i skal pa bzang pos ngal 'tsho ba 'chi med bstan gnyis g.yung drung gling pas rdzong shod bde gshegs 'dus pa'i sgrub gnas su bgyis pa dge legs 'phel ///
/
