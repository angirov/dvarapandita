@#//
'phags ma yid bzhin zla ba tshe sbyin ma'i sgrub thabs snying por dril ba 'chi med bdud rtsi'i gter mdzod ces bya ba bzhugs so //
na mastA rai /
gang gi mtshan thos pas kyang 'jigs kun sgrol //
'khor ba'i duHkha ma lus sel mdzad ma //
'od dpag med 'chang rgyal ba kun skyed yum //
'chi med gter 'chang 'phags mar phyag 'tshal lo //
dus dgra'i dpung 'joms mi shigs dwangs ma'i tshe //
bsgrub phyir bcom ldan 'das ma nyer bsnyen pa'i //
man ngag kun spyod bdud rtsi zab mo ni //
lam bzang snyegs la kho bos 'dir bstan bya //
de yang gnas dben zhing gtsang la yid du 'ong bar /
dus yar ngo'i tshes brgyad dam gza' skar bzang por bkra shis pa'i sa la maN+Dal gru bzhi /
dbus su zla ba sna tshogs rdo rje pad dkar 'dab brgyad mu khyud lnga ldan mdzes shing yid du 'ong ba bri /
de steng bum pa mtshan ldan dar dkar chings ldan nang gtan 'khyil mtsho'am rgyun 'bab gangs chu bu mo gtsang mas blangs la lnga tshan lnga'i rdzas bcas blug
/kha rgyan shing gis byas pa'i gseb la 'phags ma'i sku ri mo'am 'bur du dod pa bsham /
de'i mdun du gtor ma /
g.yas su tshe ril /
g.yon du bdud rtsi /
rgyab ngos mda' dar sna lnga /
mthar mchod pa'i bye brag gis legs par bskor /
de ltar gal te ma lcogs na /
ras dkar gyi gzhi ma'i steng du 'bru dkar gyi tshom bu dgu pa'i dbus su /
gtor ma bum pa sku gzugs gang rung gcig gi mthar /
mchod pa lngas bskor nas bshams kyang 'thus la /
de tsam gyi spros pa med na sgrol ma'i phyag 'tshal nyer gcig gi dpe la mchod pa bshams kyang shin tu nas rung zhing /
spyir spros pa med pa ting nge 'dzin kho nas kyang yong ngo //
de ltar sta gon grub nas /
gzhi bdag 'byung po'i tshogs gtor mas brngan la srung 'khor zab mo bsgom /
dri bzang gi chus gdong bkrus shing bde ba'i gdan la snyoms par 'dug nas lhag pa'i bsam pa dang ldan pas /
na mo hU~M/
skyabs gnas dkon mchog rnams la skyabs su mchi //
'gro ba'i don du 'phags ma bsgrub par bya //
tshogs zhing bla na med pa'i tshogs rnams la //
phyag 'tshal mchod 'bul sdig bshags dger yi rang //
chos 'khor bskor bskul rgyal ba bzhugs gsol 'debs //
dge bsags 'gro kun byang chub thob phyir bsngo //
raM yaM khaM/
saM ha ra Na hU~M/
oM AHhU~M hrIHtrAM/
s+pha ra Na phaT/
'dir bshams pa dang yid kyis mchod pa'i rdzas /
rin po che'i gzhal med khang kho lag yangs shing rgya che bar phyi nang gsang ba'i mchod sprin kun tu bzang po'i rnam par thar pa las byung ba nam mkha' mdzod kyi rang bzhin rgyal ba'i zhing thams cad khyab par gyur /
oM na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM/
ar+g+haM/
pA d+yaM sogs nas /
shab+da pU dza AHhU~M/
oM AHhU~M sarba pany+tsa a mr-ita ba liM ta hU~M hrIHThA/
zhes pas byin brlab /
oM ma hA shUn+ya tA dz+nyA na badzra swa b+hA wa At+ma ko\u0f85 haM/
chos kun spros bral stong pa chen po'i ngang //
kun khyab snying rje'i rol pa bsam yas spro //
rang sems ye shes ngo bo tA~MHdu shar //
'phros pa'i 'od kyis khams gsum dri ma sbyangs //
steng 'og khor yug rdor gur me ris gtams //
de dbus 'jig rten chu shel gzhal yas khang //
'dod yon phun tshogs bde ba can gyi dbus //
rang mdun nam mkhar pad dkar 'dab stong steng //
gser gyi rgya gram zla ba'i dkyil 'khor la //
rgyu yi sa bon tA~MHlas rgyal kun gyi //
thugs rje phrin las yongs 'dus ut+pal dkar //
yongs gyur yid bzhin zla ba tshe sbyin ma //
dkar dwangs chu shel zla ltar rab tu 'tsher //
zhi 'dzum sgeg chags lnga ldan 'od zer 'phro //
rin chen rgyan rdzogs me tog phreng bas spras //
dar dkar stod g.yogs sna tshogs smad g.yogs gsol //
dpral ba phyag zhabs zhi spyan bdun gyis brgyan //
ut+pal dkar po cher rgyas sdong bu ni //
phyag g.yon mtheb srin dag gis thugs kar 'dzin //
pad+ma dkar po mchog sbyin phyag rgya g.yas //
dbu skra thor cog ltag zar rnam par g.yo //
'od ni dpag med rdo rje'i skyil krung bzhugs //
gzhon nu 'gying tshul zla rgyas rgyab yol mdzes //
dpral mgrin snying gar zla ba pad nyi la //
oM dkar AHdmar hU~M mthing gsum gyis mtshan //
thugs kar pad zla'i steng du rtsibs brgyad dkar //
lte bar zla steng tA~MHyig 'od dpag med //
rtsibs brgyad sngags phreng bcas las 'od 'phros pas //
ye shes sems mar sangs rgyas byang chub sems //
ma lus bskor te mdun gyi mkha' la byon //
mchod cing bstod par dbang bskur gsol btab pas //
ye shes 'khor dang bcas pas bum pa'i chus //
dam tshig pa la dbang bskur sku lus khengs //
phyi nang sgrib gnyis dri ma thams cad dag
/chu lhag yar lud 'od dpag med dbu brgyan //
dam tshig ye shes dbyer med ngo bor gyur //
Ar+ya tA re badzra sa ma ya dzaH
oM Ar+ya tA re e h+ye hi a b+hi She ka ta sa ma ya shrI hU~M/
pad+ma ka ma lA ya satwaM/
oM Ar+ya tA re sa pa ri wA ra oM badzra ar+g+haM swA hA/
oM badzra pA d+yaM swA hA/
oM badzra puSh+pe AHhU~M/
de bzhin du /
d+hU pe /
A lo ke
/gan+d+he /
nai wid+ya /
oM badzra shab+da AHhU~M/
sarba pU tsa me g+ha sa mu dra s+pha ra Na sa ma ye AHhU~M/
'khor ba las sgrol tA re ma //
tut+tA re yis 'jigs brgyad sgrol //
tu res na ba rnams la yang //
sgrol ma la ni phyag 'tshal bstod swA hA//
brtse ldan lha mo tshe dbang myur stsol ma //
bdag yid rtse gcig gus pas gsol 'debs kyis //
'chi med tshe dbang longs spyod dpal 'byor dang //
phrin las rnam bzhi ci 'dod bstsal du gsol //
'di phyi bar do gnas skabs thams cad du //
ma khyed 'bral med rtag tu thugs rjes zungs //
skye ba 'di nas byang chub mchog gi bar //
lung bstan chos gsung 'bral med 'grog tu gsol //
rtag tu nyams len skyo dub med pa dang //
gzhan don lhur len bde legs phun tshogs shing //
tshe dang sgrub pa rlabs chen mthar phyin nas //
tshe gcig sangs rgyas 'khor ba dong sprugs shog
/ces bstod gsol ba btab pas sgrol mdzad ma'i //
sku las 'od zer dpag med 'phros pa yis //
sangs rgyas byang sems ma lus rigs lnga yi //
rnam par spyan drangs 'phags ma'i skur thim zhing //
mdun gyi 'phags ma 'od phung gyur nas ni //
rang gi lus la thim pas skad cig der //
rang nyid 'phags ma'i skur gyur rgyan cha lugs //
sku mdog phyag mtshan ma 'dres lam mer gsal //
snying gar pad dkar 'dab brgyad cung kha zlum //
de dbus zla steng rtsibs brgyad yig 'bru brgyad //
lte bar zla gdan steng du tA~MHyig dkar //
cung zad kha zlum ring cha tshegs drag brgyan //
phyi rim mu khyud sngags phreng spel tshig bskor //
sngags kyi 'od zer chos 'khor lnga ldan 'phros //
ljang gus mi shigs rdo rje'i gur khang spras //
dkar pos 'jig rten khyab byas bdag sogs kyi //
nad gdon bar chad dgra bgegs mtha' dag zhi //
de bzhin dmar pos 'khor 'das tshe bsod bsdus //
ser pos tshe bsod dpal 'byor mnga' thang 'phel //
mthing gas gnyen pos mi 'jigs rdo rje'i sku
/gzhom gzhig med skur gyur pas rtse gcig tu //
thugs ka'i sngags phreng sa bon dmigs gtad la //
yengs med ngang las rlung sngags dbyer med par //
bzlas pa'i skyon lnga spangs la dag par bzla'o //
A+o~M tA re tut+tA re swA hA/
A+o~M tA re tut+tA re tu re ma ma A yur+dz+nyAn puN+ye puSh+TiM ku ru swA hA/
zhes gong ma rtsa snying 'bru brgyad pa dang 'og ma las sngags spel tshig dang bcas pa ste /
bsnyen pa'i skabs su gong ma gtso bo dang spel tshig can de'i drug cha tsam du bzla la /
sgrub dang rgyun gyi bzlas pa la ni spel tshig can gtso bor bya'o //
thun mthar rdzogs pa'i rim pa dang lhar ldang mnyam par gzhag pa'i rim pa ni /
snang srid 'khor 'das kyis bsdus pa'i chos thams cad 'od phung chen po'i rang bzhin du gyur nas rdo rje'i gur la thim /
de yang 'od zer dkar por thim /
dkar po yang dmar por thim /
dmar po ser por thim /
ser po mthing gar thim /
mthing ga 'phags mar thim /
'phags ma yang thugs ka'i 'khor lo lnga ldan la thim /
lnga ldan rtsibs phreng sngags /
sa bon de yang tA~M/
khog pa /
mgo
/zla tshes /
thig le /
nA da yal te zab zhi 'od gsal la zhugs /
slar yang sngags rkyen gyis sad de 'phags mar ldang bar 'bru gsum gyis brgyan par gyur /
de ltar yang ngo bo stong nyid chen po gang gi yang spros pa med par rtogs pa rdzogs rim /
rang bzhin lhar snang sgyu ma lta bur lam khyer bskyed rim /
thugs rje zung 'jug rim pa'i ngang la ro gcig pa bskyed rdzogs gnyis med de /
der ma zad chos kun chos kyi skur ro gcig pa'o //
dge 'dis bdag gi tshogs gnyis rdzogs //
myur du sgrol ma'i sa mchog brnyes //
'gro kun sgrib pa gnyis spangs te //
'chi med rig 'dzin thob par shog
/ces rim gnyis dge ba 'gro la bsngo bas rgyas gdab pa'o //
de nas thun mtshams gtor ma'i rnal 'byor ni /
dkar gsum gtso bor byas pa'i zlum gtor mar khus byugs pa mtheb kyu'i mtha' skor can snod gtsang mar chang ngam chu dang snod gcig tu bshams nas /
oM a mr-i te hU~M phaT/
ces brjod las chus bsang zhing /
raM yaM khaM gtor ma rdzas ma dag pa thams cad sbyangs /
stong par gyur /
oM AHhU~M gis gtor ma snod bcud phun sum tshogs shing 'dod yon du mas brgyan pa nam mkha' dang mnyam par gyur /
oM AHhU~M zhes lan gsum gyis byin gyis brlabs nas /
'khor 'das kyi snod thams cad bde ba can gyi zhing khams /
bcud ma lus shing lus pa med pa bcom ldan 'das ma'i rang bzhin 'khor lo gsum du gyur cing /
de thams cad kyi ljags rdo rje'i sbu gus gtor ma'i bcud drangs te gsol bas dgyes shing tshim par bsam la /
A+o~M tA re tut+tA re tu re i daM ba liM ta kha kha khA hi khA hi /
zhes pa lan bdun nam nyer gcig gis 'bul mthar gong du bstan pa'i bstod pa'am /
spro na phyag 'tshal nyer gcig gis rab tu bstod cing yid la 'dod don gang yin pa de 'grub par gsol ba drag tu gdab bo //
gzhan yang mdun bskyed mchod bstod maN+Dal gyi bya ba gzhan nas byung ltar shes shing spro bas bgyis kyang legs la ma grub kyang rung ngo //
mthar yig brgya ci nus kyis nyes byas bshags shing lhag chad gso /
ak+Sha dang rten 'brel snying po yang bklags la 'khor 'das dag pa 'od gsal gyi 'khor lo rdzogs pa'i rim pa la bsdu'o //
spros bcas kyi cho ga dang rjes mthun dam ye rnams ye shes rten la bstim pa'am gshegs su gsol ba dang /
dam tshig bsdus kyang 'gal bar mi 'gyur la /
gang yang mthar bsngo smon bkra shis kyi rgyas gdab par bya'o //
de yang bcom ldan 'das ma bsnyen pa'i tshad ni /
dus zhag gcig nas gsum bdun nyer gcig dang zla ba lo sogs gang yang rung zhing /
grangs ni spyir sngags yi ge bcu pa 'bru 'bum gyi dbang du byas te bye bas las dang dngos grub rnams bsgrub pa la dbang zhes rgyud don ltar bshad kyi /
'dir ni rtsa sngags kyi yi ge brgyad pa dang 'bru bcu pa las sngags spel ba sbrags ma dag par 'bum phrag drug yid gzhan du ma yengs par rtse gcig par bzlas pas /
tshe'i rig 'dzin thob par kha che'i paN+Di ta 'od kyi lus can bye ma la mu dra'i man ngag las /
yengs med rtse gcig 'bum phrag gcig :
bzlas na tshe yi rig 'dzin thob :
ces gsungs pas de yang skal pa dang blo yi rim pas dus min 'chi rkyen tha dag sel nas tshe tshad la bskyal ba dang /
tshe tshad lhag par bsring ba dang /
'chi med rig 'dzin thob pa rnams 'gyur ro //
rtags kyi bsnyen pa ni dbang po'i go rim bzhin /
dngos nyams rmi lam gyi snang bar 'phags ma'i zhal mjal lung bstan gdams ngag 'bogs pa rnams 'byung zhing /
gzhan yang nyi zla shar ba dang /
me tog dkar po 'thus pa dang /
shing thog zos pa dang /
bdud rtsi 'thung ba dang /
mchod rten sAts+tsha bzhengs pa dang mang po mthong ba dang /
bu mo dkar mo yid du 'ong bas rgyan phreng dkar po byin pa rnams tshe 'grub pa'i ltas yin no //
de ltar 'phags ma'i dus bsnyen grub pa'i skabs sam /
gzhan yang gnas skabs ci rigs par byin rlabs 'jug phyir dbang len par 'dod na /
mdun gyi dkyil 'khor gtor ma bum pa nyid 'phags mar bltas shing gzungs thag rdo rje 'dzin nas sngags brgya stong khri 'bum ci rigs bzlas nas /
mthar oM AHhU~M/
zhes lha 'od du zhu nas bdud rtsi'i rang bzhin du rdzas dang gnyis su med par gyur par bsam zhing /
de nas ngo bo rtsa ba'i bla ma dang dkyil 'khor gtso mo tha mi dad pa rdo rje slob dpon dang /
de'i thugs ka nas rig rtsal sprul pa'i lhas rgyal thebs mdzad par mos nas /
rang glo bur zhu ba po'i tshul gyis phyag dang bcas maN+Dal sngon du 'gro bas gsol ba gdab pa ni /
e ma bla ma rin po che //
sangs rgyas kun bdag rdo rje 'dzin //
nyon mongs dri ma rab dben phyir //
dpal ldan yid bzhin 'khor lo yi //
'chi med dbang bskur bstsal du gsol //
zhes lan gsum gyis gsol ba btab cing /
de nas skyabs sems sdom gzung gzhan nas 'byung ba ltar ram /
gong gi skyabs sems yan lag bdun pas kyang 'grub pas rjes zlos lan gsum byas la /
slar dkyil 'khor dngos la 'jug pa'i don du gsol ba gdab pa ni /
slob dpon dgongs su gsol /
bdag ces bya ba'i lus ngag yid gsum byin gyis brlab pa'i phyir bcom ldan 'das ma'i dbang ma lus pa bskur du gsol /
zhes lan gsum gsol ba btab pa'i mthar ye shes dbab pa ni /
slob ma las chus bsang /
ma hA shUn+ya tAs stong par sbyangs nas 'phags ma'i sku mngon rtogs ltar gsal btab cing gnas gsum byin gyis brlab /
slob ma'i gnas gsum dang slob dpon gyi thugs ka'i 'od zer gyis rgyal ba'i zhing thams cad g.yos te sangs rgyas byang chub sems dpa'i tshogs ma lus shing lus pa med par spyan drangs /
'phags ma yid bzhin 'khor lo'i skur slob ma'i spyi bo nas sib sib thim par bsam la /
rdor dril gsor 'khrol 'jam rol spos dud bcas te /
rtsa sngags la A be sha ya a AH
zhes btags pas nyer gcig nas brgya rtsa'i bar du ye shes bstim zhing /
mda' dar g.yab cing khams gsum snod bcud kyi tshe bcud sdud pa'i dmigs pas gsol 'debs las sngags bzla zhing slob ma'i snying gar bstim /
rdo rje spyi bor reg cing su pra tiSh+Thas brtan par byas nas /
de nas /
slob dpon gyi thugs ka'i 'od zer gyis nam mkha' gang ba'i sangs rgyas spyan drangs /
ting nge 'dzin gyis mchod cing dbang bskur bar gsol ba btab pas lha rnams kyis bum pa'i chus dbang bskur bar bsam la /
oM/
bum pa bzang po lha yi gzhal yas khang //
'chi med bdud rtsi'i bcud kyis rab tu gang //
kun bzang rigs lnga rigs gsum mgon po dang //
yid bzhin 'khor lo pad+ma 'byung gnas bcas //
phyogs bcu'i rgyal ba ma lus thams cad kyis //
ye shes bdud rtsi mchog gi dbang bskur bas //
lus ngag yid gsum smin cing grol ba dang //
'chi med tshe yi dbang mchog thob par shog
/oM Ar+ya tA re A yur+dz+nyA na sarba bud+d+ha ka la sha a b+hi Shiny+tsa oM/
badzra ka la sha a b+hi Shiny+tsa hU~M/
rat+na ka la sha a b+hi Shiny+tsa trAM/
pad+ma ka la sha a b+hi Shiny+tsa hrIH
karma ka la sha a b+hi Shiny+tsa AH
zhes bum pa gnas lngar reg cing bum chu myangs pas chus lus khengs sgrib pa dag
/chu thigs spyi bor blugs pa'i chu lhag yar lud pas rigs bdag gis mtshan par bsam /
des ni sku bum pa'i dbang thob cing de yi sbyangs rtogs smin pa'i bya ba mtha' dag 'grub pa'i nges pa skyed do //
de nas slob dpon dkyil 'khor lha dang slob ma'i snying gar pad zla tsakra sa bon sngags phreng spel tshig bcas gsal zhing /
slob ma'i mos gus kyi rkyen gyis slob dpon thugs ka'i 'od zer gyis mdun bskyed rgyud bskul /
thugs ka nas sa bon sngags phreng bcas mar me gcig las gnyis mched tshul du byung /
lha'i zhal nas slob ma'i khar zhugs /
snying ga'i sngags 'khor la thim par bsam zhing /
rtsa sngags las sngags rjes zlos tshar bdun dang /
dbyangs gsal rten 'brel snying po yang rjes zlos bya'o //
de nas phreng ba mgrin par bzhag cing lag tu byin /
AH
'gag med tshangs pa'i gsung dbyangs bdud rtsi'i bcud //
grags stong brjod 'dzin rtog pa bral ba'i ngang //
tshangs dbyangs skye 'gag med pa tshangs pa'i gsung //
skal ldan bu mchog khyod la yongs rdzogs shog
/A+o~M tA re tut+tA re swA hA/
A+o~M tA re tut+tA re tu re A yur+dz+nyA na puN+ye puSh+TiM ku ru swA hA/
wA ka a b+hi Shiny+tsa AH
zhes gtad nas mtheb gung gis bgrang /
des ni gsung gi gsang dbang thob cing de yis sbyangs rtogs smin pa'i bya ba mtha' dag 'grub pa'i nges pa skyed do //
de nas slob dpon gyi thugs ka'i 'od zer gyis mdun bskyed kyi thugs rgyud bskul /
de'i thugs ka'i 'od zer gyis phyogs dus rgyal ba'i thugs kyi ye shes ma lus pa'i rang bzhin phyag mtshan ut+pal dkar po dri med 'od rab 'tsher ba'i rnam par spyan drangs /
slob ma'i spyi bo nas zhugs /
snying ga'i tA~MHla sib sib thim pas bde ba chen po'i ye shes mngon du gyur par bsam la /
ut+pal dkar po'am shel rdo snying gar bzhag la /
hU~M/
mtshan ldan rgyal yum 'phags ma thugs rje can //
'khrul med spros bral thugs kyi sgo phyes la //
'khrul med 'ub chub blo 'das thugs kyi dbang //
skal ldan bu mchog yid la bskur du gsol //
A+o~M tA re tut+tA re swA hA/
tsit+ta a b+hi Shiny+tsa hU~M/
zhes brjod /
des ni thugs ye shes kyi dbang thob cing de yi sbyangs rtogs smin pa'i bya ba mtha' dag 'grub pa'i nges pa skyed do //
de nas slob dpon gyi thugs ka'i 'od zer mdun bskyed 'phags mar phog
/de slob ma'i snying gar zhugs pa dang snang srid 'od kyi gong bur zhu nas thim zhing sku yang thugs kar sa bon la thim zhing /
de yang nA dar yal nas sems skye 'gag gnas bral ma bcos so ma rang thog khyab gdal rig pa ka dag chen por mnyam par bzhag go
/slob dpon gyis /
a a aH
zhes ring bar brjod /
des ni de kho na nyid don dam pa'i dbang thob pa ste dbang kun gyi mchog tu gyur cing de yi sbyangs rtogs smin pa'i bya ba thams cad 'grub pa'i nges pa skyed do //
de nas gtor ma lhar gsal ba slob ma'i gnas gsum du bzhag pas 'phags ma'i sku gsung thugs kyi dbang dang dngos grub thams cad thob cing /
slar gtor ma spyi bor bzhag pas 'od du zhu nas slob mar thim par bsam la /
hrIH
gtor ma spros bral zlum po'i pho brang nas //
rje btsun yid bzhin 'khor lo'i lha tshogs bzhugs //
byin rlabs klong yangs thugs rje'i 'od phung 'bar //
sku gsung thugs yon phrin las yongs rdzogs nas //
skal ldan rigs kyi bu mchog la //
'chi med tshe yi dbang mchog bskur du gsol //
nad med bde ba'i dbang mchog bskur du gsol //
rtsa sngags las sngags bcas pa'i gsham du /
kA ya wA ka tsit+ta a b+hi Shiny+tsa oM AHhU~M hoH
zhes pas gtor dbang bskur zhing brgyud pa'i gsol 'debs kyang bya /
des ni dbang bzhi yongs rdzogs byin rlabs mchog thun gyi dngos grub chen po la dbang bar byed do //
mthar gtor ma bdud rtsi'i rang bzhin du shes nas cung zad re myang bar bya zhing /
de nas tshe ril dang tshe chang yang rigs mthun tshigs bcad blangs te sbyin pa'am /
yang na las sngags spel tshig can gyis tshe ril g.yas tshe chang g.yon du ster la rol lo //
de mthar mda' dar dang rdo rje rgya gram du spel la /
shis brjod bden stobs dang dbyangs gsal rten 'brel snying po ye shes brtan pa'i sngags rnams brjod cing spyi bor bzhag
/me tog kyang gtor /
spro na /
rgyal srid sna bdun dang bkra shis rdzas brgyad kyang sbyin no //
rjes dam tshig khas blang ba /
maN+Dal yon 'bul /
bkra shis bsngo smon rnams spyi mthun bya /
oM AHhU~M/
zhes lha dang bla ma rang sems dbyer med gnyug ma brjod bral ngang du bzhag go
/de ltar bdag 'jug lam dbang la brtson na nyes byas dag cing sngags sdom gong du 'phel ba dang /
tshe bsod rgyas pa sogs thun mong dang thun mong ma yin pa'i yon tan mtha' dag myur du thob par 'gyur ro //
gzhan la bskur na khrus dang bgegs bskrad /
srung 'khor sngon du 'gro zhing /
chos bshad rgyas bsdus ci rigs pas spro ba bskyed cing /
de nas /
gsol 'debs nas gzung khas blang maN+Dal yon 'bul bar du dkyus su bstan pa de nyid rdo rje slob dpon dngos grub kyi bdag pos slob ma la nye bar ston pa de kas 'grub bo //
de yang dkyus 'di zab par bstan pa ste /
gzhan du ni /
bum pa /
bzlas lung /
sngags phreng /
phyag mtshan byin mthar gtor ma spyi bor bzhag nas /
lha mo'i gnas gsum gyi 'od zer slob mar bstim pa las /
lha bstim pa mi dgos so //
gzhan yang gnas skabs rkyen sel byin rlabs tshe dbang la ni /
bum pa /
gtor ma /
tshe ril /
tshe chang byin pa de yis grub /
'di la brgya rtsa sogs bsags kyang de ltar bya'o //
lugs gzhan gyi rjes gnang ltar byed na /
ye shes dbab pa sku'i rjes gnang /
bzlas lung dang me tog 'thor ba gsung gi rjes gnang /
phyag mtshan bstim pa thugs kyi rjes gnang /
de mthar khas blang yon 'bul la 'jug pas kyang rung ngo //
de nas dkyil 'khor rjes kyi bya ba mchod pa gso /
byin gyis brlabs nas sngags phyag rgyas phul zhing bstod /
de nas nyes bshags bzod gsol ye shes pa rten yod na der bstim /
med na gshegs /
dam tshig pa rang la bsdu /
bsngo ba smon lam bkra shis spyi dang mthun par bya'o //
de ltar bcom ldan tshe dbang lha mo yid bzhin gyi //
sgrub thabs rnam mang rin chen 'dus pa'i phung po'i dbus //
'chi med 'od gsal rdo rje'i sku can gdams ngag mchog
/bsam 'phel nor bu bdag blo'i rgyal mtshan rtse mor mdzes //
'di bkod nongs kun 'phags mas bzod bzhes dbugs dbyung zhing //
legs tshogs gyur las srid pa'i chu klung sgrol gyur nas //
bde chen bya ba yongs grub 'gyur med ye shes khams //
'phags ma'i go 'phang bdag sogs 'gro bas myur thob shog
/ces 'phags ma yid bzhin 'khor lo'i sgrub thabs 'di nyid rang gi yid la'ang bkod 'dod pa zhig byung la /
skabs der gser bzang sprul pa'i sku mchog pad+ma 'gyur med nor bu'i sdes yang yang gsung gis bskul pa dang /
gzhan yang mchog don gnyer ba du ma la phan pa'i lhag bsam 'ba' zhig gis man ngag rtsa ba 'chi med 'od kyi lus can paN+Di ta bye ma mu tra'i gsung man ngag srog tu bkod /
yan lag gzhan rnams dang smin byed kyi gzhung 'od dpag med pa tshe yi rig pa 'dzin pa'i tshul du snang ba pad+ma saM b+ha wa'i gdams pa bslad med bla ma dam pa'i phyag len gyis gsal bar byas te /
nor 'khrul gyi skyon med cing zab la khyer bde ba 'di nyid mdo khams kaHthog lho phyogs pa shAkya'i dge bsnyen tshangs par spyod cing gsang sngags nang gi dge slong du phyogs tsam gtogs pa rig sngags 'dzin pa tshe dbang nor bus stod mnga' ris mang yul dbus ri bo dpal 'bar bdud rtsi phug tu phur bu zhes pa sa sprel hor zla lnga pa'i dus tshes bzang por bris pa 'gro kun 'chi med dwangs ma 'phags ma'i sku 'grub par gyur cig
/dge legs 'phel //
!
//brgyud pa'i gsol 'debs ni /
oM AHhU~M/
gsung gi rdo rje pad+ma tshe dpag med //
'chi med mchog sbyin 'phags ma sgrol ma yum //
bi ma la dang nyang ban ting 'dzin bzang //
chos kyi bdag po gar dbang zhig po gling //
pad+ma rgyal mtshan pad+ma ma ti'i mtshan /
khyab brdal lhun grub kun bzang rnam par rgyal //
bka' babs skyes mchog tshe dbang nor bu'i sde //
tshe dbang dpal dang gtsug lag chos kyi rgyal //
gsang sngags mgon dang bka' yi sdud pa po //
'jam mgon bla ma pad+ma gar dbang zhabs //
rim byon rtsa brgyud dpal ldan bla ma la //
gsol ba 'debs so 'gal rkyen bar chad sol //
byin gyis rlobs shig mchog thun dngos grub dang /
khyad par 'chi med tshe dbang bstsal du gsol //
rgyal dbang mkha' khyab rdo rje'i dbang zin las so //
