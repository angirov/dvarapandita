oM swasti /
rgyal ba rnams kyi bstan srung mchog
/rnam mang thos sras drag po yi //
sgrub thabs rjes gnang cho ga ni //
dang po'i las can don du bshad //
'dir gnubs lugs rnam sras drag po rta sngon can gyi sgrub thabs dang 'brel bar rjes gnang gi cho ga sgrub pa la gsum ste /
sbyor ba yo byad kyi gshom dang /
dngos gzhi sgrub pa'i thabs /
rjes gnang gi cho ga'o //
dang po yo byad bsham pa ni /
stegs bu dug khrag gis byugs pa la /
maN+Dal me ri dang dur khrod thod pa'i rwa ba rnams kyis zlum por bskor ba'i dbus su 'khor lo sngon po rtsibs bzhi pa lte ba mu khyud dang bcas pa'i nang du gru gsum mthing nag tu bris pa'am /
bsdu na 'khor lo rtsibs bzhi pa tsam gyis kyang chog ste gang ltar na yang lha gnas su tshom bu bkod /
der many+dzi la rten gtor gru gsum nag po sha khrag sogs kha zas bzang pos brgyan pa la mda' dar dmar po sku rten dang ldan pa btsugs /
mdun du 'bul gtor dang sman raka
/mtha' mchod pa rnams kyis bskor /
ral gri dang rdor dril sogs 'og tu dgos pa thams cad tshogs par bsham mo //

//gnyis pa sgrub pa'i thabs ni /
bgegs gtor gtang /
mchod pa spyi dang khyad par ba rnams byin gyis brlab /
gsang ba'i bdag po'i bdag bskyed sngon du 'gro bas /
mdun gyi rten bsang sbyang /
rang gi snying ga'i hU~M las 'od zer 'phros pas mdun gyi nam mkhar gnam lcags 'bar ba'i tshwa tshwa 'khrugs pa'i sa gzhi la rdo rje'i rwa gur gyi dbus su /
sprin nag 'khrugs pa'i rlung gi dkyil 'khor gyi steng na thod pa brtsegs pa'i gzhal yas khang dur khrod chen pos yongs su bskor ba /
de'i dbus su b+h+rU~M las 'khor lo sngon po rtsibs bzhi pa ral gris phreng bas bskor ba'i dbus su chos 'byung gru gsum mthing nag gi lte bar ru dra pho mo'i gdan la hU~M yig mthing nag
/de las 'od 'phros dgra bgegs thams cad tshar bcad /
tshur 'dus yongs su gyur pa las rgyal po chen po sku mdog mthing nag zhal gcig phyag gnyis pa /
dmar la zlum pa'i spyan gnyis dgra bgegs la sdang mig tu blta ba /
mche ba gtsigs shing khro gnyer bsdus pa /
sma ra dang smin ma 'bar ba /
phyag g.yas ral gri me 'bar ba 'phyar zhing /
g.yon mda' dar le brgan phrag par bkal ba /
sku la dar nag gi ber chen bse khrab smug po dang bcas pa gsol ba /
dbu la lcags kyi rmog zhwa gser gyi thig le can bsnams pa /
zhabs la swag lham yu ring can gsol ba /
rta mchog sngon po nyams rtsal dang ldan pa gser gyi sga dang phra men gyi yob can 'chib pa /
sbrul dang mi mgos brgyan cing 'jigs rung srin po'i cha lugs can me rlung 'tshubs ma'i dbus na bzhugs pa'o //
de'i thugs kar nyi ma la bai yig nag po /
phyi rol rtsibs bzhi'i shar du zhe sdang 'o mtshor trag las bdud mo gshin rje mgo dgu ma nag mo spu gri dang thod khrag bzung nas ba men ru yon 'chib pa /
lhor nga rgyal mar khu'i mtshor raka las bdud mo gshin rje lag brgya ma g.yas pa lnga bcus ral gri dang g.yon pa lnga bcus bdud zhags bzung nas ma he la 'chib pa /
nub tu 'dod chags khrag mtshor sha las bdud mo phung khrol ma dmar nag g.yas lcags kyu dang g.yon dgra snying bzung nas g.yag rgod nag po la 'chib pa /
byang du phrag dog gser mtshor b+h+yo las bdud mo gsod byed ma ljang nag g.yas lnga na khram shing g.yon lnga na bdud zhags glo snying dang bcas pa bzung nas rkyang bu kha dkar la 'chib pa /
thams cad kyang 'jigs shing rngam pa'i chas can rang mdog gi bud med 'bum 'bum gyis bskor ba /
'khor lo'i rtsibs mchan bzhi la /
shar lhor d+h+r-i las yul 'khor srung dkar po pi wang bzung nas glang po che la zhon pa /
lho nub tu bai las 'phags skyes po sngon po ral gri bzung nas ma he la zhon pa /
nub byang du bi las mig mi bzang dmar po sbrul zhags dang mchod rten bzung ba chu srin la zhon pa /
byang shar du bai las ngal bsos po ljang nag dbyug tho dang ne'u le bzung nas seng ge la zhon pa /
thams cad kyang go cha gsol zhing cher khros pa pho nya drag gtum bsam gyis mi khyab pa'i tshogs kyis bskor ba'o //
rang gi snying ga nas 'od zer 'phros ye shes sems dpa' badzra sa mA dzaH
hU~M/
ri rgyal lhun po'i byang phyogs na //
lcang lo can gyi pho brang ni //
mthing nag 'bar ba'i dkyil 'khor nas //
chos skyong rgyal po rnam thos sras //
mngon par rdzogs par sangs rgyas kyang //
'gro ba'i don du sku sprul pa /
khyod ni dmag dpon chen po ste //
gnod sbyin bye ba'i dmag dang bcas //
ma mo gnod sbyin gshin rje'i tshogs //
dgra bgegs 'dul ba'i don slad du //
'khor dang bcas te gshegs su gsol //
hU~M bai traka rak+sha b+h+yoHsa ma ya dzaH
dzaHhU~M baM hoH
zhes pas spyan drangs /
hU~M/
yab gcig rgyal po rnam thos bu //
ma mo la sogs 'khor gyis bskor //
kun gyi yab gcig dpal 'bar ba //
dgyes shing brtan par bzhugs su gsol //
hU~M bai traka rak+sha b+h+yoHsa ma ya tiSh+Tha lhan /
zhes bzhugs su gsol /
hU~M/
dpal ldan mgon po rnam thos sras //
thugs rjes phongs pa las sgrol ba //
phrin las rdzogs mdzad dpa' bo che //
'khor dang bcas la phyag 'tshal lo //
hU~M bai traka rak+sha b+h+yoHa ti pU hoH
pra tIts+tsha hoH
zhes pas phyag bya /
hU~M/
yon chab me tog spos dang mar me dang //
dri mchog zhal zas spyan gzigs sna tshogs dang //
gzugs sgra dri ro reg bya chos la sogs //
chos skyong 'khor dang bcas la mchod par 'bul //
hU~M bai traka rak+sha b+h+yoHsa ma ya hoH
gzhan yang khyad par rmad du byung ba yi //
sha lnga bdud rtsi lnga sbyar dam tshig rdzas //
sha khrag dmar gyi gtor ma chang dang bcas //
ru dra bsgral pa'i tsit+ta mchod par bzhes //
hU~M bai traka rak+sha b+h+yoHpany+tsa a mr-ita khA hi /
dgra bgegs kyi tsit+ta la kha raM khA hi /
zhes mchod /
hU~M/
lha tshogs dbugs 'byin lha min 'joms la dpa'//
mi bzad bdud kyi cha lugs bstan pa skyong //
byang phyogs rgyal po bdud rgyal rnam thos sras //
'khor bcas sprul pa yang sprul tshogs la bstod //
ces bstod pa bya /
bzlas pa bya ba ni /
rgyal po 'khor bcas kyi thugs kar nyi ma la gnas pa'i hU~M yig sngags kyis bskor ba /
bdag gi thugs ka'i 'od kyis bskul bas ci 'dod pa'i phrin las thogs med du sgrub par bsam la /
oM bai shra ma NA ya hU~M swA hA/
trag rak+sha b+h+yo /
zhes bzla ba man ngag zhal gdams kyi yig chung na yod /
oM bai traka rak+sha b+h+yoH
zhes pa rgyun bzlas kyi snying po 'bru drug pa ma mo ltar sgrub pa'i snying po ste gtso bor bzla'o //
drag sngags gzhan mang du yod kyang 'di'i chog go
/gtor ma bsang sbyang /
rlung me thod pa'i sgyed pu la gnas pa'i a las ka pA lar bcud sha lnga bdud rtsi lngar gnas pa la /
rang gi snying ga'i 'od kyis gnod byed thams cad bkug ste thim pas sha khrag gi gtor ma 'dod yon gyi phung por bsam la /
oM AHhU~M/
lan gsum dang /
a kA ros byin gyis brlab /
snying po'i mthar ma hA ba lin+ta ma hA pU dza kha kha khA hi khA hi /
zhes pa bdun gyis phul la /
chos skyong rgyal po rdzu 'phrul can /
khyod kyi mthu stobs bsam mi khyab //
sde bo che la stobs po che //
'jig rten skyong ba grags dang ldan //
de la bstod de phyag kyang 'tshal //
de ring bdag gi mgon la byon //
rgyan gyi gtor ma 'di bzhes la //
dam nyams dgra bgegs rdul du rlogs //
shin tu gdung bas khyod bskul na //
ma g.yel chos skyong thugs dam can //
sngon gyi dam tshig rjes dgongs la //
rdzu 'phrul mthu yi dngos grub stsol //
ces 'dod don gsol /
rjes chog ni snga ma rnams dang 'dra'o //
!
//gsum pa rjes gnang gi cho ga ni /
bdag mdun gyi sgrub mchod sngar ltar byas nas /
slob ma rnams khrus byas /
bgegs bskrad /
mtshams sbyor gyi skabs /
'di nyid spyir btang gi grags tshod nang ma mo ltar sgrub par ngos bzung na yang /
don du gsang ba gshin rje ltar sgrub par ngos bzung na 'thad de /
'khor gyi bdud mo bzhi dang gshin rje mo bzhi yang ming gi 'bod phyogs tsam yin pas /
des na 'dir gsang sgrub drag po rta sngon can gnubs lugs kyi rjes gnang zab mo sgrub pa la zhes sbyar maN+Dal phul /
gnod sbyin gter skyong rin chen lta bu'i sku //
che mchog bsam gyis mi khyab yon tan rdzogs //
sgrub mchog bdag la mchog dang thun mong gi
/dngos grub ma lus dus 'dir bstsal du gsol //
lan gsum gyis gsol ba btab /
rgyun bshags gang rung gis tshogs gsag
/de nas slob ma la phyag rdor gyi mngon rtogs phog
/gtor ma mdun bskyed bzhin gsal btab nas spyan 'dren dang mchod bstod bya /
lcags kyi rdo rje spyi bor bzhag la /
'di ni ye shes rdo rje ste //
sangs rgyas thams cad kun gyi bdag
/dregs pa spyi yi gnyen po mchog
/khyod la bdag gis deng 'dir bskur //
oM ma hA a b+hi Shiny+tsa tu mAM oM AHhU~M swA hA/
zhes dregs pa spyi 'dul gyi dbang bskur /
slob ma phyag rdor du gsal ba la gtor ma gtad de /
gtor ma'i lha las rgyal chen gnyis pa zhig mched /
slob ma'i snying gar thim lus dang grib ma'i tshul du bzhugs par mos la /
oM bai traka rak+sha b+h+yoHsa ma ya sid+d+hi dzaHhU~M baM hoH
'di ni rgyal po chen po ste //
sangs rgyas bstan pa bsrung ba dang //
dgra bgegs 'dul zhing brlag mdzad pa //
las kun sgrub pa'i dbang bskur sbyin //
kA ya sid+d+hi oM sogs brjod cing bka' bsgo drag tu bya /
ral gri lag tu gtad la /
chos skyong rgyal po 'khor bcas rnams //
gdul dka' sna tshogs 'dul mdzad pa //
shin tu gtum pa'i khro tshul gyis //
ma rungs dgra bgegs tshar chod cig
/oM ma hA a b+hi Shiny+tsa hU~M/
oM AHhU~M swA hA/
rdo rje dang ral gri lhan cig 'phyar du bcug ste /
yi dam gyi spro ba lnga'am drug bya bar gsungs pas dmigs pa 'di ltar mdzod /
khyed rang phyag na rdo rje'i nga rgyal brtan pos zhabs kyis gdug pa can gyi gtso bo'i snying gar mnan nas gzir /
phyag g.yas kyi rdo rje las 'od thog lta bu 'phros gdug pa can tshar gcad /
ba spu'i bu ga nas khro chung mang po spros bskal pa'i rlung lta bus gdug pa can gtor /
ba spu'i bu ga nas me phung spros pas gnod byed thams cad bsregs /
rgyan gyi sbrul las gdug pa'i kha rlangs 'phros ma rungs pa rnams myos shing brgyal /
gsung rig sngags kyi sgras 'jig rten gang bas gdug pa can btul bar bsam la sngags lhan cig bzla ba zhu /
zhes phyag rdor gyi sngags bzlas la dmigs pa gsal gdab /
chos skyong gi spro ba gsum gyis dgra bgegs tshar gcod pa'i mos pa 'di bzhin mdzod /
rgyal po'i sku stod las bya gcan gyi tshogs spros pas sa bla'i gdug pa can btul /
rked pa nas gnod sbyin dang srin po spros pas sa steng gi gdug pa can btul /
sku smad nas stag dang sbrul spros pas sa 'og gi gdug pa can rnams btul bar mos la sngags 'di lhan cig rjes zlos mdzod /
oM bai shra ba NA ya a nu rA tsa ku ru hU~M/
zhes dpon slob gnyis kas bzlas la dmigs pa gsal 'debs su bcug
/dpon slob gnyis ka'i snying gar nyi ma la hU~M/
bla ma'i thugs ka'i 'od kyis mdun bskyed bskul /
de'i thugs ka nas sngags phreng byung ba'i 'od kyis phrin las mdzad /
sngags phreng dang 'dres pa slob ma'i khar zhugs snying ga'i sa bon gyi mthar 'khod par bsam la slob dpon gyi bgrang phreng la gzung ste /
gong gnon dang rtsa ba'i snying po gsum mam bdun gyi rjes zlos bya /
de nas slob ma la 'di'i rjes zlos byar gzhug
/'dod pa'i khams na longs spyod pa'i //
dngos grub bdag gis kun thob nas //
bla ma yi dam dkon mchog mchod //
phrin las rnam bzhi rdzogs par shog
/ces smon lam gdab /
khas blang /
maN+Dal sogs slob ma'i rjes chog dang /
mdun bskyed kyi rjes chog gong du bstan pa bzhin bya'o //
gsang sgrub 'di la gshin rje khram thogs kyi rgyud sogs bal po bA su d+hA ra nas gnubs chen la brgyud pa'i bka' ma la sku mdog nag po dang /
gnyal pa nyi she'i gter ma la gzhan 'dra ba la sku mdog dmar por byed /
spyir gter ma'i skor la phyi lha ltar sgrub pa /
nang ma mo ltar sgrub pa /
gsang ba gshin rje ltar sgrub pa /
yang gsang mkha' 'gro ltar sgrub pa zhes grags pa'i /
dang po ni ser chen sprin gseb ma'i skor yin /
gnyis pa dmar po bdud mo bzhi bskor la ngos 'dzin /
gsum pa mdung dmar can rtsa sgrub rta sngon ma yin zer /
bzhi pa ni phyag mtshan bzhi par grags pa yin zhes 'dod /
'on kyang thog tha gnyis don la gnas mod /
mdung dmar can rta sngon nang sgrub dang /
gshin rje ma mo bzhi bskor 'di gsang sgrub yin par nges zhes bla ma nyid gsung ba don la gnas so //

//rnam 'a~Xgyur rab 'jigs thogs me~Xd mthus //
rdo~X rje~Xtheg pa'i bstan skyong zhing //
gdug can tshar gcod rgyal chen gyi //
sgrub thabs snying po'i bcud du dril //
rnam sras drag po rta sngon ma'i sgrub thabs kyi le'u tshan no ///
/
