@#//
bla ma'i thugs sgrub bar chad kun sel las /
khyad par 'phags pa'i rig 'dzin gyi las tshogs lha srin dam bsgrag rdo rje'i ri dbang gi zur rgyan ngo mtshar rdo rje'i 'phrul mig ces bya ba bzhugs //
mkha' khyab thugs rje'i sprin chen las //
tshar gcod rjes 'dzin phrin las char //
bstan 'gro'i snying gi dpyid smin pa'i //
gu ru khyad 'phags rig 'dzin rgyal //
sngon byon ston pa'i rnam par thar //
rjes 'jug grub pas nyams blangs na //
snyigs dus phan bde'i gsos 'gyur phyir //
zab gter man ngag spros te 'chad //
de yang gter ston grub thob yongs kyi rgyal po rig 'dzin rtsal 'chang yab sras kyi zab gter gcig dril bla ma'i thugs sgrub bar chad kun sel gyi cha lag
/gu ru khyad par 'phags pa'i rig 'dzin gyi las mtha' bka' nan rab brjid kyi cho ga rgyas par bya ba'i tshul la /
byed pa po'i gang zag ni /
byang gling dpal gyi rgyal mtshan gyi gter byon bka' nan rab brjid las /
o rgyan brgyud 'dzin rnal 'byor pas :
zhes pa ltar gu ru'i lung gis bsngags pa'i rgyal tshab dang /
de'i gdung rigs nus ldan dang /
rtsa ba gsum gyi bsnyen sgrub las su rung zhing bskyed rdzogs kyi gding dang ldan pas /
bya ba'i dgos pa ni /
ma 'ongs snyigs ma lnga spyod dus :
nyon mongs dug lnga'i rang skyon gyis :
nad mtshon mu ges rang srog 'dor :
bod khams sdug bsngal spyod pa'i tshe :
dmag dpung gdug pas 'tshe ba 'am :
sad ser lo dgra 'byung 'gyur ro :
nad bdag nges med rims 'beb cing :
nad ngan gdug pas nyen gyur na :
yul khams grong ngam grong brdal du :
srung zlog zhi bar bya 'dod na :
zhes pa'i phyir dang /
dus ni /
yul gsar 'dzin nam las sgo 'byed :
mkhar brtsegs klu 'dul sri 'u gso :
bya ba gang dang gang byed kyang :
zhes dang /
dus dang gza' skar shis pa'i tshe :
zhes pa ltar /
de dag gi skabs sam /
zab gter gyi sgo 'byed pa dang /
gnas chen byin 'beb kyi skabs /
sprel lo sprel zla'i yar mar gyi tshes bcu sogs dus tshes gza' skar sbyor byed shis pa'i nyin las rim la 'jug go
/dam bsgrag gi gnas ni /
sbas pa'i gnas dang ri yi rtse :
pho brang mkhar gyi yang thog sogs :
sa phyogs thams cad mthong ba dang :
gnyan zhing bkra shis gnas mchog tu :
zhes gsungs pa ltar 'gal rkyen bral zhing mthun rkyen rnams tshogs sar bya la /
ji ltar bya ba'i las rim ni /
tshul 'di lta bu'i cho ga tshad ldan ni khe nyen che ba'i las yin pas na thog mar sna sel du /
'bum sde lnga /
srog bslu /
nye'u 'don pa /
sgrol ma maN+Dal bzhi chog
/sAts+tsha gdab pa /
phud rabs rgyas pa /
bshags rgyud dang dong sprugs kyi cho ga
/rtsa gsum tshogs skong sogs rgyas par bsgrub /
bye brag tu dmag zlog la ma gshin phur gsum gyi mdos zlog
/gdugs dkar /
gtsug tor rnam rgyal /
stobs po che /
gzungs grwa lnga /
phyir zlog
/sdong rgyan sogs mdo gzungs sgrog
/sad ser lo nyes srung bar gter bum sgrub pa /
klu mchod dang klu gtor /
nor rgyun ma'i gzungs mdo sgrog
/nor lha dang zhing lha mchod /
g.yang sgrub dang dzaM gtor gtang /
nad yams srung zlog la gtsug tor nag mo dang ma mo'i mdos /
brtan ma'i mdos chen /
brgya bzhi /
kha 'bar dkar nag khra gsum /
dkar dmar gyi gsur /
dam sri dang shi 'dre'i glud bsngo /
lo gyon ma'i gzungs sgrub rnams legs par bsgrub /
las rim dngos ni /
dkyil 'khor gang la bsten pa'i mchod pa dang gtor tshogs rnams dang /
khrus dkyil dang yo byad sbyong gtor /
bsang brngan gyi gtor mchod bsang rdzas dkar mngar g.yu khrag gi gser skyems /
sde brgyad spyi mdos sam khengs mdos kyi bca' tshogs rgyas bsdus /
gro lod kyi zlog gtor dang zor rdzas zan ling thun rdzas sgrol chas /
sde brgyad kyi zor gtor sogs 'og tu dgos pa rnams tshogs par byas nas /
bla ma'i thugs sgrub bar chad kun sel lam /
yid bzhin nor bu lta bu'i gu ru'i bla sgrub gang rung la bsten pa'i bskyed bzlas tshogs skong zhag bdun dang gsum sogs ji ltar rigs pas gzhung bsrangs te /
de dag gi skabs su bye brag khyad 'phags rig 'dzin gyi bskyed bzlas yang yang bya zhing /
gzhung gsal rtsa ba'i bsnyen dmigs dang /
khyad par rang 'dra'i ye shes sku gnyis pa :
dpag med nyi zer rdul ltar sogs kyi dmigs bzlas dang /
res 'ga' kun la snying rje skyed :
res 'ga' stong nyid phyag rgyas gdab :
ces pa rnams gnad du bsnun te rtags thon par bya /
yang glo bur du byed dgos pa byung na khyad 'phags rig 'dzin sgom rim la phrin las snying po'i las chings sbyar ba kho na gtang yang mi rung ba ni med do /
!
/dam bsgrag dngos la rgyas pa nyin gsum du byas na legs pas /
dang po zhi bas brngan pa'i dam bsgrag pa ni /
las gzhung gang yin spyi dang /
bye brag khyad 'phags rig 'dzin gyi gzhung bsrangs rjes /
khrus chog zla ba'i bdud rtsi'i bum sgrub ltar khrus bum legs par bsgrubs /
gal che na gzungs sngags rnams dge slong bzhi sde sogs kyis grangs bsags /
sku gsung thugs rten byin can la mchog khrus gsol nas khrus bum du blugs /
thugs sgrub bsang brngan 'dod dgu'i rgya mtsho rgyas par gtang dgos pas byin rlabs nas mgron spyan 'dren mchod bstod kyi bar btang zhing /
gser skyems rtsa gsum kun 'dus dang sde brgyad mchod pa rgyas par bton la dngos gzhi'i sa bcad dang po'i sa khongs gzung /
de rjes bla gab med pa ri klung dang yul lha kun mthong ba'i sar phyin la /
dang po nyes tshogs bkru ba ni /
rang gi snying ga nas 'od zer 'phros pas ljongs kyi dkyil 'khor chen po 'dir mnga' bsgyur ba'i yul lha gzhi bdag gnas bdag gnyug mar gnas pa'i dkar phyogs kyi zo dor chen po /
rgya bal 'bras 'brug sogs kyi skabs thob dmigs bsal kha bsgyur /   bod khams skyong ba'i brtan ma bcu gnyis /
ya ma bcu gnyis /
skyong ma bcu gnyis /
dge bsnyen nyer gcig
/gangs chen nyer gcig
/brag phug brgyad /
phyogs bzhi'i brag ri /
mtsho chen bzhi /
lung lnga /
ljongs gsum /
'bros yul bzhi la sogs pa /
mnga' ris skor gsum /
dbus gtsang ru bzhi /
gnyan chen sde bzhi /
sgang drug gzhi bdag bcu gnyis /
chu bzhi'i dge bsnyen bzhi sogs mdo khams chu bzhi sgang drug gi gzhi gnas gter bdag
/mched dang rigs sras btsun mo blon 'bangs 'khor dang yang 'khor bcas pa thams cad dang /
gzhan yang 'dzam gling tha gru kho ra khor yug gi sa chu rdo shing gnyan pa la gnas pa rnams dang /
khyad par phog thug 'khon grib sogs kyi nyes pas phog pa thams cad /
dag byed khrus kyi cho ga'i mgron 'dir skad cig thang cig yud tsam la 'dus shing khrus kyi bya ba la dgyes shing gus pas 'khod par gyur cig
/sarba b+hU mi pa ti lo ka pa la A kar+Sha ya dzaH
gnyis pa thugs dam bskul ba ni /
slob dpon 'khor 'das yongs kyi rje btsan ma hA gu ru khyad par 'phags pa'i rig 'dzin skus srid gsum khyab cing khams gsum zil gyis gnon pa /
gsung gi drag sngags ldir bas dregs pa'i srog snying 'dren pa /
thugs mi g.yo mkha' khyab kyi dgongs rtsal rdzogs pas dregs byed ar la gtod pa /
zhi khro sprul pa'i 'khor lo nyi zer la rdul 'khrigs pa lta bu'i 'phro 'du glog ltar 'byed pa'i thugs srog las 'od zer lcags kyu dang /
las byed las bzhi'i ging chen gyi tshogs phyogs bcur rdo rje'i ser drag 'bebs pa bzhin 'phros pas /
srid pa gsum gyi sde brgyad 'byung po mthu chen pho mo rnams rang dbang med par phyag rgya bzhis btab te bkug par bsam /
rnga rol dbyangs dang bcas te /
hU~M:
nga ni pad+ma thod phreng rtsal :
sogs bka' nan rab brjid ltar /
phyir dengs shig :
bar sbyar /
byang gling dpal gyi rgyal mtshan gyi bka' nan rab brjid sbyor na /
hU~M hU~M hU~M:
rje btsun nga ni kun tu bzang :sogs nas /
oM AHhU~M sa ma ya :
bar sbyar /
gsum pa nag phyogs bskrad pa ni /
skabs 'dir sbyong chas rnams /
oM swA b+hA bas sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur :
oM AHhU~M lan gsum mthar ha ho hrI:sa byin gyis brlabs /
bkug pa ni lcags kyu'i phyag rgyas /
oM sarba b+hU ta A kar+Sha ya dzaH
zhes mgron bkug la /
zhi ba dang /
phyed ma /
drag po'i sbyong ba /
srung ba rnams khrus chog zla ba'i bdud rtsi ltar bya /
bzhi pa khrus ni /
de nas de bzhin gshegs pa sras dang bcas pa sogs khrus chog zla ba'i bdud rtsi ltar snod bcud spyi khrus bya ba las /
gzhi bdag gnas bdag yul bdag grong bdag gnyug mar gnas pa thams cad kyi /
tshe thog ma med pa nas bsags pa'i las dang nyon mongs pa zhe sdang las gyur pa'i brtan g.yo'i rten 'brel sogs sbyar la bkru /
byab pa'i slad du rma bya'i mdongs kyi dbus su zla ba la gnas pa'i hU~M yig gi mthar sngags phreng gis bskor ba rdo rje dang bcas pas byab pas /
gzhi bdag gnas bdag yul bdag grong bdag gnyug mar gnas pa thams cad kyi /
tshe thog ma med pa nas bsags pa'i las dang sgo gsum gyi nad gdon grib dang mi gtsang ba'i rigs thams cad du ba rlung gis bdas pa ltar byab par bsam la dar dkar rma bya'i mdongs kyis byab ste /
hU~M:
dkon mchog gsum gyi bden pa dang :
sogs sngags bcas zla ba'i bdud rtsi ltar la /
'dod gsol /
yul lha rnams kyis tshe thog ma med pa nas bsags pa'i las dang nyon mongs pa dug lnga las gyur pa'i brtan g.yo'i rten 'brel log pa'i rgud pa thams cad a pa na ya swA hA/
zhes byab /
srung ba'i slad du de dag gi sgo gsum phyin chad bar chad gang gis kyang mi tshugs pa'i phyir slob dpon gyi phyag mtshan rdo rje las rdo rje grangs med pa 'phros sogs zla ba'i bdud rtsi ltar /
hU~M:
ma skyes 'jigs pa med pa yi :sogs brjod bzhin rdo rje phyogs kun tu rgya gram du bzhag ste /
yul lha rnams brtan g.yo'i rten 'brel log pa'i rgud pa thams cad kyis mi tshugs par rak+Sha rak+Sha swA hA/
nam mkha' med par gyur na yang :sogs bden stobs brjod /
de nas dge legs shis pa'i slad du sangs rgyas byang sems dpag tu med pas /
slob dpon dang lhan cig shis pa brjod pa dang chabs cig lha yi me tog sil ma char du bsnyil bas dge legs kyi snang bas phyogs dus kun tu khyab par byas pa'i mos pa mdzod /
gang la ser sna rnam chags pa //
rnam 'joms dri ma med mdzad cing //
thugs zhi gnod pa mi mnga' des /
khyed la bde legs mdzad par 'gyur //
'dren pa gang zhig 'gro ba rnams //
thar pa'i lam du 'dzud mdzad cing //
chos rnams thams cad ston pa des /
khyed la bde legs mdzad par 'gyur //
ston pa rgyu ba rnams kyi rten //
sems can kun gyi don gyi phyir //
gang gis bde ba mnga' mdzad des /
khyed la bde legs mdzad par 'gyur //
skyob pa gang zhig byams pa yi //
thugs kyis 'gro ba 'di dag kun //
bu gcig bzhin du rtag bskyangs des /
khyed la bde legs mdzad par 'gyur //
gang zhig 'khor bar 'khor ba yis //
sems can kun gyi rten gyur cing //
gling dang dpung gnyen gyur pa des /
khyed la bde legs mdzad par 'gyur //
gang zhig chos kun mngon sum gyur //
gtsang zhing bslu ba mi mnga' la /
gsung gtsang gtsang mar mdzad pa des /
khyed la bde legs mdzad par 'gyur //
dpa' bo chen po gang skyes pa //
phun sum tshogs don 'byor gyur cing //
don grub tshogs kyang grub pa des /
khyed la bde legs mdzad par 'gyur //
gang zhig skyes pas sa rnams ni //
nags tshal bcas pa rab g.yos shing //
sems can thams cad rab dga' des /
khyed la bde legs mdzad par 'gyur //
byang chub snying por gshegs pa na //
sa dag rnam drug g.yos gyur cing //
bdud yid mi bder gyur pa des /
khyed la bde legs mdzad par 'gyur //
chos kyi 'khor lo bskor ba na //
'phags pa'i bden pa rnams gsung ba //
thub pa'i snyan pa gang byung des /
khyed la bde legs mdzad par 'gyur //
yid 'phrog gang gis mu stegs byed //
thams cad chos kyis pham mdzad cing //
tshogs kun dbang du mdzad pa des /
khyed la bde legs mdzad par 'gyur //
sangs rgyas khyed la bde legs mdzad //
brgya byin lhar bcas bde legs dang //
'byung po kun gyi bde legs ni /
khyed la rtag tu sbyin gyur cig
/sangs rgyas bsod nams mthu dag dang //
lha rnams kyi ni bsam pa yis /
khyed rnams 'dod don gang yin pa //
don de de ring grub gyur cig
/rkang gnyis khyed cag bde legs shog
/rkang bzhi khyed cag bde legs shog
/khyed cag lam 'gro bde legs shog
/phyir 'ong dag kyang bde legs shog
/nyin mo bde legs mtshan bde legs //
nyin ma'i gung la bde legs shing /
khyed cag kun du bde legs shog
/khyed cag sdig par ma gyur cig
/sangs rgyas lha rnams stong dag gis //
yongs su bskor te gshegs mdzad kyis //
sdang sems ldan pa rnams byer cig
/snying rje'i bdag nyid can rnams 'khod //
sangs rgyas rang sangs rgyas rnams dang //
dgra bcom slob pa'i bden tshig gis //
'jig rten mi phan byed pa rnams //
grong khyer 'dir ni stongs gyur cig
/sems can kun dang srog chags kun //
'byung po kun dang khyed cag kun //
bde ba 'ba' zhig ldan gyur cig
/thams cad nad rnams med par shog
/kun gyis bzang rnams mthong gyur cig
/gang yang sdig par ma gyur cig
/'byung po gang dag 'dir ni lhags gyur te //
sa dang bar snang dag na gnas pa rnams //
skye dgu rnams la rtag tu byams byed shog
/nyin dang mtshan du chos kyang spyod gyur cig
/ces sogs shis brjod rgya cher rol mo bcas bya'o //
bsang brngan 'dod dgu'i rgya mtsho'i bsang rabs /
kyai :
dang po bsang byung gang nas byung :sogs gzhung bsrang la /
chos sbyin gyi dbur /
slar yang bde gshegs kun gyi bgrod pa gcig pa'i lam skyabs sems kyi sdom pa 'dzin snyam pas dmigs pa 'di bzhin mdzod /
khyed rang rnams kyi mdun gyi nam mkhar seng ges btegs pa'i pad+ma dang zla ba'i steng du bcom ldan 'das shAkya thub pa la phyogs bcu'i sangs rgyas thams cad kyis bskor bar dmigs pa sangs rgyas dkon mchog
/theg chen gyi dam chos glegs bam brag ri brtsegs pa ltar bzhugs pa chos dkon mchog
/theg pa chen po'i byang sems bsam gyis mi khyab pas bskor ba dge 'dun dkon mchog ste /
de rnams la 'di nas byang chub ma thob bar du skyabs su 'gro snyam pas 'di'i rjes zlos mdzod /

phyogs bcu na bzhugs pa'i sangs rgyas dang byang chub sems dpa' thams cad bdag la dgongs su gsol /
bdag cag gzhi bdag gnas bdag sa bdag gi rigs su gtogs pa thams cad dus 'di nas gzung ste /
byang chub snying por mchis kyi bar //
sangs rgyas rnams la skyabs su mchi //
chos dang byang chub sems dpa' yi //
tshogs la'ang de bzhin skyabs su mchi //
lan gsum brjod pas /
khyed rnams kyi rgyud la skyabs 'gro'i sdom pa skyes par bsam /
slar yang bla na med pa'i byang chub mchog tu sems bskyed snyam pas 'di'i rjes zlos mdzod /
phyogs bcu na bzhugs pa'i sogs nas /
dus 'di nas gzung ste byang chub snying po la mchis kyi bar du /
ji ltar sngon gyi bde gshegs kyis //
byang chub thugs ni bskyed pa dang //
byang chub sems dpa'i bslab pa la //
de dag rim bzhin gnas pa ltar //
de bzhin 'gro la phan don du //
byang chub sems ni bskyed bgyi zhing //
de bzhin du ni bslab pa la'ang //
rim pa bzhin du bslab par bgyi //
lan gsum brjod pas /
khyed rnams kyi rgyud la byang sems kyi sdom pa thob byung snyam du mos mdzod /
de nas rang gzhan dga' ba sgom zhing smon lam gdab pa ni /
deng dus bdag tshe 'bras bu yod //
mi yi srid pa legs par thob //
de ring sangs rgyas rigs su skyes //
sangs rgyas sras su da gyur to //
da ni bdag gis ci nas kyang //
rigs dang mthun pa'i las brtsams te //
skyon med btsun pa'i rigs 'di la //
rnyog par mi 'gyur de ltar bya //
long bas phyag dar phung po las //
ji ltar rin chen rnyed pa ltar //
de bzhin ji zhig ltar ltas na //
byang chub sems ni bdag la skyes //
zhes rang dga' ba bsgom pa dang /
bdag gis de ring skyob pa thams cad kyi //
spyan sngar 'gro ba bde gshegs nyid dang ni //
bar du bde la mgron du bos zin gyis //
lha dang lha min la sogs dga' bar gyis //
zhes gzhan dga' ba bsgom du 'jug pa dang /
byang chub sems ni rin po che //
ma skyes pa rnams skye gyur cig
/skyes pa nyams pa med pa dang //
gong nas gong du 'phel bar shog
/byang chub sems dang mi 'bral zhing //
byang chub spyod la gzhol ba dang //
sangs rgyas rnams kyis yongs bzung zhing //
bdud kyi las rnams spong bar shog
/byang chub sems dpa' rnams kyis ni //
'gro don thugs la dgongs 'grub shog
/mgon po yis ni gang dgongs pa //
sems can rnams la de 'byor shog
/sems can thams cad bde dang ldan gyur cig
/ngan 'gro thams cad rtag tu stongs par shog
/byang chub sems dpa' gang dag sar bzhugs pa //
de dag kun gyi smon lam 'grub par shog
/ces smon lam gdab pa rnams kyang bya /
bsod nams 'di yis\u0f8e
lha yang dus su char 'beb cing //
lo tog phun sum tshogs par shog
/rgyal po chos bzhin byed gyur cig
/'jig rten dag kyang dar bar shog
/'jig rten bde zhing sogs smon lam gang shes gdab bo //
de yang /
dbu ma lugs kyi sems bskyed 'di //
sems can kun gyis legs thob na //
rdzogs pa'i sangs rgyas rgyur 'gyur zhes //
mdo dang bstan bcos rnams las gsungs //
zhes khyed rnams kyi rgyud la sangs rgyas kyi rgyu byang chub sems kyi sa bon thebs pa yin la /
de ltar na lam bden dam pa'i chos kyi snying po'i tshig 'di yang sbyin pa yin pas nyon la don tshul bzhin du sgrubs shig
/bsang brngan gzhung gi chos sbyin /
a :
skye med dbyings su lhun grub gsal :sogs nas /
de yis sangs rgyas myur du 'grub :
bar brjod la sbyin no //
dam bsgrag dngos nyin rer lan re bya dgos pas /
lnga pa sde brgyad snying nas drang zhing bkug pa ni /
rang nyid khyad par 'phags pa'i rig 'dzin gyis lha srin thams cad dgongs pas gzir bas thams cad dpa' bkong nga rgyal chags /
rgol ba'i nus stobs zad /
mthu dang rdzu 'phrul gzi brjid nyams te 'dar zhing 'dud par bsam la /
hU~M hU~M:
nga ni sangs rgyas kun gyi yab :sogs nas /
bka' nyan 'bangs su gyur :
ces dang /
byang gling sbyar na /
hU~M:
o rgyan pad+ma rgyal po yis :sogs nas /
sa ma ya la rtsen par mdzod :bar sbyar /
drug pa dam tshig gi dpang po rdo rje'i mna' chu byin par mos la /
hU~M:
sngon gyi bskal pa'i dang po nas :sogs nas dkyus ltar /
bdun pa mdos gtor brngan gyi sgo nas dam la gzhag pa byin rlabs dang bsngo ba /
rtag tu srung skyob phrin las mdzod :bar byas la /
bsang mchod kyi 'dod don gsol ba sogs nas rdzogs rim bar brjod pas mthar dbyung la /
bka' gter srung ma'i gtor chog spyi bye gang dgos /
las gzhung gang la bsten pa'i tshogs skong rgyas par bya ba sogs kyis las mjug bsdu ba ste zhi bas brngan pa'i dam bsgrag pa'o /
!
/nyin gnyis pa drag pos gzir ba'i dam bsgrag pa la /
rtsa gsum gang bsten spyi bye'i las gzhung bsrangs te /
khrus sgrub dang mchog khrus bya /
dngos gzhi'i dang po gser skyems gtong bas sa khongs gzung ba byas la /
rang gi snying ga nas sogs bkru mgron skyed cing bkug ste /
gnyis pa bskul ni /
slob dpon 'khor 'das yongs kyi rje btsan sogs nas /
phyag rgya bzhis btab ste bkug par bsam pa'i bar snga nyin ltar la /
hU~M:
nga ni pad+ma thod phreng rtsal :sogs dang /
phyir dengs shig :bar /
byang gling gi sbyar na /
hU~M hU~M hU~M:
rje btsun nga ni kun tu bzang :sogs /
oM AHhU~M sa ma ya :bar brjod /
gsum pa bskrad pa ni /
byin rlabs dang zhi drag phyed ma'i sbyong ba srung ba bcas /
bzhi pa khrus ni /
snod bcud spyi khrus bden stobs shis brjod bar rnams dang /
spro na byang sdom dang chos sbyin yang snga nyin ltar dang /
thugs sgrub bsang mchod bsdus pa bcas bya /
de nas sde brgyad khengs mdos 'jam mgon gsung ltar mdos byin rlabs spyan 'dren yan chad grub pa dang /
lnga pa sde brgyad drang bkug ni /
rang nyid khyad par 'phags pa'i rig 'dzin gyis lha srin thams cad dgongs pas gzir bas thams cad dpa' bkong nga rgyal chags /
rgol ba'i nus stobs zad /
mthu dang rdzu 'phrul gzi brjid nyams te 'dar zhing 'dud par bsam la /
hU~M hU~M:
nga ni sangs rgyas kun gyi yab :sogs nas /
bka' nyan 'bangs su gyur :
bar che ba brjod /
byang gling sbyar na /
hU~M:
o rgyan pad+ma rgyal po yis :sogs nas /
sa ma ya la rtsen par mdzod :
bar sbyar mthar /
drug pa dam gzhag dngos ni /
dam tshig rdo rje spyi bor bzhag :
oM badzra sa ma ya hU~M phaT:
nang mchod rdo rje'i rtses 'thor te /
dam tshig gi dpang po rdo rje'i mna' chu byin par mos la bdud rtsi 'thor zhing /
hU~M:
sngon gyi bskal pa'i dang po nas :sogs sngags mthar /
a ya ma du ru tsa sha na sa ma ya sma ra :
sa ma ya ma ti kra ma :
sa ma ya rak+Shan+tu :
sa ma ya tiSh+Tha lhan :
zhes brjod la /
bdun pa mdos gtor brngan gyis dam gzhag ni /
hU~M:
bla ma yi dam dkon mchog gsum :
sogs sde brgyad mdos bsngo byang shar klu bdud bar dang /
de rjes bka' nan rab brjid gzhung gi
/oM AHhU~M:
snang srid gzhir bzhengs sogs mdos sdus grangs bsags mthar /
glud byin rlabs bcas /
kyai :
snang zhing srid pa'i lha 'dre sogs kyis bsngos mthar /
brgyad pa gzir zhing chad tho bsgrag pas dam gzhag ni /
dregs pa thams cad mnga' 'bangs su tshud pa la mdos gtor 'dod yon gyis brngan pas dga' mgu yi rangs /
dam tshig gi rdo rje spyi bor bzhag cing tha tshig bsgrags te phrin las bcol bas dga' ba'i 'dzum mdangs bcas phrin las thog med du sgrub par khas blangs par bsam la /
slob dpon gyis rdo rje gdeng zhing rig rtsal sbar la /
las byang chad tho lan gsum mthar /
a ya ma du ru tsa sha na sarba b+hU ta badzra sa ma ya sma ra :
sa ma ya ma ti kra ma :
sa ma ya rak+Shan+tu :
zhes dang /
dgu pa slar yang nan gyis dam gzhag ni /
mdos la khrag chang bdud rtsi'i bran /
gser skyems sbreng zhing /
hU~M b+h+yo :
nyon cig snang srid sogs nas /
rdo rje'i tha tshig bro bor gyur :bar /
mthar rdzongs 'debs dang bcas /
sde brgyad khengs mdos kyi /
kyai :
da ni snang srid dregs pa'i sogs gshegs gsol bcas mdos ri rtser bskyal /
sku glud gnod pa'i phyogs su gtang /
de nas gtor bsngo dang /
las gzhung gi tshogs skong sogs gang rgyas kyis mjug bsdu ba ni drag pos gzir ba'i dam bsgrag pa'o /
!
/nyin gsum pa shin tu drag pos tshar gcod pa la /
snga dro las gzhung spyi bye dang khrus sgrub sngar bzhin rgyas par gtang /
phyi dro gro lod kyi las byang mchod pa byin brlab nas brtsam mdun rten zlog dkyil la dmigs pa'i bskyed bzlas thun sngags stong tshigs mchod bstod dang /
dngos gzhi'i dang po gser skyems gtong bas sa khongs gzung ba byas la /
gnyis pa bskul ni /
slob dpon 'khor 'das yongs kyi rje btsan sogs dang /
bka' nan rab brjid kyi /
hU~M:
nga ni pad+ma thod phreng sogs dang /
byang gling sbyar na de'i che skyed /
oM AHhU~M sa ma ya :bar dang /
gsum pa bgegs sbyong /
byin rlabs zhi drag phyed ma'i sbyong ba srung ba bcas /
bzhi pa brtan g.yo'i khrus sogs /
spro na byang sdom chos sbyin yang bya /
thugs sgrub bsang bsdus bcas kyi mthar /
lnga pa sde brgyad drang bkug
/hU~M hU~M:
nga ni sangs rgyas kun gyi sogs drang 'gugs dang /
byang gling sbyar na /
hU~M:
o rgyan pad+ma rgyal po sogs dam brdar phrin gzhol dang /
drug pa bdud rtsi dang /
bdun pa dpal gtor sde brgyad kyi bshos bus bskor ba la brten pa'i mdos gtor bsngo ba /
brgyad pa dam gzir chad tho bsgrag pa sngags dang bcas bka' nan rab brjid dkyus su bkod pa ltar dam bzhag la /
dgu pa nan gzhag
/hU~M:
nyon cig snang srid sogs nas /
bro bor gyur :bar btang nas /
gsol ka dang /
tshogs mchod bar bshags rjes /
bcu pa nag phyogs bka' 'das dam 'khu rnams bsgral bstab bya ba ni /
gro lod zlog pa'i las gzhung gi bskul sogs smad las gzhung bsrang la /
'gugs pa'i bden brjod skabs /
bstan dang 'gro ba'i spyi dgra /
khyad par du rdo rje'i tha tshig bka' nan phog pa'i sde brgyad 'byung po ma rungs pa bka' la mi nyan /
dam la mi sdod slar la 'khu zhing gshe ba'i smon lam log pa'i dam sri 'byung po gsar skyes kyi tshogs dang bcas pa thams cad srid pa gsum gyi khongs sogs sbyar /
lha srin zil gnon sngags /
badzra sarba duSh+TAM e ya ma ya ma ma hA de wa a ru dra mun mu thun mu thuM:
shu la dza :
rA tsa tsa :
g+h+r-i ba tsa dza :
rak+sha ra :
badzra sA d+hu tri :
haM shaM tri :
sa nA ga phu :
hur thums dza :
zhes pas gzir /
phur gdab kyi mgor byang gling bka' nan sbyar na /
hU~M:
che mchog pad+ma thod phreng rtsal :sogs sngags bcas dang /
hU~M:
bdag nyid rig 'dzin dpal chen po :sogs nas /
zhal bstab sngags kyi mthar /
aHyaHmaHduHru tsaHshaHnaHsa pa ri wA ra sarba duSh+TAM big+h+nAn sha trUn mA ra ya kha kha khA hi khA hi :
sarba duSh+TAM ha na ha na da ha da ha pa tsa pa tsa mA ra ya hU~M phaTa?:
ces sbyar /
shin tu rtsub na sde brgyad so so'i sngags gcun pa dang shi sa bstan pa sogs bya bar gsungs kyang de tshul zhal las shes par bya dgos so /

/tshogs la rol zhing lhag ma dang zlog byang /
ling ros bran pa'i sde brgyad kyi gtor ma gro lod kyi gtor zor nang du 'bul ba /
zor 'phang ba sogs rjes rim gtor zlog dang las byang dkyus ltar bya ba ni shin tu drag pos tshar gcod pa'i dam bsgrag pa'o //
sde brgyad gnad la chun pa'i rtags byung na /
slar khrus dang bsang dang gtor ma sogs kyis brngan rgya cher 'bul ba dang /
rten 'brel gyi dga' ston mtha' rgyas su bya zhing /
de ltar byas pa'i dgos pa ni /
zhi bas brngan dang drag pos gzir :
shin tu drag pos tshar gcod pa'i :
man ngag khyad par 'phags pa'i mchog :
rdo rje'i bka' nan cho ga 'di :
nus ldan gang gis brtsams pa na :
bod khams spyi dang bye brag la :
phan pa'i rten 'brel bla na med :
nad yams 'khrugs rtsod thams cad zhi :
char chu lo phyugs dpal g.yang rgyas :
bsam pa 'grub cing 'dod dgu 'du :
nag phyogs 'byung po tshar gcod cing :
sangs rgyas bstan pa yun du gnas :
de phyir snying rje dam tshig can :
pad+ma bdag gi brgyud 'dzin rnams :
gzhan don 'gro 'dul thabs chen po :
'di nyid kho nar brtson par bya :
zhes dang /
de ltar byas par gyur pa na :
dmag zlog nad rims yod na chad :
dmod ngan thub cing zor kha bzlog :
sad ser lo dgra 'byung mi 'gyur :
legs pa'i yon tan brjod las 'das :
la sgo sa 'byed bde bar 'gyur :
yul mkhar 'dzin na bkra shis brtan :
g.yul 'thab pa na rgyal bar 'gyur :
ban sngags mthu byed nus pa che :
sri dang shi kha chod par 'gyur :
lo legs 'bru phyugs smin par 'gyur :
dge legs tshogs 'phel bde skyid 'byung :
zhes gsungs so //
pad+ma'i phrin las nyin mor byed pa'i mthu //
legs byas khyung sngon skyes 'di drangs pas kyang //
dge legs phan bde'i pad+mo rab bzhad pas //
bstan 'gro legs tshogs sbrang rtsi'i phyug gyur cig
/ces pa'ang lcags sprel sprel zla drug pa'i tshes bcur bod yul bkra shis 'byung ba'i gnas mchog spa gro stag tshang seng+ge bsam 'grub nas las sbyor 'di brtsams pa'i tshe /
rnying sngags rgan po 'gyur med theg mchog bstan pa'i rgyal mtshan gyis 7kun gzigs mkhyen brtse rin po che'i gsung ri khrus sogs bsnan te zin bris su btab pa /
gangs can bde skyid dpal yon rgyas brtan gyi rten 'byung du smon pa bzhin 'grub par gyur cig
/sarba mang+ga laM//
dge'o ///
/
7skyabs rje rab 'byams rin po'i bka' dgongs bzhin slar zhib dpyad kyis gsal kha lta bu'i zhu bcos mang du song ba bcos nyes nor 'khrul song na snying nas bshags pa zhu dag mtha' ma'i sri zhu ba pad bkod sgam sprul pas 'bul lo //
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
