@#//
rgyal ba zhi khro tshe dpag med lha bcu gsum gyi dkyil 'khor chen po sgrub cing mchod pa'i cho ga yid bzhin sprin phung zhes bya ba bzhugs so //
gu ru pad+ma sid+d+hi hU~M/
khyab bdag dang po'i sangs rgyas 'od mi 'gyur //
bde chen 'chi med grub stsol tshe mtha' yas //
rigs brgya'i khyab bdag pad+ma sam+b+ha wa //
sku gsum rig 'dzin bla mas dge legs stsol //
mdo rgyud rgya mtsho'i bcud bsdus zab mo'i don //
thugs gter sgo 'byed mkhyen brtse nus mthu'i bdag
/bdud 'joms skye sprul rgod kyi ldem 'phru can //
rig 'dzin grub pa'i dpa' bo de la 'dud //
gang de'i ye shes gzigs pa'i rnam rol gyis //
snang srid dag pa'i 'khor lor yongs shar te //
rig 'dzin zhal lung snyan brgyud bdud rtsi'i chos //
zab don ro brgya'i bcud de shes bya'i gzhi //
rgya gzhung tsam gyi tshig dri la bsten nas /
khungs bral rtog bzo'i dkyil chog dbang bskur bcas //
grub gnyis thob 'dod smrig rgyur chu snyegs bzhin //
ngal ba lhur len 'bras med cir yang mthong //
de phyir thar 'dod skal bzang gdul bya'i tshogs //
nges gsang 'chi med grub pa'i bum bzang las //
tshe dpal bdud rtsi 'dod pa'i dad can don //
snyan brgyud 'bri la rtsa gsum gnang ba stsol //
de la 'dir gter ston rgya mtsho'i spyi phud 'khrul pa'i dri ma bral ba rig 'dzin chen po dngos grub rgyal mtshan las nye bar brgyud pa'i rtsa gsum tshe'i dkyil 'khor gyi cho ga 'dri ba la don gsum ste /
gang las byung ba'i brgyud pa'i rnam grangs mdo tsam bstan pa /
brgyud pa de las byung ba'i gdams pa dngos kyi sgo nas dkyil 'khor gyi cho gas gzhi bzung ba /
dbang len cing bskur bas rang gzhan gyi don sgrub pa'i tshul te gsum las /
dang po ni /
gdod ma'i mgon po kun tu bzang pos chos sku'i dbyings las ma g.yos par longs sku zhi khro rab 'byams kyi zlos gar du mas gsang chen rgya mtsho'i chos bstan pa de dag
/rgyal ba thams cad kyi mthu stobs kyi bdag nyid gsang ba'i bdag po phyag na rdo rje'am bcom ldan 'das rdo rje gzhon nu sogs las brgyud de /
gang dang rnam dbyer med pa rig 'dzin gyi slob dpon chen po pad+mA ka ra zhes grags pa de nyid la bab pa yin zhing /
grub pa'i slob dpon chen po de nyid kyis phyogs mtha'i skye bo rnams la gnang ste /
zab mo'i chos gter mtha' yas pa zhig mi phyed rdo rje'i phyag rgyas btab te sbas pa 'di dag gang gi rnam sprul rim par byon pa'i skyes chen rnams kyis spyan drangs te 'gro ba'i don mdzad pa yin la /
khyad par bod chos skyong ba'i rgyal po gdung rabs bod 'bangs dang bcas pa la nan tar gces pa'i gdams pa rnams /
byang phyogs zang zang lha brag gi gnas su sbed par mdzad pa longs spyod pa'i gang zag   o rgyan chen po'i thugs sras /
zhang sna nam rdo rje bdud 'joms kyi skye sprul du gter kha du ma las lung bstan pa rig 'dzin rgod kyi ldem 'phru can zhes grags pa'i rgyal rnga chen pos sa gsum g.yo bar mdzad pa gang nyid kyi sku gsung thugs yon tan phrin las kyi rnam par thar pa bsam las 'das pa zhig mchis na'ang /
'dir ma spros la /
skabs don gter ston chen po de nyid dgung lo drug cu pa'i steng /
me pho byi ba'i lo 'go zla ba'i nyi shu gsum gyi nub mo gnas chen ri rgyal bkra bzang gi shar mdun sna mo lung gi gzim khang du mnal ba'i tshul gyi dag pa'i snang bar 'chi med rdo rje'i sku brnyes pa gu ru gtso 'khor gsum dang slob dpon shrI sing ha paN chen bi ma la ste /
rig 'dzin rnam pa lngas dbang bskur bar mdzad pa'i zab lam dam pa tshe gur sbrags mar grags pa 'di nyid gnang ba yin la /
de lta bu'i gdams pa 'di nyid /
rang gi gter lung las zin pa'i las rgya gtsang rgyas sde pa mtshan ldan sprul pa'i yum chen zhes grags pa rgya gar gyi paN+Di ta nags kyi rin chen bod du byon pa'i skabs mi snang ba'i ril bu la brten te gsang yum mdzad pa /
phyis dgung lo smin kyang gzhon nu'i lang tsho can gyi ye shes kyi mkha' 'gro de nyid la snyan brgyud phyag len du bcas pa chig brgyud gdams te gnang /
des byang sems dge ba'i blo gros zhes grags pa grub pa'i dbang phyug dam pa de la bstsal zhing /
de nyid kyis slob ma g.yas ru bar phug pa sbas tshul gyi rnal 'byor ma chen mo grub chen ma brtson 'grus bzang mor grags pa zab lam rdzogs pa chen po'i rtogs pas thugs rgyud rnam par grol zhing /
lo gsum gyi bcad rgya sogs 'phral yun phal cher dka' thub bcud len dang rdo rje skyil krung mi bshigs pa sogs sgrub pa la rtse gcig tu gzhol bar mdzad pa de la gnang /
DA ki'i gtso mo des //
byang sems dam pa de las snyan brgyud yi ger bri ba'i gnang ba thob nas rtsa tshig tsam zhig yi ger 'debs par mdzad de /
thugs sras dam pa bu le spang sgang pa dpal ldan blo gros zhes mkhas btsun grub pa'i dpa' bo de nyid la rgyas par lan mang du bstsal zhing /
mthar grub chen ma de nyid zhing khams 'phos rjes /
dbu thod la dbu can gyi yi ge hrIHma ha ri ni sa zhes pa gser mdog rang byon du 'khrungs pa sogs spang sgang pa chen po'i sku tshe rang dang mnyam par byin gyis brlabs shing rje spang sgang pa  chen pos byang sems chen po dpal bkra shis stobs rgyal dbang po'i sde zhes thugs rje dang mthu stobs kyi mnga' bdag de la bstsal /
dbang po'i sdes grub chen ma'i rtsa tshig las cher spros te /
'gro mgon yid bzhin nor bu 'chi med rgya mtsho'i dpal sbyin zhes bya ba cung zad gab dkrugs kyi rnam pa ma bu gnyis mdzad cing rgya cher spel ba yin la /
khyad par du sku sras dam pa ngag dbang rig 'dzin rdo rje chos rgyal dpal bzang po bstan pa'i rgyal mtshan zhes gsang chen rgya mtsho'i mnga' bdag de la mdo rgyud gdams pa'i bdud rtsi bum pa gang 'byo mdzad cing zab chos 'di nyid kyi bka' babs gtad /
rig 'dzin mchog des rdo rje snying po'i bstan pa rgyas par mdzad /
thugs sras kyi gtso bo rgyal tshab dam pa sngags 'chang yongs kyi spyi phud yol mo ba bstan 'dzin nor bu la zab chos du ma dang lhan cig tu bstsal /
de nyid kyis gcung sgom smyon sprul sku grub pa'i 'khor los sgyur ba rgyal sras phyag rdor nor bu ngag dbang rin chen bstan 'dzin dpal bzang po la gnang /
bla ma dam pa de nyid kyis bdag la legs par bstsal ba yin la /
gter ston chen po'i yum gyis sras mchog rnam rgyal mgon po dad pa'i brgyud gral du 'jug par mdzad pas ngo mtshar brgyud par grags la /
dngos bstan byang gter la brgyud lugs chen po gsum yod pa las /
'di nyid yum brgyud kho na gtso che bar byas pa'o //
de ltar gang las byung ba'i brgyud pa'i rnam grangs mdo tsam bstan nas /
gnyis pa brgyud pa de las byung ba'i gdams pa'i sgo nas dkyil 'khor gyi cho gas gzhi bzung ba la gsum ste /
sbyor ba dang /
dngos gzhi dang /
rjes so //
sbyor ba ni /
sgrub chen gyi gzhung rnams las byung ba'i gnas mtshan nyid dang ldan pa'am /
dam pa gong mas byin gyis brlabs pa'i bkra shis pa'i gnas gang yang rung bar /
sa yi cho ga byas te dkyil 'khor tshul bzhin du bris pa dang /
dkyil 'khor gyi dbus su dbang rdzas dpal gtor rgyas bsdus gang rung /
tshe'i bum pa rgyan can /
ka pA la mtshan ldan bdud rtsis gang ba /
tshe ril tshe bcud /
mda' dar sna lnga /
dbang gi tsakli sogs phyag len ltar bkod pa'i mthar /
chu gnyis sngon du 'gro ba'i phyi mchod rnam lnga /
dbang po'i me tog la sogs pa'i nang mchod /
gsang mchod sman rag sogs ji ltar dgos pa'i yo byad mthong brgyud ltar bkod pa'i mdun du 'khod la /
dngos gzhi'i cho ga yang gsang thugs kyi sgrub pa'i phrin las rgyas 'bring bsdus gsum gang yang rung ba'am /
skabs 'brel phyag len ltar las byang 'bring po'i gzhung bsrangs la /
gzer lnga brgyud 'debs bdag bskyed rgyal chen bgegs gtor mchod bsngo bshags pa byin dbab sman raka gtor ma byin gyis brlab /
ting 'dzin rnam gsum 'byung rim /
gzhal yas lha bskyed sogs phyi dkyil dang lus dkyil gsal 'debs rnams ji bzhin par song mtshams /
tshe'i dkyil 'khor bskyed pa ni /
chos rgyal dbang po'i sdes khrigs su mdzad pa'i rtsa ba las bdag bskyed rang drag po rtsal du gsal ba'i spyi bor tshe dpag med bskyed /
mdun bskyed ni thun mong gi srung 'khor dbus su b+h+rU~M las thar pa chen po'i gzhal yas khang gru bzhi pa sgo bzhi pa mtshan nyid thams cad yongs su rdzogs pa'i dbus su zhes sogs bshad pas /
de'i don bzhin du nyams su len dgos shing chos rgyal dbang po'i sdes mdzad pa 'di kha'i lhan thabs su lag len dran pa'i gsal 'debs su dkyil 'khor tshom bu byed par gsungs pa gab dkrugs kyi rnam pa dang /
yang mdun bskyed sgrub dus gong gi 'phros las pad 'dab dang khyams sgo bcas pa'i lha dang /
mtshan nyid kun ldan gyi rten gzhal las khang yang bshad pas /
dkyil 'khor rdul tshon byed par mi 'gal zhing legs par mngon la /
de nas gong gi rtsa ba las bshad pa ltar skabs 'dir thun mong gi srung 'khor dbus su mdun bskyed sgrub cing /
bdag bskyed drag mthing gi lus dkyil skabs shugs bstan du 'byung ngo //
de'i tshul ni /
oM swa b+hA was sbyang /
stong pa'i ngang las mdun du pad zla'i steng du /
hU~M las sna tshogs rdo rje'i lte bar hU~M gis mtshan pa /
de las 'od zer 'phros rdo rje'i sa gzhi ra ba drwa ba gur bla bre ye shes kyi me rab tu 'bar ba'i srung ba'i 'khor lo'i nang du b+h+rU~M las thar pa chen po'i gzhal yas khang gru bzhi pa mtshan nyid thams cad yongs su rdzogs pa'i dbus su /
sna tshogs pad+ma 'dab ma brgyad pa'i lte bar rma bya chen po brgyad kyis btegs pa'i rin po che'i khri
/de'i steng du pad+ma dang zla ba'i gdan la gnas pa'i yi ge hrIHdmar po ring cha tshegs drag dang bcas pa las 'od 'phros /
don gnyis byas tshur 'dus yongs su gyur pa las bcom ldan 'das tshe dang ye shes dpag tu med pa sku mdog dmar po byi ru'i lhun po la nyi ma shar ba ltar dmar ba zhabs gnyis rdo rje'i skyil krung gis bzhugs pa /
phyag gnyis mnyam gzhag gi steng na tshe'i bum pa bsnams pa /
rin po che'i rgyan dang /
dar gyi na bza' sna tshogs gsol ba 'od kyi rang bzhin can du gyur /
'dab ma bzhi la shar nas rim bzhin ha ri ni sa yongs su gyur pa las /
shar du rdo rje tshe'i mkha' 'gro ma dkar mo shel gyi bum pa bsnams pa /
lho ru rin chen tshe'i mkha' 'gro ma ser mo gser gyi bum pa bsnams pa /
nub tu pad+ma tshe'i mkha' 'gro ma dmar mo byi ru'i bum pa bsnams pa /
byang du las kyi tshe'i mkha' 'gro ma sngon mo g.yu'i bum pa bsnams pa /
thams cad kyang mnyam pa'i stabs kyis bzhengs pa rus pa dang rin po ches brgyan pa /
dar gyi na bza' can du gyur /
shar lho nas mtshams bzhir rim bzhin ra tsa hri ya yongs su gyur pa las /
shar lhor rdo rje rigs kyi ging dkar po rdo rje 'dzin pa /
lho nub tu rin chen rigs kyi ging ser po rin chen bsnams pa /
nub byang du pad+ma rigs kyi ging dmar po pad+ma bsnams pa /
byang shar du las kyi rigs kyi ging ljang gu ral gri bsnams pa /
g.yon pa sdigs mdzub mdzad pa khro bo'i cha lugs can dur khrod kyi chas kyis brgyan pa me phung 'bar ba'i dbus na 'gying bag tu bzhugs shing /
tshe'i bar chad thams cad bsrung bar gyur /
phyi rol gyi khyams la /
shar du dkar mo 'bum sde /
lho ru ser mo 'bum sde /
nub tu dmar mo 'bum sde /
byang du sngon mo 'bum sde /
g.yas pa thams cad rang mdog dang mthun pa'i mda' dar dang /
g.yon pa thams cad rang mdog dang mthun pa'i bum pa bsnams pa /
tshe 'gugs pa'i phrin las mdzad cing bzhugs par gyur /
sgo bzhi'i shar du lcags kyu ma dkar mo /
lho ru zhags pa ma ser mo /
nub tu lcags sgrog ma dmar mo //
byang du dril bu ma ljang gu rnams g.yas rang rtags kyi mdog dang mthun pa'i mda' dar dang /
g.yon pa thams cad rang mdog dang mthun pa'i bum pa bsnam pa'i sku can /
snang la rang bzhin med par gyur /
zhes brjod /
dbang bskur ba ni /
dus gsum sangs rgyas thams cad kyis //
dbang bskur byin gyis brlabs pa ltar //
rigs kyi bdag pos dbang bskur bas //
sku gsung thugs su lhun gyis grub //
oM AHhU~M hrIHAHa b+hi Shiny+tsa hU~M/
spyan 'dren ni /
hU~M:
sngon gyi bskal pa'i dang po la :
zhes pa nas bzhengs bskul bar btang /
de rjes /
hU~M/
nub phyogs bde ba can gyi zhing khams nas /
bcom ldan mgon po ye shes tshe dpag med //
bla ma yi dam mkha' 'gro'i tshogs bcas rnams //
'chi med tshe yi lha tshogs 'khor dang bcas //
rang byung ye shes brda yi glus bskul nas //
phyag rgya rol pa'i gar gyis spyan 'dren na //
lhun grub gzhal yas gnas 'dir gshegs su gsol //
lhun grub gzhal yas gnas su gshegs nas kyang //
bdag dang skal ldan rigs kyi bu rnams la //
'chi med tshe yi dngos grub bstsal du gsol //
de rjes /
skye 'gag 'gyur med kyi rjes /
'jig rten 'dren pa'i zhes sogs kyis bstod /
phyi nang sbyor sgrol sman raka gtor gsum gyis mchod /
rtags bstod sogs gzhung ltar bya /
bsnyen pa sum brgya nyer gcig gi rjes su /
oM a mA ra Ni dzI wan+ti ye swA hA/
zhes ci mang bzla zhing 'od zer spro bsdu sogs kyi rjes dzapa? bskul dang /
le'u bdun gsol 'debs sogs skabs dang sbyar /
don bstod dang chos srung mchod pa /
tshogs kyi 'khor lo'i mchod pa rtsa gsum skong gsol yan btang ba sogs kyis dkyil 'khor gyi cho gas gzhi bzung ba legs par song nas /
rtsa ba'i sa bcad gsum pa /
dbang len cing bskur bas rang gzhan gyi don sgrub pa'i tshul la gnyis te /
rang nyid kyi don du gzhung ltar dbang len pa dang /
slob ma rjes su 'dzin pa'i cho ga'o //
de yang dang po snga 'gyur bka' gter gyi gzhung chen phal che ba las bshad cing /
dpyod ldan rnams nyams su bzhes mod kyang /
deng sang phal cher lag len mi byed pa'i rgyun 'byams sna tshogs 'dug cing /
'khrul med rig 'dzin dam pa rnams kyi gsung sgros dang phyag rgyun la /
gang zag dbang po rab 'bring tha ma dang sbyar bas /
dang po ltar na /
bdag mdun gyi dkyil 'khor chig chod blo 'das gdod ma'i 'khor lor thag chod pas /
phyi rol du dkyil 'khor bsgrubs te dbang len pa sogs mi dgos la /
dbang po 'bring la spyi bor bla ma dang 'khor lo'i mgon po dbyer med la dbang bzhi byin gyi rlabs kyi tshul du len pa yin no //
phyi ma ltar na rang byung rang shar gyi rgyud las /
rang nyid dbang len bla ma yis //
las kyi slob dpon byed par bsam //
dbang gis sgrib sbyong dngos grub thob //
dngos grub blang ba'i cho ga bya //
zhes gsungs pa ltar yin pas /
slob ma la bskur ba ji bzhin du rang gis len zhing /
rtsa ba'i bla mas las slob byed par mos /
de ltar len pa'i tshul ni /
na mo shes bya'i sgrib dag phyir //
bum pa bkra shis rdzas kyis bkang //
skal ldan bu yi lus bkrus pas //
dbang mchog bskur ba'i snod du shog
/ces las bum gyi chus bkrus bgegs bskrad phrin las ltar bya /
maN+Dal 'bul ba ni /
gsang sngags lam rim las /
sgrub dang mchod pa'i maN+Dal gnyis su 'bul //
ces gsungs pas /
sgrub pa'i maN+Dal tshom bu lnga pa dang /
mchod pa'i maN+Dal bdun mar bshad pas /
'dir mchod pa'i maN+Dal ltar bya ba skabs su babs pas 'bul ba'i tshul ni /
oM badzra b+hU mi AHhU~M/
gzhi yongs su dag pa dbang chen gser gyi sa gzhi /
oM badzra re khe AHhU~M/
phyi lcags ri khor yug gi ra bas yongs su bskor ba'i dbus su hU~M ri'i rgyal po ri rab /
shar lus 'phags po /
lho dzam bu'i gling /
nub ba lang spyod /
byang sgra mi snyan /
nyi ma /
zla ba /
dbus su lha dang mi'i dpal 'byor phun sum tshogs pa /
gang yang ma tshang ba med cing tshang zhing yid du 'ong ba dang bcas pa 'di nyid bla ma dang 'khor lo'i mgon po tha mi dad pa'i spyan lam du /
bdag nyid 'jug cing dbang bskur zab mo zhu ba'i yon du dbul bar bgyi'o //
thugs rjes 'gro ba'i don du bzhes su gsol //
bzhes nas bdag la byin gyis brlab tu gsol //
gu ru rat+na maN+Dal pU tsa me g+ha sa mu dra s+pha ra Na sa ma ye AHhU~M/
zhes phul /
de rjes gsol btab ni /
bla ma tshe dpag med pa yis //
bdag sogs 'khor ba las bsgral nas //
mi bskyod rdo rje ye shes che //
'chi med tshe dbang bskur du gsol //
lan gsum /
skyabs su 'gro ba ni /
'gro ba'i dpal mgon thugs rje can //
bcom ldan tshe yi lha tshogs la //
deng bzung byang chub ma thob bar //
bdag dang 'gro kun skyabs su mchi //
lan gsum /
sems bskyed pa ni /
sems bskyed 'gro ba kun don du //
'chi med lha tshogs bsgrubs nas ni //
gang la gang 'dul phrin las kyis //
'gro don skyong bar sems bskyed do //
lan gsum /
ye shes dbab pa ni /
swa b+hA was sbyang /
skad cig gis stong pa'i ngang las gnas khang b+h+rU~M las thar pa chen po'i zhes pa nas sgo ma'i bar du bskyed /
snang la rang bzhin med par gyur pa'i gnas gsum las 'od zer 'phros rtsa gsum zhi khro rab 'byams kyi lha tshogs mdun gyi nam mkhar sprin phung gtibs pa ltar byon te /
rang gi lus ngag yid gsum la sib sib thim par gyur /
hU~M/
nub phyogs bde ba can gyi zhing khams su //
zhes gzhung ltar spyan 'dren tshig gis ye shes pa dbab /
tshe mda' g.yab cing /
hrIH
dkar mo mgyogs ma zhi ba'i las mdzad ma //
rdo rje rigs kyi mkha' 'gro 'bum dang bcas //
tshe bdag chen mo mkha' 'gro'i tshogs rnams kyis //
rdo rje tshe mchog 'gugs pa'i las mdzod cig
/oM a mA ra Ni dzI wan+ti ye swA hA/
hrIH
ser mo mgyogs ma rgyas pa'i las mdzad ma //
rin chen rigs kyi mkha' 'gro 'bum dang bcas //
tshe bdag chen mo mkha' 'gro'i tshogs rnams kyis //
rdo rje tshe mchog 'gugs pa'i las mdzod cig
/oM a mA ra Ni dzI wan+ti ye swA hA/
hrIH
dmar mo mgyogs ma dbang gi las mdzad ma //
pad+ma rigs kyi mkha' 'gro 'bum dang bcas //
tshe bdag chen mo mkha' 'gro'i tshogs rnams kyis //
rdo rje tshe mchog 'gugs pa'i las mdzod cig
/oM a mA ra Ni dzI wan+ti ye swA hA/
hrIH
sngon mo mgyogs ma drag po'i las mdzad ma //
las kyi rigs kyi mkha' 'gro 'bum dang bcas //
tshe bdag chen mo mkha' 'gro'i tshogs rnams kyis //
rdo rje tshe mchog 'gugs pa'i las mdzod cig
/oM a mA ra Ni dzI wan+ti ye swA hA/
de rjes dbang rdzas rnams rim par spyi bo'i thog tu len zhing /
rnam bum slob dpon gyi spyi bor bzhag ste /
oM/
bde chen sku yi dkyil 'khor nas //
bcom ldan rdo rje tshe dpag med //
bla ma lha yis dbang bskur bas //
lus kyi sgrib pa kun dag nas //
'jig med sku yi dbang thob shog
/tshe lha'i sku mgrin par bzhag ste /
AH
bde chen gsung gi dkyil 'khor nas //
bcom ldan rdo rje tshe dpag med //
yi dam lha yis dbang bskur bas //
ngag gi sgrib pa kun dag nas //
'gag med gsung gi dbang thob shog
/khros nag gi sku snying khar bzhag la /
hU~M/
bde gshegs thugs kyi dkyil 'khor nas //
bcom ldan rdo rje tshe dpag med //
mkha' 'gro ma yis dbang bskur bas //
yid kyi sgrib pa kun dag nas //
'khrul med thugs kyi dbang thob shog
/dpal gtor gyi steng du brgyud pa'i bla ma tho brtsegs su bsgoms pa thams cad kyis phyag na tshe bum bsnams te rim bzhin du dbang bskur bar mos la dpal gtor lag tu blangs te /
chos sku kun bzang yab yum la gsol ba 'debs so //
'chi ba med pa tshe'i dngos grub bstsal du gsol //
oM a mA ra Ni dzI wan+ti ye swA hA/
longs sku zhi khro rab 'byams la gsol\u0f8e\u0f8e
sprul sku phyag na rdo rje la gsol\u0f8e\u0f8e
o rgyan pad+ma 'byung gnas la gsol\u0f8e\u0f8e
lha lcam mkha' 'gro rnam gnyis la gsol\u0f8e\u0f8e
sna nam gter ston yab sras la gsol\u0f8e\u0f8e
mtshan ldan sprul pa'i yum chen la gsol\u0f8e\u0f8e
byang sems dge ba'i blo gros la gsol\u0f8e\u0f8e
grub chen brtson 'grus bzang mo la gsol\u0f8e\u0f8e
dran chog dpal ldan blo gros la gsol\u0f8e\u0f8e
chos rgyal mang ga'i mtshan can la gsol\u0f8e\u0f8e
rig 'dzin ngag gi dbang po la gsol\u0f8e\u0f8e
rig 'dzin stobs ldan dpa' bo la gsol\u0f8e\u0f8e
bya btang phyag rdor nor bu la gsol\u0f8e\u0f8e
drin can rtsa ba'i bla ma la gsol ba 'debs so //
'chi ba med pa tshe'i dngos grub bstsal du gsol //
oM a mA ra Ni dzI wan+ti ye swA hA/
de rjes dpal gtor gnas gsum du reg cing mthar spyi bor bzhag ste /
sangs rgyas byang chub sems dpa' dang //
dpa' bo rnal 'byor ma rnams kyis //
sku yi tshe dbang lus la skur //
gsung gi tshe dbang ngag la skur //
thugs kyi tshe dbang sems la skur //
skye med sku la 'gag med gsung //
'khrul med thugs kyi dbang thob shog
/de rjes mtha' rten rigs bzhi'i dbang ni rdo rje rigs kyi dbang rten rgya gram dpral bar bzhag ste /
rdo rje rigs kyi lha tshogs kyis //
mi mthun bar chad rkyen sel nas //
tshe srog brag las sra ba yi //
'jig med rdo rje'i dbang thob shog
/oM badzra A yu She swA hA/
skal ldan bdag cag rnams kyi tshe srog rdo rje'i brag las sra ba'i dbang dang ldan par gyur cig
/ces 'jam rol dang bstun me tog 'thor /
rin chen rigs kyi dbang rten bum pa rna ltag g.yas su bzhag ste /
rin chen rigs kyi lha tshogs kyis //
mi mthun bar chad rkyen sel nas //
tshe rgyun chu las ring ba yi //
zad med gter gyi dbang thob shog
/oM rat+na dz+nyA na swA hA/
skal ldan bdag cag rnams kyi tshe rgyun chad med pa chu bo'i rgyun ltar ring ba'i dbang dang ldan par gyur cig
/pad+ma rigs kyi dbang rten me tog ltag par bzhag ste /
pad+ma rigs kyi lha tshogs kyis //
mi mthun bar chad rkyen sel nas //
tshe dpal me tog rgyas pa yi //
dpag med rdo rje'i dbang thob shog
/oM pad+ma dz+nyA na swA hA/
skal ldan bdag cag rnams kyi tshe dpal me tog bzhin du rgyas pa'i dbang dang ldan par gyur cig
/las kyi rigs kyi dbang rten nyi zla rna ltag g.yon du bzhag ste /
las kyi rigs kyi lha tshogs kyis //
mi mthun bar chad rkyen sel nas //
tshe srog nyi zla gsal ba yi //
'grib med rdo rje'i dbang thob shog
/oM karma dz+nyA na swA hA/
skal ldan bdag cag rnams kyi tshe srog nyi zla ltar gsal ba'i dbang dang ldan par gyur cig
/de rjes tshe bum lhar gsal ba rang la thim par mos la spyi bor blangs te /
bcom ldan mgon po ye shes tshe dpag med //
sku mdog dmar gsal byi ru'i lhun po 'dra //
mtshan tsam thos pas dus min 'chi ba 'joms //
yid la dran pas tshe yi dngos grub ster //
skal ldan rigs kyi bu la dbang bskur bas //
'chi med tshe yi dngos grub bstsal du gsol //
oM a mA ra Ni dzI wan+ti ye swA hA/
me tog 'thor zhing 'jam rol bcas /
tshe dbang du gyur cig
/dbang dngos grub tu gyur cig
/mi shigs pa'i rdo rjer gyur cig
/mi 'gyur ba'i g.yung drung du gyur cig
/mi nub pa'i rgyal mtshan du gyur cig
/lo brgya thub par gyur cig
/ston brgya mthong bar gyur cig
/de nas tshe ril gnas gsum du gtugs shing /
'jig pa med pa sku'i dbang dang ldan par gyur cig
/'gag pa med pa gsung gi dbang dang ldan par gyur cig
/'khrul pa med pa thugs kyi dbang dang ldan par gyur cig
/bkra shis tshe rten dpal gyi zas //
snying po 'dus pa'i bcud 'di ni //
de ring bu yis bza' bar byos //
'di zos bcom ldan tshe dpag med //
zhal mthong 'gyur bar gdon mi za'o //
zhes tshe ril la rol /
de nas lag g.yon gyis tshe chang gi ka pA la bzung /
g.yas pas mda' dar g.yab /
mde'u'i rtses dbus dang phyogs bzhir dkrugs shing /
mkha' 'gro rigs lnga 'bum sdes tshe'i dbang bskur bar mos te /
tshe bdag chen mo dkar mo 'bum sde'i tshogs //
shar phyogs yongs kyi tshe srog kun bsdus nas //
bdag dang skal ldan rigs kyi bu rnams la //
tshe 'di spel la srog 'di brtan par mdzod //
oM dz+nyA na A yu She swA hA/
tshe bdag chen mo ser mo 'bum sde'i tshogs //
lho phyogs yongs kyi tshe srog kun bsdus nas //
bdag dang skal ldan rigs kyi bu rnams la //
tshe 'di spel la srog 'di brtan par mdzod //
oM rat+na dz+nyA na A yu She swA hA/
tshe bdag chen mo dmar mo 'bum sde'i tshogs //
nub phyogs yongs kyi tshe srog kun bsdus nas //
bdag dang skal ldan rigs kyi bu rnams la //
tshe 'di spel la srog 'di brtan par mdzod //
oM pad+ma dz+nyA na A yu She swA hA/
tshe bdag chen mo sngon mo 'bum sde'i tshogs //
byang phyogs yongs kyi tshe srog kun bsdus nas //
bdag dang skal ldan rigs kyi bu rnams la //
tshe 'di spel la srog 'di brtan par mdzod //
oM karma dz+nyA na A yu She swA hA/
tshe bdag chen mo smug mo 'bum sde'i tshogs //
dbus phyogs yongs kyi tshe srog kun bsdus nas //
bdag dang skal ldan rigs kyi bu rnams la //
tshe 'di spel la srog 'di brtan par mdzod //
oM bud+d+ha dz+nyA na A yu She swA hA/
slar yang mda' dar g.yab cing dkrugs pas /
oM puN+ye puN+ye ma hA puN+ye a pa ri mi ta A yuHpuN+ye dz+nyA na saM b+ha ro pa tsit+ta ye swA hA/
zhes bzla zhing spyi bor blang lce thog tu myang /
de nas tshe chang gi rgyas 'debs pa ni /
srin lag gis bdud rtsi'i steng nas blangs te /
oM/
dus gsum bde gshegs rgyal bas byin brlabs pa'i //
'chi med tshe yi rang bzhin yi ge oM//
skal ldan bu yi dpral bar bzhag pa yis //
'jig med sku yi dbang mchog thob par shog
/kA ya sid+d+hi oM/
tshe chang gi bar nas srin lag gis blangs te mgrin par bzhag
/AH
dus gsum bde gshegs rgyal bas byin brlabs pa'i //
'chi med tshe yi rang bzhin yi ge AH
skal ldan bu yi mgrin par bzhag pa yis //
'gag med gsung gi dbang mchog thob par shog
/wA ka sid+d+hi AH
tshe chang gi zhabs nas srin lag gis blangs te snying gar bzhag
/hU~M/
dus gsum bde gshegs rgyal bas byin brlabs pa'i //
'chi med tshe yi rang bzhin yi ge hU~M//
skal ldan bu yi snying gar bzhag pa yis //
'khrul med thugs kyi dbang mchog thob par shog
/tsit+ta sid+d+hi hU~M/
tshe sba ba ni /
rang nyid skad cig gis khro rgyal rta mgrin sku mdog dmar po zhal gcig phyag gnyis pa /
zhabs gnyis stangs stabs su bgrad de bzhugs pa /
phyag gnyis mda' gzhu 'gengs pa /
gzhu stod la 'brug sgra 'ur 'ur sgrog pa /
gzhu smad la glog dmar chem chem 'khyugs pa /
mde'u las thog ser chem chem 'beb pa /
zhal gdangs shing mche ba gtsigs pa /
spyan gsum dang ldan zhing /
dbu skra kham nag gyen du 'khyil zhing spyi gtsug na rta mgo ljang gu rta skad sgrog pa /
dur khrod kyi chas kyis brgyan pa zhabs dbang chen gser gyi sa gzhi la btegs pa /
dbu tshangs pa'i 'jig rten na sleb pa /
sku ri rab la stegs mdzad par gyur /
hrIHpad+mAn+ta kr-ita h+ya g+h+rI wa hu lu hu lu hU~M phaT/
ces bdun tsam bzla
/dpal rta mgrin   de'i nga rgyal gyis /
snying ga dpung pa dang dpung tshigs gnyis sogs la rdo rje rgya gram gyi phyag rgya yis rgyas btab pa mthar lus thams cad la bskor te snying gar 'jog pa dang bstun /
dang po rtse gcig sems kyi rgya //
gnyis pa thabs dang shes rab rgya //
gsum pa sku gsung thugs kyi rgya //
bzhi pa tshad med bzhi yi rgya //
lnga pa ye shes lnga yi rgya //
drug pa rta mgrin dbang gi rgya //
bdun pa chos kyi dbyings kyi rgya //
rgya bdun rim gyis btab pa la //
su yang 'da' bar ma byed cig
/slar yang rdo rje snying gar bzhag ste /
chos kyi dbyings su tshe sbas pas //
dus gsum sangs rgyas mi gzigs na //
gnod byed bgegs kyis lta ci smos //
de ltar nga yis tshe sbas so //
oM badzra rak+Sha rak+Sha hU~M/
de rjes dam bzhag gi slad du rdo rje spyi bor bzhag ste /
de ring phyin chad bu khyod kyi //
tshe dpag med mgon nga yin gyi //
nga yis ji ltar bsgo ba bzhin //
de ltar khyod kyis bya dgos so //
nga la brnyas par ma byed par //
gus par ci nus mchod par gyis //
sa ma ya na ra kan //
gtso bos ji ltar bka' bstsal pa //
de dag thams cad bdag gis bgyi //
lan gsum /
gong ltar maN+Dal 'bul zhing /
tshang zhing yid du 'ong ba 'di nyid /
bla ma dang 'khor lo'i mgon po tha mi dad pa'i spyan lam du bdag nyid 'jug cing dbang bskur zhus pa'i bka' drin gtang rag tu dbul bar bgyi'o //
zhes sogs kyi 'don pa bsgyur /
deng nas brtsam ste bdag bran du /
khyod la bdag ni 'bul lags na /
khyod kyi slob mar gzung ba dang //
cha yis kyang ni spyad du gsol //
gnyis pa slob ma rjes su 'dzin pa'i cho ga ni /
skabs su babs pa'i tshe dbang byed spro na /
gong ltar las brda sprod mtshams sbyar dang /
lag len dang /
dmigs pa gong 'og sogs rgyun ldan bla ma'i phyag bzhes nyams su myang bar bya'o //
cho ga'i rjes kyi rim pa thugs sgrub ltar bya zhing mdun gyi dkyil 'khor bsdu tshul dang gshegs gsol snga 'gyur spyi ltar ro //
de dag gis rim pa bshad pa ltar ma tshang ba med pa nye bar bsdus te bstan zin to //
bslu med gtan gyi skyabs gnas pad+ma 'byung //
bla med bstan pa'i gzhung lugs rnying ma ba //
'khrul med rig 'dzin brgyud pa'i tshogs bcas rnams //
bka' drin dran pas slar yang phyag bgyi'o //
gangs can phan bde'i myu gu spel ba'i sprin //
rnam dpyod mdo rgyud bshad sgrub zab mo'i lam //
log rtog 'thor rlung drag po'i byed pa 'gas //
chos dbyings nam mkha'i klong du thim nye bar //
rig 'dzin pad+ma'i byin rlabs rdzu 'phrul gyis //
da skabs gangs can lha lam yangs pa'i ngos //
dri med bka' gter chos kyi nyin byed kyis //
yongs gang skal bzang pad+mo'i gnyen du gyur //
e ma de 'dra'i rdzogs ldan dga' ston la //
rang cag bstan sgor zhugs pa'i rig sngags 'chang //
thos bsam sgom dang 'chad rtsod rtsom pa yis //
snga 'gyur bstan pa spel la cis mi spro //
gnas skabs tshe yi dbang la rten bcas nas //
mthar thug gdod ma'i sa la legs sbyor ba //
zab cing khyer bde dpyod ldan tshim pa'i chos //
theg mchog snying po'i bstan las gzhan ci zhig
/deng sang bla ma rgyud sde'i snying po dag
/zab par slob kyang lag len 'phrang rdugs pa'i //
sgro btags gcam bu'i tshig la mi re bar //
tshig nyung don 'dus rgya che 'di brtsams so //
dge des lam gyi bar chad nyer zhi nas //
tshe dpal dbyar gyi mtsho bzhin rab 'phel zhing //
'chi med rig 'dzin pad+mA ka ra yi //
go 'phang bde blag 'grub pa'i bkra shis shog
/de ltar gter ston rig 'dzin chen po dngos grub rgyal mtshan gyi zab chos tshe gur sbrags mar grags pa bla ma zhi khro tshe dpag med lha bcu gsum gyi dkyil 'khor chen po sgrub cing mchod pa'i cho ga yid bzhin sprin phung zhes bya ba 'di nyid grub rigs rdo rje 'dzin pa'i bshes gnyen bla ma chos nyid rang grol gyis bskul ngor /
thams cad mkhyen pa ngag gi dbang phyug blo bzang rgya mtsho'i sde sogs 'khrul med dam pa du ma'i zhabs pad spyi bor brten pa /
lha rigs shAkya'i dge slong rdo rje 'dzin pa theg pa mchog gi rnal 'byor /
rig sngags 'chang ba pad+ma phrin las kyis chos rgyal dbang po'i sde'i gsung la gzhi byas /
dam pa gong ma'i phyag len gyis brgyan te /
rang gnas chos smra ba'i 'dun sa /
thub bstan rdo rje brag gi bla brang yang rtser dbo zla ba'i dmar phyogs dga' ba gsum pa'i tshes la sbyar ba'o //
sarba mang+ga lam //

//
