@#//
rdo rje gro bo lod kyi bsnyen yig rta ljang dbang po zhes bya ba bzhugs //
rab 'jigs khro rgyal 'chol ba'i stangs stabs kyis //
sde brgyad snying dbugs lkog mar 'byin byed pa //
rig 'dzin bla ma rdo rje gro bo lod //
bsnyen thabs rta ljang dbang po deng 'dir shar //
de la 'dir b+h+rU~M mtshan rdo rje rwa gdengs thog mda'i rgya can gyi nang tshan rdo rje gro bo lod kyi bsnyen pa bya ba la /
gnas yid du 'ong bar bris 'bur gyi sku bshams /
de'i mdun du stegs bu dri bzang pos chag chag btab pa'i khar sgrub gtor dar gyi cod pan can sku rten tsaka li btsugs pa /
sman raka
/phyi nang gi nyer spyod /
bka' srung ma gza' rdor gsum /
brtan ma bcu gnyis /
rgyal chen bzhi /
bgegs kyi gtor ma /
gu gul /
yungs kar /
thod rnga /
rdor dril sogs mkho ba'i yo byad rnams 'du byas /
kha lho nub tu blta ba'i gdan 'og tu g.yung drung ris 'bri ba dang /
gzhi bgegs la bka' bsgo
/mtshams gcod rgyal chen tho 'dzug rnams gzhan dang 'dra /
las byang gzhung bsrang /
tshogs 'khor brtan skyong dkyus bzhin bya /
ngag dang phreng ba byin gyis brlabs /
de nas lha la sems gtad rnam pa gsal ba dang /
rtse gcig dngos su lta ba'i nga rgyal gyis //
zhes pa'i don bzhin rang lus mngon rtogs las 'byung ba bzhin lha'i rgyan cha lugs phyag mtshan sogs me long la gzugs brnyan shar ba bzhin gsal la dwangs pa bris pa dang lder bzo lta bu'i gdos bcas ma yin pa /
rang dang lha tha dad par rtog btags kyi mos blos tsam ma yin pa'i rang rig don gyi pad+ma thod phreng rtsal gdod ma nas yod pa rang ngo 'phrod pa'i rdo rje gro bo lod dngos de yin snyams pa'i nga rgyal brtan po dang ldan pa'i ngang nas /
thugs kar pad+ma dmar po 'dab ma brgyad pa de'i steng du nyi ma'i dkyil 'khor /
de'i dbus su rig pa dbang drag lhun gyis grub pa'i brdar hU~M smug nag gi mthar yi ge bco lnga /
de'i phyi rol du bco brgyad pa /
de'i phyi mar dregs pa gzir sngags rnams kha dog dmar smug g.yas skor du 'khor ba'i sa bon sngags phreng dang bcas pa las 'od zer 'ja' tshon lta bu bun gyis 'phros /
lus kyi nang gang sdig sgrib bag chags nad gdon bar chad thams cad sbyangs /
ba spu'i bu ga nas phyir 'phros khams gsum gyi sems can thams cad la phog
/de dag rnams kyi nad gdon sdig sgrib bag chags dang bcas pa sbyangs /
'gro ba kun gyi tshe dang bsod nams mthu stobs nus pa thams cad rang la thim pas gzi brjid dang bkrag mdangs je cher song /
slar yang thugs ka nas 'od zer nyi ma 'bum dus gcig la shar ba ltar 'phros /
'jig rten gyi khams thams cad khyab /
snang srid lha srin sde brgyad thams cad la phog pas gdug rtsub nus stobs thams cad mun khang la sgron me btegs pa ltar song nas zil gyis mnan /
slar yang 'od zer dpag tu med pa'i sne la mchod pa'i lha mo spros te dus gsum gyi rgyal ba zhi khro sras bcas dpa' bo mkha' 'gro nyan rang sogs skyabs gnas kyi yul du gyur pa thams cad kun tu bzang po'i mchod sprin gyis mchod pas zag med bde chen nyid dang dgyes par rol /
de dag rnams kyi sku gsung thugs kyi byin rlabs rnams dbang drag gro bo lod kyi sku
/gsung yig 'bru /
thugs phyag mtshan gyi rnam par char bzhin babs te rang la thim /
bye brag bde ba can o rgyan mkha' 'gro'i gsang mdzod lho nub rnga yab dpal ri'i rtse mo nas slob dpon pad+ma thod phreng rnam 'gyur mtshan brgyad rig 'dzin brgyud pa'i tshogs dang bcas pa'i byin rlabs kyang gong ltar bstim pas lus lha /
ngag sngags /
yid chos nyid kyi dkyil 'khor /
gzhi dus nas rang chas su yod pa gsal btab pas sku gsung thugs yon tan phrin las kyi byin rlabs nus mthu thams cad sngar las kyang je cher song /
slar yang 'od zer grangs med pa 'phros snod bcud thams cad la phog pas snod kyi 'jig rten ma lus gzhal yas khang /
bcud kyi rgyud lnga'i 'gro ba mtha' dag rig 'dzin bla ma'i go 'phang la bkod nas rdo rje gro bo lod kyi skur gyur /
slar yang 'od zer gyi sne la khro mtshon me lce glog ltar 'khyugs pa mgar gyi tshwa tshwa ltar 'phros pas 'jig rten gyi khams thams cad khyab /
steng 'og bar gsum gyi gdon bgegs lha srin 'byung po thams cad la phog pas brgyal reng myos bub thal ba'i rdul du brlag
/lus ngag yid gsum mthu stobs nus pa thams cad mar la lcags bsreg bzhin du byas /
de dag gi srog yig rang dbang med par bkug ste hU~M gi nyi gdan la bstims pas dbang du bsdus nas dregs pa thams cad rje 'bangs ji bzhin bran du bkol /
rig pa rang rtsal lha sngags ye shes kyi ngar chen po dang ldan pa'i ngang nas thun gyi cha gsum tsam mang nyung gi 'gros dang bstun nas bzla /
cha gcig tsam la drag po hU~M gi sgrub pa byed pa'i tshe /
rang gi thugs ka'i hU~M las ye shes kyi me 'bar te lus kyi khong pa'i nang thams cad gang /
thog med nas bsags pa'i las nyon sdig sgrib bag chags nad gdon thams cad bya sgro la me ltar gzhob thul gyis tshig
/stong gsum g.yo ba tsam du hU~M sgra sgrog pas ye shes me lce dbang po'i sgo dang ba spu'i bu ga thams cad nas phyir thon /
'jig rten kun bkang /
rgyud lnga'i 'gro ba mtha' dag gi sdig sgrib sogs log par rtog pa'i bag chags thams cad bsreg
/de rnams dpa' bo mkha' 'gro nyi zer gyi rdul 'khrigs pa lta bu sa 'og sa steng sa bla'i khyon ma lus pa gang ba'i zhal nas kyang hU~M sgra dir dir sgrog par bsam /
de nas dpa' bo mkha' 'gro rnams gar stabs bsgyur zhing hU~M sgra drag po'i ngar dang ldan pas 'jig rten gyi khams thams cad shigs shig yom yom 'deg 'deg sa chen po g.yo ba lta bur gyur pa hU~M sgras stong gsum gang ba dang bcas pas 'jig rten thams cad rtswa sbur rlung gis khyer ba ltar dbang du bsdus /
ma dag 'khor ba'i gnas rnams dong nas sprugs te stongs pas thams cad rang rig don gyi bla ma kun tu bzang po'i rang zhal mngon du gyur par bsam la thun cha bzhi pa'i cha gnyis tsam la rig pa ngar dang ldan pas drag po hU~M gi snang glu len /
cha gcig la mdun du e las gnam lcags 'bar ba'i khang sgrom nag po'i nang du tri las sgrub pa la bar du gcod pa'i dam sri sogs gnod byed 'byung po spyi dang dmigs kyis bsal ba yod na /de dag thams cad pho nya'i tshogs     kyis btson bzhin du khrid /
las khung du bcug yan lag lcags sgrog gis bsdams par thugs ka dang sku las 'phros pa'i 'od zer mtshon cha'i char pas gnod byed thams cad dum bur gtub cing gzir /
ye shes kyi mes lhag ma ma lus par bsreg par bsam te gzir sngags bzla /
'khor rnams kyi so so'i thugs kar nyi gdan la rang rang gi sa bon hU~M ya hrIHhU~M dzaHhU~M baM hoHrang mdog la so so'i sngags kyis bskor ba las 'od zer dpag tu med pa'i sne la mchod pa'i lha mo zhes nas pa sku gsung thugs kyi byin rlabs rnam pa phyag rdor sogs lha gang yin gyi sku
/gsung yig 'bru /
thugs phyag mtshan gyi zhes pa nas sku gsung thugs yon tan phrin las kyi byin rlabs je cher song ba'i bar gong dang 'dra ba la /
sgos chos phyag rdor la 'od zer me lce dang mtshon cha'i tshogs dpag tu med pa 'phros gza' dang rgyu skar sogs steng gdon gyi gdon byad gnod pa thams cad bya sgro mes tshig pa ltar gzhob thul gyis bsregs /
steng gdon rnams kyi srog snying 'od zer gyi rnam par bkug
/thugs ka'i sa bon gyi gdan la bstim /
gshin rje la pha rol byad ma mkhan rbad 'dre rbod gtong de dag gi nus pa /
rta mgrin la 'og phyogs klu dang sa bdag gi gdon byad /
me dbal la rgyal bsen dam sri 'byung po sogs bar gdon /
lcags kyu mas gnod byed thams cad 'gugs pa sogs 'ching sdom myos pa'i dmigs pa kha bsgyur nas 'khor rnams kyi sngags bzla /
ye shes lha tshogs spyan 'dren gshegs sogs /
bka' brgyad ltar sngags stong stong gi mtshams su yid byung gi mchod bstod dang thun mtshams su mchod bstod dbyangs gsal zhabs btags /
snang ba mtha' yas kyi yig brgyas nongs pa bzod par gsol /
de nas rten brten pa rnams ka dag gi dbyings su dar gcig mnyam par bzhag pa'i ngang nas /
lhun grub snang stong sgyu ma lta bus gtso bo'i rnam par langs te rgyun gyi spyod lam la 'jug cing bsngo ba smon lam gyis rgyas 'debs /
thog ma'i thun gcig pu 'di ma gtogs ngag phreng byin rlabs tho rangs dang /
dbyangs gsal zhabs btags ma srod thun la sbyor ba 'jug pa bde /
dgong mo'i thun mtshams lta bu long che bar chos skyong rnams la gsol mchod byed /
de ltar thun bzhir bcad de yig 'bru bco brgyad pa bdun 'bum /
yig 'bru bco lnga pa dang gzir sngags la chig 'bum /
phyag rdor sogs bzhi la chig khri
/sgo ma bzhi la sum stong tsam re bzlas pas grangs kyi bsnyen pa 'grub bo /
!
/sgrub pa ni stegs kyi khar rab dkyil 'khor sgo rdzogs /
'bring chos 'byung zla gam 'khor lo rtsibs bzhi rdor ra me ri tsam /
ma 'grub na 'bru'i tshom bu bkod pa'i steng du sgrub gtor 'god /
las byang gzhung bsrang ba'i dus mdun bskyed me long la gzugs brnyan shar ba ltar zhal sprod du bsgom /
rang lhar gsal ba'i thugs ka'i sa bon las 'phros pa'i 'od zer sku'i dbyibs brgyud /
shangs bug g.yas nas thon /
mdun gyi gtso bo'i shangs bug g.yon du zhugs /
thugs ka'i sa bon sngags 'khor la thim /
thugs dam gyi rgyud bskul slar yang sku'i dbyibs brgyud /
shangs bug g.yas nas thon /
rang gi shangs bug g.yon du zhugs /
thugs ka'i sngags phreng la thim pa'i do li'i bsnyen pa la rtse gcig tu gzhol ba'i yig 'bru bco lnga pa khri phrag gcig bzla /
de nas rang gi thugs ka nas 'od zer 'phros mdun bskyed kyi thugs rgyud bskul /
gtso 'khor thams cad kyi sku las 'od zer zla ba lta bu 'phros /
bdag gzhan rnams kyi nad gdon sdig sgrib thams cad ba mo la nyi ma shar ba lta bur dag pa /
de bzhin du 'od zer ser po 'phros 'khor 'das kyi yon tan thams cad spel ba /
dmar pos mi nor zas gsum bsdu ba /
mthing gas gnod byed dgra bgegs sgrol ba ste las bzhi'i dmigs pa la so sor yig 'bru bco brgyad pa stong phrag re bzla /
yang thugs ka nas 'od zer 'phros mgron thabs kyi lha pad+ma 'byung gnas kyi thugs brgyud bskul /
de'i gnas gsum nas 'od zer dkar dmar mthing gsum 'phros rang gi gnas gsum du thim pas rgyud byin gyis brlabs par bsam la /
oM AHhU~M badzra gu ru pad+ma dz+nyA na sid+d+hi hU~M:
zhes brgya stong ci rigs kyi rjes su thog mar rlung sna bug g.yon nas rgyu ba dang bstun rngub pa oM/
gnas pa AH
'byin pa hU~M gi rdor bzlas ci rigs su byed /
yang thugs ka nas 'od 'phros pad+ma sam b+ha'i thugs rgyud bskul /
thugs ka'i zla steng gi paM las 'od zer gyis sangs rgyas byang sems rig 'dzin grub thob rnams kyi byin rlabs bsdus nas gu ru nyid la thim /
de la yid byung gis mchod pas gu ru'i thugs ka nas 'od zer byung ba rang gi snying gar thim pas sdig sgrib sbyangs /
rang lus 'od du zhu ba pad+ma saM b+ha dang dbyer med du gyur /
de'i ngang nas oM badzra gu ru pad+ma sam+b+ha sarba sid+d+hi hU~M/
zhes brgya tsam bzlas rjes rang logs su bye ste sngar bzhin gro bo lod du gyur pa'i spyi bor bla ma byon pa la tshig bdun gsol 'debs kyis gsol ba btab rjes gu ru 'od du zhu /
spyi bo nas thim pas rang sems dang dbyer med du 'dres lus thams cad bde bas khyab pa'i ngang nas gong gi sngags mjug tu /
rat+na A yuHpuN+ya sarba sid+d+hi hU~M puSh+TiM ku ru ye swA hAH
zhes btags nas bzla /
yang rang gi thugs ka nas 'od 'phros blo ldan mchog sred kyi thugs rgyud bskul /
thugs ka'i pad+ma 'dab bzhi'i hrIHdkar po las 'od zer phyogs bcur 'phros chos kyi bdud rtsi'i char chen po babs nas rang la thim par mos te oM badzra gu ru dz+nyA na pra dz+nyA sid+d+hi hU~M hrIH
zhes bzla /
yang thugs ka nas 'od zer 'phros /
pad+ma rgyal po'i thugs rgyud bskul /
de'i thugs ka'i pad steng hU~M dmar po las 'od zer 'phros skye 'gro rnams la phog pa lcags kyus drangs nas /
rang gi thugs kar dbang du bsdus par bsam la /
oM badzra gu ru pad+ma rA dza a nr-i e pa sham ku ru hU~M hU~M:
zhes bzla /
yang thugs ka nas 'od zer 'phros nyi ma 'od zer gyi thugs rgyud bskul /
thugs ka'i hrIHlas 'od zer 'phros pas yi ge lnga bcu'i char phab skye 'gro thams cad la phog pas sgrib pa sbyangs pas de thams cad bdag la dad nas rang gi mtha' skor du 'khod par bsam la oM badzra gu ru sUr+Ya sarba d+harmA sarba sid+d+hi hU~M hrIH
oM ye d+harmA he tu pra b+ha wa he tun+te ShAn+ta thA ga to h+ya wa data te ShAny+tsa yo ni ro d+ha e waM bA dI ma hA shra ma NaH
tad+ya thA/
ga te ga te /
pa ra ga te /
pa ra saM ga te b+ho d+hi ye swA hA:
zhes bzla /
yang rang gi thugs ka nas 'od zer 'phros shAkya seng+ge'i thugs rgyud bskul /
thugs ka'i aM las 'od zer 'phros pas bdud bzhi'i tshogs rnams btul gdan 'og tu chos nyan par bsam la /
oM badzra gu ru shAkya seng+ha d+harma sarba sha truM hU~M phaTaH
ces bzla /
yang thugs ka nas 'od zer 'phros seng+ge sgra sgrog gi thugs rgyud bskul /
thugs ka'i hU~M las 'od zer gser gyi spu gri stong spros te mu stegs rgol ba ngan pa'i lce'i dbang po gtubs me 'bar zhing thal bas bkag par bsam la oM badzra gu ru sing+ha gan+d+he d+harmA d+hA tu hU~MH
tha ni hur thum wA ka stam+b+ha ya nan /
zhes bzla /
yang thugs ka nas 'od 'phros lhun gyis grub pa'i rig 'dzin /
phyag rgya chen po'i rig 'dzin /
tshe la dbang ba'i rig 'dzin /
rnam par smin pa'i rig 'dzin sogs rgya bod rig 'dzin brgyud pa'i bla ma thams cad kyi thugs rgyud bskul /
de rnams kyi sku gsung thugs las 'od zer 'ja' tshon lta bu 'phros rang gi gnas gsum du thim pas sku gsung thugs kyi dngos grub thob par bsam la /
oM badzra ma hA gu ru sarba hU~M phaT:
ces ci nus su bzlas pa'i thun thams cad la tshogs kyis mchod cing lhag ma btson du bzung /
las sbyor ni gtor bzlog gzhung bzhin bya /
nangs par dngos grub len chog phur pa lta bu gzhan nas kha bskang ste /
mchod bstod bzod gsol /
dkyil 'khor bsdu chog
/rten la brtan bzhugs /
bdag bskyed nyer bsdu /
bsngo ba smon lam bkra shis brjod /
rgyal tho bkrol nas mtshams nang ma grol /
kha skong gi zhi ba'i sbyin sreg lag len gzhan gyi dkyus su snyegs te lag tu bstar ro //
sangs rgyas kun 'dus pad+ma thod phreng rtsal //
sde brgyad gnyen por 'chol ba'i khro rgyal che'i //
bsnyen yig nyin mor byed pa'i 'od stong gis //
nag po bdud kyi smag rum mthar byed shog
/ces rdo rje gro bo lod kyi bsnyen yig rta ljang dbang po 'di ni bying pa byams pa nor bu bsnyen mtshams kyi tshe don gnyer chen pos bskul ba ltar za hor gyi ban+d+hes sbyar ba'i yi ge pa dpal grong sngags ram pa ngag dbang dge legs so //
sarba mang+ga laM//

//
