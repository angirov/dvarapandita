@#//
grub chen thang stong rgyal po'i lugs kyi nad brgya sman gcig ril bu dkar dmar gyi gzhung gsal byed dang bcas pa bzhugs so //
na mo gu ru de ba DA ki nI b+h+yaH
pha rgan thang stong rgyal po ngas //
dpal ri bo che yi rtse mo ru //
mi rtog ting 'dzin sgom pa'i tshe //
mkha' la 'ja' dang sgra 'od byung //
nam mkha'i mthongs su bltas pa'i tshe //
o rgyan mkha' 'gro'i yul nas ni //
mkha' 'gro'i gtso mo lnga byon nas //
dbus kyi gtso mo'i zhal nas ni //
sngar yang dpa' bo khyod nyid kyis //
'gro ba sems can thams cad kyi //
sems kyi sdug bsngal zhi bar byas //
de la bdag ni rjes yi rang //
da ni lus kyi nad rnams kun //
sel phyir sman gtso 'di rnams zungs //
dbus kyi gtso mo'i phyag na ni //
'du ba spyi snyoms   a ru ra /cha drug bzung //
shar gyi gtso mo'i phyag na ni //
srid bcud 'dus pa   cong zhi /de yi phyed //
lho yi gtso mo'i phyag na ni //
kun byed rgyal po   sngo sman /de dang mnyam //
nub kyi gtso mo'i phyag na ni //
rin chen lnga bcud   brag zhun /de yi phyed //
byang gi gtso mo'i phyag na ni //
me tog bcud dang gnyan po'i sman /   ma nu puSh+ka /
rnam pa lnga yi tshad dang sbyar //
gzhan rnams thams cad zhib par btags //
me tog bcud kyi khu bas   sbrang rtsi /sbru //
ril bu bra ba'i ril ma tsam //
rin chen snod dam thod nang blug
/de steng zla ba'i dkyil 'khor steng //
sngar gyi mkha' 'gro sde lnga po //
phyogs mdog zhal gcig phyag gnyis ma //
g.yas pa rin chen DA ma ru //
g.yon pa mi yi thod pa bsnams //
brkyang bskum gar stabs kha T+wAM bsnams //
dbus kyi gtso mo'i spyi gtsug tu //
yi dam thugs rje chen po ni //
skad cig dran pas bsgom par bya //
thog mar ma Ni stong bzlas la //
thugs rje chen po bdud rtsir zhu //
mkha' 'gro lnga la thim par bsam //
de nas mkha' 'gro'i sngags 'di bzla //
oM bud+d+ha DA ki nI/
badzra DA ki nI/
rat+na DA ki nI/
pad+ma DA ki nI/
karma DA ki nI/
oM AHhU~M/
zhes pa lnga brgya bzlas pa yis //
mkha' 'gro lnga yang bdud rtsir zhu //
sman rnams kun la thim par bsam //
'du ba gang la'ang mi gnod cing //
rlung dang mkhris pa bad kan sogs //
bzhi brgya rtsa bzhi'i nad rnams la //
'di yis mi sel gang yang med //
nad rnams so sor dbye mi dgos //
'du ba spyi snyoms zhes kyang bya //
nad brgya sman gcig ces kyang bya //
mgo dang rkang pa'i bar dag gi
/nad rnams kun la thengs pas chog
/dbus gtsang stod smad bar gsum gyi //
sman pa kun la 'di nyid gdams //
sman gzhan thams cad gter du sbos //
'di nyid gcig pus 'gro don gyis //
'di yi man ngag sbyin pa'i tshe //
'bru bcud bzang pos snod bkang la //
thog mar slob dpon hub gang 'thung //
gdams pa 'di yi lo rgyus brjod //
slob dpon zhal gyi bdud rtsi'i chu //
slob ma'i rgyud la thim par bsam //
slob mas lhag ma med par 'thung //
dug la sogs pa'i man ngag kyang //
du ma gsungs kyang brjed de thal //
'di la nan tan bskyed pa yin /
kha sgyur sman ni 'di lta ste //
rlung la a gar li shi dang //
mkhris par tig ta gser me tog
/bad kan se 'bru bse yab ste //
gnyan tshad bong nga gla rtsi bsnan //
rims la bong dkar 'dzin pa bsnan //
don lnga la ni bzang drug ste /   snying gi bzang po dzA ti ste //
srog rtsa'i bzang po li shi yin //
glo ba'i bzang po cu gang yin //
mchin pa'i bzang po gur gum mo //
mtsher pa'i bzang po ka ko la //
mkhal ma'i bzang po sug smel lo //
snod drug la yang bzang po drug /   pho ba'i bzang po se 'bru yin //
mkhris pa'i bzang po gser me tog
/rgyu ma'i bzang po dug mo nyung //
mtshan ma'i bzang po dbang po lag
/lgang pa'i bzang po rgya tshwa yin //
mngal gyi bzang po ba spru ba //
mngal dang bsam se gcig tu 'dod //
chu ser seng ldeng dngul chu bsnan //
gnyen po'i sman ni gzhan med kyang //
rtsa ba'i sman ni kun la bsngags //
de skad mkha' 'gro'i zhal gdams bcud //
ma brjed lcags zam smyon pa ngas //
nan du bgyis nas yi ger btab //
dge 'dis yul dus gnas skabs su //
dbang gyur 'gro ba ma lus pa //
kun kyang bro nad ma mchis par //
phul byung sman gyi bla ma yi //
go 'phang mchog la 'god gyur cig //
/
!
grub thob ril dmar bzhugs so //
lo ke shwa ra la na mo /
pha rgan thang stong rgyal po 'gro ba'i don la dgongs nas bsnyung ba'i tshul bstan nas bzhugs pa'i tshe /
thugs rje chen po 'phags pa spyan ras gzigs byon nas gdams pa 'di gnang ngo //
rab dkar bong nga   bong dkar /'dre 'jigs   gu gul /thun tshad re //
kun byed rgyal po   spang rtsi do bo /stag sha phyed phyed phri //
nyi ma'i bu   rgya mtshal /ni de dag kun dang mnyam //
kun gyi bcud gyur bdud rtsi zla ba'i bu /   'dzin pa thun gsum re gtong ba phyag len /
gur gum chu 'am me tog bcud   sbrang rtsi /kyis sbrus //
pad+ma rA ga'i mdangs ldan ril bu 'di //
phyi nang phal che'i nad la bsngags pa ste /
khrag mkhris gnyan tshad kun la shis pa yin /
khyad par nag po sum sgril nad la bsngags //
kun la dkon pas u dum ba ra 'dra //
mthong thos spyod pa skal ldan re re tsam //
zhes pa 'di yang thang stong rgyal pos bkod //
\u0f80atsha //
/
@#//
grub thob ril dkar gyi sgom lung dang phyag len 'bogs tshul thang stong dgongs rgyan bzhugs so //
na mo gu ru de ba DA ki nI b+h+yaH
'dir grub thob yongs kyi gtsug rgyan dam pa lcags zam pa thang stong rgyal po'i gdams pa ril dkar gyi sgom lung dang phyag len bcas 'bogs par 'dod na /
thod pa mtshan ldan byung na rab /
de min rin po che'i snod gas chag med pa ci rigs shig chang bzang pos bkang ba dang /
'thor nas rnams tshogs par bsags la /
de nas slob dpon gyis 'di skad brjod do //
nam mkha' dang mnyam pa'i sems can thams cad kyi don du rdzogs pa'i sangs rgyas kyi go 'phang thob par bya /
de'i ched du grub thob ril dkar gyi sgom lung phyag len dang bcas pa gsan snyam pa'i 'dun pa rtse gcig pa mdzod /
de yang gdams pa 'di'i lo rgyus cung zhig gleng na /
grub pa'i dbang phyug dam pa thang stong rgyal po de nyid /
dpal lcags zam ri bo che'i rtse na ting nge 'dzin la bzhugs pa'i tshe skabs shig na /
sngar ma byung zhing phyis 'byung bar mi 'gyur ba'i nam mkha' la 'ja' dang 'od dang sgra la sogs pa ltas khyad par can du ma byung bas grub thob chen pos 'di ci yin snyam du dgongs pa'i tshe /
ting nge 'dzin gyis brtags pas /
rig 'dzin chen po pad+ma 'byung gnas kyi thugs rje'i 'od zer du rig ste /
nam mkha'i mthongs la gzigs pas /
o rgyan gyi yul nas 'od skya thal le ba dar lam brkyangs pa lta bu'i sna la /
mkha' 'gro ma sku mdog dkar ser dmar ljang mthing ga zhal gcig phyag gnyis ma /
g.yas DA ma ru 'khrol zhing /
g.yon thod pa bdud rtsis gang ba'i steng na sman gyis gang ba'i par bu bsnams zhing gru mo na kha T+wAM ga bkal ba /
brkyang bskum gar stabs mdzad cing byon nas /
mkha' 'gro ma de rnams kyi nang nas dbus ma'i zhal nas /
dpa' bo chen po khyed kyis 'gro ba sems can thams cad kyi sems kyi sdug bsngal rnams zhi bar mdzad pa la bdag kyang yi rang mod /
da ni lus kyi nad thams cad sel ba'i gdams pa /
tshegs chung la don rgya che ba yul dus gnas skabs dang mtshungs pa'i man ngag zab mo 'di nyams su longs la 'gro ba'i don rgya chen po gyis shig gsungs /
dug la sogs pa la phan pa'i gdams pa 'ga' zhig gnang yang gdul bya'i dbang gis rtsal du ma bton la /
'dir nad brgya sman gcig gi gdams pa rnams rdzogs par gdul bya'i dus babs kyi dbang gis rtsal du bton pa yin /
de lta bu'i gdams pa zab mo'i phyag len dang bcas pa rtsa ba'i bla ma'i bar du brgyud pa'i srol ma nyams par bzhugs pa 'di nyid kyi sgom lung phyag len dang bcas 'bul ba yin pas /
thog mar sgom lung gi slad du dmigs pa 'di bzhin du mdzod /
bla ma dang dpal thang stong rgyal po dbyer ma mchis pa sku mdog smug nag ral pa'i thor cog can /
zhal gcig phyag gnyis pa /
phyag g.yas mchog sbyin gyi phyag rgya dang /
g.yon tshe'i bum pa bsnams pa /
zhabs gnyis rgyal po rol pa'i stabs su bzhugs pa'i spyi bor pad 'dab bzhi dbus dang bcas pa la ye shes kyi mkha' 'gro sde lnga dkar ser dmar ljang mthing ga'i mdog can /
zhal gcig phyag gnyis ma /
g.yas DA ma ru dang g.yon thod pa bsnams pa /
gru mo na kha T+wAM ga bkal ba la dar dang rin po ches brgyan pa lnga bzhugs pa'i /
dbus kyi gtso mo'i spyi gtsug tu yi dam thugs rje chen po 'phags pa spyan ras gzigs sku mdog gangs ri ltar dkar ba /
zhal gcig phyag bzhi pa /
phyag dang po gnyis thugs kar thal mo sbyar ba /
'og ma gnyis shel phreng dang pad dkar 'dzin pa /
dar dang rin po che'i rgyan gyis spud pa /
ri dwags kyi pags pas nu ma g.yon pa bkab pa /
zhabs gnyis rdo rje'i skyil krung gis bzhugs par gsal btab nas gsol ba drag tu btab pas /
de'i mthus lha rnams yas nas rim gyis rang bzhin 'chi ba med pa bdud rtsi'i rnam par zhu zhing /
gcig la gcig thim nas mthar slob dpon gyi spyi gtsug tu thim pas slob dpon nyid lha dang bla ma kun 'dus su gyur /
de nas 'bru bcud nas slob dpon gyis hub gang gsol bas /
thugs rje byin rlabs nus mthu thams cad zhal gyi sgo nas 'od dang bcas pa skya chil ste thon /
'bru bcud la thim /
de nyid khyed rang gis 'thung bas slob dpon gyi bdud rtsi thams cad khyed rang gi rgyud la thim nas /
rtsa brgyud bla ma lha dang bcas pa'i thugs rje byin rlabs nus mthu thams cad rang gi rgyud la zhugs byung snyam pa'i 'dun pa mdzad nas /
'bru bcud kyi bdud rtsi 'di lhag ma ma lus par 'thung bar zhu /
zhes brjod cing bdud rtsi sbyin /
de nas gzhung tshigs bcad ma'i lung 'bogs /
lung tshar ba dang /
slob dpon gyis me tog 'thor zhing /
rgyal ba sman gyi bla ma /
sprul sku pad+ma 'byung gnas /
ye shes kyi mkha' 'gro mched lnga /
grub pa'i dbang phyug thang stong rgyal po la sogs rtsa ba dang brgyud par bcas pa'i bla ma dam pa rnams kyis /
dad ldan 'di rnams rang rgyud smin cing 'gro don 'byung bar byin gyis brlab tu gsol /
zhes lan gsum brjod /
gnyis pa phyag len bstan pa la gsum /
sbyor ba ril bu sbyar thabs /
dngos gzhi byin gyis rlob tshul /
rjes gtang tshul phan yon dang bcas pa'o //
dang po ni /
'du ba spyi snyoms a ru ra gser mdog cha drug
/srid pa'i bcud 'dus cong zhi ste /
de yang pho la mo cong /
mo la pho cong /
gnyis ka la ma ning cong zhi bsngags pas dmigs phye ste gtang ba'am /
spyi khyab tu pho cong rta so bcag pa lta bu nyid gtang ba phyag len du mdzad pas cha gsum /
kun byed rgyal po rtsa ba'i yi ge'i mchan bur sngo sman zhes pa tsam las gsal bar ma gsungs pas /
zur lugs spang rtsi do bo /
byang lugs hong len /
gzhan 'ga' zhig gis re skon la'ang ngos 'dzin srol bcas nad gzhi dang bstun pa'i btang lugs byas kyang mi 'gal rung /
brgyud pa 'di'i phyag bzhes su spang rtsi do bo la bzhed pas cha gsum /
rin chen snying po brag zhun lhad med cha phyed gnyis /
khong nad kyi gnyen po'i sman puSh+kar mU la ste khams rus cha gsum /
kha sgyur rigs gtang na cha re rnams rtsi bzhin du btags /
grub thob chen po nas brgyud pa bar ma chad pa las byung ba'i phabs gta'i rigs yod na bsre /
me tog bcud ces sbrang rtsis mgo bsdus la ril bu chung na bra ril tsam dang /
che na sran 'phos tsam dril /
ril chag thems par byas la skam pa dang rin po che'i snod dam /
thod pa mtshan ldan gyi nang du blugs /
stegs kyi khar 'bru dkar gyi g.yung drung ris bris pa'i dbus su bkod /
kha dar dmar pos bcad la bzhag go
/gnyis pa dngos gzhi byin gyis rlob tshul ni /
bdag bskyed thugs rje chen po phyag bzhi pa gtso rkyang sogs gang yang rung ba'i sgom bzlas sngon du 'gro bas /
mdun gyi ril bu'i zhal khebs bsal /
rang gi thugs ka nas khro bo bdud rtsi 'khyil pa'i tshogs dpag tu med pa spros te rdzas kyi ma dag pa'i nyes pa thams cad bsangs shing bgegs rnams rgyang ring du bskrad par gyur /
a mr-ita bzla zhing gu gul gyis bdug
/yungs dkar gyis brab /
swa b+hA bas sbyang /
'od gsal stong nyid snying rje'i ngang //
b+h+rU~M las rin chen snod mchog tu /
kha dog dri ro nus bcud kun //
phun tshogs sman gyi ril bus gang //
de dbus zla ba'i dkyil 'khor steng //
dbus su sangs rgyas mkha' 'gro mthing //
shar du rdo rje mkha' 'gro dkar //
lho ru rin chen mkha' 'gro ser //
nub tu pad+ma mkha' 'gro dmar //
byang du las kyi mkha' 'gro ljang //
kun kyang zhal gcig phyag gnyis ma //
g.yas pas rin chen DA ma ru //
g.yon pas bdud rtsi'i thod pa bsnams //
brkyang bskum gar stabs kha T+wAM 'khyud //
dar dang rin chen rus pas brgyan //
'od zer sna lnga'i klong na bzhengs //
dbus kyi gtso mo'i spyi gtsug tu //
yi dam thugs rje chen po ni //
dkar gsal zhal gcig phyag bzhi pa //
rtsa phyag thugs kar thal mo sbyar //
'og ma shel phreng pad dkar bsnams //
dar dang rin chen rgyan gyis mdzes //
zhi 'dzum mtshan dpe'i 'od zer 'phro //
snang stong 'ja' tshon lta bu'i sku
/dam tshig ye shes dbyer med pa //
skad cig dran rdzogs gsal bar gyur //
ces gsal btab la /
oM ma Ni pad+me hU~M/
stong phrag gcig bzla /
mthar thal mo sbyar la /
yi dam thugs rje chen po yis //
ril bu mthong thos dran reg kun //
rgyu 'bras nad rnams sel byed pa'i //
bdud rtsir byin gyis brlab tu gsol /

/thugs rje chen po bdud rtsir zhu //
ye shes mkha' 'gro lnga la thim //
de rnams thugs ka'i 'od zer gyis //
phyogs bcu'i zhing khams khyab par 'phros //
brtan g.yo'i sman bcud dwangs ma dang //
rtsa gsum rig 'dzin chos skyong gi
/thugs rje'i byin rlabs nus mthu kun //
spyan drangs so so'i sku la thim //
de las bdud rtsi'i rgyun babs pa //
ril bu rnams dang dbyer med 'dres //
sman gyi bdud rtsi mchog tu gyur //
oM bud+d+ha DA ki nI/
badzra DA ki nI/
rat+na DA ki nI/
pad+ma DA ki nI/
karma DA ki nI/
oM AHhU~M/
zhes lnga brgya bzlas pas /
ye shes mkha' 'gro rigs lnga yis /
ril bu mthong thos dran reg sogs gong ltar gsol ba gdab /
mkha' 'gro lnga yang bdud rtsir zhu //
sman gyi ril bur thim pa yis //
mthong thos dran reg 'gro ba kun //
rgyu 'bras nad rnams sel byed pa'i //
ye shes bdud rtsi'i mchog tu gyur //
dbyangs gsal dang rten 'brel snying po lan mang du bzlas pa'i me tog gtor la byin rlabs kyi rgyun brtan par bya /
rje grub thob chen po'i gsung /   gang dag phyogs bcu'i 'jig rten na //
sems can nad pa ji snyed pa //
de dag bdag gi bsod nams kyis //
nad med bde dga' thob par shog
/bdag dang sman 'di'i ming tsam gyis //
'gro ba kun gyi lus sems kyi //
nad dang sdug bsngal rab zhi nas //
bde ba dam pa thob par shog
/bdag gi smon lam stobs dag dang //
rgyal ba sras bcas sbyin stobs dang //
chos kyi dbyings kyi stobs rnams kyis //
ji srid 'khor ba ma stongs bar //
'gro don ji ltar smon pa bzhin //
'bad med lhun gyis 'grub par shog
/ces sogs bsngo smon dang /
bgegs rigs stong phrag brgyad cu zhi ba dang //
sogs shis brjod rgyas par bya zhing me tog gi char dbab /
par bu lta bu'i snod bzang por blugs la rlung mi 'chor bar tshags bya'o //
gsum pa rjes gtang tshul phan yon dang bcas pa ni /
de ltar sbyar zhing bsgrubs pa'i ril bu de nyid /
lnga /
bdun /
dgu sogs nad stobs dang sbyar la tsha ba'i rigs la chu bsil /
grang ba la chang /
spyir btang chu bskol tsha mos phul la btang bas /
sman gyi nus pa dang /
sngags kyi byin rlabs gnyis 'tshogs pa'i rten cing 'brel par 'byung ba'i mthu bsam gyis mi khyab pas /
ril bu brten pa dang /
dri tshor ba tshun chad kyang spyir nad thams cad zhi /
gdon kun las grol /
lus zungs dang tshe dang bsod nams rgyas pa sogs gnas skabs dang /
mthar thug 'phags mchog thugs rje chen po'i phrin las kyis khyab pas 'khor ba dang ngan song gi sdug bsngal las thar bas mtshon phan yon mtha' yas /
khyad par khrag mkhris bad kan skya smug
/pho nad gsar rnying /
rims dang tshad gsar sogs la shin tu phan zhing /
nad gzhan gang la'ang mi gnod pa myong bas grub /
'di kho nas nad thams cad gso ba'i sman gyi grub thob rig pa 'dzin pa da lta'i bar rgyun ma chad par byung bas kyang shin tu yid ches pa'i gnas su gzung ngo //
nad so sor kha bsgyur bya tshul ni gzhung du gsal la se ba'i me tog bungs cher bsnan pa ril dkar pad sdong ma zhes bad mkhris la shin tu phan no //
de ltar na dpal grub pa'i dbang phyug thang stong rgyal po la /
ye shes kyi mkha' 'gro sde lngas dngos su phul ba'i nad brgya sman gcig ril bu dkar po'i sgom lung phyag len dang bcas pa legs par phul pa yin pas byang chub sems kyi rtsis zin pa'i sgo nas rang gzhan gyi don rgya chen po mdzad par zhu /
dpon slob lhan du bsngo smon shis brjod rgyas par bya'o //
zhes rje grub thob chen po'i lugs kyi ril bu dkar po'i sgom lung yan chad yig cha rnying pa la /
phyag len gyi gsal byed kha 'gengs pa dang bcas mang du thos pa'i spong ba pa 'jam dbyangs mkhyen brtse'i dbang pos dag par bris pa'i dge bas mkha' khyab kyi 'gro kun rgyu dang 'bras bu'i nad kyi gdung ba mtha' dag zhi zhing /
sman pa che mchog thams cad gzigs pa'i go 'phang myur du thob pa'i rgyur gyur cig
/mang+ga laM//
!
las dang glo bur rkyen las gyur pa yi //
gdon dang nad dang 'byung po'i 'tshe ba sogs //
sems can yid mi bde ba'i nad rnams kun //
'jig rten khams su 'byung bar ma gyur cig
/ji ltar gshed mas 'khrid pa'i gsad bya bzhin //
skad cig gcig la lus sems 'bral byed pa'i //
srog 'phrog nad kyi sdug bsngal ji snyed pa //
'jig rten khams su 'byung bar ma gyur cig
/'chi bdag gshin rje'i kha nang chud pa ltar //
nad kyi ming tsam thos pas skrag byed pa'i //
nyin gcig pa dang rtag pa'i rims sogs kyis //
lus can kun la gnod par ma gyur cig
/gnod pa'i bgegs rigs stong phrag brgyad cu dang //
glo bur ye 'drog sum brgya drug cu dang //
bzhi brgya rtsa bzhi'i nad la sogs pa yis //
lus can kun la 'tshe bar ma gyur cig
/lus sems bde ba ma lus 'phrog byed pa'i //
'byung bzhi 'khrugs pa'i sdug bsngal ji snyed pa //
ma lus zhi zhing mdangs stobs ldan pa dang //
tshe ring nad med bde skyid ldan par shog
/bla ma dkon mchog gsum gyi thugs rje dang //
mkha' 'gro chos skyong srung ma'i nus mthu dang //
las 'bras bslu ba med pa'i bden stobs kyis //
bsngo ba smon lam btab tshad 'grub par shog
/ces pa 'di ni gdan sa chen po dpal ldan sa skyar nad rims mi gcig pa sna tshogs byung bar /
sngags bon rnams kyis mdos gtor sman sngags srung ba sogs gang bsgrubs kyang ma phan par gdan sa stongs la thug pa'i skabs /
rje grub thob chen pos ma nam mkha' ma'i skyabs 'gro gyis /
ma Ni sgrongs /
smon lam 'di thob ces bka' bstsal pa bzhin bgyis pa la brten nad yams thams cad 'phral du chad pas /
sa skya nad grol ma'i smon lam zhes rdo rje'i gsung byin rlabs kyi sprin phung 'phro bar grags so //
mang+ga laM///
/
