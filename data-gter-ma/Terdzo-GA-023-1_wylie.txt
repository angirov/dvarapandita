@#//
zhi khro dgongs pa rang grol gyi bsnyen yig mdor bsdus rnam grol don gsal zhes bya ba bzhugs so //
na mo gu ru dzi na maN+Da la ya /
mtshan gyi yi ges ngan 'gro'i 'jigs pa 'joms //
dad pas bsnyen na 'khor ba'i rgyun thag gcod //
rigs brgya'i dkyil 'khor lha la phyag 'tshal nas //
gzhan don mdzad rnams ngal gso'i 'bab stegs dgod //
zhi khro dgongs pa rang grol 'di nyid mkhas grub karma chags med yan chad du ni bskyed rdzogs kyi nyams len dang phyag bzhes spros bcas tshul ldan du byung bar snang yang /
phyis ni cho ga tshar grangs kho na bskyar ba'i grong chog gi 'gro don tsam las nyams khrid skyong ba lta zhog
/bsnyen sgrub tshad ldan mdzad mkhan shin tu dkon par mthong la /
bsnyen pa las rung med par dbang bskur gnas 'dren gyis mi tshe 'phul ba ni /
gzhan la phan thogs par dka' zhing rang la bka' 'das kyi nyes pa lci bas tha na grangs bsnyen rgyas bsdus gang rung re tsam 'grub na rang gzhan gnyis ka'i gtan 'dun chen por 'gyur bar mthong la /
de'ang sgom rim lhan skyes ye shes la brten te thog mar zhi ba dang de nas khro bo'i bsnyen pa so sor 'grub par byas na 'dus mdo dang bka' brgyad bde 'dus sogs kyi phyag bzhes dang mthun par ches legs pas de'i tshul ni dpal kaHthog pa kun gzigs tshe dbang mchog grub kyi gsung las shes par bya /
'dir blo dman las dang po pas lus dkyil gyi lha dang sngags 'khor gsal thebs par dka' zhing rang bzhin yongs shes kyi lta sgom ni de las kyang med pas yin snyam tsam gyis byas la ma bsags pa'i las su 'gyur ba'ang mthong nas /
chags med rin po che'i bzhed pa ltar phyi dkyil las byang chung ba la brten pa'i bsnyen thabs phyogs mtshon 'chad par bya ste /
de la'ang rje de'i bzhed par gtso bo rigs lnga go 'pho zhing rang sngags bzla ba'i zhi khro dang /
yig brgya rigs lnga bzla ba'i dong sprugs kyis mtshon dkyil 'khor zhe gnyis su bsgyur ba'i tshul ni de nyid kyi gsung las gsal ba ltar nyams su blang bar bya ba yin la /
zhi khro rang rkang gi bsnyen pa kho na'i skabs 'dir thog mar bar chad mi 'byung zhing dngos grub 'grub pa'i dge ba'i dpung skyed sngon 'gro'i rim pa spyi ltar ci nus bya /
bsnyen pa tshugs la nye ba na phyi mtshams bcad de /
rang nyid rdor sems lus dkyil zhi khro bcas skad cig gis gsal btab la snying po brgya rtsa bzla /
dkar gtor gser skyems phul /
rgyal tho btsugs la bskyed bstim gtor 'bul phrin las bcol /
rnam 'joms sogs bzlas pa'i gzungs chu'i khrus bya /
de nas zhag bdun nam tha na gsum tsam du sngon 'gro rang rgyud sbyong byed 'don sgom sbrags mas thun du bcad la /
nges 'byung /
skyabs sems /
bsags sbyang /
mos gus gsol 'debs rnams rgyud la 'dre nges pa bya /
de nas bsnyen pa dngos tshugs pa'i nyin /
gnas khang phyag dar bya /
'dzom na zhi khro'i sku brnyan bris 'bur sogs rten bkod pa'i mdun du stegs gtsang mar gtor ma rin chen 'bar ba /
g.yas g.yon du sman raka
/mdun du phyi mchod phreng tshar du bsham /
bka' srung gtor 'bul /
tshogs kyi yo byad sogs 'du byas la /
dgong thun la dbu btsugs te /
gsol 'debs sngon du 'gro bas /
skyabs sems lan gsum /
oM AHhU~M:
nam mkha'i mthar thug zhing khams rab 'byams sogs rang gzhung yan lag bcu pa brjod /
bgegs gtor btang la las byang chung ba ltar bka' bsgo /
drag sngags yungs thun gu gul bdug pa sogs tsham rngam bcas nang mtsham bcad la srung 'khor brtan por bsgom /
mchod pa byin rlabs /
ting 'dzin rnam gsum nas brtsam ste rten dang brten pa'i dkyil 'khor bskyed /
skabs 'dir lha bskyed pa'i tshul la snga rabs pa kha cig gis lus dkyil dang mthun par pho brang gi gdan la zhi ba /
de'i rang rtsal du nam mkhar khro bo bskyed par bzhed pa dang /
smin gling lo chen nas dong sprugs bka' ma khrom dkrugs dang mthun par zhi khro sbrags mar bkod par gsungs pa dang /
chags med zhabs kyis thog mar zhi ba'i dkyil 'khor gsal btab la de nam mkhar btegs nas /
slar pho brang gi gdan dngos la khro bo bsgoms pa las snga rabs pa'i lugs srol 'dir mi 'thad par gsungs shing /
de la'ang mkhas pa kha cig gis mi 'thad pa'i sgrub byed bcas bkod par snang yang /
phyis kyi mkhas pa rgyud don mkhyen pa dag pho brang zhi khro sbrags ma thog phub mchod rten lugs su byas pa'i steng khang bum pa'i nang du 'khor lo rtsibs bzhi'i gdan la zhi ba rigs lnga'i tshom bu /
steng 'og mtshams bzhir thub pa drug
/bum pa'i sgo bzhir sgo ba yab yum /
'og khang dkyil 'khor dngos la khrag 'thung rnams gsal gdab par gsungs pa ni rgyud lung gang dang yang mi 'gal zhing rang gzhung dngos bstan nyid yin pas shin tu legs phyir de ltar gsal gdab /
gnas gsum byin rlabs don gyis thob cing gnyis 'dzin gyi rtog pa yod skabs ye shes pa dbyings nas spyan 'dren pa sogs sngags kyi thabs mkhas yin pas mngon rtogs grub nas /
de ltar gsal ba'i lha tshogs rnams kyi dpral bar oM dkar po /
mgrin par AHdmar po /
thugs kar hU~M sngon po /
de las 'od zer 'phros te rang bzhin gyi gnas nas ye shes kyi 'khor lo spyan drangs /
hU~M:
dpe med bsam brjod bral ba'i dkyil 'khor 'dir :
sogs nas bshags pa dang yig brgya brjod pa yan cho ga rnams tshig gshar tsam min pa'i 'don sgom 'dres nges bya /
phreng ba byin brlabs la /
bzlas dmigs chags med gsung rnams skabs so sor sbyar na legs kyang dpe ma 'dzom pa'am spyi tsam du /
gtso bo kun tu bzang po'i thugs kar zla ba la gnas pa'i hU~M yig gi mthar rang gi rtsa ba'i sngags kyis bskor ba /
'khor gyi lha tshogs zhi ba rnams kyi thugs kar zla ba dang sgo ba yab yum dang khro bo rnams kyi thugs kar nyi ma la rang rang gi sa bon sngags kyi phreng bas bskor ba gsal btab cing /
gtso bo'i thugs ka'i sngags phreng las 'od zer 'phros pas lha tshogs rnams kyi thugs rgyud bskul zhing so so'i sku las 'od zer dpag tu med pa 'phros /
mkha' khyab kyi rgyal ba rnams mchod /
'gro drug gi gnas su phog
/de'i byin rlabs kyis /
dmyal ba btso sreg
/yi dwags bkres skom /
dud 'gro blun rmongs /
mi skye rga na 'chi /
lha ma yin 'thab rtsod /
lha 'pho ltung gi sdug bsngal thams cad zhi zhing /
sdig sgrib ma lus pa byang nas /
rang bzhin lha sngags 'od gsal gyi 'khor lor gnas pa mngon du byas /
sangs rgyas thams cad kyi rdo rje gsum dang dbyer med du gyur /
'od zer de rnams slar 'dus rang la thim pas dbang dang byin rlabs dngos grub ma lus pa thob /
khams gsum lha'i dkyil 'khor du sad par byas nas gsang sngags kyi sgra di ri ri sgrog par bsams la lha'i gsal snang dang nga rgyal ma bral ba'i ngang nas sgos dzapa? rnams bzla /
yang gdan dang sa bon sngar ltar las zhi ba rnams la bo d+hi tsit+ta dang /
khro ba rnams la ru lu'i sngags phreng bskor ba gsal gdab /
bzlas pa'i rkyen gyis thugs rgyud bskul te de las 'od zer phyogs bcu'i zhing khams thams cad du khyab par 'phros /
rgyal ba rnams la mnyes pa'i mchod pa phul /
mthu dbang dngos grub 'od zer gyi rnam par bsdus /
sems can rnams kyi las sgrib sbyangs /
sangs rgyas kyi sa la bkod pa sogs don gnyis byas nas 'khor 'das brtan g.yo'i bcud kyi dwangs ma thams cad 'od zer gyi rnam pas mtsho nang du kha ba babs pa bzhin snying ga'i sa bon la thim pas 'khor 'das kyi yon tan thams cad kyi dbyig tu gyur par bsam zhing /
snod bcud dag pa rab 'byams rgyal ba'i dkyil 'khor du shar ba las snang ba thams cad sku'i rol pa /
grags pa thams cad gsung gi sgra gdangs /
dran rtog thams cad thugs kyi rang bzhin du gyur par mos la spyi sngags nyid bzla /
thun mthar kha skong dang mchod bstod bya /
nyer bsdu ni /
gzugs snang thams cad zhi khro'i lha tshogs gsal :
sogs nas /
a a a :
lhar lang ni /
skad cig stong gsal chen po'i ngang nyid las :
sogs /
sgyu ma lta bu'i ngang du spyod :
ces thun mtshams kyi spyod lam bya /
de nas srod thun la sngon 'gro skyabs sems sogs mdor bsdus tsam dang dngos gzhi bzlas pa'i bar sngar bzhin byas la /
grub na gtor bsngo bka' srung sde bdun rang gzhung ltar dang las byang chung ba'i tshogs mchod rgyas par byed /
de rjes lhag gtor sogs dang nyal ba'i rnal 'byor gyis nyal /
de'i sang zhogs thor thun la babs pa na /
gti mug gnyid skrog gis ldang ba'i rnal 'byor gyis langs te /
thun mong gi sngon 'gros rgyud sbyang zhing /
las byang gi skyabs sems nas bzung bzlas pa dang thun mtshams kyi bar sngar bzhin no //
thun mtshams 'dir dge sbyor chag med kyi rigs yod na byed /
de nas snga thun la skyabs sems yan lag bcu pa sngon du 'gro bas /
las byang gi bzlas pa'i bar sngar dang khyad med /
thun mthar mchod bstod nyer bsdu lhar lang sngar bzhin dang /
thun mtshams 'dir gung tshigs sogs byed /
de nas dgong thun ni sngar gyi thun dang khyad par med /
srod thun yang sngar bzhin las bzlas pa'i rjes su tshogs mchod gtor bsngo sogs byed /
de yang sngon 'gro rnams thor thun gyi 'gor rgyas pa dang /
rjes chog rnams srod thun gyi mthar rgyas par byed /
thun bar ma rnams la sngon 'gro skyabs sems tsam gyis chog go
/bsnyen tshad rab rtags mtshan mthong ba /
'bring dus bsnyen zla ba drug
/tha ma grangs bsnyen te de la'ang rab 'bring tha gsum las /
rab ni /
kun bzang yab yum la 'bum phrag drug
/rigs lnga yab yum khri phrag re /
sems dpa' yab yum nas sgo bzhi'i bar stong phrag lnga re /
khrag 'thung gtso bo yab yum la 'bum phrag bcu gcig
/khrag 'thung rigs lnga la khri phrag re /
gnas yul man chad la stong phrag lnga re /
spyi 'dzab 'bum phrag gsum gyi mtha' rten pa'o //
'bring po ni /
kun bzang dang che mchog yab yum 'bum phrag re /
gzhan rnams zhor bzlas /
spyi 'dzab 'bum phrag bzhi nas nyer brgyad bar ci 'gro
/tha ma ni /
spyi 'dzab kho na 'bum phrag bzhi la ma mtha' byas pa'o //
de lta bu'i grangs bsnyen rgyas pa'i skabs sgos bsnyen rnams thun re re bzhin cha bsgo na /
thor thun la rgyun gyi yi dam chag med gang yod btang /
thun gzhan gsum po la thun re'i nang du gtso bo yab yum stong phrag bzhi dang sum brgya bzhi bcu tham pa re /
rigs lnga yab yum sbrel ba thun re'i nang bdun cu re /
sems dpa' yab yum nas bzung sgo ba yan chad la sum cu so lnga re /
de ltar byas pas zhag lnga bcu tham pas zhi ba'i sgos bsnyen 'grub /
khro bo thun re'i nang du gtso bo yab yum la stong phrag drug dang brgya tsho gcig dang bcu gsum re /
khrag 'thung yab yum lnga sbrel ba re re la lnga bcu nga bdun re /
'khor ko'u rI man chad la nyer brgyad re byas pas zhag drug cus khro bo'i sgos 'dzab 'grub /
de rjes spyi 'dzab gnyis nyin rer khri gnyis re bzlas pas zhag bco lngas 'grub bo //
de'ang zhi bsnyen ma song bar de nyid gtsor bzla /
thun mjug tu khro bo rnams tshar gsum re tsam /
zhi bsnyen thems nas khro bsnyen gtsor byed skabs thun 'gor zhi bsnyen tshar gsum re tsam bzla /
thun re bzhin gyi bzlas grangs khrigs ma mi nus na /
thog mar kun bzang yab yum grangs ma thon bar bzla /
gzhan rnams thun mthar gsum tsam re bzla bas mtshon /
bzla bya de nyid grangs gsog
/gzhan rnams zhar byung ci 'grub re byas kyang chog go
/thun mtshams rnams su yig brgya dang dbyangs gsal spel tshig can ci nus dang /
spyi dril nyid grangs su mi brtsi bar ci 'grub bzlas pas kha skong du 'gyur ro //
de lta bu'i bsnyen pa rab 'bring tha ma gang rung thems nas sgrub pa'i sa bcad tsam bya ba gong ma 'ga' zhig bzhed pas /
mdun rten dkyil 'khor bum pa gtor ma sogs bsham /
gtor mchod tshogs kyi yo byad sogs gang 'byor rgyas par byas la /
las gzhung bsrang ste bdag mdun dbyer med du bsgom /
bzlas pa'i mgor sleb pa dang mdun rten gyi go sar dzapa? khang phyes te bdag mdun gnyis kar dmigs pa'i spro bsdu bcas sgos dzapa? ci 'grub dang /
spyi dzapa? thun gyi dngos gzhi byas la bzla /
nyin re bzhin bka' srung gtor 'bul /
tshogs skong rgyas par bya ba zhag bdun nam gsum gyis mthar rten pa ci 'grub bya'o //
de ltar bsnyen sgrub grub nas rjes kyi bya ba ni /
sang grol rgyu'i dgong thun nas bzung mchod gtor gsar du bsham /
bzlas pa'i skabs mdun rten la dngos grub bsdu ba'i dmigs pa dang bcas spyi dzapa? zhi ba la bo d+hi tsit+ta dang khro bo la ru lu'i mthar /
ma ma sarba sid+d+hi hU~M phaT/
ces btags pa ci nus su bzla zhing /
de lta bu'i tshul gyis grol rgyu'i snga thun la /
slar yang mchod gtor rgya cher bsham /
las byang rgyas par btang nas dngos grub la dmigs pa'i bzlas pa ci nus bya /
chos skyong sogs gtor bsngo dang tshogs mchod brtan skyong gi bar du song nas /
mdun bskyed la mchod bstod rgyas par bya /
yig brgya mang du bzlas pas nongs pa bshags /
pad gling lugs kyi /
hU~M:
rig rtsal lhun grub sogs sam /
hU~M/
bde gshegs rgyal ba zhi khro sogs dngos grub skul tshig gang rung mthar /
spyi dzapa? la /
kA ya sid+d+hi oM sogs btags pa brjod la /
mdun bskyed dkyil 'khor pa'i gnas gsum las 'od zer dkar dmar mthing gsum 'phros /
rang gi gnas gsum du thim pas sku gsung thugs kyi dngos grub thob par bsam zhing bum pa gtor ma gnas gsum du gtugs /
gtor ma'i lha yang 'od du ltem gyis zhu nas rang la thim par bsam /
gtor zan dang bum chu myangs pas /
byang chub sems kyi dwangs mas lus kyi rtsa khams thams cad du khyab cing bde chen gyi ye shes bzod med du 'bar bar bsam la stong nyid khyab gdal chen por mnyam gzhag bya /
rjes chog shis brjod smon lam /
mdun bskyed ras bris dang rten yod na brtan bzhugs bya /
tshom bu yin na gshegs /
bsdu ldang yan gzhung ltar la /
zhal nas gsungs pas thog drangs pa'i shis brjod dang thun mong ma yin pa'i smon lam mang du gdab la mtha' rgyas bya /
kha skong zhi ba'i sbyin sreg spyi dzapa? ji tsam bzlas pa'i bcu cha blug
/rgyal chen dang phyi'i gtsang ris la gtang rag mchod gtor phul nas rang gnas su gshegs /
rgyal tho bkrol /
gtang rag tshogs kyi dga' ston dang gnas srung sogs mtshams kyi bya ba spyi ltar shes par bya'o //
lhun grub zhi khro ye shes phyag rgya yis //
gnyis snang 'khor lo kun la btab nas kyang //
gzhir rdzogs dag pa rab 'byams klong chen por //
'khor 'das gnyis med thig le gcig gyur shog
/tshul 'di'ang blo chos su cung zad song ba'i nyam chung blo dman kha cig rgyas pa lag tu mi thebs /
bsdus ches pas blo kha ma tshims kyang 'di bya nges pa ma rnyed pa dag mthong bas de 'dra'i rigs la nges pa ster byed tsam du /
sangs rgyas gnyis pa o rgyan rdo rje thod phreng rtsal gyi sngags rig 'dzin pa pad+ma gar dbang phrin las 'gro 'dul rtsal gyis rdzong shod zhi khro bde gshegs kun 'dus kyi pho brang du bgyis pa dge legs 'phel //

//
