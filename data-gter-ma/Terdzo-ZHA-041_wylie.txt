@#//
nyang gter thugs rje chen po 'gro 'dul las /
dbang gi lag khrid gsal bar bkod pa dri med pad dkar sdong bu zhes bya ba bzhugs so //
na mo gu ru ma hA ka ru Ni kA ya /
mkha' mnyam 'gro kun thugs rje'i spyan ras kyis //
rtag tu gzigs nas 'phral yun sdug bsngal las //
bu bzhin skyob mdzad bla med 'jig rten mgon //
dbyer med bla mar 'dud do dgyes pas skyongs //
gangs can lha yi skal par rgyal bas bsngags //
bzlas pas grol ba'i rig pa srid gsum na //
rnyed dka' gang de sgrub la 'jug pa'i sgo
/smin byed dbang gi lag khrid gsal dgod bya //
spyan ras gzigs 'gro ba 'dul ba'i dkyil 'khor du dbang rgyas par bskur ba la /
gter gzhung rtsa bar sngon 'gro dngos gzhi rjes gsum gyis bsdus /
dang po sngon 'gro la gnas btsal ba /
sa chog
/sngon 'gro'i yan lag
/lhag gnas sta gon bcas bzhir gsungs pa las /
dang po gnyis sgrub gnas rnying pa la mi dgos shing /
gsum pa'ang sgrub chen dang 'brel bas 'dir ma smos /
bzhi pa la rnam grangs lngar bshad kyang 'dir lag len spyi mthun go bde bar brjod pa la gsum /
dbang rdzas /
lha /
slob ma lhag gnas bya ba'o //
dang po la bdag bskyed sngon du 'gro dgos pas de'i tshul mdor bsdus pa de kho na nyid du sgrub pa las 'byung ba ni /
skyabs sems tshad med bzhi spyi ltar bya /
chos thams cad stong pa nyid kyi rang bzhin no //
de ltar ma rtogs pa'i khams gsum gyi sems can sdug bsngal gyis gdung ba rnams snying re rje /
rang gi snying gar zla ba'i steng du hrIHdkar po /
de'i 'od kyis lus tha mal gyi dngos po sbyangs /
hrIH'od du zhu nas pad+ma dkar por gyur /
de las 'od zer 'phros 'dus yongs su gyur pa las rang nyid thugs rje chen po zhal gcig phyag bzhi pa /
zhabs gnyis pad+ma'i gdan la bzhugs pa /
phyag dang po gnyis thugs kar thal mo sbyar ba /
g.yas kyi 'og mas bgrang phreng 'dzin pa /
g.yon gyi 'og mas pad+ma bsnams pa /
zhi zhing 'dzum pa'i nyams can dar dang rin po ches brgyan pa /
de'i thugs kar zla ba'i steng du hrIHdkar po'i mthar yi ge drug pas bskor ba /
de las 'od zer 'phros /
ye shes pa mdun gyi nam mkhar spyan drangs /
oM badzra puSh+pe hU~M/
nas nai bid+ya bar gyis mchod /
rang la gnyis med du thim par gyur /
bzlas pa'i rkyen gyis 'od zer 'phros /
'gro drug sems can thams cad kyi sdig sgrib sbyangs /
tshur 'dus rang gi sdig sgrib ma lus pa dag par bsam la yig drug ci 'grub bzla /
mthar /
lha sku 'od kyi rang bzhin du zhu nas hrIHla thim /
de'ang je chung yal nas stong pa nyid du gyur pa la mnyam par bzhag
/slar skad cig gis thugs rje chen po'i skur gyur par mos /
sngon 'gro dkar gtor dang gser skyems rnams la chab bran /
raM yaM khaM:
rat+na pany+tsa oM AHhU~M:
zhes byin brlab /
b+hU mi pa ti sa pa ri wA ra badzra sa mA dza :
zhes mgron 'gugs /
b+hU mi pa ti sa pa ri wA ra oM a kA ro sogs lan gsum gyis phul /
sa bdag lha klu 'khor dang bcas :
gtor ma dam pa 'di bzhes la :
bdag gi sgrub pa ma thon bar :
khyed la gnas 'di bdag g.yar gyis :
ci bde bar ni gzhan du song :
sngags mthar gats+tsha btags pas gshegs /
des sa slong gi go'ang chod /
de nas dkyil 'khor gyi stegs bu la ba'i rnam lnga dang dri bzang gis byugs /
me tog gi tshom bu dbus su che ba gcig
/de'i g.yas g.yon mdun gsum /
de rgyab bcu gnyis /
de rgyab drug bkod pa ni dkyil 'khor lhag gnas kyi don yin la /
'og nas 'byung ba'i dbang rdzas rnams kyang skabs 'dir tshogs par bya dgos /
bum pa lhag par gnas pa ni /
rin po che'i bum pa gnyis gu gul gyi dud pas bdug
/nang du nyer lnga'i rdzas dri bzang gi chus bkang /
rnam bum mgul chings dkar po /
las bum ljang gu kha rgyan rigs lnga'i phyag mtshan dang bcas pa g.yas g.yon du bkod pa phyi mchod kyis bskor /
rgyas par byed na las byang btang la lha bskyed mchod bstod bzlas pa bya dgos kyang mdor bsdu na las byang ltar mchod pa byin brlab /
bum pa bsang sbyang /
stong pa'i ngang las b+h+rU~M las phyi rin po che'i bum pa'i rnam pa la nang gzhal yas khang bdud rtsi'i rgya mtsho 'khyil ba'i dbus su /
thugs rje chen po 'gro ba 'dul ba'i dkyil 'khor gyi lha tshogs mtsho rdzing dwangs par zla skar shar ba bzhin skad cig gis gsal bar gyur /
sngags tsam gyis mchod /
bstod pa sh+lo ka gcig gis bstod /
gzungs thag blangs la /
rang gi thugs ka nas sngags kyi 'od zer 'phros bum pa'i lha rnams la phog
/snyoms par zhugs pa'i byang chub kyi sems ye shes kyi bdud rtsi'i bcud du 'khyil par bsam la yig drug bzla /
mthar /
oM AHhU~M gis bdud rtsi'i mchod yon phul bas lha rnams 'od du zhu ba bum pa'i chu dang ro gcig tu gyur /
las bum du bdud rtsi 'khyil pa bskyed bzlas spyi ltar bya /
dbang rdzogs par bskur ba'i skabs khrus dbang skabs 'dir bsgrub na bde bas /
stegs bu'i logs shig tu maN+Dal me tog gi tshom bu bkod pa'i khar bum pa dri chab nyer lnga'i rdzas dang chu shel gyi bcud ldan mgul chings dkar pos spras pa rigs lnga'i phyag mtshan can kha rgyan dang bcas pa gu gul gyis bdug
/sum+b+ha nis bgegs bskrad la bkod /
bkra shis rtags brgyad dang rgyal po sogs rin chen brgyad kyi gzugs bris pa'ang bzhag
/phyi mchod kyis bskor /
las byang ltar byin brlab /
gzungs chog ltar bdag bskyed bsgom /
mdun bskyed skabs gtso bo'i gsal 'debs bdag bskyed ltar bskyar /
spyan 'dren nas mchod pa'i bar gtang /
gzungs thag blangs la bzlas dmigs bcas zhi khro'i sngags sbrel ba brgya rtsa las mi nyung bar bzla'o //
de nas lha lhag par gnas pa ni /
las byang gi skyabs sems nas brtsam sngon 'gro rnams dang /
dngos gzhi'i bstod pa'i bar du gtang /
rgyas par lcogs na tshogs mchod kyang byas la dkyil 'khor yol bas bsgrib bo //
de nas slob ma lhag par gnas pa la /
so shing dang ra ba /
ku sha'i chun po /
srung skud dkar po rnams nye bar bsdogs la /
slob ma rnams las bum gyi chus khrus bya /
phyag bcas nang du 'khod pa la blo bcos pa'i chos bshad ci rigs pa dang sems bskyed gsal gdab /
de la skabs 'dir 'chad par bya ba /
gangs can bod yul gyi lha'i skal pa thun mong ma yin pa /
mtshan tsam bzung bas 'khor ba dong nas sprugs shing 'brel pa thogs tsam gyis ngan 'gro'i skye sgo bcad de bde ba can gyi zhing du lam sna 'dren par mdzad pa /
'phags mchog spyan ras gzigs dbang phyug gi rgyud dang sgrub thabs man ngag mtha' yas pa rnams kyi nang nas mchog tu gyur pa /
sprul pa'i gter chen mnga' bdag nyang ral pa can gyi zab gter las byon pa thugs rje chen po 'gro 'dul lha nyer gsum pa'i dkyil 'khor du dbang bskur ba la /
sngon 'gro sta gon gyi chos dang dngos gzhi dbang bskur ba gnyis su yod pa las thog mar sngon 'gro slob ma lhag par gnas pa'i chos rnams zhu ba'i yon du dmigs te maN+Dal 'bul bar zhu /
zhes mtshams sbyar la maN+Dal 'bul du gzhug
/slob ma lhag gnas kyi chos la rnam grangs dgur gsungs pa'i dang po rang rgyud dag par bya ba'i phyir sdig pa bshags pa ni /
khyed rang rnams kyi tshe thog ma med pa'i dus nas da lta'i bar du bsags pa'i sdig pa mi dge ba ci mchis pa thams cad blos blangs nas yul mchog rnams kyi mdun du gnong 'gyod drag pos bshags pa'i 'dun pa rtse gcig pas 'di'i rjes zlos mdzod /
ho :
bla ma slob dpon rig pa 'dzin pa rnams dang :
phyogs bcu na bzhugs pa'i sangs rgyas dang byang chub sems dpa' thams cad dang :
'phags pa thugs rje chen po'i lha tshogs bdag la dgongs su gsol :
bdag ming 'di zhes bya bas :
tshe thog ma med pa nas da lta'i lus 'di blangs kyi bar du sdig pa mi dge ba'i las mtshams med pa lnga dang :
de dang nye ba lnga dang :
lci ba bzhi dang :
log pa brgyad dang :
mi dge ba bcu dang :
nyan thos kyi 'dul khrims nyams pa dang :
byang chub sems pa'i sdom pa nyams pa dang :
gsang sngags kyi dam tshig nyams pa thams cad mthol lo bshags so :
mi 'chab mi sbed do :
slan chad kyang gcod cing sdom par bgyid lags so :
byang zhing dag pa'i tshangs pa bstsal du gsol :
lan gsum /
de ltar bshags pa phul bas sdig pa thams cad skad cig gis dag nas lus thams cad dkar sangs song bar sgoms shig
/gnyis pa theg pa chen po'i bla ma la mos pa bskyed pa'i phyir skyabs su 'gro ba ni /
dkon mchog gsum dang bla ma yi dam mkha' 'gro mdun gyi nam mkhar bzhugs pa la /
bdag sogs sems can thams cad byang chub ma thob kyi bar du skyabs su mchi'o snyam pas 'di'i rjes zlos /
ho :
bla ma slob dpon sogs nas /
dgongs su gsol :
bar gong ltar dang /
bdag ming 'di zhes bgyi ba dus 'di nas bzung nas /
yang dag par rdzogs pa'i sangs rgyas ma thob kyi bar du :
sku lnga ye shes lnga dang ldan pa yang dag par rdzogs pa'i sangs rgyas rnams la phyag 'tshal zhing skyabs su mchi'o :
rgyu lam thams cad du dge ba dang bcas pa legs pa'i yon tan kun gyi gzhir gyur pa :
dam pa'i chos rnams la phyag 'tshal zhing skyabs su mchi'o :
sgrib gnyis bsal nas sa dang lam la gnas te sems can gyi don mdzad pa :
'phags pa'i dge 'dun rnams la phyag 'tshal zhing skyabs su mchi'o :
zhes lan gsum /
de ltar byas pas dkon mchog rnams kyi skyabs 'og tu tshud par mos shig
/gsum pa theg pa dman pa las khyad par du bya ba'i phyir byang chub tu sems bskyed pa'i thog mar gsol ba 'debs pa 'di'i rjes zlos /
ho :
bla ma sogs dgongs gsol gong bzhin /
bdag ming 'di zhes bya ba 'phags pa thugs rje chen po'i dbang dang byin rlabs zhu bas :
bdag la thugs rjes bzung zhing byin gyis brlab par mdzad du gsol :
lan gsum /
bla mas gnang ba sbyin pa /
kyai :
rigs kyi bu khyod dbang dang byin rlabs 'dod na :
bla na med pa'i byang chub tu sems bskyed pa dang :
theg pa chen po'i bla ma la mos pa bskyed pa dang :
'phags pa thugs rje chen po la dad gus rab tu skyed cig :
dbang bskur zhing byin gyis brlab par bya'o :
zhes brjod /
de nas gzhan don sangs rgyas kyi go 'phang 'thob 'dod kyi smon pa dang de nyid sgrub pa'i thabs zab mo la 'jug par sems bskyed pa'i blos 'di'i rjes zlos /
ho :
bla ma sogs dgongs gsol gong bzhin /
bdag ming 'di zhes bya bas :
dus 'di nas bzung nas 'khor ba ma stongs kyi bar du sems can 'khor ba'i sdug bsngal gyi rgya mtsho las bsgral ba'i phyir :
'phags pa thugs rje chen po bsgrub pa'i sems brtan po blos bskyed par bgyi'o :
lan gsum /
de nas slob dpon gyis lung sbyin pa /
kyai :
rigs kyi bu khyod dus 'di nas bzung ste snying po byang chub ma thob kyi bar du dkon mchog gsum la skyabs su 'gro bar gyis :
thugs rje chen po yi dam gyi lhar zungs :
lus dang srog gi phyir yang ma spang bar :
sems can thams cad kyi don du yi dam gyi lha thugs rje chen po sgrubs la :
'khor ba ma stongs kyi bar du 'gro ba sems can thams cad kyi don gyis shig :
ces gnang ba byin pa'i don de kho na nyid yid la byed pa dang mi 'bral bar bya dgos pa'o //
bzhi pa dngos grub kyi pra brtag pa'i slad du /
so shing gru bzhi sor brgyad pa dris byugs shing me tog gis brgyan pa 'di nyid thal mo sbyar ba'i bar du zungs /
so la 'drud pa dang tshig 'di'i rjes zlos dang bcas te 'dor bar zhu /
so shing gtad /
ra ba mdun du bzhag la /
ho :
sor brgyad gtsang ma'i so shing 'di :
so yis bzung nas bdag bor gyis :
'phags pa'i rgyal po bzhugs pa'i gnas :
dbus phyogs dga' ldan gnas su bobs :
de ltar dor ba'i so shing nyid maN+Dal gyi dbus su bab na dngos grub 'thob /
tshur log na sdig bshags bya dgos par gsungs so //
lnga pa 'jug pa'i rmis ltas brtag pa'i phyir du /
ku sha'i chun po chung ba lag g.yas su gtad pa sngas dang /
che ba g.yon du gtad pa stan gyi don du zungs shig
/ku sha las chus bsangs pa gtad la /
kyai :
ku sha gtsang ma lha yi gdan :
dag cing dri ma med pa'i rdzas :
nyal ba'i stan dang sngas su sbyin :
legs nyes rmi ltas ston par shog :
do nub dag byed rtsa mchog 'di sngas stan du byas la nyal te rmi lam gyi mtshan ma brtag par bya dgos so //
drug pa bar chad kyi bgegs bsrung bar bya ba'i phyir srung ba'i skud pa gdags pa ni /
mdud pa gsum sku gsung thugs la srung skud sngags kyi phreng bar gyur /
skud pa dkar po sum bsgril mdud pa gsum btab /
oM ma Ni pad+me hU~M:
badzra kA ya wA ka tsit+ta rak+Sha rak+Sha rak+Sha swA hA:
zhes lan mang du brjod la sngags /
'di nyid dpung par bcings pas sgo gsum la bar chad kyis mi tshugs par srung ba'i go bgos par mos shig
/hU~M:
rdo rje'i phreng thag sngags mdud 'di :
g.yon gyi dpung par bcings pa yis :
lus ngag yid gsum bar chad bgegs :
stong phrag brgyad cu srung bar shog :
ces skyes pa'i dpung pa g.yon dang bud med kyi g.yas su bcing /
bdun pa zab mo'i gnas la spro ba bskyed pa'i phyir chos bshad pa 'di la gsan 'tshal /
kye ma hoHskal ldan rnal 'byor pa :
dal 'byor mi lus rin chen thob :
log dang dman pa'i sems spangs nas :
theg chen don dang 'phrad pa dang :
khyad par gsang sngags bla na med :
'phags pa'i dkyil 'khor mchog mthong ba :
'di ni rnyed par dka' ba yin :
dga' zhing dang bas spro bar gyis :
brgyad pa dkyil 'khor du 'jug pa la the tshom dang bral ba'i phyir gnang ba sbyin pa lags te /
kye ma :
skal pa dang ldan pa'i bu rnams nyon cig :
khyed thugs rje chen po 'gro ba 'dul ba'i dkyil 'khor 'dir bcug la :
dbang bskur ba dang byin gyis brlab par bya bas :
'dis 'gro drug 'khor ba dong nas sprugs te :
thugs rje chen po'i lha tshogs dang zhal mjal nas :
bla na med pa'i byang chub chen po tshe 'di nyid la 'thob pa yin pas the tshom dang yid gnyis ma byed par 'dir zhugs shig :
ces gnang ba sbyin no //
dgu pa dkyil 'khor du gzhug par gsol ba gdab pa 'di'i rjes zlos /
ho :
bla ma sangs rgyas sras dang bcas :
kun nas bdag la dgongs su gsol :
bdag cag bsod nams skal par ldan :
'phags pa spyan ras gzigs dbang gi :
dkyil 'khor gnyan por bdag 'jug pas :
bla mas brtse bar dgongs nas ni :
'khor ba'i gnas las bsgral du gsol :
lan gsum /
de dag gis slob ma lhag par gnas pa'i rim pa rnams grub bo //
'dir khrus dbang bskur na stabs bde bas /
de nas mi mthun pa'i phyogs thams cad zhi bar byed pa la khyad par du bsngags pa bum pa'i gzungs chog dang 'brel ba'i dbang bskur ba'i thog mar bum pa'i lha la bstod cing gsol ba 'debs pa lags te /
skye med dbyings las sogs gzungs chog ltar bstod /
gzungs bum mgor bzhag la /
bum pas dbang bskur sogs kyis dbang bskur /
snying po zhi drag sbrel ma dang gsham du 'byung ba'i sgrib sbyong /
nad sel /
grib sel bcas tshan gsum sham bu so sor sbrel ba tshar gsum bdun la sogs pa brjod la khrus bya /
khong du blud /
de ltar sdig sgrib nad gdon grib dang mi gtsang ba thams cad dag nas sgo gsum gnyug ma mi shigs pa'i rdo rje gsum gyi ngo bor gyur pa la bkra shis pa'i rtags brgyad dang /
rin chen rnam pa brgyad kyis mnga' gsol bas bkra shis bde legs phun sum tshogs pa'i dpal la mnga' dbang 'byor par mos shig
/rin chen gser gdugs sogs kyis rtags brgyad dang /
rgyal po rin chen sogs rin chen sna brgyad gtad /
shis brjod ji ltar 'os pa spel /
dge bsngo byas la slob ma gyes /
khrus bum gyi ye shes pa gshegs /
dam tshig pa chur zhu /
rang lhar bsgoms la stong nyid kyi rgyas gdab bo //
slob dpon gyis lha la gsol ba gdab pa ni /
thal mo sbyar la /
kyai :
'phags pa spyan ras gzigs dbang mchog :
yab yum sras dang 'khor du bcas :
thams cad bdag la dgongs su gsol :
slob ma rnams la byin gyis rlobs :
nga ni dkyil 'khor bri 'tshal bas :
sta gon la ni bzhugs su gsol :
zhes gsol /
se gol sgras mtshon sta gon gyi dkyil 'khor pa rnams bar snang 'od kyi drwa bar bzhugs par mos la tshom bu sogs bsdu'o //
gnyis pa dngos gzhi la spyi don rnam pa bzhir gsungs pa'i dang po dkyil 'khor dang sgrub rdzas bsham pa ni /
stegs bu'i steng du ras bris kyi dkyil 'khor bkram pa'i dbus su khri'u'i khar sngar sta gon byas pa'i rnam bum bzhag
/de'i khar thod pa mtshan ldan chang dang a mr-itas bkang ba'i steng me long la mtshal lam sin+d+hu ra'i yig drug bris pas bkab /
nang dbang rdzas /
dbu rgyan /
cod pan /
rdo rje /
dril bu /
shel phreng /
sba lcag tshigs gsum /
khyad par rdzas /
lha tsaka nyer gnyis /
dngul gyis bris pa'i yig drug dang /
pusti /
khri gdugs tsaka li rnams ci bder bkod /
phrin las bzhi'i dbang rdzas shar du dngul bum nang du dri sman rin po che chu sna 'o mas bkang ba chu shel dang bcas pa /
mgul chings dkar po /
kha rgyan me long ldan pa /
lhor tshogs gtor /
dkar gsum /
mngar gsum /
khur ba /
sha btsos bsregs rlon pa dang bcas pa /
nub tu zangs gzhong du dbang gtor zla gam dmar po rgya skyegs dang sin+d+hu ras byugs shing chang dang sman sna bcas pa /
byang du zangs sam seng ldeng phur pa rta zhal can /
mdun ngos su tshe bum mgul chings dmar po dri chab dang so lngas bkang ba'i khar tshe'i 'brang rgyas bzhag pa dang tshe ril tshe chang /
rgyab tu sman gyi pho brang rnams kyang de dag gi dbang bskur ched du bkod /
phyi mchod bskor bsham /
las bzhi'i 'bul gtor sogs las byang nas bshad pa ltar dang /
gzhan yang las bum /
mig dar me tog
/sngon gtor /
srung ma'i gtor 'bul /
tshogs kyi yo byad sogs nye bar mkho ba rnams tshogs par bya'o //
gnyis pa phrin las kyi gzhung bsrang ba ni /
las byang gi brgyud 'debs nas brtsam sngon 'gro rnams gtang /
sta gon gyi lha dkyil 'khor la dbab /
dngos gzhi lha bskyed skabs bdag mdun dbyer med du bsgom yang chog mod tshig ris gcig gis bdag mdun dkyil 'khor gnyis gsal 'debs pa lugs 'di la 'thad pa yin pas de ltar byas la mngon rtogs nas bzlas pa dang 'dzab bstod grub kyi bar gtang /
bum bzlas grub na spyi ltar bya /
ma grub kyang sngon du song bas 'thus /
phrin las bzhi'i rdzas bsgrub pa ni /
oM swa b+hA ba bi shud+d+he hU~M:
sarba d+harma swa b+hA ba bi shud+d+ho\u0f85 haM:
bum pa dang rdzas kyi skyon rnam par dag nas stong pa'i ngang las b+h+rU~M las bum pa gzhal yas khang du gyur /
oM ma Ni pad+me hU~M:
a mr-ite kuN+Da lI sarba bi shud+d+he hU~M:
bum pa'i nang du rnam pa thugs rje chen po'i lha tshogs la ngo bo bdud rtsi'i chu rgyun dkar po /
na ba gso /
shi ba slong /
sdig sgrib dag par byed pa /
tshogs kyi yo byad lha'i zhal zas dri ma med pa 'dod pa'i longs spyod zad mi shes pa /
zangs gzhong du /
oM AHhU~M:
lan gsum /
bdud rtsi'i rgya mtsho dmar po las ye shes kyi 'od zer dmar po 'phros pas sangs rgyas dang byang chub sems dpa' thams cad kyi sku gsung thugs la mnyes pa'i mchod pa phul nas dngos grub kyi bcud bsdus /
'gro ba mi dang log lta'i dgra bgegs la phog pas rang dbang med par lus ngag yid gsum dbang du sdud par gyur /
phur pa khro bo rta mgrin zhal gcig phyag gnyis sku mdog dmar po /
phyag g.yas rdo rje dang g.yon phur pa bsnams pa /
spyi gtsug na rta skad 'tsher ba /
zhabs kyis dgra bgegs mnan cing sgrol ba /
me phung dmar nag gi dbus na bzhugs par gyur /
ces dmigs la /
yig drug sham du /
shAn+ting puSh+TiM wa shaM mA ra ya a b+hi Shiny+tsa A:
zhes ci 'grub bzla /
bla ma dang thugs rje chen po'i lha tshogs kyis bdag la byin gyis brlabs par bsam /
de nas tshe sgrub ni /
gzhung zur gsal ltar rta sngags kyis bgegs bskrad /
tshe bum b+h+rU~M las sogs lha bskyed /
bsnyen pa yig bcu /
sgrub sngags /
las sbyor rnams ci 'grub bzlas la stong tshigs mchod 'bul /
bskul ba dang tshe 'gugs bya /
de nas sman sgrub pa ni /
bdud rtsi pho brang dang bcas pa'i 'og tu :
yaM las rlung gi dal ba dan gyis mtshan pa gcig bsgom :
der thod pa gsum gyi sgyed pu'i kha na :
bdud rtsi'i snod b+han d+ha'i gzhal yas khang na bdud rtsis gang nas gnas pa las :
'og nas rlung gnas pa las me sbar :
mes thod pa dros pas dam tshig bdud rtsi 'o ma khol ba ltar bsgom :
thod pa'i steng na thugs rje chen po yab yum :
rigs drug gi lha tshogs sbyor ba byas pas :
ye shes kyi bdud rtsi nam mkha' nas babs te :
dam tshig bdud rtsi dang 'dres te :
thod pa rgya cher gang nas lhud lhud byung bar bsam mo :
hU~M:
'gro ba 'dul ba'i da la ru :
mtshan ldan zhal bu ka pA la :
rtsa brgyad stong las sbyar ba'i sman :
nyi zla gsal ba'i da la ru :
mu tig dkar po dri med ltar :
bdud rtsi chen po'i klong du 'khyil :
sgrub pa pos ni nan tan bya :
oM AHhU~M hrI:
oM ma Ni pad+me hU~M:
sarba pany+tsa a mr-ita hU~M hrIHTha :
zhes ci 'grub bzla /
bdud rtsi dbab pa'i sngags /
oM AHhU~M sarba pany+tsa a mr-ita pra be sha ya A be sha ya hU~M hrIHTha :
zhes cung zad bzlas la /
rigs drug yab yum gyi mkha' nas ye shes kyi bdud rtsi pho brang du babs par bsgom mo :
de nas bdud rtsi bskyil ba ni /
oM AHhU~M sarba pany+tsa a mr-ita kuN+Da lI hU~M hrIHTha :
zhes bzla zhing /
bdud rtsi b+han+d+ha'i gzhal yas su 'khyil nas gang bar bsam mo :
oM AHhU~M sarba pany+tsa a mr-ita gu ya sid+d+hi hU~M hrIHTha :
ces bzlas shing dngos grub blang zhing bsdu'o //
de nas las byang ltar 'das gtor dang chos gter srung ma'i gtor 'bul bya /
rig pa'i me tor dor /
slob ma gzhug par gsol ba gdab bo //
gsum pa slob ma dkyil 'khor du gzhug cing byin gyis brlab pa ni /
sta gon byas pa'i slob ma rnams phyi rol du khrus bya /
bgegs gtor btang /
bka' bsgo bgegs bskrad srung 'khor bsgom /
sems bskyed gsal btab la /
'dir skabs su babs pa'i 'chad bya /
phyogs bcu dus bzhi'i rgyal ba ma lus 'dus pa'i thugs rje chen po gcig tu bsdus pa'i rang gzugs /
rgyal ba thams cad skyed pa'i yab /
dkyil 'khor rgya mtsho'i dbang phyug tu gyur kyang rgyal sras sems dpa'i rnam par rol pas phyogs bcu'i zhing khams rnams su bsam las 'das pa'i rnam par thar pa'i sprin bkod pa la mtshungs pa'i zla thams cad dang bral ba /
'phags mchog spyan ras gzigs dbang phyug gi mdo dang rgyud dang rtog pa mtha' yas pa 'jig rten du byon cing /
de dag la brten pa'i sgrub thabs dang man ngag ji snyed pa 'phags bod gnyis su byung ba rnams kyi nang nas /
mchog gam phul du gyur pa ni /
'phags mchog nyid sprul pa'i sku'i rnam par rol pa slob dpon chen po pad+mA ka ra'i bka' srol las byon pa rnams yin zhing /
slob dpon sangs rgyas gnyis pa de nyid gangs can bod kyi ljongs 'dir 'jam mgon chos kyi rgyal po khri srong lde'u btsan gyis spyan drangs te thun mong dang thun mong ma yin pa'i chos kyi bdud rtsi mtha' yas pa bstsal pa'i skabs su /
sangs rgyas bka'i brgyud pa /
byang sems thugs rje'i brgyud pa /
grub thob snyan du brgyud pa ste brgyud pa gsum ldan thugs rje chen po 'gro ba 'dul ba'i rtsa ba dang yan lag gi rgyud /
phyi drug skor /
nang bzhi skor /
gsang ba gsum skor /
de kho na nyid chig skor /
las kha tshar dang bcas pa'i chos skor rnams skal ldan rje 'bangs rnams la gdams par mdzad /
ma 'ongs pa'i gdul bya rnams la thugs brtse bas dgongs te lho brag gtam shul gyi brag srin mo sbar rjes can du zab mo'i gter rgyas btab pa /
snyigs dus drug cu kha ral pa'i skabs su babs pa na chos rgyal chen po'i sku'i skye ba bco lnga pa /
gter ston grub thob thams cad kyi spyi mes /
mchog gi sprul pa'i sku nyang ral nyi ma 'od zer gyis spyan drangs te nyams bzhes mthar phyin pa mdzad pas rtsod pa med pa'i grub thob kyi snyan pas sa steng khyab cing /
phrin las nam mkha' dang mnyam pas da lta'i bar du'ang gter kha gong ma'i lugs srol zhes nyi zla ltar grags pa 'di byung ba yin zhing /
'gro mgon nam mkha' dpal sogs sras brgyud dang slob brgyud las smin grol byin rlabs kyi rgyun zam ma chad par byon cing /
khyad par mnga' bdag nyang ral nyid kyis rdo rje'i lung gis gsal bar bstan cing thugs rgyud kyi ye shes dbyer med pa /
bka' babs bdun gyi mnga' bdag pad+ma 'od gsal mdo sngags gling pa la nye brgyud du byon pa'i smin grol yan lag bcas cha tshang ba bka' drin du thob pa thugs rje chen po 'gro ba 'dul ba'i dkyil 'khor du dbang bskur ba la slob dpon gyi bgyi bar 'os pa rnams grub /
khyed rang slob ma rnams kyi ngo skal du gyur pa la 'jug pa dang dbang bskur ba gnyis su yod /
'jug pa la'ang chos brgyad du gsungs pa las /
thog mar dkyil 'khor du 'jug pa'i chos rnams zhu ba'i yon du dmigs te maN+Dal 'bul bar zhu /
zhes maN+Dal 'bul du gzhug
/mtshams sbyor spyi ltar byas la gdong g.yogs dang me tog sbyin /
gnyis pa brda sbyar cing bar chad brtag pa'i phyir dri ba byed pa la gsan 'tshal /
kyai ma :
rigs kyi bu khyed rnams gang yin :
ming ci yin :
ci'i phyir 'dir 'ong :
don gyi dngos po ci zhig 'dod :
ces dris pa'i lan btab par mos la 'di'i rjes zlos /
bdag ni skal bzang snod ldan rigs :
rdo rje che ge mo zhes bya :
rdo rje bla ma sangs rgyas la :
dbang dang byin rlabs zhu bar mos :
'gro ba 'dul ba'i dkyil 'khor 'dir :
thugs rjes dam par bzung du gsol :
yang slob dpon gyis bar gcod dri ba ni /
kye :
thugs rje chen po'i dkyil 'khor 'dir :
'gro ba thabs kyis 'dul mod kyang :
legs dran nyams dgas lta ba 'am :
bla ma pha mas ma gnang ngam :
sdig can dam tshig nyams pa 'am :
re zhig tsam gyi phyir min nam :
zhes dris pa'i lan du 'di'i rjes zlos /
kye :
bdag ni lus ngag yid gsum gyi :
dad gus mos pas 'jug pa lags :
ma gnang ba dang nyams pa med :
rdo rje slob dpon bka' drin gyis :
dbang skur byin gyis brlab par zhu :
gsum pa dkyil 'khor gyi lha la gsol ba 'debs pa ni slob dpon gyi bgyi ba lags te /
slob dpon gyis dkyil 'khor la phyag dang maN+Dal phul /
oM:
thugs rje chen po lha yi lha :
gtso dang 'khor du bcas pa la :
phyag 'tshal mchod 'bul gsol ba 'debs :
skal ldan rigs kyi bu 'di rnams :
'khor ba'i rgya mtsho chen po las :
byang chub skam sar bsgral ba'i phyir :
dkyil 'khor chen por 'jug par gsol :
zhes gsol ba lan gsum gdab bo //
bzhi pa me tog dor zhing gsang mtshan gdags pa yin pas :
khyed rang rnams la sngar byin pa'i me tog de nyid rin chen sna lnga las grub pa'i cod pan du mos la thal mo sbyar ba'i bar du thogs nas /
rang rang gi tshe rabs sngon nas 'brel pa'i rigs gang yin pa'i lha la phog par shog cig pa'i 'dun pa dang tshig 'di'i rjes zlos bcas te 'dor bar zhu /
kye :
thugs rje chen po dbang gi lha :
bdag cag dkyil 'khor 'dir zhugs pas :
rig pa'i me tog lha la 'bul :
thugs rjes dgongs la bzhes su gsol :
pra ti rat+na puSh+pe pU dza ho :
zhes me tog dkyil 'khor ram 'grim dkyil du 'dor gzhug
/dbus su babs na rdo rje dbang phyug rtsal /
yum la rdo rje rig pa'i rgyal /
sras rdo rje grub pa gtso /
sras mo la rdo rje rig sngags gtso /
rigs gzhan rnams la so so'i rigs dang bstun pa'i ming gdags so //
lnga pa ye shes pa spyan 'dren cing snying la gzhug pa yin pas khyed rang sgo gsum gyi gnad legs par gcun la sems gzhan du ma yengs par dmigs pa 'di rtse gcig tu gyis shig
/khyed rang gi snying gi dkyil du thig le dmar po sran ma tsam zhig sgoms /
de la cung zad sems bzung /
thig le de cher song bas me dmar sal gyis 'bar ba la sems zungs /
rang bzhin gyi gnas dang dkyil 'khor pa rnams las lha ye shes pa'i tshogs dpag tu med pa byon te slob ma'i spyi bo nas snying ga'i dkyil du zhugs par gyur /
ces bsgoms la rgyal po lugs las 'byung ba'i byin 'beb bam babs drug lta bu dang yig drug la /
badzra dz+nyA na A be sha ya a A:
btags pa brjod /
dri bzang po'i spos dang rol mo'i sgra bcas byin dbab bo //
drug pa mig dbye zhing lha ngo bstan pa yin pas /
slob dpon gyi thugs ka nas ye shes kyi 'od zer gser gyi thur ma lta bu byung /
ma rig pa'i sgrib pa dang mig dar lhan cig tu bsal bar mos shig
/gser thur thogs la /
kyai :
thog ma med pa'i dus nyid nas :
ma rig log rtog gis ldongs pa'i :
mi shes rmongs pa bdag gis bsal :
da ni rab tu dang ba yis :
dkyil 'khor bzang po 'di la ltos :
ye shes lha ngo shes par gyis :
tsak+ShuHpra be sha ya phaT:
ces mig ras bsal /
de ltar dag pa ye shes kyi spyan thob pas lha'i dkyil 'khor rten dang brten par bcas pa mngon sum bzhin du mjal bar gyur pa ni /
byang chub phyogs kyi chos sum cu rtsa bdun rnam par dag pa'i gzhal yas khang gi nang du /
chos kyi dbyings spros pa dang bral ba las tshad med snying rje chen pos 'gro ba rigs drug gi sems can gang la gang 'dul gzugs kyi rnam par shar ba'i 'gro 'dul spyan ras gzigs dbang phyug
/yum yi ge drug ma /
sras nor bu 'dzin pa /
sras mo gsang sngags 'dzin ma /
rgyal ba rigs drug yab yum /
sprul sku thub pa drug bcas lha nyi shu rtsa gnyis po rnams rgyan dang phyag mtshan brda don rtags kyi rnam pa yongs su rdzogs pa ste /
'di lta bu'i dkyil 'khor chen po mthong ba tsam gyis kyang thogs med nas bsags pa'i las kyi sgrib pa byang zhing phyir mi ldog pa'i thar pa chen por dbugs 'byin par 'gyur ba lags pas dad mos spro dga' rgya chen po bskyed par mdzod cig
/bdun pa dam tshig rdo rje'i chu blud cing rdo rje'i dam tshig 'bogs pa yin pas khe nyen gyi gnad nges par gyis shig
/ka pA la'i bdud rtsi rdo rjes blangs la slob ma'i lce la bzhag ste /
e ma 'di ni dam tshig chu :
dam tshig bsrungs na dngos grub thob :
ye shes sems dpar gyur nas kyang :
snying la thim nas sgrib pa sreg :
dam tshig nyams par gyur na ni :
lcags sdig mgo dgu par gyur nas :
snying khrag 'jibs nas dmyal bar ltung :
de bas dam tshig mchog tu srungs :
sa ma ya i dan te na ra kan :
zhes bdud rtsi lan gsum sbyin /
deng phyin chad rdo rje theg pa'i rtsa ba dang yan lag gi dam tshig gnyan po rnams ngo shes par byas la tshul bzhin du bsrung dgos so //
brgyad pa byin rlabs zhu zhing byin gyis rlob par gsol ba 'debs pa 'di'i rjes zlos /
kye ma ho :
bla ma sangs rgyas kun las lhag :
bla ma sangs rgyas kun dang mnyam :
bla ma mchog la skyabs su mchi :
bla mas bdag la thugs rjes zungs :
bla mas bdag la byin gyis rlobs :
bla mas bdag cag smin par mdzod :
lan gsum /
bla mas gnang ba sbyin pa /
kyai ma :
dus gsum sangs rgyas thams cad kyi :
thugs kyi sras su dbang bskur ba :
thugs rje chen po'i dkyil 'khor 'dir :
dad ldan skal bar ldan pa rnams :
'khor ba'i gnas las bsgral ba'i phyir :
nga yis rdo rje'i dbang bskur sbyin :
oM sarba ta thA ga ta kA ya wA ka tsit+ta hU~M:
zhes brjod cing gnas gsum du bdud rtsi'i thig le bkod /
spyi bor oM dkar po /
mgrin par AHdmar po /
snying gar hU~M sngon pos mtshan par gyur /
de rnams kyis 'jug pa'i chos legs par grub pa lags so //
bar 'dir bsnyen sgrub kyi gzhung bsrang bar gsungs pa ni smin slob kyi dbang du mdzad pa yin la /
da lta'i dbang rkyang tsam gyi skabs gong du phrin las btang ba ni lugs spyi dang mthun zhing don grub pa yin no //
bzhi pa dbang dngos gzhi rnams rim par bskur ba yin pas thog mar zhu ba'i yon du dmigs te maN+Dal phul /
gsol ba gdab pa 'di'i rjes zlos /
kye :
bla ma dang dkyil 'khor gyi lha tshogs thams cad dgongs su gsol :
bdag ming 'di zhes bya bas :
'phags pa thugs rje chen po'i dbang dang byin rlabs zhu bas :
spyi thun mong gi dbang bskur du gsol :
phyi bum pa'i dbang bskur du gsol :
nang gsang ba'i dbang bskur du gsol :
de kho na nyid kyi dbang bskur du gsol :
lha dbang lus la bskur du gsol :
sngags dbang ngag la bskur du gsol :
chos dbang sems la bskur du gsol :
lus ngag yid smin par mdzad du gsol :
dbang dang byin rlabs dam pa mdzad du gsol :
ces lan gsum /
de ltar gsol ba btab pa'i snod ldan la smin byed kyi dbang rdzogs par sbyin pa la thun mong gi dbang drug
/khyad par gyi dbang drug
/phrin las bzhi /
rdo rje slob dpon /
mtha' rten tshe dang sman gyi dbang rnams su yod pa las /
dang po thun mong gi dbang rnams bskur ba yin pas so so'i tshig don dang mthun pa'i yon tan rgyud la thob par mos shig
/rigs lnga'i dbu rgyan mgo la bkon la /
hU~M:
rgyal ba rigs lnga ye shes rnam pa lnga :
rigs kyi bdag pos dbu la dbang bskur bas :
sku lnga dbyer med ngo bo gcig pa'i dbang :
skal ldan khyed kyis deng 'dir thob par shog :
oM AHhU~M swA hA:
a b+hi Shiny+tsa AHA:
cod pan mgor gdags la /
hU~M:
ye shes lnga dang ldan pa'i cod pan 'dis :
dug lnga dbyings su dag par dbang bskur bas :
'khor ba ma spang byang chub rgyal ba'i dbang :
skal ldan khyed kyis deng 'dir thob par shog :
dz+nyA na pany+tsa a b+hi Shiny+tsa a A:
rdo rje lag g.yas par gtad de /
hU~M:
ye shes lnga ldan rtse lnga sku lngar ldan :
mi 'gyur rdo rje thugs kyi dbang bskur bas :
bdud dang bar chad kun las rgyal ba'i dbang :
skal ldan khyed kyis deng 'dir thob par shog :
oM tiSh+Tha badzra a b+hi Shiny+tsa a A:
ces lan gsum gsor du bcug go
/dril bu lag g.yon par gtad de /
hU~M:
shes rab dril bu chos kyi sgra sgrog pa :
grags stong stong gsum chos skus dbang bskur bas :
dbyings las ma skyes ye shes dag pa'i dbang :
skal ldan khyed kyis deng 'dir thob par shog :
shab+da a b+hi Shiny+tsa a A:
zhes sgrogs su gzhug go
/shel phreng lag par bsgrang du bcug la /
hU~M:
rin chen shel phreng nor bu dri ma med :
phreng thag rgyun chad med pa byang chub lam :
thugs rje chen po bsnyen cing sgrub pa'i dbang :
skal ldan khyed kyis deng 'dir thob par shog :
rat+na ma lA+e a b+hi Shiny+tsa a A:
zhes bsgrang ba'i lung 'bogs so //
sba dkar lag tu gtad la /
hU~M:
sems nyid ma bcos rang byung gcig pur skyes :
sku gsum rang shar tshigs pa gsum dang ldan :
byin rlabs nus par ldan pa'i sgrub rdzas dbang :
skal ldan khyod kyis deng 'dir thob par shog :
d+harmA nI la a b+hi Shiny+tsa a A:
zhes lus la byab bo //
rdo rje ming gi dbang bskur ba /
hU~M:
khyod ni dus gsum sangs rgyas thams cad kyi :
sras kyi dam par deng 'dir ngas byas pas :
phyogs bcu rgyal ba'i zhing khams mtha' dag kun :
rdo rje ming du grags par dbang bskur ro :
che ge mo nAm a b+hi Shiny+tsa a A:
zhes pa dang /
gsang mtshan nas lan gsum 'bod do //
gnyis pa khyad par gyi dbang drug gi dang po phyi bum pa'i dbang bskur ba la /
slob dpon dang gtso bo'i thugs ka nas spros pa'i dbang gi lha rnams kyis rin po che'i bum pa ye shes bdud rtsi'i chu rgyun gyis gang bas spyi bo nas khrus byas shing dbang bskur bar mos shig
/rnam bum gyi dbang dang khrus byas la /
hU~M:
bkra shis bum pa lha yi gzhal yas khang :
lha tshogs kun bzhugs gnyis med byang chub sems kyi chus :
skal ldan rigs kyi bu la dbang bskur bas :
lus ngag yid gsum sgrib kun kun byang nas :
'phags pa'i rgyal po thugs rje chen po yi :
sku gsung thugs su 'grub pa'i dbang thob shog :
oM ma Ni pad+me hU~M:
kA ya wA ka tsit+ta a b+hi Shiny+tsa a A:
phyi bdud rtsi bum pa'i chus dbang bskur bas :
bum pa'i chu rnams lha la ngo bo chur byung bas :
slob ma'i rgyud la gnas pa'i sgrib pa thams cad dag nas :
lha'i sku gsung thugs dang dbyer med pa'i dbang thob par gyur cig :
gnyis pa nang gi dbang ni /
gtso bo dang /
rigs drug gi rgyal ba yab yum mnyam par sbyor ba'i byang chub sems kyi rang bzhin thod pa'i bdud rtsi'i chus gang bar mos /
thod pa'i bdud rtsi mgrin par bzhag cing 'thung du gzhug la /
hU~M:
thod pa b+han+d+ha'i gzhal yas ye shes che :
thugs rje chen po yab yum gnyis su med :
thabs dang shes rab sras dang sras mor bcas :
rgyal ba rigs drug yab yum gnyis med sbyor :
bdud rtsi byang chub sems kyi dbang bskur bas :
dbyings dang ye shes gnyis med dbang thob shog :
oM ma Ni pad+me hU~M:
ma hA bo d+hi tsit+ta ma hA su kha a b+hi Shiny+tsa a A:
nang thod pa'i gzhal yas khang nas :
lha tshogs gnyis su med pa'i byang chub sems kyi dbang bskur bas :
thabs shes rab gnyis su med pa'i dbang thob par gyur cig :
gsum pa de kho na nyid tshig dbang rin po che bskur ba ni /
me long dang gzugs brnyan gyi dpes gnas lugs kyi don mtshon par mdzod cig
/me long gi yi ge phyis pa snying gar byug
/me long gsal bar phyis te mig la bstan la /
hU~M:
thugs rje chen po rang byung ye shes lha :
tshig dang yi ges mtshon pa rang gi sems :
rtsol med ma bcos ye nas chos kyi sku :
bstan pa tsam gyis rang ngo rang gis shes :
bltas pa tsam gyis mthong med yul las 'das :
sems nyid thugs rje chen por rtogs par shog :
bo d+hi tsit+ta dz+nyA na ma hA a b+hi Shiny+tsa a A:
ces pa dang /
dper na me long gi byad ltar 'khor 'das kyi chos thams cad sems nyid rang byung gi ye shes rang la gnas pa las gzhan na med la :
snang ba'i dus na rang bzhin gang du yang ma grub pas rang gsal :
'gag med de kho na chos kyi sku'i ngo bo thugs rje chen po yin no :
rang ngo rang gis shes par gyis shig :
bzhi pa phung po tha mal gyi mngon zhen las grol bar bya ba'i phyir /
lha dbang lus la bskur ba yin pas /
gtso 'khor gyi lha so so las ye shes kyi sku mar me gcig la gnyis mched kyi tshul du byon /
khyed rang gi spyi bo nas thim pas lha so so dang gnyis su med pa'i go 'phang thob par mos shig
/gtso 'khor rnams kyi tsaka li rim bzhin spyi bor bzhag la /
hrI:
thugs rje chen po 'phags pa spyan ras gzigs :
zhal gcig phyag bzhi zhabs gnyis sku mdog dkar :
mnyam sbyor shel phreng pad+ma phyag na bsnams :
'gro drug thugs rjes 'dzin pa'i dbang thob shog :
Ar+ya a ba lo ki te shwa ra ya a b+hi Shiny+tsa a A:
'phags pa'i rgyal po spyan ras gzigs kyi dbang bskur pas :
'gro drug gi sems can thugs rjes bzung nas 'khor ba las sgrol ba'i dbang thob par gyur cig :
hU~M:
shes rab rang bzhin yig drug yum chen mo :
zhal dang sku mdog phyag mtshan yab dang mthun :
yab yum gnyis su med pas dbang bskur bas :
thabs dang shes rab gnyis med dbang thob shog :
oM de bI a b+hi Shiny+tsa a A:
yum yig drug rig mas dbang bskur pas :
yab yum thabs shes rab gnyis su med pa'i dbang thob par gyur cig :
nor bu 'dzin pa zhal gcig phyag gnyis dkar :
dgos 'dod 'byung ba'i nor bu rin chen 'dzin :
yon tan re ba skong ba thabs kyi dbang :
skal ldan khyed kyis deng 'dir thob par shog :
rat+na d+hA ra a b+hi Shiny+tsa A:
sras nor bu 'dzin pas dbang bskur pas :
sems can gyi dgos 'dod thams cad yid bzhin du skong ba'i dbang dam pa dang ldan par gyur cig :
rig sngags 'dzin ma zhal gcig phyag gnyis dkar :
phyag na dri med dkar po shel phreng 'dzin :
byang chub lam sna 'dren pa'i shes rab dbang :
skal ldan khyed kyis deng 'dir thob par shog :
bid+yA man+t+ra d+hA re a b+hi Shiny+tsa a A:
sras mo rig sngags 'dzin mas dbang bskur pas :
'khor ba'i sems can byang chub kyi lam la 'dren pa'i dbang thob par gyur cig :
rgyal ba rigs drug gi dbang bskur ba ni /
hU~M:
spyan ras gzigs dbang sku mdog dkar :
zhal gcig phyag gnyis pad+ma 'dab brgyad 'dzin :
rgyal ba rigs lnga 'dus pa'i dbang bskur bas :
rang byung ye shes rtogs pa'i dbang thob shog :
ma hA kA ru Ni ka dz+nyA na a b+hi Shiny+tsa a A:
rigs drug spyan ras gzigs kyi dbang bskur pas :
'khor 'das thams cad rang byung gi ye shes su rtogs pa'i dbang thob par gyur cig :
oM:
rnam par snang mdzad longs spyod rdzogs pa'i sku :
zhal gcig phyag gnyis 'khor lo rtsibs bzhi 'dzin :
rgyal ba de bzhin rigs kyi dbang bskur bas :
chos dbyings ye shes rtogs pa'i dbang thob shog :
oM bai ro tsa na a b+hi Shiny+tsa a A:
de bzhin gshegs pa rnam par snang mdzad kyi dbang bskur pas :
gzugs kyi phung po gnas su dag nas chos kyi dbyings kyi ye shes rtogs pa'i dbang thob par gyur cig :
hU~M:
rdo rje sems dpa' chos kyi sku :
zhal gcig phyag gnyis rdo rje rtse lnga 'dzin :
rgyal ba rdo rje'i rigs kyi dbang bskur bas :
me long ye shes rtogs pa'i dbang thob shog :
hU~M badzra satwa a b+hi Shiny+tsa a A:
rdo rje'i rigs kyi rdo rje sems dpa'i dbang bskur pas :
rnam par shes pa'i phung po gnas su dag nas :
me long lta bu'i ye shes rtogs pa'i dbang thob par gyur cig :
swA:
rin chen 'byung ldan ser po sprul pa'i sku :
zhal gcig phyag gnyis rin chen 'bar ba 'dzin :
rgyal ba rin chen rigs kyi dbang bskur bas :
mnyam nyid ye shes rtogs pa'i dbang thob shog :
swA rat+na swa b+hA wa a b+hi Shiny+tsa a A:
rat+na'i rigs kyi rin chen 'byung ldan gyi dbang bskur pas :
tshor ba'i phung po gnas su dag nas :
mnyam pa nyid kyi ye shes rtogs pa'i dbang thob par gyur cig :
oM:
snang ba mtha' yas mngon par byang chub sku :
zhal gcig phyag gnyis pad+ma 'dab bzhi 'dzin :
rgyal ba pad+ma rigs kyi dbang bskur bas :
so sor kun rtog ye shes dbang thob shog :
oM a mi d+he ba hrIHa b+hi Shiny+tsa a A:
pad+ma'i rigs kyi snang ba mtha' yas kyi dbang bskur pas /
'du shes kyi phung po gnas su dag nas :
chos thams cad gsal la ma 'dres par rtogs pa'i dbang thob par gyur cig :
hA:
don yod grub pa ljang gu rdo rje'i sku :
zhal gcig phyag gnyis rdo rje rgya gram bsnams :
rgyal ba las kyi rigs kyi dbang bskur bas :
bya ba nan tan ye shes dbang thob shog :
hAHa mo g+ha sid+d+hi a b+hi Shiny+tsa a A:
las kyi rigs kyi don yod grub pa'i dbang bskur pas :
'du byed kyi phung po gnas su dag nas :
bya ba nan tan gyi ye shes kyis 'gro ba sems can gyi don byed pa'i dbang thob par gyur cig :
yum drug gi dbang bskur ba ni /
hU~M:
shes rab pha rol phyin ma chos kyi sku :
zhal gcig phyag gnyis sku mdog dkar po ste :
phyag mtshan pus ti 'dzin mas dbang bskur bas :
chos nyid spros bral rtogs pa'i dbang thob shog :
pra dz+nya pA ra mi tA a b+hi Shiny+tsa a A:
yum shes rab kyi pha rol tu phyin mas dbang bskur pas :
ma rig pa gnas su dag nas :
don dam spros med rtogs pa'i dbang thob par gyur cig :
bsam gtan pha rol phyin ma sangs rgyas spyan :
zhal gcig phyag gnyis zhabs gnyis sku mdog dkar :
phyag rgya mnyam gzhag can gyis dbang bskur bas :
g.yo med bsam gtan ting 'dzin dbang thob shog :
oM bud+d+ha lo tsa ni a b+hi Shiny+tsa a A:
yum sangs rgyas spyan mas dbang bskur pas :
g.yeng ba gnas su dag nas :
chos nyid mi g.yo ba la gnas pa'i dbang thob par gyur cig :
brtson 'grus pha rol phyin ma kun tu bzang :
zhal gcig phyag gnyis zhabs gnyis sku mdog mthing :
rdo rje dril bu 'dzin mas dbang bskur bas :
dbyings rig 'bral med rtogs pa'i dbang thob shog :
a sa man+ta badzra a b+hi Shiny+tsa a A:
yum kun tu bzang mos dbang bskur pas :
le lo'i dri ma gnas su dag nas :
brtson 'grus kyis dbyings dang ye shes gnyis su med par rtogs pa'i dbang thob par gyur cig :
sbyin pa'i pha rol phyin ma gos dkar mo :
zhal gcig phyag gnyis zhabs gnyis sku mdog ser :
phyag mtshan rin chen 'dzin mas dbang bskur bas :
'gro ba'i dgos 'dod skong ba'i dbang thob shog :
swA paN+Da ri a b+hi Shiny+tsa a A:
yum gos dkar mos dbang bskur pas :
ser sna'i dri ma gnas su dag nas :
'gro ba'i dgos 'dod yid bzhin du skong ba'i dbang thob par gyur cig :
tshul khrims pha rol phyin ma mA ma kI:
zhal gcig phyag gnyis zhabs gnyis sku mdog dkar :
phyag na pad+ma bsnams pas dbang bskur bas :
chags med skyon dang bral ba'i dbang thob shog :
mA ma kI a b+hi Shiny+tsa a A:
yum mA ma kI'i dbang bskur pas :
'chal ba'i dri ma gnas su dag nas :
tshul khrims kyi pha rol tu phyin pa yongs su rdzogs pa'i dbang thob par gyur cig :
bzod pa'i pha rol phyin ma dam tshig sgrol :
zhal gcig phyag gnyis zhabs gnyis sku mdog ljang :
rgya gram dril bu 'dzin mas dbang bskur bas :
mi 'gyur phrin las rdzogs pa'i dbang thob shog :
tAM badzra rA ti pa rA mi tA a b+hi Shiny+tsa a A:
yum dam tshig sgrol mas dbang bskur pas :
khong khro'i dri ma gnas su dag nas :
bzod pa'i pha rol tu phyin pas :
'gro ba'i don byed pa'i dbang thob par gyur cig :
de nas sprul pa'i sku thub pa drug gi dbang bskur ba ni /
hU~M:
lha yi thub pa brgya byin dkar po pi waM bsnams :
ltung ba'i sdug bsngal zhi byed skye sgo bcad :
lha yi 'khor ba'i g.yang sa gcod pa'i dbang :
skal ldan khyod la bskur gyis thob par shog :
oM mu ne kreM a b+hi Shiny+tsa a A:
lha'i thub pas dbang bskur pas :
nga rgyal rang sar dag nas lha'i 'khor ba'i gnas stongs par byed pa'i dbang thob par gyur cig :
lha min thub pa sngon po go cha can :
'thab rtsod sdug bsngal zhi byed skye sgo gcod :
lha min 'khor ba'i g.yang sa gcod pa'i dbang :
skal ldan khyod la bskur gyis thob par shog :
oM mu ne trUM a b+hi Shiny+tsa a A:
lha min thub pa thags bzang ris kyi dbang bskur pas :
khong khro phrag dog rang sar dag nas lha min gyi 'khor ba gnas stongs par byed pa'i dbang thob par gyur cig :
hU~M:
mi yi thub pa ser po gseg shang bsnams :
'gyur ba'i sdug bsngal zhi byed skye sgo gcod :
mi yi 'khor ba'i g.yang sa gcod pa'i dbang :
skal ldan khyod la bskur gyis thob par shog :
oM mu ne hU~M trUM a b+hi Shiny+tsa a A:
mi yi thub pa shAkya thub pas dbang bskur pas :
'dod chags rang sar dag nas mi yi 'khor ba gnas stongs par byed pa'i dbang thob par gyur cig :
hU~M:
byol song thub pa nag po pusti bsnams :
glen lkugs sdug bsngal zhi byed skye sgo gcod :
byol song 'khor ba'i g.yang sa gcod pa'i dbang :
skal ldan khyed la bskur gyis thob par shog :
oM mu ni sruM a b+hi Shiny+tsa a A:
byol song gi thub pa shAkya seng ges dbang bskur pas :
gti mug rang sar dag nas :
dud 'gro'i 'khor ba stongs par byed pa'i dbang thob par gyur cig :
hU~M:
yi dwags thub pa dmar po sgrom bu 'dzin :
bkres skom sdug bsngal zhi byed skye sgo gcod :
yi dwags 'khor ba'i g.yang sa gcod pa'i dbang :
skal ldan khyod la bskur gyis thob par shog :
oM mu ne k+ShaM a b+hi Shiny+tsa a A:
yi dwags kyi thub pa nam mkha' mdzod kyi dbang bskur pas :
ser sna gnas su dag nas yi dwags kyi 'khor ba'i gnas stongs par byed pa'i dbang thob par gyur cig :
hU~M:
dmyal ba'i thub pa nag pos me chu thogs :
tsha grang sdug bsngal zhi byed skye sgo gcod :
dmyal ba'i 'khor ba'i g.yang sa gcod pa'i dbang :
skal ldan khyod la bskur gyis thob par shog :
oM mu ne ye a b+hi Shiny+tsa a A:
dmyal ba'i thub pa chos kyi rgyal pos dbang bskur pas :
tsha grang rang sar dag nas dmyal ba'i 'khor ba'i gnas stongs par byed pa'i dbang thob par gyur cig :
lnga pa sgra rnams sngags su shes pa'i phyir dngul dkar gyi yi ge bcu pa mgrin par bzhag pas sngags dbang ngag la thob par mos shig
/yig bcu mgrin par bzhag la /
oM AHhU~M hrI:
oM ma Ni pad+me hU~M:
'bru gsum sangs rgyas kun gyi sku gsung thugs :
yang snying hrIHni thugs kyi sa bon yin :
yi ge 'bru drug sprul sku 'gro drug sbyong :
snying po sngags kyi rang sgras dbang bskur pas :
sgra rnams sngags su rtogs pa'i dbang thob shog :
hr-i da ya man+t+ra a b+hi Shiny+tsa a A:
snying po gsang ba'i sngags kyi dbang bskur pas :
bde bar gshegs pa'i thugs dam gyi rgyud bskul ba dang :
sems can rigs drug 'khor ba'i gnas nas 'dren pa dang :
sgrar grags pa gsung gi dkyil 'khor du rtogs pa'i dbang dam pa thob par gyur cig :
snying po bsgrags pa'i rjes gnang sbyin no //
drug pa chos dbang sems la bskur ba ni /
thugs rten sba lcag tshigs gsum pas mtshon nas rang sems ngo bo gdod nas dri med sku gsum gyi rang bzhin du rtogs par gyis shig
/chos dbyug snying gar gtad la /
kyai :
yi dam sku gsum thugs rje chen po ni :
rang gi sems nyid 'di dang gnyis su med :
gzhan nas ma btsal skye med chos kyi sku :
rang byung rang gi lha ru dbang bskur gyis :
re dogs gnyis 'dzin grol ba'i dbang thob shog :
oM bo d+hi tsit+ta a hoHsu kha d+harma kA ya a b+hi Shiny+tsa a A:
chos dbang sems la bskur pas :
sems nyid sku gsum gyi rang ngo shes nas :
'gro ba'i gnyis 'dzin las grol nas :
'bras bu mngon du gyur te 'gro ba'i don mthar phyin par byed pa'i dbang thob par gyur cig :
ces sems nyid kyi don rang ngo sprod do //
de nas phrin las rnam pa bzhi'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
bla ma rdo rje slob dpon dgongs su gsol :
bla ma sangs rgyas kun bas lhag :
bla ma sangs rgyas kun dang mnyam :
bdag la thugs rje chen po'i dbang bskur du gsol :
smin par mdzad du gsol :
shin tu smin par mdzad du gsol :
byin gyis brlab tu gsol :
thun mong mchog gi dngos grub ni :
da lta nyid du bstsal du gsol :
zhes lan gsum brjod /
de nas slob dpon gyis /
zhi ba'i dbang bum pas bskur te /
bum pa bkra shis rnam rgyal ka la sha :
kha rgyan me long ye shes gsal ba'i ngang :
mgul chings ras dkar rnam rtog dri ma med :
ye shes chu bo khrus kyi bdud rtsi 'khyil :
skal ldan rigs kyi bu la dbang bskur bas :
nad dang gnod pa'i sdig sgrib kun byang nas :
'jigs pa brgyad kyi gnod pa zhi bar shog :
oM ma Ni pad+me hU~M:
zhi ba shAn+tiM ku ru ye swA hA:
bkra shis bum pa'i chus dbang bskur pas rigs kyi bu 'di'i nad bzhi brgya rtsa bzhi dang :
gdon stong phrag brgyad cu rtsa bzhi dang :
ye 'drog sum brgya drug cu dang :
las dang las kyi rnam par smin pa'i sdig sgrib byang nas :
rgyal po'i chad pa'i 'jigs pa dang :
pha rol gyi dmag tshogs kyi 'jigs pa dang :
pha rol gyi mthu dang nus pa'i 'jigs pa dang :
me dang chu yi 'jigs pa dang :
lam gyi dgra dang gnod pa'i 'jigs pa dang :
rims dang 'go ba'i nad kyi 'jigs pa dang :
gcan gzan khro bo'i 'jigs pa dang :
dug dang mtshon gyi 'jigs pa'i gnod pa dang :
'jigs pa brgyad las skyob pa'i dbang dam pa thob par gyur cig :
de nas rgyas pa'i dbang /
zhal zas sna tshogs kyis dbang bskur la /
bza' dang bca' dang btung ba myang ba dang :
kha mngar skyur rtsub lan tshwa spod sna tshogs :
zhal zas ro mchog sna tshogs bda' dgur ldan :
skal ldan rigs kyi bu la dbang bskur bas :
dpal dang gzi brjid longs spyod kun ldan te :
rgyas pas 'byor pa drug dang ldan par shog :
oM ma Ni pad+me hU~M:
rgyas pa p+l+Nu+iM ku ru ye swA hA:
zhal zas ro mchog sna tshogs kyi :
tshogs kyi mchod pas dbang bskur pas :
tshe ring ba dang dpal dang bu 'phel ba dang :
nor dang zas 'phel ba dang :
'khor dang dbang thang rgyas pa dang :
tshe dang bsod nams rgyas pa dang :
rgyas pa 'byor pa drug dang ldan pa'i dbang thob par gyur cig :
de nas dbang gi dbang dam rdzas gtor mas dbang bskur la /
dam rdzas gtor ma bdud rtsi rnam lngas brgyan :
ye shes lha ni mchod cing thugs dam bskang :
d+hA ki chos skyong rnams ni dbang du sdud :
skal ldan rigs kyi bu la dbang bskur bas :
'jig rten 'jig rten 'das pa lha dang mi :
mos pa rnam bzhis dbang du sdud par shog :
oM ma Ni pad+me hU~M:
dbang wa shang ku ru ye swA hA:
rmad du byung ba'i gtor mas dbang bskur pas :
ye shes kyi lha dang yi dam gyi lha ni bsnyen cing bsgrubs nas ma mo dang d+hA ki ma dang dam can chos skyong rnams dbang du sdud cing las la 'khol ba dang :
log par lta ba'i dgra dang bgegs thams cad kyis slob dpon ltar byas te mos pas dbang du bsdu ba dang :
pha ltar byas te mos pas dbang\u0f8e
ma ltar byas te\u0f8e
rgyal po ltar byas te\u0f8e
rje dpon ltar byas te mos pas dbang du bsdu ba dang :
dbang gis mos pa rnam bzhis dbang du sdud pa'i dbang thob par gyur cig :
de nas drag po'i dbang bskur ba ni /
seng phur dang rdo rje spyi bor bzhag cing lag tu gtad la /
seng ldeng phur pa pad+ma dbang gi sku :
rdo rje phur pa rta mgrin dbang gi thugs :
rta skad 'tsher bas khams gsum dbang sdud gsung :
spyan ras gzigs dbang khros pas rta mgrin sku :
skal ldan rigs kyi bu la dbang bskur bas :
log par lta ba'i dgra bgegs tshar bcad nas :
dgra dpung 'joms shing bgegs dpung btul nas ni :
bar chad bdud rnams tshar gcod dbang thob shog :
oM ma Ni pad+me hU~M:
drag po mA ra ya ku ru ye swA hA:
drag po'i phur pa dang :
rdo rjes dbang bskur pas :
dgra bgegs gdug pa can rnams gsad pa dang :
gdul ba dang :
gzir ba dang :
bcings pa dang :
mnan pa dang :
bskrad pa dang :
tshar bcad pa la sogs pa dang mngon spyod kyi las thams cad myur du 'grub pa'i dbang thob par gyur cig :
ces smon lam bcas bskur ro //
de nas thugs rjes 'gro ba 'dul ba'i phrin las mthar rgyas par byed pa'i slad du rdo rje slob dpon gyi dbang bskur zhu ba'i don du ri rab gling bzhi /
rin chen sna brgyad bkra shis pa'i rdzas brgyad rnams phul bar mos la gsol ba 'debs pa 'di'i rjes zlos /
rin chen sna tshogs mdzes pa'i maN+Dal la :
gling bzhi ri rab nyi zla'i rgyan gyis spras :
rin chen sna brgyad bkra shis rdzas brgyad bcas :
bla ma rdo rje slob dpon nyid la 'bul :
'gro don byed pa'i bka' lung dbang bskur zhu :
lan gsum /
de nas khyed rang rnams seng ges btegs pa'i rin po che'i khri la bzhag
/steng du gdugs dkar po nor bu'i tog gis spras pa phub /
lag tu thugs rje chen po'i bka' brgyud kyi glegs bam gtad nas 'gro don byed par rjes su gnang bar mos shig
/do gal che na dngos su de ltar bya dgos shing dkyus 'gre tsam la tsaka li dang /
glegs bam dngos su gtad la /
bdag gis thugs rje chen po'i chos la :
nyan du rung ba thos pa'i dbang dang :
bshad du rung ba bka' brgyud kyi dbang dang :
'gro don bya ba byin rlabs kyi dbang sbyin gyis :
khyod kyis snying rje chen pos sems can gyi don bya bar sems skyed cig :
de nas khyed rang rnams kyis slob dpon la phyag byas shing me tog phul te zhabs spyi bor blangs par mos la smon lam du gsol ba 'di'i rjes zlos /
na mo :
'jig rten gyi khams 'di dang :
gzhan dag na bzhugs pa'i dus gsum gyi sangs rgyas dang byang chub sems dpa' rnams dang :
brgyud pa'i bla ma rje btsun pa rnams dang :
yi dam gyi lha thugs rje chen po'i lha tshogs rnams dang :
ye shes kyi mkha' 'gro ma 'khor dang bcas pa rnams dang :
chos skyong ba'i srung ma 'khor dang bcas pa rnams bdag rdo rje che ge mo la dgongs su gsol :
bdag gi tshe thog ma med pa nas skye ba grangs med pa nas bzung nas :
da lta'i lus 'di blangs pa yan chad la :
lha dkon mchog gsum la skyabs su song ba dang :
nyan thos kyi 'dul khrims bsrungs pa dang :
byang chub mchog tu sems bskyed pa dang :
byang chub sems dpa'i sdom pa la gnas par byas pa dang :
gsang sngags kyi dbang bskur nas lus ngag yid gsum smin par byas te :
rtsa ba dang yan lag gi dam tshig bsrungs pa la sogs pa'i byin rlabs dang dge ba dang :
bdag gis thos pa dang :
bsam pa dang :
bsgoms pa las byung ba'i dge ba'i rtsa ba la brten nas :
'phags pa'i rgyal po byang chub sems dpa' thugs rje chen po spyan ras gzigs dbang phyug gi phyag rgya chen po sku gsung thugs kyi dngos grub tshe 'di nyid la thob nas :
'gro ba thams cad 'khor ba'i gnas nas 'dren pa'i ded dpon chen por gyur la bdag rdo rje che ge mo zhes bya ba 'dis :
sems can gcig gi don byed par gyur cig :
sems can gnyis kyi don byed par gyur cig :
gsum :
bzhi :
lnga :
drug :
bdun :
brgyad :
dgu :
bcu'i :
nyi shu'i :
sum cu'i :
bzhi bcu'i :
lnga bcu'i :
drug cu'i :
bdun cu'i :
brgyad cu'i :
dgu bcu'i :
brgya'i :
sems can stong gi :
sems can khri'i :
sems can 'bum gyi :
sems can bye ba'i :
sems can sa ya'i :
sems can ther 'bum :
sems can bye ba khrag khrig gi :
sems can grangs las 'das pa'i :
stong chung ngu'i sems can gyi :
stong gnyis pa bar ma'i :
stong gsum gyi stong chen po'i 'jig rten gyi khams kyi :
nam mkha'i mtha' dang mnyam pa'i 'jig rten gyi khams kyi sems can gyi don byed par gyur cig :
oM nir ma kA ya a b+hi Shiny+tsa A:
oM sam+b+ho kA ya a b+hi Shiny+tsa A:
oM d+harma kA ya a b+hi Shiny+tsa A:
zhes brjod /
'dir gzhung las /
zhabs spyi bor blangs pa la lan gcig brjod /
thugs rje chen po'i chos gtad pa la lan gcig brjod /
slob mas bla ma la lus dang yon 'bul ba la lan gcig brjod par gsungs pa ltar 'grub na lan gsum de ltar du bya'o /
slar yang chos kyi 'khor lo rgya chen po bskor nas sems can gyi don byed par smon pa 'di'i rjes zlos /
bdag gis dus 'di nas bzung nas ji srid 'khor ba ma stongs kyi bar du 'phags pa spyan ras gzigs lta bur khams gsum gyi sems can thams cad 'khor ba las sgrol ba'i ded dpon chen por byed pa'i skal pa dang ldan par gyur cig :
zang zing gi dri ma med pa'i chos ston par gyur cig :
zhe sdang gi dri ma med pa'i\u0f8e
'dod chags kyi dri ma\u0f8e
gti mug gi\u0f8e
phrag dog gi\u0f8e
nga rgyal gyi\u0f8e
ser sna'i\u0f8e
phyogs ris med pa'i\u0f8e
stong gsum chos sgras khyab pa'i chos ston par gyur cig :
ces lan gsum brjod do //
de nas bkra shis brjod pa ni /
slob ma la 'bru sna dang me tog 'thor zhing /
rigs kyi bu khyod kyis byang chub kyi sems rgya chen po skyed la :
'phags pa thugs rje chen po'i chos 'di 'gro ba sems can la bstan cing bshad pas :
sems can thams cad kyi don gyis shig :
shis brjod kyi smon lam 'di yang rjes su zlos par zhu /
de ltar ston pa la :
lus la nad kyi bar chad med par sku tshe ring zhing 'gyur ba med pa'i bkra shis par gyur cig :
ngag la bdud kyi bar chad med par theg pa chen po'i chos dar zhing ci smras gzhan don du 'gro ba'i bkra shis par gyur cig :
sems la rnam par g.yeng ba'i bar chad med par ting nge 'dzin brtan par mthar phyin pa'i bkra shis par gyur cig :
thugs rje chen po'i chos 'di yang bkra shis pa dang :
byin che ba dang :
zhal dro ba dang :
dar zhing rgyas pa'i bkra shis par gyur cig :
ces shis brjod lan gsum bya bar gsungs so //
de dag rnams kyis dbang gi dngos gzhi yan lag bcas rgyas par grub nas mtha' rten bdud rtsi sman gyi dbang bskur zhu ba'i yon du maN+Dal phul /
sman gyi pho brang btegs la /
bdud rtsi'i pho brang nyid rnam pa bdud rtsi la ngo bo thugs rje chen po'i dkyil 'khor gyi lha tshogs su bzhugs pas spyi bo nas dbang bskur bas /
sku gsung thugs 'chi ba med pa tshe dang ye shes kyi dbang thob par mos shig
/hU~M:
rtsa brgyad stong las sbyar ba'i bdud rtsi 'di :
dus gsum sangs rgyas kun gyi sku gsung thugs :
sku lnga dang ni ye shes rnam pa lnga :
dug gsum ma spangs ye shes lnga ru rdzogs :
sku lnga ma bsgrubs bdud rtsi chen por grub :
skal ldan sgrub pa po la dbang bskur bas :
skye 'chi med pa bdud rtsi'i dbang thob shog :
oM AHhU~M sarba pany+tsa a mr-ita kA ya wA ka tsit+ta a b+hi Shiny+tsa hU~M hrIHTha :
zhes dbang bskur /
de nas rgya bkrol la /
oM AHhU~M sarba pany+tsa a mr-ita kA ya sid+d+hi oM:
wA ka sid+d+hi A:
tsit+ta sid+d+hi hU~M hrIHTha :
zhes bdud rtsi lce la bzhag pas sku gsung thugs kyi dngos grub thob par bsam /
bdud rtsi thum po ske la gdags pa'am /
ma grub na gnas gsum du thig le byas la /
oM AHhU~M sarba pany+tsa a mr-ita A yuHpha la gu ya sid+d+hi hU~M hrIHTha :
tshe yi snying po 'bru gsum mo :
srog gi snying po 'bru gsum po :
sku dang gsung dang thugs la thim :
byang chub sems la rab tu thim :
zhes dang shis pa brjod /
de nas bkra shis tshe'i dbang bskur zhu ba'i yon du maN+Dal phul :
de la thog mar tshe 'gugs shing bcud bsdu ba'i slad du dmigs pa 'di ltar du mdzod cig
/khyed rang skad cig gis pad zla'i gdan la tshe dpag med sku mdog dmar po zhal gcig phyag gnyis mnyam gzhag tshe'i bum pa 'dzin pa /
yum mA ma kI dmar mo tshe'i bum pa 'dzin pas 'khyud pa /
gnyis ka'ang dar dang rin po che'i rgyan ldan zhabs mnyam pa'i skyil mo krung gis bzhugs pa'i thugs kar tshe srog gi rten nr-i ljang gus mtshan par gsal thob /
slob dpon thugs rje chen por gsal ba'i thugs ka nas 'od zer 'phros /
mdun bskyed tshe'i lha tshogs rnams la phog pas thugs dam gyi rgyud bskul /
de dag las 'od zer 'khor 'das kyi zhing thams cad khyab par 'phros pa dang /
rigs kyi yum bzhi /
pho nya mgyogs ma bzhi /
sgo ma phyag rgya bzhi rnams las rang 'dra'i sprul pa yang sprul nyi zer gyi rdul 'tshubs pa lta bu 'phros pas khyed rang rnams kyi bla tshe chad nyams yar ba /
gdon bgegs 'byung po mthu bo ches brkus phrogs gzhom pa la sogs pa rnams dang /
'khor 'das snod bcud thams cad kyi tshe dang bsod nams dpal dang gzi brjid bcud dang dwangs ma thams cad 'od zer gyi rnam par bsdus nas /
ba spu'i bu ga nas snying dbus nr-i yig la thim pas bkrag mdangs rab tu rgyas te 'chi med tshe'i dngos grub thob par mos shig
/mda' dar g.yab la /
tshe sgrub nang gi
/hU~M:
bcom ldan mgon po sogs tshe 'gugs tshang ba gtang /
tshe bum dang tshe 'brang ma bral bar spyi bor bzhag la /
tshe rten tshe dpag med dngos su gsal ba spyi bor byon /
yab yum snyoms 'jug mdzad pa'i sbyor mtshams nas byang chub sems kyi bdud rtsi dkar dmar gyi rgyun babs lus kyi nang thams cad gang /
dug lnga'i sgo nas tshe nyams pa'i las sgrib thams cad sangs kyis dag
/sku lnga ye shes lnga'i tshe'i dbang dang dngos grub thob par mos shig
/bcom ldan mgon po tshe dpag med :
sogs sngags dang shis brjod bcas bya /
mgo bo'i gnas lngar dbang bskur /
tshe bstim zhing brtan par bya ba /
bcom ldan mgon po sogs nas /
tshe la thim :
tshe'i bcud dang dwangs ma thams cad lus ngag yid gsum gyi dwangs ma mi shigs pa'i thig le la thim nas tshe 'gyur med du brtan par byas /
dpal rta mgrin tshon gang ba zhig gis tsit+ta'i sgo bsrungs te tshe la bar du gcod pa'i bgegs dang bar gcod gang gis kyang mi tshugs par gyur /
shis brjod ni /
mda' dar mgor bzhag
/me tog 'thor la /
bcom ldan mgon po nas /
sangs rgyas shog :
bar brjod /
tshe bum gyi lha rnams 'od du zhu nas 'chi ba med pa'i bdud rtsi dngos grub kyi rdzas su gyur par mos la /
tshe 'brang dang /
bum chu /
tshe ril /
tshe chang rnams sbyin la smon lam gdab pa ni /
tshe zan ye shes sogs brjod /
dbang gi rjes su dngos grub kyi bcud bsdu bar gsungs pa de kas tshang /
de nas mtshams sbyor spyi ltar byas la /
zhal nas gsungs pa'i thog drang shis brjod rgyas par spel lo //
gsum pa rjes kyi bya ba la dbang gi rjes ni /
de ltar na de dag rnams kyi sgo nas gter ston grub thob thams cad kyi spyi mes mnga' bdag nyang ral nyi ma 'od zer zhes rtsod pa med par yongs su grags pa de nyid kyi zab gter gyi gsang mdzod chen po las byon pa'i /
thugs rje chen po 'gro ba 'dul ba'i rtsa ba'i dbang bskur dang yan lag dbang phran rnams dang bcas yongs su rdzogs pa grub pa yin pas /
de dag gi skabs su thob cing zhal gyis bzhes pa'i rtsa ba dang yan lag gi dam tshig spyi dang khyad par gyis bsdus pa rnams tshul bzhin bsrung bar bgyi'o snyams pas 'di'i rjes zlos /
gtso bos ji ltar sogs /
gtong rag maN+Dal dang lus longs spyod 'bul /
dge bsngo rnams spyi ltar byas la slob ma rnams gyes /
las byang gi rjes rim ni /
tshogs byin gyis brlab pa nas bzung tshogs mchod lhag gtor gtang ba yan tshang ba dang /
gtang rag mchod bstod nas shis brjod kyi bar yang las byang ltar rgyas par gtang bas grub bo //
mkha' dang 'gro khams ji srid thugs rje che'i //
thugs bskyed phrin las mi 'dzad de srid du //
zab chos 'di yi phrin las phyam gcig par //
zhugs nas 'gro kun phyir mi ldog 'gyur shog
/'di'i dbang don bsdus pa tsam 'dod bum du bzhugs kyang gzhung gi dbang chen yan lag dang bcas pa'i rgyun 7kun mkhyen bla ma thugs rje'i dbang phyug pad+ma 'od gsal mdo sngags gling pa'i bka' drin las skal pa bzang po'i dpyid du thob pa nyid bstan 'gror phan bde'i btsas su mi nub 'phel zhing rgyas pa'i sgor dmigs te /
pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang chen por rtsa ba'i gzhung las btus te lag len rnam gsal bklag chog tu bkod pa dge legs 'phel ///
/
