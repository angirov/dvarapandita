'jam dpal gshin rje'i gshed dregs pa 'joms byed kyi las gshin 'chi bdag nag po'i bskang ba ni /
hU~M/
myur mgyogs mthu rtsal thogs med phrin las kyis //
gdug can dgra dang bdud bgegs pham mdzad pa //
gshin rje gshed po'i bka' nyan dam tshig can //
bai wa sa twa 'khor bcas dgyes par dgongs //
rab 'byams nam mkha'i khyon rnams yongs gang ba'i //
rnam rol ma 'gags phyi nang mchod pa'i sprin //
dngos su 'byor dang yid kyis rnam sprul pa //
gang bzhed dgyes dgur 'chang bas thugs dam bskang /
khrag zhag ar+g+haM dbang po'i me tog bzhad //
gsur chen bdug spos zhun chen sgron me sbar //
mkhris pa'i dri chab sha sna'i zhal zas spung //
rkang gling thod rnga bshugs glus thugs dam bskang //
rtsa brgyad yan lag stong sbyar bdud rtsi sman //
dgra bgegs snying khrag lbu phreng bzhad pa'i mtsho //
sha khrag rus pa'i gtor chen ri ltar spung //
mnyam sbyor dga' bzhi'i ro yis thugs dam bskang //
mig sman ltar gnag rta mchog dpa' gtum khyi //
brjid pa'i g.yag rgod lug nag rog po'i ra //
gnam la 'phur dgu sa la 'dzul dgu yi //
srog chags rgyan gyis spras pas thugs dam bskang //
gnam lcags thod mkhar drag po'i gzhal med khang //
'bod pa'i g.yab dar dur khrod drag po'i chas //
mda' mdung ral gri go mtshon rmog dang phub //
mthun pa'i spyan gzigs tshogs kyis thugs dam bskang //
ri rab gling bzhi gling phran rtags rdzas brgyad //
srid zhi'i 'byor tshogs dpag med nam mkha'i mdzod //
'dod yon lnga ldan mchod par byin brlabs nas //
bskang ngo gsol lo nyams chag sos gyur cig
/khyod kyi rdzu 'phrul myur ba'i rlung shugs kyis //
bstan dgra gdug can tshogs kyi bla srog yid //
dbang du sdus la drag po'i phrin las kyis //
ma thog myur du sgrol ba'i phrin las mdzod //
ces pa 'di'ang mdo khams zhe chen dgon gyi mchog sprul pad+ma gsang sngags bstan 'dzin chos rgyal gyi dgongs bzhed skong phyir o DI ya nas gang shar thol byung du smras so ///
/
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
