@#//
bka' srung nag mo'i rgyud bzhugs so //
rgya gar skad du /
ma mo e ka tsA ti tsit+ta thun tan+t+ra gu h+ya nA ma /
bod skad du /
ma mo ral gcig ma'i snying thun gsang ba'i rgyud ces bya ba /
dpal mngon rdzogs kyi rgyal po he ru ka la phyag 'tshal lo //
'di skad bdag gis thos pa dus gcig na /
bcom ldan 'das dpal he ru ka 'jigs byed chen po de /
gsang chen yum gyi mkha' bde ba chen po'i klong na /
ma mo stong rtsa brgyad dang thabs gcig tu bzhugs te /
thams cad kyang mkha' 'gro ma ye shes dang las la dbang thob pa /
sangs rgyas kyi bstan pa srung ba la brtson pa /
khams gsum gyi srog bdag mo /
srid pa gsum la dbang bsgyur pa /
sngags kyi dmod pa'i mtshon cha can /
de rnams kyi gtso mo ni 'di lta ste /
dpal chen e ka tsA ti ral gcig ma zhes bya ba /
ma mo dang mkha' 'gro ma rnams kyi rje mo /
bdud dang srin mo 'dul bar mdzad pa /
rnal 'byor yongs kyi srung ma mo /
dpal chen thugs kyi sprul pa sngags kyi bdag mo /
gsang sngags gnyan gyi srung ma /
sku mdog mthing nag zhal gcig phyag gnyis ma /
g.yas na bam chen gyi tsit+ta bsnams pa /
g.yon na g.yu'i spyang mo bsnams pa /
ral pa nag pos sa gzhi khebs pa /
g.yu'i ral gcig 'od du 'bar ba /
sku dang ral pa'i gseb nas g.yu'i spyang mo dgu 'bum 'phro ba /
thod pa lnga'i dbu rgyan can /
spyan gsum mche ba bzhi gtsigs pa /
zhal nas khrag dang zhag 'dzag pa /
zhing chen gyi stod g.yogs dang /
stag gi pags pa'i sham thabs can /
zhabs gnyis brkyang bskum gyis phung byed sbas pa'i ma bzhi mnan pa ni 'di lta ste /
khram kha stong gi dbang mo che dang /
rgya mtsho gling gi dbang mo che dang /
theg chen sa gzhi'i dbang mo che dang /
ri rab gling bzhi'i dbang mo che rnams brdzis nas mnan pa'o //
yum gyi 'khor ma mo stong rtsa brgyad 'di lta ste /
srog gcod par byed pa'i las byed ma bdud mo nyis brgya lnga bcu rtsa gnyis /
mngag cing gzhug pa'i las byed pho nya ma nyis brgya lnga bcu rtsa gnyis /
'dzin cing dgug pa'i las byed nyu le ma nyis brgya lnga bcu rtsa gnyis /
dbugs dang mdangs 'phrog par byed pa'i las byed dman phran ma nyis brgya lnga bcu rtsa gnyis rnams so //
snying thun gsang ba'i rgyud las /
gleng gzhi'i le'u ste dang po 'o /

/de nas bcom ldan 'das kyis thugs las byang chub sems dpa' phyag na rdo rje phyung ste mdun du 'khod par gyur to //
de nas bcom ldan 'das 'dzum pa mdzad pa dang /
byang chub sems dpa' phyag na rdo rje rang gi stan las langs te /
sprul pa'i mchod pa mang po dang /
rin po che rin thang dpag tu med pa rnams he ru ka la gtor zhing mchod pa phul nas 'di skad ces gsol to //
e ma ho bcom ldan 'das //
'gro ba thugs rjes sgrol ba'i phyir //
bstan pa mchog gi gsang ba'i rgyud //
gsang ba sngags srung nag mo bshad du gsol //
ces gsol to //
de nas dpal che mchog gis bka' bstsal pa /
legs so gsang ba'i bdag po khyod //
ngas ni gsang ba'i dbang bskur zhing //
sangs rgyas kun gyi gsang chen po //
ma mo 'dus pa'i drag sngags dang //
sgrol byed snying thun gsang ba'i rgyud /
khyod la yang dag bstan par bya //
gleng bslang ba'i le'u ste gnyis pa'o /

/de nas yab gcig mngon rdzogs rgyal po yis //
ma mo'i snying thun bka' bstsal pa //
snying thun brgya dang rtsa brgyad las //
bsdus pa'i gsang ba dam pa ni //
snying dang 'dra ba rnam pa bzhi /
khrag las snying du bsgrub pa dang //
snying khrag chol bur bsgrub pa dang //
snying gsum ma yi bsgrub pa dang //
snying gcig ma yi bsgrub pa 'o //
de la snying gcig bsgrub pa ni //
dkyil 'khor 'brub khung zur gsum bzhengs //
tshad ni khru gang sor bzhir brtsigs //
zheng dang dpangs su sor bzhi btab //
dang po rdo rje phreng bas bskor //
gnyis pa khro bo'i thod khrol dang //
gsum pa me ri dmar po btang //
gru gsum steng du bram ze nr-i dzas brgyan //
mthing nag steng du rgya gram bri //
phur pa bzhi ni ma mo bzhi yi rdzas //
thun gyi snod ni snel gri'i thod pa'o //
dkyil 'khor trag bri tha mar srog
/mi 'am gang yang rung ba'i snying //
nang du ling ga ming dang rus //
'chi rkyen bris te sngon dmar dkri //
mngal khrag khyi khrag snying khrag gis //
thun gyi rdzas dang bcas te sbyar //
skud pa phur pa dag la brtod //
le brgan dril te tshon skud bcing //
thal chen rgyas gdab nan tan bya //
mar khu me long dag gi nang //
mngar gsum bdud rtsi dngos grub rdzas //
mthing nag gru gsum g.yang gzhi yi //
bla bre zur gsum bri bar bya //
bca' gzhi'i le'u ste gsum pa'o /

/de nas bsgom pa'i rim pa ni //
bdag nyid che mchog skur bsgoms la //
mdun du trag las ma mo bskyed //
spyan drangs bskyed bstim yang yang bya //
ma bu'i 'du shes nyer bzhag gam //
bu yi tshul du bskyed par bya //
srog la drang ba'i snying po ni //
ma ma zhes pas bkra shis la //
trag dang rag ces srog la drangs //
rag sha rag shas sring mo rbad //
trig trig ces pas sring mo 'bod //
d+hA ki d+hA kis mkha' 'gro 'du //
trag rag sha kha mun tra mun tra /
e ka tsA ti snying kha rag mo b+h+yo //
ma mo srog gi le'u ste bzhi pa'o /

/de nas rbad pa bshad bya ste //
rbad pa dgra bo'i snying la rbad //
ma ma zhes pas ma mo rbad //
trag rag sha zhes pas sring mo rbad //
dun dun ces pas mkha' 'gro rbad //
ru ru zhes pas srin mo rbad //
trag rag sha sa ma ya //
dgra bo'i snying ling rbud //
mkha' 'gro ma rnams rbad pa yin //
dgra bo ma lus bsad pa'i sngags //
ru tra ru tra bdud mo 'bod //
baM b+h+yo baM b+h+yo pho nyas gsad //
mug sni mug sni nyu les gsad //
tshal pa tshal pa dman mos gsad //
trag rag sha dgra bo nr-i mA ra ya tshal len rbad //
gsad pa'i sngags kyi le'u ste lnga pa'o /

/de nas thun sngags bshad bya ba //
ma mo stong dang rtsa brgyad kyi //
'bod rbad gsad gsum dngos grub blang //
nyes byed steng du mthong khung bton //
drag sngags thams cad de ru bstim //
la las brtod cing la las za //
la las rims dang nad rnams 'beb //
ma ma snying kha rag
/ma ma rag sha
/ma ma rag sha
/rag mo snying khrag la dun dun dza /
trag rag sha ya /
snying la he keM
/ma ma ru lu ru lu b+h+yo /
khong dbugs phrol cig
/snying khrag la sa ma ya dam dza dza :
dgra snying phyungs shig
/ma ma snying tsit+ta la thun /
snying khrag la thun /
shi ti stam snying sa ma ya b+h+yo /
ma ma sha sha
/ma ma hring hring /
sa ma ya dgra bo nr-i mA ra ya sod sod /
ma ma dgra snying tsit+ta dz+wa la raM//
snying rtsa la thums ri li li /
ma ma myur las mdzod cig b+h+yo /
ma mo 'bod sngags brgya brgya /
snying la rbad brgya brgya zhes so //
snying thun dbab pa'i le'u ste drug pa'o /

/de nas phur pa gdab pa'i sngags //
las kyi gsang sngags bshad par bya /
oM badzra da ra lib /
badzra snying go chod cig
/kha la dza mun+ta long /
dun ting dar ya rbad /
oM badzra tsa dun gri dar ya rbad /
oM badzra tsag shu dar ya /
ti ti ya badzra hU~M phaT/
rbad du rbad du /
rbad phu rbad phu /
dar ka ya stim bi shi ti sa ya badzra hU~M phaT/
ma bzhi'i gsang ba dam pa ste //
ma mor bsgoms pa'i phur pa yis //
snying dang ling ga bcas par btab //
phur pas gdab pa'i le'u ste bdun pa'o /

/de nas gsang sngags rab bshad pa //
snying khrag 'chor bur sgrub pa'i thabs //
dpal chen thugs las gsang phyung mdzad //
ma 'ongs rdo rje 'dzin pas bstan //
dang por bsod nams tshogs bsags rab tu gces //
rdzas dang yo byad bsags shing sgrub pa yi //
gza' skar drag la gtad de phyi nang bcad //
bdag nyid che mchog trag las ma mor bskyed //
zhi ba rgyas pa dbang dang drag po yi //
sku rten btsugs te spyan drangs mchod bstod bya //
bla rdo btsal te byang phyogs zla gam gyi /
kha la thod skyon nang du snying khrag blug
/'khor lo bris la bla rdor gzhug
/le brgan dril te steng nas rgya yis gdab //
dar la mthongs khung trag sngags de ru bstim //
ling ga brgyangs la sku rten dag pa btags /
khrag khol rlangs pa byung na 'grub pa'i rtags //
tsit+ta dngos su byung na dbang bskur dgongs pa bya //
de nas phyungs la gru gsum nang bcug ste //
sngags pa byang bltas phyogs su mda' thun bya //
de steng phur pas gdab cing mtshon cha'i char pa dbab /
khrag thun phab la bla rdo brdung bar bya //
ro rnams bsdus te byang shar hom du bsreg
/rnam bzhi'i stobs kyis thal ba hom khung mnan //
yang na khyim gyi bdag mo nyid la gtad //
thun lam bsal la khrag thun dgra la rbad //
sku rten mtshon bstan dgra la rtse bstan mnan //
dgra la rtags byung dngos grub blangs te gtang rag gtang //
gtsang sar sbas te de la rtag par mchod //
las la phyis nas sbyar yang thod pa de ru bya //
'gro ba srog gi spu gri gsang bdag khyod la gtad //
bca' gzhi bgyid pa'i le'u ste brgyad pa'o /

/de nas gsang ba drag sngags rtag tu bzlas pa ni //
spel dang spyang mo spel tshig thun gyi sngags rnams dang //
snying sngags 'bod rbad gsad pa drag po'i sngags //
sham dang sham gyi las rnams btags par bya //
sngags bzlas pa'i le'u ste dgu pa'o /

/de nas gzhan yang gsad pa'i las //
gru gsum sbrags ma'i dkyil 'khor ni //
sum brtsegs bzhi ru shes par bya //
snying gsum ma yi sgrub lugs la //
spyang ki mi dang lug nag snying //
thod pa gsum gyi 'brub khung gzhug
/'jigs pa'i dkyil 'khor gnas de ru //
dpal gtor dmar gtor rgyun gtor rnams //
zas gtor khrag sna snying sna rnams //
shin tu dka' yang mang du bsags //
ma mo sgrub pa'i dam rdzas rnams //
ming gis med du mi rung ngo //
bca' gzhi'i le'u ste bcu pa'o /

/de nas 'jigs byed chen pos sngags kyi them yig 'di gsungs so //
'bod dang rbad dang gsad pa dang //
dang po 'bod pa ma dang dza yi bar //
yig 'bru bzhi bcu zhe dgu la //
tshag bar dgu pa a shad bcu yi sngags //
'bod pa srog snying tshag bar ma nor ba //
'bod pa'i sngags bzlas ma mo'i srog rtsa 'dren //
rang dbang med par mkha' 'gro sprin bzhin 'du //
ma sring bran mo ci bgyid bka' nyan zhes //
dam bca' 'dor zhing bud med ban d+he'o //
dang por rtags ston cho 'phrul ston pa yin //
dang po myur zhing bar du med par 'dod //
tha mar bud med chas bzang rtag tu 'ong //
de ltar byung nas rbad pa'i snying po ni //
snying rtsa b+h+yo bar yig 'bru nyer bzhi a shad bzhi yi sngags //
rbad pa srog la gces pas ma nor bar //
nyi shu rtsa bzhi rbad pa'i sngags bzlas pas //
bla rtags snying rtags dgra rtags myur du 'ong //
myur du byung na 'bod sngags ni //
snying du dril sngags rag mo che ge'i bar //
yig 'bru nyer gsum a shad bzhi yi sngags //
'bod pa'i sham la ni //
rag mo na ma sin mi ni ru ye /
yag sha sa ma ya /
rnis rnis phyung snying mngon du ya /
bzlas pa tsam nas tsit+ta mngon du 'ong //
'bod pa'i mjug dril de ltar byung ba dang //
dbang bskur dgongs bya sngags la gzer phur gdab //
de ltar byung na 'bod dang las mjug sngags //
ma nas tri bar tshag bar yig 'bru brgyad //
a shad gnyis sngags 'bod rbad mjug la gdags //
bzlas pas bla rtags brub khung nang du 'ong //
de ltar byung na lcags phur yungs dkar la //
rbad sngags gcun gyis bsngags shing rab tu gdab //
bla rtags sod na the tshom med par 'chi //
de ltar rbad dang gsad pa'i sngags dril ni //
ma dang li bar yig 'bru sum cu gsum //
tshag bar so gsum a shad ma nor bar //
bzlas pa tsam gyis seng ge sha rub bam //
g.yag rgod skor ma 'du bzhin myur gsod byed //
'bod rbad gsad gsum dril bzlas 'grub rtags ni //
ling ga 'dar dang khrag lud 'phar ba dang //
dgra rtags myur 'ong gal te ma byung na //
'bod pa'i srog snying gcun sngags btags la bzlas //
oM nas ya bar yig 'bru drug cu gnyis //
tshag bar re gnyis a shad bcu gcig sngags //
srog sngags gcun sngags gnyis dril bzlas gyur na //
mi 'grub mi srid rab rtags dngos su 'ong //
de ltar byung gyur yungs dkar phur pa la //
drag sngags bzla zhing btab pa na //
dgra bo ro ru byung na myur du the tshom med //
las sbyor dus la khrag thun yungs kyis gzir //
dug bcug bla rdo brdung //
phur btab mtshon gyis gtub //
bsreg cing thun bam bsal //
thun khrag dgra la 'phang //
'o dod 'bod cing gtang rag khas blang bya //
nan tan las mtha' btul //
man ngag sngags kyi le'u ste bcu gcig pa'o /

/de nas man ngag bka' bstsal pa /
khrag las snying du sgrub pa'i thabs //
snying thun rnam pa 'di dag ni /
khyod la yang dag bshad par bya //
de nas snying thun 'di gsungs so //
gru gsum mthing nag kha khyer dzaH
/dbus su b+han+d+ha kha sbyar la //
phyi rol dug khrag dmar nag byugs //
gri ru shi ba'i snying chen gyi //
nang du snying phye sna tshogs blugs //
rgyus chen dag gis bcom par bya //
ming rus bris la sngon dmar gdags //
de ni snying gi nang gzhug nas //
skud pa srog rtsa'i nang nas drang //
lcags phur bton la gdug byed bsgom //
thod pa'i steng du bu ga bya //
gri lcags bu gar yungs dkar bsngags //
mthing nag dar dang le brgan gur //
rgya dang bcas te sngon dmar bcing //
srog gi snying po mngon du bsgrub //
rtags ni tsit+ta dngos su 'ong //
rta skad 'tsher dang 'bri skad ngur //
bya skad tsir dang khyi skad zug
/sems can sna tshogs skad du sgrog
/dri zhim dri dang dri mi zhim //
dpag tshad tsam du khyab pa dang //
rlangs pa du ba 'thul ba dang //
sngon dmar 'khyug cing 'phur ba dang //
'od ni dkar dang dmar ba dang //
de bzhin kha dog sna tshogs pa //
'ja' tshon lta bur khengs pa dang //
sku yi dngos grub zhal ston dang //
gsung gi dngos grub rak+ta lud //
thugs kyi dngos grub 'byung ba ni //
dgra rnams ji ltar 'chi ba 'o //
snying rnams thod pa'i nang du 'ong //
byi la'i snying tshal sran ma tsam //
'byung bar nga yis bshad pa yin /
khrag rnams snying du dril ba dang /
khrag thun mang du 'phel ba dang //
snying thun 'phel ba'i rtags yin no //
grub rtags kyi le'u ste bcu gnyis pa'o /

/de nas dpal ldan he ru kas //
nan tan tshig 'di bka' bstsal pa //
ma mo mkha' 'gro ma rnams kyi //
gtso mo ral gcig bsgrub pa'i tshe //
dang po dbang bskur thob par bya //
de nas dam tshig bsrung bar bya //
skra yang mi bcad lcang lor bskyil //
ma mo'i rten yang gzung bar bya //
rdzas dang yo byad ldan par bya //
gtor ma mi bcad rgyun du bskang //
ma mo bsgom pa'i mkhar bu de //
rtag tu rang gis bcang bar bya //
bu yis dam tshig 'di bsrung na //
ma mo nges par 'grub par 'gyur //
de skad ces bka' bstsal pas /
'khor rnams dga' mgu yi rangs te /
thams cad 'og min gnas su gshegs so //
bstan pa 'dzam bu'i gling du bstan to //
rgyud nye bar gtad pa'i le'u ste bcu gsum pa'o /

/snying thun gsang ba'i rgyud las /
man ngag gi rgyud gsang ba'i don rdzogs so //
sa ma ya /
rgya rgya rgya /
rgya rgya /
sarba mang+ga laM///
/
