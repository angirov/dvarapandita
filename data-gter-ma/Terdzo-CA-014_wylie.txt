@#//
gter gsar 'chi med rtsa gsum dril sgrub kyi bsnyen yig 'chi ba med pa'i lam bzang zhes pa bzhugs so //
'chi med rtag pa don gyi rgyal srid cher //
dbang sgyur pad+ma 'byung gnas zhabs pad la //
gus pas btud nas 'chi med bsnyen pa'i thabs //
nyams su blang bde'i zin bris 'di na spel //
de la 'dir rma ku lung mkha' 'gro dga' ba'i tshal gyi zag med 'ja' tshon gyi phug pa 'chi med rdo rje'i ke'u tshang 'og ma nas spyan drangs pa'i mgon po tshe dpag tu med pa rtsa gsum dril sgrub kyi rnam rol du shar ba'i bsnyen sgrub bya tshul gyi rim pa ni /
zla ba yar ngo'i gza' skar tshes grangs dge ba'i nam gseng nas mtshams la 'jug par bya zhing /
de yang gang du bya ba'i sa phyogs bkra shis shing 'chi med bsgrub pa'i sa'i dpyad bzang ba /
dben la mthun rkyen tshang zhing tshogs sla ba der stan dkar rdo rje dang g.yung drung nor bus mtshan pa bting /
rang nyid la zhal phyogs pa'i stegs kyi khar cho ga bzhin du sgrub pa'i rdul tshon gyi dkyil 'khor ram ras bris /
yang na stegs bu dmar po'i khebs kyis bkab pa'i dbus su maN+Dal la lha'i gnas rnams su dri bzang gi thig le dang rtsa sngags brjod pas 'bru dkar gyi tshom bu bkod pa /
gang ltar na'ang dkyil 'khor gyi dbus su many+dzi'i khar rin po che'i bum pa kha rgyan mgul chings bum mtshan sogs dang ldan pa'i nang rgyun 'bab kyi chab la bum sman so lnga btab pa dang /
rgyas par spro na de'i khar thod pa dum bu gcig par zas sna 'bru sman sogs dang khyad par myang grol tshe'i ril bu hrIHrgya ma'i phab dang ldan pa'i dam rdzas tshe'i ril bu de'i steng du gsung tshe'i 'khor lo gnyis gzhung gi gud du sbas pa'i man ngag bzhin du legs par bsgrubs pa bkod cing /
me long g.ya' dag la gzungs sngags mtshal gyis bris pas kha bcad /
de'i steng du sku rten 'bur ma'am tsaka li bzhugs pa'i steng nas smyug ma'i sgrom la brten pa'i dar dmar gyi gur phub /
de ltar ma grub na dbus su bum pa gcig pus kyang 'thus /
gang gi tshe yang mdun du tshe gtor bum gzugs /
de yang rgyas par gzhung nyid nas 'byung ba ltar rdzas mchog nyi shu rtsa lnga po sbyar lugs dang rgyan spros /
g.yas su mngar gsum 'bru bcud sbyar ba'i tshe'i ril bu spyi 'gro
/g.yon du ka pA la mtshan bzang dza gad kyis bkang ba ka ra bu ram dang rtsa brgyad yan lag stong sbyar gyi chos sman btab pa /
rgyab tu tshe mda' gzhung nas bshad pa ltar sku gsung thugs yon tan 'phrin las kyi rten rin po che dar sna lnga btags pa btsugs /
dkyil 'khor gyi shar drang por 'bru phye dkar mngar chang dang sbyar ba'i tshe'i 'brang rgyas sam tshe gal gyi ma hA b+h+rU~M zlum po zar sgang lta bu g.yas dkar g.yon dmar rtse mor rdo rje phyogs mdog gam ser po nyi zla'i tog dang bcas pa'i rtsa bar pad 'dab bzhi pa /
de'i g.yas g.yon du sman phud dang rak+ta /
tshe gal gyi mdun nas brtsam pa'i dkyil 'khor gyi phyogs mtshams rnams su g.yas bskor gyi chu gnyis sngon 'gro'i nyer spyod lnga dang mtshams 'dzin gyi 'bru sogs gru bzhir bkod /
rgyab phyogs su spro na sngags srung ma dang /
lha bdud btsan gsum gyi gtor ma'ang bsham /
bsdu na chad mdo'i dmar gtor chung ngu dang /
brtan skyong gi bshos bu tshogs kyi yo byad rnams kyang nye logs su bkod /
rang gi mdun du spos thun DA ru rdor dril nang mchod sogs bsham /
de yang thun bzhir nyams su len pa nyid 'don khrigs bde bas /
dang por nam gseng snga thun la skyabs sems sngon du 'gro bas bgegs la gtor ma sbyin te bskrad /
phyi rol du tho dkar po brtsigs /
mtshams gcod srung 'khor bsgom /
mchod pa rnams byin gyis brlab /
byin 'bebs /
dngos gzhi bdag mdun thams cad dbyer med gcig tu bya ba'i zung 'jug gi rnal 'byor ram /
de tsam gnyis 'dzin gyis ma 'chun na sgrub rdzas tha dad du lhar bskyed sgom bzlas gyer tshig gcig gis bya ba ste /
ting 'dzin gsum dran bskyed rim spyan 'dren /
bzhugs gsol /
phyag mchod /
bstod pa sogs bya zhing 'phrin las kyi 'don bsgrig gter gzhung gi don tshan gsum pa bsnyen pa'i skabs su tshig tshogs cung zad che bas snying po gsal byed nang bzhin bya ba yin la bzlas pa'i skabs su las gzhung las /
bdag nyid bcom ldan gtso mchog thugs ka ru :
zhes sogs nas /
'chi med 'ja' lus rdo rje'i srog grub gyur :
ces pa'i bar 'dir dzapa? dgongs dmigs pa'i 'phro 'du thams cad bstan pa yin la /
dmigs rim shin tu kha gsal zhing don tshang la 'dus pa ni /
gzhung gi bskyed rim la brten nas tshe bsring ba'i man ngag las /
de yang rang nyid bde gshegs rtsa gsum 'chi med dril sgrub kyi sku snang yul du grub cing gzung yul du ma grub pa :
rgyan dang phyag rgya sogs me long la tshon ris gsal ba ltar ma 'dres par bkra sal le ba'i :
thugs kar tshe'i nyi zla'i ga'u thabs shes kha sbyor gyi nang du ye shes sems dpa'i thugs srog hrIHdmar gsal ring cha tsheg drag dang bcas pa'i mtha' skor du lnga ldan 'od zer rdo rje lu gu rgyud drwa mig gi rnam pa lta bur gong bur 'brel ba'i lug rgyud kyi nang du :
oM AHhU~M hrIHgu ru de wa d+hA ki nI pad+ma rA gAk+Sha b+h+ya :
A yuHsid+d+hi tshe b+h+rU~M hU~M nr-i dza :
zhes pa'i sngags 'bru kha dog dmar sal ler gsal ba :
yig 'bru de rnams lu gu rgyud kyi nang las mi 'da' zhing thugs srog lu gu rgyud dang bcas pa mi gnas par me re re yom yom shig ger g.yo ba :
sngags 'bru rnams la rang gdangs kyi sgra dbyangs dper na bung ba tshang zhig pa ltar di ri ri sgrog par bsgom ste dzapa? de mthun pa'i dbyangs kyi rta la bskyon pa'am shub bur bzla'o :
des ni ting nge 'dzin gzhan du mi g.yo bar brtan par byed pa ste :
dper na bung ba me tog gi bcud len pa'i tshe me tog de las gzhan du mi g.yel bar 'khor ba ltar /
rnal 'byor pas kyang thugs srog lu gu rgyud kyi sngags 'bru la rtse gcig tu mi g.yel bar 'dzin pa ste :
bung ba bcud 'khor gyi dmigs pa zhes bya ba ting nge 'dzin brtan pa'i dgos pa yod do :
sA mA yA:
des ting nge 'dzin de brtan pa na :
bogs dbyung zhing tshe bcud dngos grub sdud pa'i spro bsdu bung ba bcud sdud kyi dmigs pa bya ste :
de lta bu'i thugs srog lu gu rgyud dang bcas pa de las mar me gcig las du ma mched pa ltar lnga ldan lu gu rgyud rkyang pa'i nang du sngags kyi yig 'bru sgra dang bcas pa bar ma chad par gyen du 'phros :
ljags kyi pad+mor rgyal ba thams cad kyi gsung gi gsang ba yi ge AHdmar gsal de la g.yas bskor du lan gcig bskor :
spyi bo'i gtsug nas rta zhal gyi lam brgyud kha nas thon te snang srid snod bcud brtan g.yo dngos po thams cad kyi steng du babs :
bung bas me tog gi bcud sdud pa ltar lug rgyud sngags 'bru reg la ma 'byar ba lta bus 'phur lding du g.yo zhing rang gdangs sngags kyi sgra bung ba bcud sdud kyi rta lta bur sgrog bzhin pas :
dngos grub kyi dwangs bcud thams cad 'od zer gyi rnam par 'ub kyis bsdus te lug rgyud sngags 'bru dang bcas pa yum gyi phag gdong gi kha nas zhugs :
tshangs bug nas mar zhugs sku'i dbyibs brgyud gsang ba'i pad+mor bdud rtsi sbrang rtsi ltar dwangs pa'i rnam par bskyil lo :
rgyas par na spro bsdu'i dmigs pa gong ltar las dang por phyi 'byung ba sa dang chu dang me dang rlung dang nam mkha' la sogs pa phyi rol 'byung lnga snod kyi 'jig rten rab 'byams thams cad kyi dwangs bcud dang :
gnyis pa nang bcud kyi skye 'gro lha klu gnod sbyin grub pa drang srong rig 'dzin la sogs pa'i nus mthu dang :
gsum pa gsang ba phyogs bcu'i zhing rab 'byams rgya mtsho na bzhugs pa'i bde gshegs rtsa gsum zhi khro :
rgyal ba sras bcas rnams kyi thugs rje rnams so sor bsdu zhing dwangs ma chen por bskyil ba'i dmigs pa bya zhing dzapa? bung ba bcud sdud gyi dbyangs kyi rtas drangs pa'i shub bur bzla'o :
'dis ni tshe yi dngos grub sdud cing ting 'dzin rtsal sbyang gi dgos pa yod do :
sA mA yA:
de ltar yum gyi pad+mar tshe bcud dngos grub thams cad bdud rtsi dwangs ma chen por bskyil ba rnams :
gtso mchog gi gsang ba'i rdo rje rtse lnga pa khong gseng can du mos :
'og rlung cung zad 'then pa'i sbyor ba dang bcas te tshe bcud de rnams nu ru ru rdo rje'i lam nas gyen du drangs :
sku'i lte ba'i dbyibs brgyud thugs nyi zla'i ga'u kha sbyor lug rgyud sngags 'bru rnams la bstims pas :
je cher rgyas shing 'od 'tsher ba sngags kyi sgra gdangs di ri ri sgrog cing :
lus thams cad lnga ldan 'od zer gyi thig le thig phran lu gu rgyud yig 'bru dang bcas pa mer mer yom yom du gyur cing rang sgra sgrog pa :
bde stong gnyis su med pa'i ngang nas dzapa? de'i sgra las drangs pa'i rtar bcug pa'am shub bur bzla'o :
zhes gsungs pa ltar yin la dmigs pa'i mjug tu 'byung lnga skye 'phags kyi dwangs bcud thams cad sgrub rdzas rnams lhar gsal ba la thim pa'i dmigs pa'i kha bsgyur yang ci rigs bya ba yin no //
bzlas pa'i mjug tu dbyangs gsal rten 'brel snying po sbrel ba lan gsum bzla /
sems kyi sgyu 'phrul tsam du snang ba'i dal :
zhes sogs kyis bdag nyid lhar gsal ba rdzogs rim du bsdus nas thun mtshams kyi bya ba la 'jug
/mdun gyi dkyil 'khor sgrub rdzas sogs lhar gsal bzhin du bsam /
dgong thun la mchod gtor kha gsos /
skyabs sems /
mchod pa byin rlabs /
ting 'dzin gsum nas bzlas pa nyer bsdu'i bar gong bzhin dang /
srod thun la yang mchod kha gso ba nas bzlas pa'i bar dgong thun bzhin las /
khyad par tshogs mchod /
thugs dam bskul ba dang /
sngags srung ma lha bdud btsan gsum gyi gtor 'bul sogs byed par spro na'ang bya /
rjes thog tu chad tho /
brtan skyong rnams bya zhing /
dngos grub len chog bzhag pa'i rjes chog thams cad bya ba'o //
thugs dam bskul pa'i skabs 'dir /
mdun bskyed kyi dkyil 'khor lha tshogs rnams kyi thugs ka nas 'od zer 'phros /
bdag gi bla tshe yar ba 'thor ba thams cad dang srid zhi brtan g.yo'i tshe dpal thams cad bkug cing bsdus nas bdag mdun sgrub rdzas thams cad la bstims pa sogs 'chi med grub pa'i 'phrin las mdzad par mos la /
mda' dar g.yob cing spos dud dang rol mo dbyangs sogs bya 'di ni don la tshe 'gugs yin /
bsdu rim gyi skabs /
ye shes lha tshogs rang bzhin gnas su gshegs :
zhes pa'i tshig rkang gcig pu 'di mtshams grol rgyu'i thun tha ma der ma gtogs /
thun gzhan thams cad la mi brjod /
srod thun gyi skabs 'dir rjes thob kyi lhar mi ldang bar stong chen gyi ngang der mnyam par 'jog cing rmi lam dang 'od gsal gyi gdams pa nyams su len /
tho rangs dbang chen he ru ka'i rta skad kyis gnyid las sad par mos te /
mchod gtor rnams kha gsos la skyabs sems srung 'khor mchod pa byin rlabs byin 'bebs /
ting 'dzin gsum nas bzlas pa nyer bsdu'i bar khar sang gi snga thun dang 'dra bar nyams su len /
de bzhin du snga thun dang dgong thun /
srod thun sogs la'ang nyin dang po'i rigs 'gre shes pas nyams su len zhing /
bgegs gtor ni mtshams la thog mar zhugs pa'i snga thun la bya ba las gzhan mi dgos /
rgyun du thor thun la srung 'khor dang byin 'bebs /
srod thun la tshogs mchod sogs rjes chog rnams /
thun lhag ma gnyis por dmigs bsal de rnams bzhag pa'i dkyus kyis chog go
/de ltar bsnyen sgrub kyi rim pa grangs ni 'bru 'bum mam /
'bum phrag bzhi /
rtags ni dngos sam rmi lam la lhas byin brlab pa dang tshe bsring ba dngos grub thob pa'i mtshan ma bzang po rnams yin la /
dus ni gong gi bsnyen pa'i grangs la gzhal ba'i zla ba dang zhag grangs so //
mtshams grol rgyu'i thor thun gyi bzlas pa'i mjug tu tshogs mchod thugs dam bskul ba sogs nan tan du bya zhing /
bka' srung gter srung gi gtor 'bul dang /
mthar chad mdo dang bsdebs te phyi rol tu 'bul /
brtan ma bskyang /
nyi shar gyi dus dang sprad de rgyas par dbang chog bzhin du dbang len zhing /
dbang gi bya ba rnams dkyil 'khor gyi gtso bo las rgyal thebs pad+ma'i sems dpa' zhal gcig phyag gnyis pa zhig spros te mdzad par mos /
bsdu na dngos grub len chog gzhung gi tshig dkyus bzhin du brjod mthar bum pa sogs gnas gsum du gtugs shing tshe rdzas la rol lo //
bzod gsol gshegs bsdu smon lam bkra shis sogs rgyas par bya zhing /
rdul tshon 'bru tshom sogs chu bor gshegs shing /
tshe 'khor lus la bcang ngo //
bdag don bsnyen pa tshul bzhin thems nas gzhan don du tshe sgrub byed na /
gzhan thams cad sngar dang 'dra ba las /
srid zhi'i tshe dpal dang khyad par du dmigs bya'i bla tshe yar ba 'thor ba thams cad dwangs ma'i 'od zer sbrang rtsi lta bur bsdus te dmigs bya rang mdun du lhar gsal ba'i spyi gtsug tu bstims pas lus thams cad 'chi med ye shes kyi bdud rtsis gang bar bsam zhing /
de las gzhan yang sgrub rdzas rnams la nan cher bstim /
mtshams grol gyi dngos grub len chog gi skabs dang 'brel bar dngos su dbang bskur ba'am /
tshe rdzas longs spyod du gzhug cing tshe 'khor sogs de'i lus la gdags so //
'di ni gzhung las dmigs su ma bshad kyang rig pa'i mda' dang bstun te sbyar ba'o //
de ltar 'chi med mgon po'i gsang gsum gyi //
ye shes mchog gi ngo bor bsnyen sgrub thabs //
dri med bla ma'i gsung dang DA ki nI'i //
man ngag rang gi nyams su myong bas bkod //
dge des 'gro kun ma rig 'chi bdag bdud //
rang rig ye shes tshe mtha' yas pa'i sdes //
bcom ste bde chen 'gyur med g.yung drung sku
/'chi med rtag bde'i 'khor los sgyur bar shog
/gter gsar tshe dpag med rtsa gsum dril sgrub kyi bsnyen yig 'chi ba med pa'i lam bzang 'di ni /
brtul nas sde pa chos mdzad ngag dbang mkhyen brtse /
dga' chags nas mi dbang rab brtan phun tshogs sku mched /
o rong nas mnyam pa med pa'i bsod nams chen po'i byin gyis mngon par mtho ba'i dbang phyug blo bzang rab brtan /
rig byed rgya mtsho'i gnas la rnam dpyod kyi mthu brtas pa sprul sku pa mkhyen brtse /
sangs rgyas gling pa'i dbon ngag dbang bstan 'dzin /
mdo sngags gling pa'i dbon dkar po ba mched /
nye bar 'khod pa legs grub rnams kyis rim par bskul ba dang /
nye lam dpal ldan sgam po mchog gi sprul sku kun bzang nges don dbang po bka' brgyud rgya mtsho'i sde /
rgyal ba'i yab bkra shis rab brtan dang /
khyad par khyab bdag 'khor lo sdom pa lhun grub nges don dbang pos sngon nas gser gyi me tog dang bcas pas nan cher bkas bskul ba dang /
da lam yang yi ge'i mthun rkyen dang bcas pa ste mchog dman mang po'i bzhed skong du d+harmA swa mIs zin thor btab pa don ldan du gyur cig
/b+ha wan+tu //

//
