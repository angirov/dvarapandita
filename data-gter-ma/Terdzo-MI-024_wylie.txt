@#//
byang gter thugs sgrub las /
las kyi bya khyung nag po'i chos skor bzhugs so //
las kyi bya khyung byung tshul lo rgyus bzhugs so :
rdo rje bsnams la phyag 'tshal lo :
lnga brgya dus kyi snyigs ma la :
srog gcod gdug pa gnyan gyi nad :
rgyal khams kun tu dar ba 'ong :
srog chags thams cad dmyal thag gcod :
'jig rten khams 'di mun par 'gyur :
de yang gcig tu ma nges te :
rkyen rnams thams cad 'di yis byed :
la lar mtshon 'khrug khrag ltar khol :
la lar rims nad char ltar 'bab :
la lar lhog rgod sprin ltar gtibs :
mi mthun nad rnams bsam mi khyab :
thams cad sa 'og gdon gyi rkyen :
bstan pa 'jig la thug pa'i dus :
snyigs ma'i dus su 'byung bar 'gyur :
de la snying rje cher gzigs nas :
gsang ba'i bdag po rdo rje 'dzin :
thugs khros thugs rje'i sprul pa bkye :
thugs ka'i yi ge khroM las ni :
bya khyung nag po 'jigs pa'i gzugs :
spyan gsum lcags kyi rwa dang ldan :
sder gshog lcags kyu'i tshul du bkug :
sku mdog ha la'i mdog ltar nag :
stang zil mdog ltar gnag cing 'tsher :
rdo rje'i mchu yis klu gnyan za :
de lta bur ni sku sprul nas :
gdug pa gnyan gyi grong khyer bcom :
ri rab rked la brten byas nas :
'gro ba kun gyi don mdzad phyir :
gsang sngags kyi ni le 'u gsungs :
sngags kyi lde mig them byang rnams :
lang ka'i yul gyi shar phyogs ngos :
ri bo ma la ya yi rtser :
gnam lcags char du 'bab pa'i gnas :
ya mtshan ngo mtshar chen po der :
gsang ba'i bdag po dngos su byon :
'jigs pa'i khyung nag phyag tu bsnams :
ma 'ongs sems can don phyir du :
sngags dang phyag rgyas go phye nas :
bkra shis zla gam phug tu sbas :
ma 'ongs don du smon lam btab :
bka' srung sde brgyad kun la bcol :
gtad do bcol lo thub par gyis :
zhes gsungs so :
las kyi khyung nag byung tshul lo rgyus skye rgyud bstan pa rdzogs so :
!
rdo rje khyung gi lo rgyus bzhugs so :
gsang ba'i bdag po la phyag 'tshal lo :
slob dpon pad+ma 'byung gnas des :
dpal chen pos byin gyis brlabs pa'i gnas chen po brgyad du :
brtul zhugs kyi spyod pa mdzad du gshegs pa'i tshe :
lho nub lang+ka'i yul du drag po'i spyod pa mthar 'don du gshegs pa la :
ri bo ma la ya gnam lcags yod pa'i rtser :
gsang ba'i bdag po phyag na rdo rje byon nas nam mkha' bar snang 'ja' tshon gyi gur du song :
gnam lcags rdo rje'i char du 'bab :
steng 'og gi lha srin thams cad 'dus te phyogs skyong chen po bcu po man chad bka' nyan cing gsung sdod do :
dregs pa sde brgyad thams cad ni 'jigs shing skrag :
gdug pa can gyi lha srin ma rungs pa thams cad mgo 'gas pa dang :
snying phyung ba dang snying khrag thang la 'bo ba dang :
lus thams cad thal ba'i rdul du song nas :
brlags pa dang stong pa mang po gzigs so :
de'i tshe gsang ba'i bdag po nyid la :
gus pas phyag 'tshal te gsol ba btab pas :
gsang ba'i bdag pos khro bo yak+sha'i gdong can zhes bya ba phrin las kyi lha ru bsngags te :
o rgyan pad+ma'i spyan sngar btang bas :
brjid pa'i dar dpyang gis bteg nas gsang ba'i bdag po'i drung du khyung nam mkha' la lding ba ltar 'khyer te :
phyag na rdo rje'i drung du pad+ma 'dab ma bzhi pa'i steng du bzhag go :
de'i tshe ye shes kyi lha mkha' 'gro seng ge'i gdong can gyis :
skyon sel gyi thod pa bdud rtsis bkang ba phyag tu gtad :
gsang ba'i bdag pos dngos su dbang bskur :
bkra shis zla gam phug tu las kyi khyung nag po'i sgrub thabs yod kyi thon cig :
ces lung bstan pa ltar zab mo'i gter spyan drangs pa'i rtsa ba'i man ngag de la brten nas :
rdo rje khyung gi sgrub thabs brgya rtsa mdzad de :
ma 'ongs pa'i don du gnas chen po brgyad dang :
bod kha ba can gyi yul du gter du sbas so :
sa ma ya :
rgya rgya rgya :
!
khyung gi sgom rim dang rtsa ba'i sngags byang gi them bzhugs so :
gsang ba'i bdag po la phyag 'tshal lo :
rin chen 'byung ba lnga yi steng :
klu gnyan bye ba lnga gnas pa :
las kyi khyung gis mnan te bzhugs :
de yis gdug pa zil mnan nas :
srid gsum thams cad bde bar byas :
de phyir las kyi khyung chen 'di :
gsang ba'i bdag po'i sprul pa yin :
skye 'gro kun gyi srog 'dzin yin :
de phyir o rgyan pad+ma ngas :
las kyi khyung la phyag 'tshal nas :
gdug pa 'dul ba'i sgrub thabs 'di :
phyi rabs don du yi ger bkod :
phyin chad rnal 'byor sgrub po rnams :
gdug pa'i drag sngags sgrub 'dod na :
yi ge hU~M dang khroM las ni :
'od 'phros sa bon zhu ba las :
sprul pa'i las kyi bya khyung de :
mdog nag khro bo'i zhal gdangs pa :
gnam lcags 'bar ba'i mchu bkug nas :
klu gnyan sa bdag zas su za :
gnam lcags 'bar ba'i rwa gdengs nas :
bskal pa'i me 'bar 'ur sgra 'byin :
spyi gtsug nor bu 'bar bas brgyan :
nyi zla lta bu'i spyan gzigs nas :
khams gsum ma lus dus gcig gsol :
zhal gyi skan sgra sdeb pa yis :
klu gnyan brgyal zhing 'gems par 'gyur :
ljags nas me 'bar gdug pa sreg :
shangs nas rlung nag 'tshubs pa yis :
srid pa'i lha srin 'tshubs kyis sdud :
gnam lcags ral gri'i gshog pa rdeb :
me dpung 'bar ba'i ral pa gtibs :
steng gi lha srin gdug pa sgrol :
lcags kyi sder mo thur du gdengs :
klu gnyan sa bdag 'ub kyis sdud :
thams cad ma lus zas su za :
kha nas khro chu'i tshwa tshwa 'phros :
'jig rten kun tu 'thor bar bsam :
de ltar gsal ba'i ngang nyid las :
drag po'i sngags 'di bzlas par bya :
oM drung drung dur dur :
chem chem :
khaM khaM:
sod sod :
rbad rbad swA hA:
de ltar drag tu bzlas pa yis :
bya khyung gshogs pa brdabs byas nas :
lhog pa zas su za bar bsgom :
de yi ting 'dzin stobs bskyed pas :
gdug pa gnyan gyi stobs zad de :
sems can thams cad bde bar 'gyur :
'bum phrag gsum du sngags bzlas pas :
gdug pa gnyan gyi gnyen por 'gyur :
de nas las tshogs sna tshogs bya :
lhog rgod drag po 'dul ba la :
sdud pa'i sngags dang spur ba'i sngags :
gsod pa'i sngags la nan tan bskyed :
nad rims char ltar lang pa'i dus :
srung dang zlog dang gsad pa dang :
gcun pa'i sngags la nan tan gyis :
spyir du las kyi khyung nag 'dis :
gnyan gyi rigs rnams thal bar rlog :
klu dang sa bdag zas su za :
'jig rten lha mi'i mgon skyabs byed :
srog chags kun la phan par 'gyur :
de phyir sgrub thabs gang byed kyang :
las kyi khyung la phrin las bcol :
ces gsungs so :
khyung gi sgom rim dang rtsa ba'i sngags kyi them byang bstan pa rdzogs so :
!
las kyi bya khyung nag po'i sman dang :
gnyan lhog rims srung gsod pa'i man ngag bcas bzhugs so :
o rgyan pad+ma 'byung gnas kyis :
dpal bsam yas lhun gyis grub pa'i gtsug lag khang bzhengs tshar ba'i dus su :
rab gnas mnga' gsol tshar ba'i rjes la :
mnga' bdag khri srong lde'u btsan dang jo mo mkhar chen bza' mtsho rgyal la bka' bstsal pa :
'gro ba sems can gyi don du :
man ngag gi chos gnad zab mo bshad kyis :
rgyal po chen po gson cig :
da lta dus bzang spyod pa bzang :
nad med 'bru dang longs spyod rgyas :
sems can skyid pa'i dus su :
dam pa'i chos la spyod na :
rang dbang rang gis thob pa gda' te :
bskal pa dpag tu med pa nas :
gzung 'dzin la goms pa'i stobs kyis :
bla na med pa'i byang chub sgrub pa nyung bar gda':
ma 'ongs pa'i dus su rkyen dang bar gcod mang du 'gro :
tshe tshad drug cu kha ral nas bskal pa'i cha mi snyom :
'byung bzhi so sor 'khrug :
nad rims dar :
sde pa nang 'khrug :
gri thabs sna dgu dar :
bod rnams sdug bsngal gyis nyam thag pa gcig 'ong :
de'i rgyu rkyen ni mang po yod de :
phal cher 'og gdon gnyan rims dar nas :
rkyen rnams thams cad de rang gis byed do :
khyad par nad rims dang gnyan nad kyis 'dzam bu gling phal cher brlag par 'gyur :
gnyan rgod du langs na lhog rgod ces bya ste :
sems can gyi srog hur thums su brlag par byed do :
rims kyis 'jug na rims nad ces bya ste :
tsha grang gi nad bsdebs nas rim gyis me mched pa ltar phal cher 'joms :
dus de lta bu shar tsa na :
skyes bu bdag gzhan gyi don la brtson pa rnams kyis dang po phyag na rdo rje'i grangs bsnyen thems par bya :
de nas las kyi khyung nag po chos skyong bka' srung gi tshul du bsgrub par bya ste :
rtsa ba'i sngags dang las sngags so sor bgrangs :
rtags tshad tshang bar byas na :
lus lcags kyi sdong po ltar 'gyur te :
bdag la nad rims gang gis kyang mi tshugs par 'gyur bas :
gzhan gyi don la brtson par bya :
gal te drag sngags kyi bsnyen pa tshad du ma song na :
dug sbrul lag gis bzung ba dang 'dra ste :
rang gzhan gnyis ka phung bar byed do :
de ci'i phyir zhe na :
khyung gi sgrub pa byed pa'i mi de :
klu gnyan sa bdag gi steng na gnya' gnon pa'i rgyal po dang 'dra ste :
rgyal po 'bangs la non chung ba la :
'bangs kyis gyen log byung na rgyal khams kun 'khrugs te phung bar 'gyur ro :
de bzhin du sngags mkhan nus pa chung ba la :
gnyan gyis brgal te shi na :
gnyan rgod mgo langs te phung bar 'gyur ro :
de phyir dang po sngags la nan tan bya :
de nas sngags dang sman sbrel te :
gnyan rigs lhog pa'i 'jigs pa med do :
de phyir 'di la nan tan gyis shig :
sa ma ya :
rgya rgya rgya :
!
lhog rim gsod par 'dod pas dpa' bo dgu'i go cha bgo ste :
sman gyi rgyal po gsum la :
sman chen dang gcig :
'dzin pa dang gnyis :
a ru ra dang gsum :
de la blon po drug dgos te :
gla rtsi shing kun dngul chu gsum :
gu gul ming can stag sha gsum :
de ltar dgu po tshang bar bsags la :
ril bu bra ba'i ril ma tsam byas la :
khyung gi rtsa ba'i sngags dang las sngags rdzogs par btab ste :
ril bu khyung du song bar bsam :
rang lhog pa'am rims kyi khrod du 'gro ba'i dus su :
sngags bzlas te ril bu re re mid pas :
sra ba'i go gyon pa zhes bya ste :
nad rims kyis tshugs par mi 'gyur ro :
nad dang rims phog pa'i rigs :
gnyan gyi rigs bag shas che ba la :
ril bu re la sngags nyer gcig btab ste :
gsum bdun bco lnga'i bar du gtang na :
gnyan thams cad gsod par 'gyur ro :
'di nyid rdo rje pha lam gyi sbyor ba zhes bya ste :
tshur la mi tshugs phar la 'joms :
'di la ma 'ongs pa'i dus su :
'gro don la brtson pa'i gang zag gis :
brtson 'grus dang nan tan bskyed la 'bad par bya'o :
gnyan ngos gzung ba ni :
spyir rtags mang du yod na'ang :
khyad par gyi rtags pa :
khyung gi srog sngags mang du bzlas te :
sngags chu khong nang du gtang :
phyir brabs pas :
nad pa'i mdog 'gyur te :
mig dmar ba spu lang :
rtsa grims :
dbugs mi snyom :
mthe'u chung :
srog rtsa drag tu 'phar ba'am :
yang na skrangs pa'am :
chu bur dang :
rma la sogs pa 'byung ngo :
de la bcos thabs rgod g.yung gnyis las :
tsha ba drag pos bsad de rgod kyis bcos :
grang ba skyes na g.yung gis bcos :
dang po dpa' bo gsum pa sbyin :
ra dug thun gcig :
thar nu thun lnga :
a ru ra thun lnga sbyar te ril bu bra ba'i ril ma tsam byas la thun lnga'am bdun byin pas gsod par 'gyur :
lhog brgal du byung na :
nag po gsum gyis phyi nas bsdam te :
khyi dang mi dang mdzo'am :
ba'i lci ba dron mo bsres la byug :
sna mes bkag ste skrangs pa'i sna gang reng la mes bskor :
gzer nas na na :
de la mtshon cha brgyad sbyar te :
thar nu thun gcig :
chu rtsa thun gsum :
nya sha thun gsum :
stag sha thun bzhi :
btsan dug thun phyed :
'dzin pa thun phyed :
lhog dug pa thun bzhi :
gla rtsi thun gcig dri chu la sbyar la gtang :
nad sos pa dang :
chu rtsa :
brag zhun :
rta bon :
khyi lud :
shu dag rnams sbyar te bkus :
ru thung dang :
drug mgo gtar te nad dbyung ngo :
phyi ru gzer byung na :
lum dang :
bdug gis bdug ste :
phag pa dang spyang ki khyi gsum gyi brun :
shu dag ba lci :
shing gi lo ma :
skyes pa'i dri chu la btsos :
gang gzer ba'i gnas su bdug :
nang du 'khar na :
lto nas sbyang ste :
dur byid :
thar nu :
a ru mchu snyung gsum gyi sbyong bya :
zas bcos la :
ba sha phag sha sogs za :
chang skyur dang :
dkar mngar dang :
drod spang :
yang gnyen po'i sman lnga gtang ste :
gla rtsi :
bong nga :
shu dag :
gu gul :
a ru ra rnams sbyar la gtang :
phyi nas sman lngas bsdam ste :
chu rtsa :
brag zhun :
rta bon :
khyi lud :
shu dag dang lngas bsdam mo :
khol bur na na :
lum bya ste :
spang spos :
spu shel tse :
klu bdud dkar po :
lhog dug nag po rnams ba zho la sbyar drod la grang mo'i lum bya :
tsha grang bsil drod sbyar :
gu gul :
ga pur :
cu gang :
hong len rnams gtong ngo :
khong du shor na phyi ru dbyung ste :
khyung gi sngags rgod khong du btang :
sngags kyi thad skrang 'ong ste phyi ru dbyung ngo :
yun du 'gor na rtsa nas sbyang ste :
ha shig thun phyed :
rgya tshwa thun phyed :
dur byid thun lnga :
gur gum :
gla rtsi kha tshar btab ste sbyang ngo :
lus zungs zhan na gso ba'i cho ga bya ste :
sha gsar pa btsos nas gtang na nyes pa med do :
chu bur byung na tshas kyis bsdams te :
gnyan dug pa :
dngul chu'i g.ya':
gla rtsi :
bu ram :
yang na ba'i 'o ma dang bsres te byugs la :
gnyan po'i sngags kyis gsad par bya'o :
spyir bsnyen pa rang gal che ste :
bya khyung nag po'i mtshams phyin ci ma log par bsgom par bya'o :
de yan chad nad byung na gso ba'i thabs so :
da yul khams su lhog brgal chen po byung ba dang :
rims chen po byung na srung ba'i cho ga ni :
rang nyid las kyi bya khyung nag por gsal bar bsgoms la :
rtsa sngags dang las sngags bzlas te :
gu gul :
rgya tshil :
mu zi :
sgog skya :
btsan dug :
spru nag :
shing kun :
shu dag brgyad kyi dud pas bdug cing :
bya khyung gi dmigs pa gsal btab la :
spur sngags kyis 'ded par bya ste :
gnyan ma lus pa sa phyogs gzhan du 'phang la btang ngo :
de nas srung khang thos bskor te :
las kyi khyung nag por bsgoms :
des srung bar bsam mo :
de ltar khyung gi drag sngags tshang zhing nus pa tshad du phyin na :
nad rims dang :
lhog pa dang sems can gyi srog la gnod pa byed pa thams cad srung ba dang :
zlog pa dang :
gsad par nus so :
yang lhog rims yun ring du byung ste :
sngags dang sman yun du btang yang phan stobs ma byung na :
bu ram ril ma tsam gcig chu la sbyangs te :
lto ru btang nas de'i rjes su bshal dang sngags chu gtang na chom mo :
yung ba zhib mor btags pa dang :
gla rtsi :
nya sha :
bong sha rnams sbyin no :
yang gram pa zhes bya ba :
gdong pa la chu bur yong :
ham pa chags so :
de byung na sbyong ba ni :
lus stobs dang sbyar te :
dur byid kyi 'jam khrus sam :
thar nu'i rtsub bshal gtong :
de nas gnyen po'i sngags chu gtong :
des ni gnyan nad thams cad nges par sos so :
zhes gsungs so :
de nas rgyal po khri srong lde'u btsan gyis za 'og gi na bza' sku la gsol :
mkha' 'gro ye shes mtsho rgyal gyis zab skor gyi rgyan phul nas gus pas bstod pa dang gsol ba btab ste :
gu ru o rgyan du gshegs pa la :
jo mo mtsho rgyal gyis zang zang lha brag tu sbas so :
bka' srung rdo rje legs pa dang brtan ma bcu gnyis la bcol lo :
las kyi khyung nag po'i sngags sman dang bsdebs te :
gnyan lhog rims nad srung ba dang gsod pa'i man ngag rdzogs so :
sa ma ya :
rgya rgya rgya :
brag ri dug sbrul spungs pa 'dra ba'i sked bse sgrom smug po'i nang /
lho gser mdzod ser po nas rig 'dzin rgod kyi ldem 'phru can gyis bton pa'o //
@#:
khyung nag po'i sgrub thabs dang gtor bskul bzhugs so :
dpal rdo rje khyung nag la phyag 'tshal lo :
las kyi bya khyung nag po bsgrub par 'dod pas drag po'i gnas su mchod gtor bshams la :
skyabs 'gro sems bskyed sngon du 'gro bas :
stong pa'i ngang las rang gi sems khroM mthing nag gcig bsam :
de las bdag nyid las kyi bya khyung nag po mgo dgu pa :
phyag gnyis pa :
klu rgyal mang po gdan du bting ba :
klu phran mang po zas su za ba :
sku lus las gnam lcags kyi me 'bar ba :
ye shes 'bar ba'i gshog pa can :
nyi zla 'bar ba'i spyan mig can :
lcags kyu 'bar ba'i mchu sder can :
de lta bu ru bsgoms pa la :
de nas sngags 'di drag tu bzlas so :
oM drung drung dur dur chem chem khaM khaM sod sod rbad rbad swA hA:
'dis ni gnyan dang nad rigs kun la phan no :
de nas gtor ma phul nas drag tu bskul ba ni :
hU~M:
dus gsum sangs rgyas thams cad kyi :
thugs las sprul pa'i pho nya ni :
las kyi khyung nag 'jigs pa la :
khyung ru mi mngon dbyings su gsigs :
nyi zla 'bar ba'i spyan mig can :
lcags kyu 'bar ba'i mchu sder can :
spyi gtsug nor bu 'bar bas brgyan :
sgrub pa po la dngos grub stsol :
sku lus gnam lcags 'bar ba la :
gnam lcags ral gri'i gshog sgro 'debs :
nyi zla 'bar ba'i spyan mig gis :
log 'dren thams cad skrag par mdzad :
lcags kyu 'bar ba'i mchu sder gyis :
gdug pa can rnams 'joms par mdzad :
klu rgyal mang po gdan du bting :
klu bran mang po zas su za :
hU~M phaT kriM krong sgra sgrog cing :
klu rnams 'dul la phyag 'tshal lo :
phul ba'i mchod gtor 'di bzhes la :
bcol ba'i phrin las grub par mdzod :
dus la bab po sa ma ya :
dam las ma 'da' phrin las mdzod :
ces bstod cing bskul lo :
'dis ni sa bdag klu gnyan gyi nad thams cad zhi bar byed cing tshar gcod par byed do :
sa ma ya :
rgya rgya rgya :
'di ni bsnyen sgrub las gsum ka chig sgril sngags rgod yin no :
byang zang zang lha brag gi lho gser mdzod ser po nas rig 'dzin rgod kyi ldem 'phru can gyis bton pa'o ///
/
