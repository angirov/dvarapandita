\u0f01\u0f83:
gnam chos bde chen zhing sgrub kyi dbang khrigs chags su bkod pa yod lags :
kam :[ \u0f88 ]gu ru d+he wa DA ki nI:
bde chen zhing gi dbang sgrub ni :
maN+Dal pad+ma 'dab brgyad dam :
yang na 'bru yi 'dab brgyad steng :
sku gzugs bum pa tshe gtor dang :
lhung bzed rdo rje bshams pa'i mdun :
mchod pa rnam lnga mda' dar bsham :
sku gzugs rdo rje lhung bzed rnams :
tsaka li yin na gzhi steng bsham :
na mo :
dkon mchog gsum dang rtsa ba gsum :
skyabs gnas rnams la skyabs su mchi :
'gro kun sangs rgyas la 'god phyir :
byang chub mchog tu sems bskyed do :
ka dag klong nas sprul pa yi :
gnam sa gang ba'i mchod pa'i sprin :
sman gtor rak+ta lha mor bcas :
zad med gyur cig pU dza ho :
me tog chu skyes pad+ma'i steng :
de nang rang nyid sems dpa' dkar :
zhal gcig phyag bzhi thal sbyar dang :
g.yas g.yon phreng ba pad+ma 'dzin :
rdo rje'i skyil krung pad zlar bzhugs :
bum chu'i steng dang lhung bzed nang :
rdo rje'i lte dbus gtor ma'i rtse :
sku gzugs pad+ma zla gdan la :
'od dpag med mgon sku mdog dmar :
zhal gcig phyag gnyis mnyam gzhag steng :
lhung bzed 'dzin cing chos gos gsol :
skyil mo krung gis bzhugs pa la :
g.yas su 'jig rten dbang phyug dkar :
zhal gcig phyag bzhi thal sbyar dang :
g.yas g.yon phreng ba pad+ma 'dzin :
bzhengs pa'i stabs kyis pad zlar bzhugs :
g.yon du phyag rdor mthu chen thob :
zhal gcig phyag gnyis sku mdog sngo :
g.yas g.yon rdo rje dril bu 'dzin :
bzhengs pa'i stabs kyis pad zlar bzhugs :
sangs rgyas byang chub sems dpa' dang :
nyan thos dgra bcom dpag med bskor :
gtso bo gsum gyi gnas gsum gyi :
'bru gsum las ni 'od 'phros pas :
bde ba can nas spyan drangs gyur :
oM a mi d+he wa hrI:
badzra sa ma ya dza :
dzaHhU~M baM ho :
tiSh+Tha lhan :
a ti pU ho :
oM hU~M trAM hrIHA:
a b+hi Shiny+tsa mAM:
ar+g+haM sogs /
hU~M:
bde chen zhing du chos kyi 'khor lo bskor :
sems can rnams la rtag tu thugs rjes gzigs :
dam bca' zhal bzhes 'gro ba'i skyabs mdzad pa :
snang mtha' mnyam gzhag mdzad la phyag 'tshal bstod :
lha tshogs sku las 'od zer nub phyogs 'phros :
bde chen zhing nas 'od dpag med pa yi :
sku dang sngags phreng phyag mtshan dpag med pa :
char bzhin babs nas bdag dang dbang lha la :
thim pas bum pa bdud rtsis gang bar gyur :
oM a mi d+he wa hrI:
zhes dang /
oM b+h+rU~M swA hA:
gnyis brgya las mi nyung bar ci 'grub bzlas par byas nas /
slob ma mdun tshogs khrus dang maN+Dal phul /
'o na da lam khyed rnams la bde ba can gyi zhing khams kyi dbang bskur ba yin te /
de yang o rgyan rin po che'i zhal nas /
mtsho rgyal sprul pa rtog tshogs gtad med gcod :
lab kyi sgrol ma zangs ri zhes byar 'byung :
zhes lung bstan pa dang /
thub pas 'jam dpal rtsa rgyud rgyas pa las /
yum chen mo'i sprul pa yin par lung bstan pa ltar /
bram ze Ar+Ya de wa /
pha dam pa sangs rgyas /
gter ston grwa pa mngon shes can la sogs pa rgya bod kyi mkhas grub thams cad kyis yum chen mo dngos yin par thag bcad pa'i ma gcig ye shes kyi mkha' 'gro ma des /
sras rgyal ba don grub la mkha' 'gro'i gsang tshig tu gdams pa dam tshig nyi shu rtsa gcig pa zhes bya ba las /
sangs rgyas myur du thob par 'dod pa la /
sangs rgyas kyi zhing khams rnam dag zhig tu smon lam gdab dgos /
zhing khams mi 'dra ba bgrang gis mi lang zhing brjod pas mtha' chod par dka' ba rnams yod tshul gsungs nas /
de las bde ba can ma gtogs pa'i gzhan zhing khams rab rnams su skye ba la /
sgrib gnyis ma lus pa chod nas sa brgyad pa yan chad thob dgos /
zhing khams 'bring du skye ba la yang /
nyon mongs pa'i sgrib pa phra ba'i phra ba yang ma lus pa chod nas /
sgom lam dang po yan chad thob dgos /
zhing khams tha ma na yang bdag 'dzin rtsa ba nas chod cing /
bdag med chos nyid kyi bden pa mthong lam thob dgos /
mthong lam ma thob kyi bar du smon lam btab kyang mi 'grub /
mthong lam ma thob kyang /
dam tshig bslab bya'i tshul khrims rnams la skyon phra ba'i phra ba tsam yang ma zhugs shing /
sdig pa'i dag shan dang /
dge ba'i phyogs rnams sgrub pa dang /
smon lam la 'bad na dga' ldan la sogs pa'i zhing khams chung ngu 'ga' zhig tu skye rung ba tsam yang yod par 'dug ste /
de yang dka' bar gda' 'o //
zhing khams de rnams su nyon mongs pa'i khrod na gnas pa'i so so skye bo tha mal pa'i skye gnas ni ma yin pas /
da rung smon lam ring du gdab par bya'o //
de bas na tha mal pa'i gang zag nyon mongs pa can rnams ni /
sangs rgyas kyi zhing du skye mi srid pa yin te /
'on kyang sangs rgyas 'od dpag med kyi smon lam gyi stobs kyis bde ba can gyi zhing khams de ru skye ba ni /
mgon po 'od dpag med pa nyid kyis zhal gyis bzhes pa yin pas na /
bde ba can du skye ba'i smon lam la sgo thams cad nas 'bad dgos so //
de yang the tshom dang /
som nyi dang /
le lo dang /
spang blang med par nges shes dang brtson 'grus drags po'i sgo nas /
bde ba can gyi zhing bkod dang yon tan rnams dran par byas la smon lam gdab par bya'o //
bde ba can gyi zhing khams ni sangs rgyas gzhan gyi zhing khams las khyad par du mas lhag pa yin te /
de ci'i phyir zhe na /
bde ba can du tha mal pa nyon mongs pa dang bcas pa'i so skye'i gang zag rnams kyang skye rung bas lhag pa yin pa dang /
der skyes nas kyang ci bsam pa'i 'dod pa thams cad kyang bsam ma thag nas 'grub pa yin zhing /
nyon mongs pa'i sgrib pa phra ba tsam gyis kyang mi gos pa dang /
gzhan sangs rgyas kyi zhing khams gang 'dod du 'gro chog pas lhag pa dang /
gzhan gyi zhing khams las sangs rgya ba yang myur bas lhag pa dang /
de la sogs pa'i yon tan bsam gyis mi khyab pa dang ldan pa'i bde ba can las zin thag nye ba'i zhing khams ni gzhan du med pas /
bde ba can du skye ba'i smon lam la 'bad pa ni gal shin tu che /
zhes gsungs so //
de bzhin du 'phags pa 'od dpag tu med pa'i zhing bkod pa'i mdo las /
'od dpag med kyi mtshan thos shing /
dge ba'i rtsa ba rnams zhing der skye ba'i phyir du bsngos na /
mtshams med pa lnga dang /
chos spangs pa ma gtogs /
sgrib pa gzhan gang yod kyang mi sgrib par zhing khams der skye ba 'od dpag med kyi smon lam yin par gsungs pas shin tu skye sla zhing /
der skyes nas 'khor bar phyir mi ldog par sdug bsngal gyi sgra yang mi grags shing /
bde skyid phun sum tshogs pa'i ngang nas sangs rgya bar gsungs pa'i phyir /
rdzogs pa'i sangs rgyas 'thob pa la bar chad med cing lam thag nye ba yin /
chos pa bzang po yin yang smon lam ma btab na /
zhing khams de 'drar skye ba'i nges pa'ang med de /
rje dkon mchog yan lag gis dge slong chos rin la gdams pa las /
chos rnams 'dun pa'i rtse la brten gsungs pas //
bsam pa thag pas smon lam gang btab pa //
bsam pa bzhin du thams cad 'grub 'gyur bas //
skye ba 'di 'og bde ba can nyid dam //
dga' ldan 'og min la sogs dag pa'i zhing //
dpal ldan bla ma'i zhabs drung skye ba sogs //
gang du skye 'dod gnas der smon lam thobs //
bla ma dkon mchog rnams la gsol ba thobs //
mkha' 'gro chos skyong rnams la phrin las skul //
ma rgan 'gro drug rnams la dge ba skul //
dge ba thams cad de yi don du sngos //
'grub pa'i mthun 'gyur nged kyis byed pa yin //
zhes gdams so //
bde ba can gyi smon lam dang /
'od dpag med gtso rkyang gi sgrub thabs ni /
gsar rnying kun la mang du dar na'ang zhing khams yongs rdzogs kyi dbang dang sgrub thabs ni sngon chad med pa las /
sprul sku mi 'gyur rdo rje dgung lo bcu gsum gser 'phyang gi lo sa ga zla ba'i tshes bdun gyi nyin 'od dpag med gtso 'khor gsum sku ri bo tsam gzi brjid dpag tu med pa dngos su zhal gzigs te dbang dang sgrub thabs dngos su gnang /
slar yang de'i dgong mo 'od dpag med 'khor dang bcas pa dngos su zhal gzigs te /
zhal gdams rmi lam bzung ba'i gsol 'debs gnyis gnang ngo //
de yang pad+ma bka' thang gter ston brtag pa'i skabs su /
chang dang chu gnyis rno khyad 'gran pas gsal :
chos la rno ba'i nus pa 'dug la byed :
ces gsungs pa ltar /
'di'i 'pho lung ni 'pho ba gang bas kyang rno ste /
ja yun tsam las mi 'gor bar rtags thon cing /
dmigs pa gsal na spyi bo skrangs pa khrag rdol ba sogs 'byung bas yid ches /
ras chung rdo rje+e grags pa'i mgur las /
rigs sngags kyi gshog pa brgyang shes na //
dag pa'i zhing du 'gro ba yin //
zhes gsungs pa ltar /
'di yi bsnyen sgrub la 'bad na /
lus 'di bor ma thag tu bya rgyal rgod pos gnam 'phang gcod pa ltar /
bde ba can gyi zhing khams su ta le 'gro chog pa yin /
bcom ldan 'das kyi zhal nas /
stong gsum gyi stong chen po'i 'jig rten gyi khams 'di rin po che sna bdun gyis bkang ste sbyin pa byin pa bas /
sangs rgyas 'od dpag med dang bde ba can gyi zhing khams la dad pa skad cig tsam skyes te thal mo sbyar na bsod nams che bar gsungs /
'od dpag med pa'i mtshan thos nas /
bsam pa thag pa nas dad pa skad cig tsam skyes na /
bla na med pa'i byang chub las phyir mi ldog par gsungs pa'i phyir /
'od dpag med dang bde ba can gyi zhing khams la /
dad pa rtse gcig gi ngang nas rjes zlos mdzod /
kye :
bla ma 'od dpag med mgon dang :
spyan ras gzigs dang mthu chen thob :
sangs rgyas byang sems dpag med la :
gsol ba 'debs so dbang bskur stsol :
ces lan gsum brjod /
da sa phyogs 'di bde ba can gyi zhing khams /
bla ma ni spyan ras gzigs 'gro 'dul /
dbang rdzas 'od dpag med gtso 'khor rnams mngon sum bzhugs pa'i drung du /
skyabs 'gro sems bskyed kyi sdom pa zhu snyam pas rjes zlos mdzod /
dkon mchog gsum la skyabs su mchi :
sdig pa mi dge so sor bshags :
'gro ba'i dge la rjes yi rang :
sangs rgyas byang chub yid kyis bzung :
sangs rgyas chos dang tshogs mchog la :
byang chub bar du skyabs su mchi :
rang gzhan don gnyis rab bsgrub phyir :
byang chub mchog gi sems ni bskyed par bgyi :
byang chub mchog gi sems ni bskyed bgyis nas :
sems can thams cad bdag gis mgron du gnyer :
byang chub spyod mchog yid 'ong spyad par bgyi :
'gro la phan phyir sangs rgyas 'grub par shog :
gsum mam tshigs rjes ma gsum /
da dbang gi gzhi 'god pa'i don du /
slob ma khyed rang rnams 'od dpag med gtso 'khor gsum gyi sku 'di ltar du sgoms shig
/khyed rang pad+ma zla gdan la :
'od dpag med mgon sku mdog dmar :
zhal gcig phyag gnyis mnyam gzhag steng :
lhung bzed 'dzin cing chos gos gsol :
skyil mo krung gis bzhugs pa la :
g.yas su 'jig rten dbang phyug dkar :
zhal gcig phyag bzhi thal sbyar dang :
g.yas g.yon phreng ba pad+ma 'dzin :
bzhengs pa'i stabs kyis pad zlar bzhugs :
g.yon du phyag rdor mthu chen thob :
zhal gcig phyag gnyis sku mdog sngo :
g.yas g.yon rdo rje dril bu 'dzin :
bzhengs pa'i stabs kyis pad zlar bzhugs :
sangs rgyas byang chub sems dpa' dang :
nyan thos dgra bcom dpag med bskor :
gtso bo gsum gyi gnas gsum gyi :
'bru gsum las ni 'od 'phros pas :
bde ba can gyi zhing khams nas :
'od dpag med pa'i lha tshogs rnams :
kha ba bu yug 'tshubs bzhin byon :
slob ma rnams la thim par gyur :
hU~M:
'od dpag med pa'i lha tshogs ma lus rnams :
gnas 'dir spyan 'dren byin chen dbab tu gsol :
skal ldan dad ldan 'di la dbang mchog skur :
log 'dren tshe yi bar chad bsal du gsol :
oM a mi d+he wa hrI:
badzra A we sha ya a A:
bdun brjod spos dang rol mo bya /
de nas rdo rje mgor bzhag la /
brtan par gyur cig tiSh+Tha badzra :
de nas mda' dar lag tu thogs la /
bcom ldan 'das 'od dpag med kyi sku las sprul pa'i lha mo mgyogs ma lnga spros te /
'ja' 'od 'khrigs pa'i klong nas bro khrig khrig gar khyug khyug mdzad cing g.yon tshe yi bum pas dbang bskur /
g.yas mda' dar g.yab pa tsam gyis phyi snod kyi 'jig rten nang bcud kyi sems can /
sangs rgyas byang sems mkha' 'gro chos skyong rnams kyi bcud dang yon tan tshe'i dngos grub thams cad bsdus nas khyed rang rnams la sib sib thim par sgoms shig
/hU~M:
bcom ldan 'od dpag med mgon ni :
zhal gcig phyag gnyis sku mdog dmar :
phyag gnyis mnyam gzhag lhung bzed bsnams :
zhabs gnyis rdo rje'i skyil krung bzhugs :
sprul pa'i lha mo mgyogs ma lngas :
tshe bum 'dzin cing mda' dar g.yab :
'byung ba'i bcud bsdus slob mar thim :
tshe bsod nyams pa sor chud gyur :
hU~M:
mda' dar shar du g.yug pa'i tshe :
rlung gi bcud rnams 'dus pa las :
'ja' tshon ljang gu 'od du 'bar :
de dbus rlung gi lha mo ni :
zhal gcig phyag gnyis mda' dar ljang :
bum pa 'dzin te gar khyug khyug :
ljang 'od 'bar ba'i bro khrig khrig :
mda' dar lho ru g.yug pa'i tshe :
me yi bcud rnams 'dus pa las :
'ja' tshon dmar po 'od du 'bar :
de dbus me yi lha mo ni :
zhal gcig phyag gnyis mda' dar dmar :
bum pa 'dzin te gar khyug khyug :
dmar 'od 'bar ba'i bro khrig khrig :
mda' dar nub tu g.yug pa'i tshe :
lcags kyi bcud rnams 'dus pa las :
'ja' tshon dkar po 'od du 'bar :
de dbus lcags kyi lha mo ni :
zhal gcig phyag gnyis mda' dar dkar :
bum pa 'dzin te gar khyug khyug :
dkar 'od 'bar ba'i bro khrig khrig :
mda' dar byang du g.yug pa'i tshe :
chu yi bcud rnams 'dus pa las :
'ja' tshon sngon po 'od du 'bar :
de dbus chu yi lha mo ni :
zhal gcig phyag gnyis mda' dar sngo :
bum pa 'dzin te gar khyug khyug :
sngo+o 'od 'bar ba'i bro khrig khrig :
mda' dar steng du g.yug pa'i tshe :
sa yi bcud rnams 'dus pa las :
'ja' tshon ser po 'od du 'bar :
de dbus sa yi lha mo ni :
zhal gcig phyag gnyis mda' dar ser :
bum pa 'dzin te gar khyug khyug :
ser 'od 'bar ba'i bro khrig khrig :
phyogs bzhi steng gi lha mo lngas :
'byung ba lnga yi bkrag sdus la :
slob ma'i bkrag mdangs rgyas par mdzod :
phyogs bzhi steng gi lha mo lngas :
'byung ba lnga yi tshe sdus la :
slob ma'i tshe ni brtan par mdzod :
phyogs bzhi steng gi lha mo lngas :
'byung ba lnga yi bcud sdus la :
slob ma'i tshe bcud rgyas par mdzod :
phyogs bzhi steng gi lha mo lngas :
'byung ba lnga yi 'od sdus la :
slob ma'i 'od ni rgyas par mdzod :
tad+ya thA:
DA ki nI ha ri ni sa :
ma ma A yuHsid+d+hi pha la puSh+TiM ku ru ye swA hA:
zhes brjod mda' dar g.yab cing mgo la bzhag
/de nas bum pa lag tu thogs la /
bum pa 'di nyid phyi rin po che'i bum pa btsa' ba dang nag po med pa lto ba yangs pa mgrin pa ring ba mchu 'phyang ba lha rdzas kyi gos kyis mgrin pa dkris pa dpag bsam shing gis kha brgyan pa /
nang du lnga phrag lnga yi rdzas dang yan lag brgyad ldan chu yis sum gnyis gang ba'i steng du bde ba can gyi zhing khams yongs su rdzogs pa me long nang gi gzugs brnyan ltar gsal ba'i /
'od dpag med gtso 'khor gyi sku las bdud rtsi'i rgyun babs bum pa gang ba'i mchu nas ngang na ra ra bab khyed rang rnams kyi spyi bo tshangs pa'i bu ga nas zhugs /
spyi bo bde chen gyi 'khor lo /
mgrin pa longs spyod kyi 'khor lo /
snying ga chos kyi 'khor lo /
lte ba sprul pa'i 'khor lo /
gsang gnas bde spyod kyi 'khor lo /
spyi gtsug man chad /
rkang mthil yan chad ye shes kyi bdud rtsis ltems kyis gang /
sgrib pa bzhi dag
/dbang bzhi thob /
sku bzhi mngon du byas pa'i skal ba dang ldan par sgoms shig
/hU~M:
'di ni bcom ldan snang mtha' yas :
bde ba can gyi zhing khams yin :
khyod kyi mgo la bzhag pa yis :
snang ba mtha' yas zhal mthong shog :
oM AHhrIHswA hA:
oM sarba ta thA ga tA a b+hi She ka te sa ma ya shrI ye hU~M:
bum pa mgor bzhag bum chu blud //
de nas sku gzugs lag tu thogs //
'di skad du ni brjod pa 'o //
da sku gzugs 'di nyid bcom ldan 'das snang ba mtha' yas dngos su gsal ba'i dpral ba /
mgrin pa /
thugs ka
/lte ba /
gsang ba lnga nas 'od dpag med kyi sku dkar dmar mthing ser ljang gu'i tshogs sku chung ngu la yan lag dod pa 'phros /
khyod rang gi gnas lngar thim pas sku lnga ye shes lnga'i dbang thob par sgoms shig
/hU~M:
'di ni bcom ldan snang mtha' yas :
khyod kyi spyi bor bzhag pa yis :
bde chen zhing du skyes nas kyang :
snang ba mtha' yas zhal mthong shog :
oM a mi d+he wa hrIHpany+tsa kA ya a b+hi Shiny+tsa hU~M:
de nas gtor ma lag tu thogs la /
gtor ma 'di nyid bcom ldan 'das snang ba mtha' yas la sangs rgyas dang byang chub sems dpa' 'khor dpag tu med pas bskor ba sprin gyi phung po lta bu khyed rang gi spyi bor byon /
'od du ltems kyis zhu nas khyed rang la thim pas sku gsung thugs kyi dbang dang byin rlabs thob :
tshe dang bsod nams dang ye shes 'phel zhing rgyas par sgoms shig
/hU~M:
'di ni bcom ldan snang mtha' yas :
sangs rgyas byang sems 'khor gyis bskor :
khyod kyi spyi bor bzhag pa yis :
bde chen zhing du skyes nas kyang :
'od dpag med pa'i zhal mthong shog :
nyung na gtor ma mgor bzhag
/mang na dang po gcig brjod nas dpon slob rnams kyis hrIHring gi dbyangs bya zhing 'grim /
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas rig pa dang zhabs su ldan pa /
bde bar gshegs pa /
'jig rten mkhyen pa /
skyes bu 'dul ba /
kha lo bsgyur ba /
bla na med pa /
lha dang mi rnams kyi ston pa sangs rgyas bcom ldan 'das 'od dpag tu med pa sku tshe dpag tu med pa 'od kyi snang ba mtha' yas pa tshe dang bsod nams dang gzi brjid dpag tu med pas byin gyis rlobs shig
/yab 'khor los sgyur ba'i rgyal po bzang po mchog gis byin gyis rlobs shig
/yum gzi brjid can gyis byin gyis rlobs shig
/btsun mo rgyal rigs bzang skyong mas byin gyis rlobs shig
/sras zla ba'i 'od kyis byin gyis rlobs shig
/rim gro ba snyan pa dri ma med pas byin gyis rlobs shig
/shes rab can gyi mchog bzang po'i tog gis byin gyis rlobs shig
/rdzu 'phrul dang brtson 'grus can gyi mchog bkod pa chen pos byin gyis rlobs shig
/'khor gyi gtso bo byang chub sems dpa' spyan ras gzigs dang mthu chen thob la sogs bye ba khrag khrig dpag tu med pas byin gyis rlobs shig
/nyan thos drug khri la sogs pa dge 'dun dpag tu med pas byin gyis rlobs shig
/pad+ma'i 'od zer las sprul pa'i sangs rgyas bye ba dung phyur dpag tu med pas byin gyis rlobs shig
/nyin re bzhin phyogs bcu nas byon pa'i sangs rgyas dpag tu med pas byin gyis rlobs shig
/ma 'ongs pa'i sangs rgyas 'od zer kun nas 'phags pa'i dpal brtsegs kyi rgyal pos byin gyis rlobs shig
/de bzhin gshegs pa rab tu brtan pa yon tan nor bu brtsegs pa'i rgyal pos byin gyis rlobs shig
/tshe 'phel bar byin gyis rlobs shig
/bsod nams rgyas par byin gyis rlobs shig
/nad zhi bar byin gyis rlobs shig
/gdon las grol bar byin gyis rlobs shig
/sdig sgrib zhi bar byin gyis rlobs shig
/'chi ba'i dus sprul pa'i sangs rgyas 'od dpag med mthong bar byin gyis rlobs shig
/tshe 'phos nas bde ba can du skye bar byin gyis rlobs shig
/skyes ma thag tu me tog pad+ma'i kha bye nas sangs rgyas 'od dpag med mngon sum du mjal bar byin gyis rlobs shig
/sangs rgyas mchod cing chos nyan pa dang mi 'bral bar byin gyis rlobs shig
/sa lam gyi yon tan rdzogs nas myur du mngon par rdzogs par 'tshang rgya bar byin gyis rlobs shig
/oM AHhU~M a mi d+he wa A yuHsid+d+hi hU~M:
kA ya wA ka tsit+ta a b+hi Shiny+tsa hU~M:
de nas rdo rje lag tu thogs /
da pad+ma rA ga las grub pa'i rdo rje rtse lnga pa 'di /
yar gyi rwa lnga rgyal ba rigs lnga /
'dab ma brgyad sems dpa' brgyad /
mar gyi rwa lnga yum lnga /
'dab ma brgyad sems ma brgyad mtshon pa yin la /
lte ba kun zlum thig le'i klong du sangs rgyas 'od dpag med gtso 'khor gsal ba khyed rang la thim pas thugs rig pa rtsal gyi dbang thob ste /
rdo rje lta bu'i ting nge 'dzin rgyud la skyes par sgoms shig
/hU~M:
'di ni 'od dpag med mgon la :
sangs rgyas byang sems 'khor gyis bskor :
khyod kyi spyi bor bzhag pa yis :
'od dpag med mgon dbang thob nas :
bde ba can du skye bar shog :
oM hrIHswA hA:
badzra dz+nyA na a b+hi Shiny+tsa hU~M:
lhung bzed lag tu thogs la /
da bcom ldan 'das 'od dpag tu med pa'i phyag mtshan bai DUr+Ya'i lhung bzed 'di yi nang na ngo bo ye shes kyi bdud rtsi la rnam pa tshe nas dang tshe zan tshe ril gyis bkang ba'i steng na /
'od dpag med gtso 'khor rnams bzhugs pa khyed rang la thim pas bde ba can du skyes nas zhing khams kyi dpal la longs spyod pa'i skal pa dang ldan par sgoms shig
/hU~M:
'di ni 'od dpag med mgon te :
khyod kyi spyi bor bzhag pa yis :
bde chen zhing du skyes nas kyang :
'od dpag med pa'i zhal mthong shog :
oM b+h+rU~M swA hA:
puN+ye gu Na a b+hi Shiny+tsa hU~M:
bsdu na lhung bzed 'grim rjes sam /
khrom la 'grim tshar ba'i skabs sam /
spro na bar mtshams thams cad du nas gtor bkra shis brjod /
hU~M:
bde chen zhing du chos kyi 'khor lo bskor :
sems can rnams la rtag tu thugs rjes gzigs :
dam bca' zhal bzhes 'gro ba'i skyabs mdzad pa :
snang mtha' mnyam gzhag mdzad pa'i bkra shis shog :
ces sbyar ro //
de nas rgyas par 'dod na /
tshe dbang rgyas pa nas byung ba'i bkra shis rtags brgyad /
rgyal srid sna bdun gnyis ka'am gang rung sbyar la /
de nas tshe chang ngam bum chu sbyin zhing /
hU~M:
skyes bu rigs kyi bu khyod la :
tshe chang bdud rtsi 'di byin pas :
rtag tu tshe ni ring nus pa'i :
dbang dang ldan nas tshe 'phel shog :
oM AHhU~M a mi d+he wa A yuHsid+d+hi hU~M:
de nas tshe ril byin cing /
hU~M:
skyes bu rigs kyi bu khyod la :
tshe ril 'di nyid byin pa yis :
khyod nyid rdo rje'i sku 'grub pa'i :
dbang dang ldan nas tshe 'phel shog :
oM AHhU~M a mi d+he wa A yuHsid+d+hi hU~M:
gong gi tshe 'gugs mda' dar dang //
bkra shis rtags brgyad rgyal srid dang //
tshe ril tshe chang de rnams ni //
sos re med pa'i nad pa la //
log lta skye phyir mi rung ngo //
da khyed rang rnams kyis dus gsum du bsags pa'i dge ba'i rtsa ba ci yod pa thams cad dang /
da res dbang zhus pa'i dge ba'i rtsa ba des phyi ma bde ba can du skye bar gyur cig bsam pa gyis la rjes zlos mdzod /
e ma ho :
ngo mtshar sangs rgyas snang ba mtha' yas dang :
g.yas su jo bo thugs rje chen po dang :
g.yon du sems dpa' mthu chen thob rnams la :
sangs rgyas byang sems dpag med 'khor gyis bskor :
bde skyid ngo mtshar dpag tu med pa yi :
bde ba can zhes bya ba'i zhing khams der :
bdag ni 'di nas tshe 'phos gyur ma thag :
skye ba gzhan gyis bar ma chod pa ru :
de ru skyes nas snang mtha'i zhal mthong shog :
de skad bdag gis smon lam btab pa 'di :
phyogs bcu'i sangs rgyas byang sems thams cad kyis :
gegs med 'grub par byin gyis brlab tu gsol :
tad+ya thA:
peny+tsan+d+ri ya a wa bo d+ha nA ya swA hA:
'o de ltar dbang thob nas /
rnga sgra'i rgyal po'i gzungs las /
'di nas nub kyi phyogs rol na //
bde ba can gyi zhing khams yod //
de na rdzogs pa'i sangs rgyas bzhugs //
de bzhin gshegs pa tshe dpag med //
su zhig de yi mtshan 'dzin pa //
de ni de ru skye bar 'gyur //
'chi ba'i dus su ston pa ni //
dge slong dge 'dun bcas te mthong //
zhes gsungs pa'i phyir /
rab 'di'i sgrub pa rtags thon dang cho ga rgyun khyer /
'bring mngon rtogs nyung ngu dang bsnyen pa rgyun khyer /
de yang mi shes na /
sangs rgyas 'od dpag tu med pa la phyag 'tshal lo //
mgon po tshe dpag tu med pa la phyag 'tshal lo //
zhes pa phreng skor re'i mjug tu /
bde ba can du skye bar shog
/ces pa de ma chag pa rgyun du byas na /
bar dor 'od dpag med zhal mjal zhing bde ba can du skye ba ni /
sangs rgyas 'od dpag med kyi sngon gyi smon lam gyi stobs yin par ston pa shAkya thub pas mdo sde mang po nas gsungs pa'i phyir de ltar du bya snyam pas 'di'i rjes zlos mdzod /
gtso bos ji ltar bka' bstsal pa //
de dag thams cad bdag gis bgyi //
deng nas brtsam ste bdag bran du /
khyed la bdag ni 'bul lags kyis /
khyed kyis slob mar bzung ba dang //
cha yis kyang ni spyad du gsol //
sa gzhi spos chus sogs /
de ni phyag len rgyas pa yin la /
gal te nad pa 'chi la khad la dbang brgya byed na /
tshe 'gugs /
bkra shis rtags brgyad /
rgyal srid /
tshe chang tshe ril bskyur ba'i dbang rgyas pa gcig bskur /
de nas gsol 'debs sh+lo ka gcig
/dkon mchog gsum la bdag skyabs sogs tshig bzhi rjes zlos bya /
de nas tshig lhug dmigs pa rnams yid kyis bsgom /
ngag tu brjod mi dgos par /
bum pa /
sku gzugs /
gtor ma /
rdo rje /
lhung bzed rnams tshigs bcad dang sngags kho nas bskur te /
dbang rdzas de lnga rdzogs pa dbang gcig tu brtsi ba'i grangs bzung /
bskur thengs re la bcu bco lnga du thon gyi mgo na sa gzhi spos byug re dang /
mjug tu gtso bos ji ltar sbyar /
bar skabs su dbang sgrub re byas la bsnyen pa ci 'grub bzla /
nad pa 'chi nges la de las lhag pa'i phan thogs bya rgyu med do //
gal te khrom chen la bskur na /
mda' dar khri kha nas g.yug pas chog
/bum pa bum chu 'grim /
bkra shis brjod /
nas gtor /
sku'i tsaka li gtor ma la btsugs la 'grim /
yang rdo rje dang bkra shis rtags brgyad rgyal srid rnams khrom la bstan nas 'grim tshul byed cing lhung bzed du bcug la dus gcig la 'grim /
de dang mnyam du mchod g.yog pa gnyis kyis tshe chang dang tshe ril bkye /
tshe chang tshe ril med kyang rung /
de dag gi tshe hrIHdbyangs dang /
oM b+h+rU~M swA hAHdang /
sangs rgyas 'od dpag tu med pa la phyag 'tshal lo //
mgon po tshe dpag tu med pa la phyag 'tshal lo //
rnams go rim med par gang zin khrom la 'ur 'don bcug go
/de ltar dbang sgrub dbang bskur dmigs rim rnams //
gter gzhung mi gsal ngag nas shes dgos shing //
tshe 'gugs mtha' rten la sogs bsab 'os dang //
phan yon dgos khyad tshad ldan lung dang bcas //
'brel tshad 'gro ba 'dren 'dod sems bskyed nas //
bya lo 'bum 'gyur zla ba'i yar tshes la //
gter blon rA ga a s+yas bsgrigs pa yi //
yi ge dpe phro dge slong sbyin pas bris //
so skye'i dbang gis nyes 'gal mchis srid na //
lha dang chos bdag srung ma'i drung du bshags //
dge bas dbang 'dis 'brel ba thogs tshad kun //
skye ba gzhan gyis bar mtshams mi chod par //
bde ba can du nges par skye gyur cig
/mang+ga laM//

//
