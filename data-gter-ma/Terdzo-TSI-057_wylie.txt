\u0f01\u0f83:
thugs dam zab pa skor bdun las :
rdo rje mkha' 'gro gdugs dkar gyi sgrub thabs bzhugs so :
rtsa gsum la phyag 'tshal lo :
rtsa gsum tshe yi zab pa las :
rdo rje mkha' 'gro gdugs dkar gyi :
sgrub thabs snying por dril ba bstan :
dkyil 'khor pad+ma 'dab bzhi'i steng :
bum pa chas dang ldan pa'i nang :
bdud rtsi lnga dang nyer lnga'i rdzas :
yan lag brgyad ldan chu yis bkang :
phyi nang gsang ba'i mchod pa bsham :
skyabs 'gro sems bskyed tshogs bsags nas :
bgegs bskrad mtshams bcad mchod byin rlabs :
chos rnams mi dmigs stong pa'i ngang :
rdo rje srung ba'i 'khor lo'i nang :
'byung ba rim brtsegs ri rab steng :
b+h+rU~M las rin chen gzhal yas khang :
mtshan nyid yongs rdzogs lte ba la :
pad+ma zla ba'i steng du oM:
yongs gyur rdo rje gdugs dkar mo :
g.yas pas rdo rje'i dbyug pa dang :
g.yon pas zhags pa gdugs dkar brten :
shar du de bzhin gdugs smug mo :
lho ru rin chen gdugs ser mo :
nub tu pad+ma gdugs dmar mo :
byang du las kyi gdugs nag mo :
rang rtags dbyug pa 'dzin pa sogs :
khro mo'i chas can gtso dang mtshungs :
sangs rgyas rigs lngas dbu brgyan cing :
sgo bzhir rgyal chen sde bzhi dang :
khyams la gtsang ris dpal mgon bcas :
kun gyi gnas gsum oM AHhU~M:
thugs srog las ni 'od 'phros pas :
ye shes pa rnams spyan drangs gyur :
hU~M:
rang bzhin gnas mchog dam pa dang :
'og min gnas dang dga' ldan nas :
rdo rje lha mo 'khor dang bcas :
thugs dam dbang gis gshegs su gsol :
badzra sa mA dza :
dzaHhU~M baM ho :
hU~M:
pad+ma nyi ma'i gdan steng du :
'khor dang bcas pa bzhugs su gsol :
de bzhin gshegs ma gdugs dkar la :
lus ngag yid gsum gus phyag 'tshal :
na mo na mA mi :
hU~M:
rnam lnga la sogs phyi yi mchod pa dang :
sman raka gtor gsum nang gi mchod pa dang :
ye shes sbyor sgrol gsang ba'i mchod pa rnams :
rdo rje gdugs dkar lha tshogs rnams la 'bul :
oM badzra ar+g+haM nas /
shab+da kA ma gu Na pany+tsa a mr-ita rak+ta ba liM ta ta na g+ha Na pU dza ho :
hU~M:
de bzhin gshegs pa'i gtsug tor las 'khrungs shing :
phyir zlog chen mo bcom ldan rig sngags rgyal :
'jig rten dbang phyug gtsug gis zhabs la gtugs :
rigs lnga mkha' 'gro 'khor dang bcas la bstod :

thugs kar nyi steng oM gyi mthar :
sngags kyis bskor ba'i 'od zer gyis :
rgyal mchod byin rlabs thams cad bsdus :
'gro sgrib sbyangs nas sangs rgyas kyi :
sa la bkod nas snang srid kun :
rdo rje'i sku gsung thugs su gyur :
oM sarba ta thA ga ta uSh+NI Sha hU~M phaT:
'bum phrag bdun bzlas las kun 'grub :
slar yang thugs ka'i 'od zer las :
mtshon cha rnam lnga spros nas su :
'khor lo rim pa drug gis gtams :
khro mo'i sprul pa nam mkha' gang :
srung ba'i phrin las mdzad par bsam :
oM si tA ta pa tre sarba gra ha na trA sa ya trA sa ya ha na ha na drUM drUM hU~M phaT:
'bum bzlas srung ba'i las kun 'grub :
slar yang khro mo'i sprul pa yis :
byad ma lha srung bcas pa rnams :
rdo rje'i zhags pas bcings nas su :
rdo rje tho bas brdung ba dang :
phur bus btab cing phyag rgyas mnan :
gzungs sngags bzlas shing dmod pa bya :
mthar ni mchod bstod gsol ba btab :
snang srid 'od zhu rang la bstim :
rang yang dmigs med ngang du bzhag :
slar yang lha yi nga rgyal bya :
dge ba bsngo zhing spyod lam bskyang :
sa ma ya :
rgya rgya rgya :
slob ma rjes su 'dzin pa ni :
dkyil 'khor bsham zhing mchod bstod bya :
slob mas yon phul gsol ba btab :
rgyud sbyang byin dbab brtan par bya :
oM:
bum pa rin chen gzhal yas khang :
nang du gdugs dkar lha tshogs bzhugs :
sku las bdud rtsi'i rgyun babs pas :
slob mar khrus byas dbang bskur ro :
sngags mthar :
ka lA sha a b+hi Shiny+tsa hU~M:
A:
bla ma rdo rje mkha' 'gro mar :
snyoms par zhugs pa'i byang chub sems :
slob ma'i lce la bzhag pa yis :
bde chen gsang ba'i dbang thob shog :
sngags mthar :
gu h+ya a b+hi Shiny+tsa A:
hU~M:
slob ma rdo rje dpa' bo yis :
rdo rje mkha' 'gro la sbyor bas :
dga' bzhi'i ye shes rtogs nas su :
shes rab ye shes dbang thob shog :
sngags mthar :
ma hA su kha a b+hi Shiny+tsa hU~M:
hU~M:
thabs dang shes rab dbyer med par :
zung du 'jug pa'i ye shes ni :
rdul bral mkha' ltar rnam par dag :
mkha' ltar mnyam pa'i dbang thob shog :
sngags mthar :
d+harma d+hA tu a b+hi Shiny+tsa hU~M:
slob mas dam tshig khas blang zhing :
yon phul dge ba bsngo bar bya :
sa ma ya :
byad dang rbod gtong bkrol ba ni :
slob ma re ba'i gdan la bzhag :
byad thag gis bcings sAts+tshas mnan :
gtor ma changs bu brgya rtsa brgyad :
sam+b+ha ra yis glud kyis bsngo :
hU~M:
byad dang rbod gtong gtong ba'i bdag :
lha dang mkha' 'gro 'byung po'i tshogs :
mchod sbyin gtor ma 'di bzhes la :
byad dang rbod gtong bkrol nas kyang :
zhi ba'i sems dang ldan par gyis :
gzungs sngags bzla zhing thun gyis bskrad :
'bum gyis bsgrubs pa'i chu yis bkru :
hU~M:
sangs rgyas rnams kyi byin rlabs dang :
dam chos rnams kyi bden pa dang :
dge 'dun rnams kyi bden tshig dang :
bcom ldan rdo rje gdugs dkar gyi :
rig sngags zab mo'i mthu stobs kyis :
byad dang rbod gtong dag gyur cig :
sngags kyi mthar /
lus ngag yid gsum phyes phyes khrol khrol :
bcings pa dang mnan pa thams cad shAn+tiM ku ru ye swA hA:
sAts+tsha bshig cing ral gri ni :
sngags dang me chus ngar btab pas :
bden stobs gzungs sngags bzlas pa'i mthar /
ha na ha na hU~M phaT:
ces pas byad thag re gdan gtubs :
dgra gzugs bcas pa hom du bcug :
bden stobs gzungs sngags sham bu sgyur :
byad dang rbod gtong thams cad phur bus btab bo :
tho bas brdung ngo :
phyag rgyas mnan no :
zhes brjod drag po'i me hom du :
khro mo shin tu khros par bskyed :
byad gtad zhal du bstab pa yis :
dmigs med klong du bsregs par bsam :
bden stobs sngags mthar dz+wa la raM:
zhes pas thun rdzas dang bcas bsreg :
khro mo 'bar ba'i rnam par bsam :
bsgrub byas me la lan bdun 'goms :
khrus chu'i gzugs la spo ba'i tshul :
ku sha rma bya'i sgro yis g.yab :
a pa na ye sogs kyis byab :
thal ba khrus chu 'bab chur dor :
gnas rnams rak+Shas rdo rjes gtams :
byad gtad rnams las grol bar 'gyur :
sa ma ya :
rgya rgya rgya :
byad dang rbod gtong bzlog pa'i phyir :
'bru nag khrag sbrus bshos bu ni :
zur gsum lha grangs mnyam pa bsham :
thun rdzas dar nag mtshon chas brgyan :
byin rlabs gtor ma lha ru bskyed :
spyan drangs mchod bstod bzlas pa bya :
dgra bgegs bsgral zhing zhal du bstab :
hU~M:
de bzhin gshegs pa thams cad kyi :
mthu stobs gcig tu bsdus pa'i sku :
rdo rje khro mo gdugs dkar mo :
rdo rje'i rigs kyi dmod pa zlogs :
de bzhin khro mo gdugs sngon mo :
sangs rgyas rigs kyi dmod pa zlogs :
rin chen khro mo gdugs ser mo :
rin chen rigs kyi dmod pa zlogs :
pad+ma khro mo gdugs dmar mo :
pad+ma'i rigs kyi dmod pa zlogs :
karma khro mo gdugs nag mo :
las kyi rigs kyi dmod pa zlogs :
rgyal chen gtsang rigs thams cad kyis :
'jig rten dmod pa thams cad zlogs :
gzhan yang dmod pa gang shes bya :
lha rnams rang la bstims nas su :
gtor ma khro mo'i dmag tshogs su :
bsgyur nas dgra bo'i phyogs su 'phang :
byad ma rbod gtong bzlogs par bsam :
dkyil 'khor rjes bsdu gzhung bzhin bya :
byad kha rbod gtong bzlog par 'gyur :
bdag 'dra pad+ma 'byung gnas kyis :
bod la ru bzhi'i dgra dar nas :
ngan sngags byad gtad byung ba'i tshe :
man ngag 'di bstan bzlogs par byas :
'dir ni snying po bsdus te bkod :
ma 'ongs chos byed yon mchod la :
byad rbod zlog pa'i thabs su bzhag :
las 'phro can dang 'phrad par shog :
sa ma ya :
rgya rgya rgya :
