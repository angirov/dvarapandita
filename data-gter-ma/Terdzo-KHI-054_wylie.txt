@#//
zab pa skor bdun las /
dpal mngon rdzogs rgyal po'i dkyil 'khor du dbang bskur ba'i chog bsgrig rig 'dzin rol pa'i dga' ston zhes bya ba bzhugs so //
na maHshrI he ru ka b+ha sa mAp+ta rA dza ya /
kun rdzob rigs lnga'i rgyal ba zil gnon cing //
nges don ye shes stobs gyur mngon rdzogs rgyal //
dpal chen bla ma'i skur bstan zhabs chu skyes //
tshangs gnas cod pan mdzes pa'i rgyan du bcing //
thun mong rkyen zlog kun las zab /
khyad par snyigs ma'i dal yams rgyu //
bcos thabs 'phrad chog 'dir 'jug pa'i //
sgo 'phar smin byed lag len dbye //
de'ang sngon chad theg pa rim 'jug gi dbang gis ma smin pa yin na gter gzhung nas gsungs pa ltar /
yo ga phyi nang /
ma hA'i dbang rnams sngon du 'gro dgos kyang /
dkyil 'khor gzhan du zhugs zin pa la de dag mi dgos shing /
'di nyid sger du bskur ba'i tshe rgyas par spro na zab bdun spyi 'gro ltar sgyu 'phrul lcags byang ma las gsung pa'i sa chog sta gon rnams kyang byas na legs la /
dkyus tsam la ma byas kyang rung bar gsungs pas lag len mdor bsdus 'chad pa la gsum /
sbyor ba /
dngos gzhi /
rjes kyi las rim mo //
dang po ni /
gnas khang gtsang mar rten bkram pa'i mdun du stegs bur dkyil 'khor gzhung mthun ras bris lta bu bkram pa'i dbus su 'phrul stegs la bum pa bcud ldan mgul chings dmar smug kha rgyan gzungs rdor gyis spras pa bkod /
phyogs bzhir gtso 'khor gyi sku tsaka
/rigs bzhi'i phyag mtshan so so ba /
dbu rgyan /
rdo rje /
dril bu /
rak+sha'i phreng ba /
sngags byang /
byol song khri gdan dang dur khrod dpal chas kyi tsakli /
sha sogs bza' ba /
khrag chang btung ba snod du bshams pa /
gsang dbang thod chang /
rig tsaka
/ral gri sogs mtshon cha rnams dang /
mdun ngos su snod gtsang mar ri rab bang rim bcu gsum pa'i steng du dpal gtor /
de'i g.yas g.yon sman raka
/mdun rgyab tu khrag kong dang mar me bzhag
/bang rim rnams la mchod rdzas phyag mtshan gzugs 'gros sogs par btab pas bskor /
rgyan ci mdzes dang nam mkha' gzug
/mda' 'phang sogs kyang mtshon byed grub na legs pas gang 'byor byas pa bzhag
/rgyab ngos su sman raka gtor gsum phyi mchod bskor bsham bya /
gzhan yang las bum /
mig dar me tog
/bsang chu /
sngon gtor tshogs kyi yo byad /
gter srung gtor 'bul sogs phrin las la dgos pa'i yo byad thams cad tshogs par bya'o //
dbang don sgrub mchod ni /
tshig bdun sngon du 'gro bas brgyud 'debs dang dkar gtor skyabs sems bgegs gtor gtang ba rnams song nas /
zab bdun spyi chings kyi bgegs bskrad nas brtsam ting 'dzin rnam gsum yan song nas /
gter gzhung gi phrin las ma mo rol pa ltar bdag mdun chig rdzogs su bskyed la kha skong rnams sbyar te las gzhung cha tshang bstod pa'i bar btang /
dzapa? khang phyes la rtsa ba'i sgrub thabs nang ltar bzlas pa'i 'phro 'du gsal btab ste snying po ci nus bzla /
bum dkyil gsal 'debs dang /
'phro 'du spyi ltar byas la gzungs thag blangs te bum bzlas mthar stong tshigs mchod bstod phul /
dung chu 'bru gsum gyis bum par blugs la lha 'od zhu bya /
las bum du khro mo dbyings phyug ma'i bskyed bzlas kyis byin brlab /
gtor ma gser skyems nam mkha' mdzod kyi sngags rgyas byin brlabs la ma mo'i gsol kha gtang /
bka' srung gtor 'bul dang /
phrin las mjug gi spyi chings ltar tshogs byin brlab nas bsgral bstab kyi bar du song nas rig pa'i me tog dor bas bdag nyid zhugs te gnang ba nod do //
gnyis pa dngos gzhi la gnyis /
'jug pa'i chos dang /
dngos so //
dang po ni /
slob ma rnams sgor las chus khrus bya /
bgegs gtor gtang zhing bka' bsgos te srung 'khor bsgoms la mtshams bcad /
maN+Dal bkye bsdu dang sems bskyed gsal btab la chos bshad dang mtshams sbyor khyad par /
de la 'dir gsang sngags snga 'gyur ba'i phyogs su rgyud sde dang sgrub sde gnyis su dbye ba'i phyi ma la sgrub pa chen po sde brgyad dang /
de re re la'ang rgyud lung man ngag gi rim pa zab cing rgya che bar bzhugs pa'i nang tshan /
'jig rten dang 'jig rten las 'das pa thun mong gi dkyil 'khor ston pa ma mo rbod gtong la /
spyi rgyud ma mo 'bum tig rtsa ba'i rgyud phyi ma dang bcas pa'i ma mo srid pa bem chen /
gsang ba gtan tshigs le'u 'bum pa la sogs pa dang /
bye brag sku rgyud 'bum tig
/gsung rgyud lam dang las rgyud /
thugs rgyud ma mo gsang mdzod la sogs pa dang /
sgos rgyud dkar mo sku'i rgyud dgu
/smug mo gsung gi rgyud lnga /
dmar mo thugs kyi rgyud bdun /
ser mo yon tan dang ljang mo phrin las kyi rgyud mtha' yas pa dang /
mngon rdzogs rgyal po mdo'i lung che chung dpag tu med pa bzhugs pa rnams dbyings kyi rig 'dzin d+ha na saMskr-ita la bka' babs pas gsang sngags kyi lam thams cad rtsa rlung rnam dag gi dgongs par gtan la phab /
de las kun 'dus rig 'dzin chen po ma hA gu ru thod phreng rtsal gyis gsan pa'i tshul bstan te gangs can gyi ljongs su mnga' bdag yab sras sogs skal ldan rje 'bangs spyi dang /
khyad par bka' babs snying gi bu dgu la sgrub chen bka' brgyad kyi smin grol spyi dang bye brag rnams bstsal pa'i skabs /
ma mo'i rgyud lung la brten pa'i gdams skor rnams gtso bor 'brog mi dpal gyi ye shes la gnang bas de nyid kyi sgo nas dngos grub brnyes te ting 'dzin gcig gis nyin zhag mang po 'da' ba dang snang srid kyi ma mo bran du khol /
gdams pa'i skor rnams phyi rabs gdul bya'i don du zab mo'i gter du sba bar rjes su gnang ba bzhin gsang ba'i bdag mo ye shes mtsho rgyal gyis brda'i yi ger bkod nas rje 'bangs so so'i dbang skal dang mthun par bod yul gyi mtha' dbus kun tu rgyas btab /
yar 'brog gnyan gyi gter ston ra shag bsod nams rdo rjes ma mo sgang shar spyan drangs pas mtshon las 'phro ldan pa rnams kyis gnas dus dang 'tsham par 'gro don mdzad pa las /
skabs su babs pa 'di ni /
lha sras mu rub btsad po'i yang srid 'gro 'dul sprul pa'i gter chen o rgyan mchog gyur gling pas mdo khams gnas chen nyer lnga'i ya gyal 'og min karma'i dam can brag gi g.yas ngos nas /
gnam lcags kyi phur sgrom spyan drangs pa las ngo mtshar ba'i cho 'phrul dang bcas te gtan la phab pa'i gsang chen zab pa skor bdun gyi nang tshan /
thun mong rkyen zlog pa la zab par bsngags pa dpal chen mngon rdzogs rgyal po'i mdo'i dgongs don srid pa ma mo rol pa'i dkyil 'khor du dbang bskur ba la zhes sogs kyis mtshams sbyar la maN+Dal 'bul du gzhug
/'di ltar ma dag pa'i dngos por 'dzin pa la gsang sngags zab mo 'chad pa'i snod du rung ba ma yin pas /
sa phyogs 'di dag 'og min dur khrod gsang ba mchog gi dkyil 'khor chen por slob dpon dkyil 'khor gyi gtso bo'i skur gsal ba dang /
khyed rang rnams kyang dpal he ru ka mngon rdzogs rgyal po'i rnam pas 'khod par mos shig
/sngon chad ma rig pa'i sgrib pas dpal chen mngon rdzogs rgyal po'i dkyil 'khor ma mthong ba'i mtshon byed du ras yug dmar pos gdong g.yogs par mos shig
/oM tsak+Shurban+d+ha bA ra ma NA ya hU~M/
zhes pas mig dar dang /
slad nas ye shes kyi dkyil 'khor pa mjal ba'i phyag rten du rin po che'i me tog thogs par mos shig
/A khaM bI ra hU~M/
zhes me tog sbyin /
gsol ba gdab pa ni /
bla ma dang dkyil 'khor gyi gtso bo dbyer mi phyed pa la mos gus drag pos snyim pa me tog dang bcas pa'i thal mo sbyor la gsol ba 'debs pa 'di'i rjes zlos /
mgon po sangs rgyas kun bdag nyid :
brtse bas bdag la dgongs su gsol :
tshe gcig sangs rgyas thob pa'i phyir :
gsang sngags dkyil 'khor bstan du gsol :
lan gsum /
dris lan ni /
slob dpon gyis /
gsang sngags don du gnyer ba yi :
skal bzang khyod ni ci la dga':
zhes dris pa la lan btab pa 'di'i rjes zlos /
skal pa bzang po bdag nyid ni :
bde ba chen po'i ye shes ni :
dkyil 'khor chen po dag la dga':
snying po'i ye shes myur gnang gsol :
lus dbul ba ni /
khyed rang rnams longs la thal mo spyi bor sbyar te /
de bzhin gshegs pa thams cad kyi ye shes mngon du thob pa dang /
thob pa'i snod du rung ba dang /
sems can gyi don mthar phyin pa'i slad du 'das pa'i sangs rgyas rtogs pa mngon gyur rnams dang /
da lta'i sangs rgyas bla ma dang /
ma 'ongs pa'i sangs rgyas sems can te dus gsum gyi rgyal ba la lus dbul ba'i mos pa 'di'i rjes zlos /
na ma satre kA ya d+hI kA nAM:
sarba ta thA ga ta ma ma kA ya pU dza ho :
bgegs bskrad pa'i sngon 'gro tshe srung ba ni /
slob bu'i dung khang zla gam sgo gcig pa'i nang du tshe mi 'gyur bar b+h+rU~M hU~M yig gis rgyas btab par gyur :
b+h+rU~M hU~M truM:
lag gnyis khu tshur mdzub mo brkyang pa bsnol te spyi bor steng 'og res mos su bzhag
/slob dpon zhe sdang rdo rjer gsal ba'i sku las rdo rje'i rdul phra rab tu 'phros pas slob bu'i lus zang thal du 'bigs shing bgegs rnams rgyang ring du bskrad par gyur :
hU~M hU~M hU~M bi shwa badzra kro d+ha dz+wa la maN+Da la phaT phaT phaT ha la ha la hU~M:
gu gul yungs thun sogs kyis bskrad /
sgrib pa sbyong ba ni /
slob dpon gyi thal mo g.yas pa nyi ma g.yon pa zla ba'i dkyil 'khor du gsal ba'i g.yas par yab lnga'i sa bon /
g.yon par yum lnga'i sa bon te yig 'bru bcu pos mtshan pa rnams las 'od zer 'phros pas /
slob bu'i sdig sgrib dbang gi gegs rnams sbyang bar gyur /
thal mo sbyar zhing sprugs la /
e waM oM hU~M trAM hrIHA:
mUM lAM mAM pAM tAM:
sarba pA paM pra be sha ya phaT:
til sbyong ni /
me long til nag la rlung 'bud /
me chu 'du byas la /
khyed rang rnams kyi lte 'og tu yaM las rlung gi dkyil 'khor /
lte bar raM las gtum mo ye shes kyi me /
snying gar kaM yig nag po la thog ma med pa nas bsags pa'i sdig sgrib thams cad 'dus pas sdig pa'i gzugs su gyur pa bar rlung dgang ba'i rkyen gyis rlung g.yos /
gtum mo sbar /
sdig pa de dag sna sgo nas thon /
mdun gyi til la thim par gyur /
til nag mtheb srin gyis blang g.yas g.yon du lan gsum gsum bskor nas me chur sbyangs te /
oM sarba pA paM da ha na badzrA ye swA hA/
g.yas su ye shes kyi mer bsregs /
g.yon du chos nyid kyi rgya mtshor dor bas byang zhing dag par gyur /
go bgo ba ni /
slob bu sgrib pa dang bral ba'i lus 'od kyi gong bu las dpal he ru ka'i skur gyur pa'i gnas drug dang /
dpral ba la sogs pa'i gnas lngar phyag mtshan rnams kyi go dang ldan par gyur /
spyi bor /
kriM truM:
ltag par /
hU~M truM:
snying gar /
sruM truM:
lte bar /
praM truM:
gsang bar /
k+ShaM truM:
rkang mthil du /
ye truM:
dpral mgrin sogs su /
oM truM:
hU~M truM:
trAM truM:
hrIHtruM:
AHtruM:
zhes brjod la sngar bshad phyag rgyas rim par dgram /
dkyil 'khor gyi lha la gsol zhing zhu ba ni /
slob dpon bzhengs la /
hU~M:
sgyu 'phrul drwa ba'i tshul ston pa :
he ru ka dpal dgongs su gsol :
snying po'i dkyil 'khor 'jug 'dod cing :
bde ba chen por mos pa dang :
gdug pa can rnams bsgral 'dod pa'i :
skal bar ldan pa'i slob ma la :
sngar gyi khyod kyi mthu bzhin du :
khrag 'thung 'khor lo bskyed ltar stsol :
zhes gsol ba la gtso bo'i zhal nas /
rdo rje rgyal po dgongs su gsol :
e yi tshogs kyi dkyil 'khor 'dir :
'bar ba gtum chen rngam pa'i tshogs :
khros pa'i tshul du skur ston pa :
zhe sdang can rnams 'di la spro :
zhe sdang rdo rje 'dir bos shig :
ces gnang ba bstsal par gyur /
dam tshig 'bogs pa ni /
gtum chen 'bar ba'i dkyil 'khor 'dir :
zhugs kyang dam tshig ma bsrung na :
na raka gnas nas thar dus med :
sgyu 'phrul rgyud las gang gsungs pa'i :
dam tshig sdom pa tshul bzhin bsrung :
de yi dngos grub khyad par nye :
skabs 'dir shes shing spro na dam tshig nyer brgyad rgyas par bshad /
rgyud las ji skad gsungs pa'i rtsa ba dang yan lag gi dam tshig rnams tshul bzhin du bsrung snyam pas 'di'i rjes zlos /
lha dang slob dpon dgongs su gsol :
de ring bu yi dpang po mdzod :
mi spang dang len shes bya dang /
bsgrub par bya dang spyad par bya :
nyi shu lnga dang khyad par du :
sku lnga gsung gsum thugs bcu dang :
mi bsrung srung ba chen po rnams :
chos sku'i rgyal srid ma thob bar :
bdag gis yongs su bzung bar bgyi :
slob dpon gyis bka' bsgo ba ni /
de ltar yin na he ru ka'i :
dal du gzhug cing smin par bya :
rdo rje gsor zhing spyi bor bzhag la /
oM:
nga ni he ru ka dpal yin :
nga la brnyas par ma byed cig :
nyams na dmyal bar ltung 'gyur bas :
nga la gus pa tshul bzhin gyis :
oM badzra sa ma ya tiSh+Tha lhan :
rdo rje mgrin par bzhag la /
A:
nga ni he ru ka dpal yin :
nga yis bsgo ba'i bka' la nyon :
bla med yang gsang dkyil 'khor 'di :
de ring phyin chad dam med la :
rlung phyogs tsam yang smra mi rung :
nyams na dmyal bar ltung bar 'gyur :
nga la gus pa tshul bzhin gyis :
AHbadzra sa ma ya tiSh+Tha :
rdo rje snying gar bzhag la /
hU~M:
nga ni he ru ka dpal yin :
nga la log par lta ba ni :
skad cig tsam yang bya mi rung :
nyams na dmyal ba'i gnas su ltung :
nga yi yon tan dran par gyis :
hU~M badzra sa ma ya tiSh+Tha :
khe nyen gyi sgo nas dam la bzhag pa ni /
phreng ba bcas pa'i rdo rje mgor bzhag la /
dam tshig chen po 'di bsrung gces :
ma bsrung na raka gnas su ltung :
khri drug sdug bsngal myong bar 'gyur :
de bas dam tshig thub par bsrung :
tshul bzhin bsrung bar nus pa yis :
bsgom dang sgrub par ma byas kyang :
'chi ba'i dus byed gyur pa na :
chos sku'i rgyal srid thob par 'gyur :
e ma skal ldan dam tshig srungs :
sa ma ya na ra kan :
sngar byin gyis brlabs pa'i thod chu byin la chu nan bya ba ni /
hU~M:
'di ni dam tshig rdo rje'i chu :
gal te dam tshig nyams gyur na :
rak+sha lcags sdig mgo dgu pas :
khyod kyi snying ni 'jib par 'gyur :
srog gcod dmyal ba'i gnas su khrid :
dam tshig mchog tu bsrungs ba na /
ye shes sems dpa' tshon gang ba :
snying la yang dag gnas nas kyang :
thar pa'i gnas su khrid par byed :
de bas mchog tu 'di thungs shig :
oM badzra sa ma ya ha na ha na badzra pany+tsa a mr-ita ThaHThaHTha :
de ltar dam tshig rdo rje'i chu 'di snying gi dbus su babs nas dam tshig ma bsrung na lcags sdig mgo dgu par gyur nas 'di phyir sdug bsngal myong bar byed la /
dam tshig bsrungs na rdo rje sems dpar gyur nas byin gyis brlab cing dge dgu dang smon brgyad thams cad 'grub par 'gyur ro //
dam tshig mchog tu mi bsrung na :
da lta nyid du dral te gshegs :
de bas dam tshig bsrung ba la :
bu khyod snying nas bro bor cig :
de ltar bsgos pa'i bka' las mi 'da' ba'i blos rdo rje'i bro bor ba 'di'i rjes zlos /
rdo rje 'jur bcug la /
he ru ka dpal bshad pa yi :
dam tshig srog la bab kyang bsrung :
gal te bdag gis nyams gyur na :
dus gsum rgyal ba'i rdo rje yis :
bdag gi mgo bo 'gem par shog :
badzra sa ma ya i dan na ra kan :
me tog dor ba ni /
rigs lnga'i phyag mtshan bris pa'i dkyil 'khor 'du byas la /
ngas ni he ru ka dpal gyis :
gsang sngags gsungs pa tshul bzhin bshad :
khyod kyis rigs ni brtags pa'i phyir :
rig pa'i me tog lha la 'bul :
dkyil 'khor la g.yas su bskor te me tog shar sgo nas dor ba'i mos pa dang /
dngos su maN+Dal gyi rwa bar dpal chen khrag 'thung rigs lnga'i lha tshogs tshom bu dang bcas pa gsal bar bzhugs pa la /
sngar byin pa'i me tog gi phreng ba sngon nas 'brel ba'i rigs kyi lha la phog par shog cig pa'i 'dun pas 'di'i rjes zlos dang bcas te dor bar zhu /
bskal pa sngon nas gang 'brel ba'i :
rigs kyi dkyil 'khor de nyid la :
rig pa'i me tog 'di phul bas :
yi dam lha dang 'phrad par shog :
puSh+pe pra tIts+tsha ho :
zhes dor bas dbus su babs na rdo rje drag po rtsal /
shar du ye shes drag po rtsal /
lho ru rat+na drag po rtsal /
nub tu pad+ma drag po rtsal /
byang du karma drag po rtsal /
mo la rdo rje drag mo rtsal sogs rig pas 'phrul la btags te /
rang rigs kyi lhas bzhes te slar yang dbang rtags kyi tshul du cod pan spyi bor bcings par mos shig
/he ru ka yi dkyil 'khor 'dir :
me tog phul ba'i byin rlabs kyis :
rang rig lha ru ngo 'phrod de :
rigs kyi dngos grub thob par shog :
gu h+ya dz+nyA na'i mthar /
bud+d+ha badzra rat+na pad+ma karma sarba sid+d+hi satwaM:
sarba sid+d+hi m+me pra yats+tsha :
zhes cod pan spyi bor bzhag
/lha dbab pa ni /
khyed rang lus gnad drang por bsrang /
rlung rang babs su zhog la dmigs pa 'di ltar du mdzod cig
/snying gi nang du sngar dam tshig gi chu nan byas pa de nyid ye shes pa he ru ka mthing nag tshon gang ba zhal phyag phyag mtshan yongs su rdzogs par 'bar zhing gsal ba la rig pa gtad de skad cig kyang ma yengs pa gyis shig /
slob dpon la mos gus dung byas pa'i rkyen gyis lha dang slob dpon gyi thugs ka nas sku phyag rgya /
gsung yig 'bru /
thugs phyag mtshan rnams kha char babs pa ltar byon /
slob bu'i snying kha phyes pa'i sgo nas zhugs /
ye shes sems dpa' la thim zhing lus kyi nang thams cad mer khrig ger gang bar gyur /
snying po'i mthar /
kA ya wA ka tsit+ta dz+nyA na A be shA A be sha :
zhes brjod /
rol mo drag tu dkrol /
sha chen dang gu gul sbyar ba bdug pas lus ngag yid gsum la ye shes pa phebs pa'i rtags 'byung ngo //
dbye ba gnyis las mig dbye ba ni /
ma rig pa'i mig dbye bar gsol ba 'debs pa 'di'i rjes zlos /
thabs mkhas rgyal po dgongs su gsol :
he ru ka dpal blta bya'i phyir :
sngon gyi rgyal bas mdzad pa bzhin :
ma rig mig ni dbye ru gsol :
zhes zhu /
dbang phyug gi thugs ka nas 'od zer gser gyi thur ma lta bu 'phros te /
bu'i ma rig pa'i ling tog bsal bas dri med ye shes kyi spyan thob par mos shig
/thur ma thogs la /
he ru ka dpal deng khyod kyis :
mig 'byed par ni brtson par mdzad :
phye bas thams cad mthong gyur te :
ye shes mig dang ldan par 'gyur :
dz+nyA na badzra tsak+ShuHpra be sha ya phaT:
ces mig dar bsal /
sgo dbye ba ni /
de dag gis phyi mtshan ma'i dkyil 'khor du 'jug pa song nas /
nang ye shes kyi dkyil 'khor dngos la 'jug pa'i phyir sgo dbye ba ni /
dbang phyug gi thugs ka nas las kyi he ru ka 'phros te sgo srung la bskul nas pho brang gi sgo bzhi shag gis phyes par mos shig
/he ru ka yi dkyil 'khor du :
rdo rje'i slob ma gzhug bya'i phyir :
ye shes sku mnga' sgo ba yis :
rnam thar thugs rje'i sgo dbye 'tshal :
badzra rat+na pad+ma karma b+h+rU~M pra be sha ya phaT:
dkyil 'khor bstan nas ngo sprad pa ni /
rdo rje'i phyag shing gis mtshon te /
'di na snying po'i dkyil 'khor rten dang brten par bcas pa 'di rnams ye nas rang bzhin rnam par dag pa dwangs gsal sgrib med du bzhugs shing :
dus gsum gyi rgyal ba thams cad kyi pho brang :
yum gyi mkha':
bla na med pa bde ba'i ye shes kyi rgyan thams cad kyis 'thug por brgyan pa :
gzhi lhun gyis grub pa :
lam rnam par sbyang ba'i gdan khri rnams kyi steng du :
gzhi la 'bras bu smin pa'i sku gsung thugs yon tan phrin las mi zad pa rgyan gyi 'khor lo :
rab tu shes pa dang :
rtogs pa tsam gyis 'bras bu bla na med pa skyed par byed pa lags pas dga' ba dang spro ba rgya chen po dang ldan par gyis shig :
bskyed rim 'bogs pa ni /
khyod kyis dpal chen he ru ka dkyil 'khor dbus nas mthong ba 'di lta bu snang stong sgyu ma tsam du bsgom pa dang :
gzhan yang 'khor gyi lha rnams dang pho brang 'di lta bu bsgom pas khyod dus 'di nyid du snying po'i dkyil 'khor lta bur lhun gyis grub par gdon mi za'o :
zhes gdams /
phyag bya ba ni /
khyed rang rnams las kyi rdo rjes khrid de dkyil 'khor gyi phyogs bzhi nas phyag byas pas phyogs re re bzhin lha rnams kyi thugs ka nas 'od zer 'phros /
sgo gsum gyi sgrib pa sbyangs /
sku gsum gyi dngos grub thob par mos la thal mo gnas gsum du sbyor la 'di'i rjes zlos /
oM na ma ste hU~M:
na mA mi hU~M:
na mo na ma hU~M:
lan bzhi brjod /
de rnams kyis sngon 'gro 'jug pa'i chos 'khor dang bcas pa grub pa lags /
zhugs nas mngon par dbang bskur ba zhu ba'i yon du maN+Dal phul mdzod /
ces maN+Dal 'bul du gzhug
/gsol ba 'debs pa 'di'i rjes zlos /
rdo rje slob dpon dkyil 'khor gtso :
bdag la thugs rjes brtse bar dgongs :
nyon dag ye shes bskyed pa yi :
dbang bskur ba ni bstsal du gsol :
lan gsum /
gnyis pa dbang dngos la gsum /
phyi phan pa /
nang nus pa /
gsang ba zab mo'i dbang bskur ba'o //
dang po la rig pa'i dbang lnga ste /
dbang dngos la phan nus zab mo'i rim pa gsum du yod pa'i thog mar phyi phan pa'i dbang bskur ba la dmigs pa 'di bzhin du mdzod /
slob ma dang dbang rdzas rnam rgyal bum pa'i chu badzra he ru ka yab yum du gsal /
dbang rdzas kyi lha 'od du zhu nas bum chur gyur pa dbang lha nam mkha' gang bar bzhugs pa rnams kyis thogs te sgyu 'phrul rdo rje'i rol mo 'byams klas pa dang bcas te dbang bskur bar gyur /
rnam bum spyi bor bzhag la /
hU~M:
spros med chos dbyings bum pa ru :
longs spyod rdzogs sku'i lha tshogs bzhugs :
byang chub sems kyi bdud rtsi'i rgyun :
rgyal ba'i dbang bskur rmad byung bas :
nyon mongs thams cad bkru ba dang :
ye shes gong 'phel bltam par mdzod :
snying po'i dbang bskur bla na med :
nyon mongs zhe sdang thams cad sbyangs :
me long ye shes dbang bskur ro :
oM badzra ma hA kro d+ha shrI he ru ka hU~M phaT:
badzra kro d+hI shwa rI satwaM:
ka lA sha a b+hi Shiny+tsa hU~M:
de lta bu'i badzra he ru ka yab yum chu yis dbang bskur pas skal ldan slob ma'i rgyud la yod pa'i zhe sdang dag :
me long ye shes mngon par rtogs te badzra he ru ka yab yum gyi go 'phang thob par gyur cig :
ces me tog 'thor ba 'gre
/de ltar badzra he ru ka yab yum chu'i dbang bskur pas nyon mongs pa zhe sdang dag nas me long ye shes rtogs /
badzra he ru ka yab yum gyi sku thob pa'i rten 'brel bsgrigs pa'o //
slob ma dang dbang rdzas dbu rgyan rat+na he ru ka yab yum dam ye dbyer med du gsal /
dbang rdzas kyi lha 'od du zhu nas dbu rgyan du gyur pa dbang lha nam mkha' gang bar bzhugs pa rnams kyis thogs te sgyu 'phrul rdo rje'i rol mo 'byams klas pa dang bcas te dbang bskur bar gyur /
dbu rgyan bcings la /
mnyam pa nyid du gnas gyur kyang :
mi zad longs spyod rdzogs skur bstan :
snying po lnga dang phyag mtshan las :
rin po che yi prog zhur 'bar :
rgyal ba'i dbang bskur rmad byung ba :
de bzhin de ring bskur lags na :
nyon mongs nga rgyal dag gyur nas :
mnyam nyid ye shes don rtogs shog :
oM rat+na ma hA kro d+ha shrI he ru ka hU~M phaT:
rat+na kro d+hI shwa rI satwaM:
rat+na mu ku TaM a b+hi Shiny+tsa trAM:
khrag 'thung rigs lnga yab yum sbyor ba'i byang sems bdud rtsis lus gang gyen du 'khyil bas dar dpyang sngo dmar gyi rang bzhin du gyur /
dar dpyang sngo dmar mgo'i g.yas g.yon bkod la /
hU~M:
thabs dang shes rab 'du 'bral med :
byang chub sems kyi dbang bskur bas :
bden gnyis zung 'jug rtogs gyur nas :
ye shes mnga' dbang bsgyur bar shog :
trAM b+ha la a b+hi Shiny+tsa hU~M:
cod pan gnyis ro ma dang rkyang ma la thim par mos :
de ltar rat+na he ru ka yab yum dbu rgyan gyi dbang bskur pas skal ldan slob ma'i rgyud la yod pa'i nyon mongs pa nga rgyal dag :
mnyam pa nyid kyi ye shes rtogs te rat+na he ru ka yab yum gyi sku thob par gyur cig :
de ltar rat+na he ru ka yab yum dbu rgyan gyi dbang bskur pas nyon mongs pa nga rgyal dag mnyam pa nyid kyi ye shes rtogs nas rat+na he ru ka yab yum gyi sku thob pa'i rten 'brel bsgrigs pa'o //
slob ma dang dbang rdzas rdo rje pad+ma he ru ka yab yum dam ye dbyer med du gsal /
dbang rdzas kyi lha 'od du zhu nas rdo rjer gyur pa dbang lha nam mkha' gang bar bzhugs pa rnams kyis thogs te sgyu 'phrul rdo rje'i rol mo 'byams klas pa dang bcas te dbang bskur bar gyur /
rdo rje lag g.yas su gtad la /
snying po ye shes lnga dang ldan :
rig pa sna tshogs tshad las 'das :
rdo rje'i dbang ni bla na med :
rgyal ba'i dbang bskur rmad byung ba :
de bzhin de ring bskur lags na :
nyon mongs 'dod chags dag gyur nas :
sor rtog ye shes don rtogs shog :
oM pad+ma ma hA kro d+ha shrI he ru ka hU~M phaT:
pad+ma kro d+hI shwa rI satwaM:
badzra d+hA ra ya mi a b+hi Shiny+tsa hU~M:
de ltar pad+ma he ru ka yab yum rdo rje'i dbang bskur pas nyon mongs pa 'dod chags dag nas sor rtog ye shes kyi don rtogs :
pad+ma he ru ka yab yum gyi go 'phang thob par gyur cig :
de ltar pad+ma he ru ka yab yum rdo rje'i dbang bskur pas nyon mongs pa 'dod chags dag
/sor rtog ye shes kyi don rtogs :
pad+ma he ru ka yab yum gyi sku thob pa'i rten 'brel bsgrigs pa'o //
slob ma dang dbang rdzas dril bu karma he ru ka yab yum dam ye dbyer med du gsal /
dbang rdzas kyi lha 'od du zhu nas dril bur gyur pa dbang lha nam mkha' gang bar bzhugs pa rnams kyis thogs te sgyu 'phrul rdo rje'i rol mo 'byams klas pa dang bcas te dbang bskur bar gyur /
dril bu lag g.yon du gtad la /
chos kyi dbyings ni shes rab che :
sangs rgyas kun gyi rjes 'gro dril :
dril bu'i dbang ni bla na med :
rgyal ba'i dbang bskur rmad byung ba :
de bzhin de ring bskur lags na :
nyon mongs phrag dog dag gyur nas :
bya grub ye shes don rtogs shog :
oM karma ma hA kro d+ha shrI he ru ka hU~M phaT:
karma kro d+hI shwa rI satwaM:
badzra gAN+De a b+hi Shiny+tsa hU~M:
de ltar karma he ru ka yab yum dril bu'i dbang bskur pas :
skal ldan slob ma'i rgyud la yod pa'i nyon mongs pa phrag dog dag nas bya grub ye shes kyi don rtogs :
karma he ru ka yab yum gyi go 'phang thob par gyur cig :
de ltar karma he ru ka yab yum dril bus dbang bskur pas nyon mongs pa phrag dog dag
/karma he ru ka yab yum gyi sku thob pa'i rten 'brel bsgrigs pa'o //
slob ma dang dbang rdzas rdor dril bud+d+ha he ru ka yab yum dam ye dbyer med du gsal /
dbang rdzas kyi lha 'od du zhu nas rdo rje'i ming du gyur pa dbang lha nam mkha' gang bar bzhugs pa rnams kyis sgyu 'phrul rdo rje'i rol mo 'byams klas pa dang bcas te dbang bskur bar gyur /
hU~M:
chos dbyings ye shes spros dang bral :
ming tshig brjod pa'i mtha' las 'das :
ming gi dbang ni bla na med :
rgyal ba'i dbang bskur rmad byung ba :
de bzhin de ring bskur lags na :
nyon mongs gti mug dag gyur nas :
chos dbyings ye shes thob par shog :
oM bud+d+ha ma hA shrI he ru ka hU~M phaT:
bud+d+ha kro d+hI shwa rI satwaM:
oM badzra bai ro tsa nI yai :
dpal rdo rje snying po zhes bya ba'i de bzhin gshegs pa'o :
de ltar rnam par snang mdzad ming gi dbang bskur pas skal ldan slob ma'i rgyud la yod pa'i nyon mongs pa gti mug dag :
chos dbyings ye shes rtogs te rnam snang yab yum gyi sku thob par gyur cig :
de ltar bud+d+ha he ru ka yab yum ming gi dbang bskur pas nyon mongs pa gti mug dag
/chos dbyings ye shes kyi don rtogs nas bud+d+ha he ru ka yab yum gyi sku thob pa'i rten 'brel bsgrigs pa'o //
de ltar phyi lhag pa gzugs brnyan gyi dkyil 'khor du phan pa'i dbang lnga bskur pas 'di phyir phan pa'i sa bon tsam 'jog cing /
phyi dkyil drang don gyi bskyed rim rnams nyan du rung ba'i skal ba can du byas pa yin no //
zhes rtogs pa bskyed /
gnyis pa nang nus dbang la lha sngags mdos gtad chas dbang la sogs pa ste /
gnyis pa nang nus pa'i dbang rnams rim par bsgrub pa'i thog mar lus la lha sku phyag rgya'i dbang bskur ba yin pas 'dun pa 'di bzhin du mdzod /
khyed rang rnams mngon rdzogs rgyal po yab yum du gsal ba la dkyil 'khor gyi lha rnams las lha sku gnyis pa re zhal thal ler byon nas thim par mos shig
/gtso 'khor rnams kyi sku rim par spyi bor bzhag la /
hU~M:
mngon rdzogs rgyal po che mchog he ru ka :
yum mchog mo rgyud lha mo yongs kyi gtso :
bde stong gnyis med yab yum dbang bskur bas :
ye shes las kyi ma mo dbang sdud shog :
snying po'i mthar /
kA ya wA ka tsit+ta a b+hi Shiny+tsa hU~M:
hU~M:
shar nas badzra he ru ka yab yum :
lho nas rat+na he ru ka yab yum :
nub nas pad+ma he ru ka yab yum :
byang nas karma he ru ka yab yum :
shar lhor rak+sha he ru ka yab yum :
lho nub sa nu he ru ka yab yum :
nub byang gu h+ya he ru ka yab yum :
byang shar yak+sha he ru ka yab yum :
yab yum gnyis med sbyor ba'i 'phro 'du las :
ye shes khro bo khro mo'i tshogs sprul zhing :
srid pa'i ma mo mkha' 'gro las la 'gyed :
bde stong gnyis med yab yum dbang bskur bas :
ye shes las kyi ma mo dbang sdud shog :
sngags gong ltar brjod /
rgyas par spro na he ru ka brgyad re re bzhin phral /
des lus snang stong lha skur byin gyis brlabs pas /
snang srid ma mo rol pa'i dkyil 'khor bsgom pa la dbang ba yin no //
de nas ngag la sngags kyi lung sbyin pa yin pas dmigs pa 'di bzhin du mdzod /
slob dpon dang mdun bskyed dpal chen mngon rdzogs rgyal por gsal ba'i thugs kar ye shes sems dpa' kun bzang yab yum /
de'i thugs kar nyi zla'i steng rdo rje hU~M gis mtshan pa'i mtha' skor sngags phreng g.yas su bkod pa las sngags phreng gnyis pa 'phros /
zhal nas thon /
khyed rang lhar gsal ba'i zhal du zhugs /
snying gar ye shes sems dpa'i thugs kar nyi zla'i steng du rdo rje hU~M gis mtshan pa'i mthar 'khod par mos la 'di'i rjes zlos /
oM gu h+ya dz+nyA na sogs lan gsum /
sngags byang mgrin par bzhag la /
ho :
rdo rje'i gsung ni mkha' dang mnyam :
'jig rten gsum po kun g.yo zhing :
mngon rdzogs he ru ka yi sgra :
thabs kyi snying pos dbang bskur bas :
rtsa rlung ye shes rtogs par shog :
snying po'i mthar /
a b+hi Shiny+tsa hU~M:
des ngag rdo rje'i sngags su byin gyis brlabs pas /
rlung sngags dbyer mi phyed pa'i bzlas brjod bya ba la dbang ba yin no //
de nas yid la rig pa gtad pa'i slad du /
dkyil 'khor pa'i thugs ka nas phyag mtshan rigs bzhi char babs pa ltar byon nas gnas rnams su thim par mos shig
/phyag mtshan bzhi rim par gtad la /
hU~M:
shar gyi dkyil 'khor chen po'i lha tshogs rnams :
thams cad rdo rje'i rigs su 'dus gyur pa'i :
ye shes las las grub pa'i ma mo ni :
yab yum sras dang sprul pa phyag brnyan gyi :
srog mchog rdo rje'i dbang ni thob par shog :
badzra sarba sa ma ya a b+hi Shiny+tsa hU~M:
hU~M:
lho phyogs dkyil 'khor chen po'i lha tshogs rnams :
thams cad rin chen rigs su 'dus gyur pa'i :
ye shes las las grub pa'i ma mo ni :
yab yum sras dang sprul pa phyag brnyan gyi :
srog mchog rin chen dbang ni thob par shog :
rat+na sarba sa ma ya a b+hi Shiny+tsa hU~M:
hU~M:
nub phyogs dkyil 'khor chen po'i lha tshogs rnams :
thams cad pad+ma'i rigs su 'dus gyur pa'i :
ye shes las las grub pa'i ma mo ni :
yab yum sras dang sprul pa phyag brnyan gyi :
srog mchog pad+ma'i dbang ni thob par shog :
pad+ma sarba sa ma ya a b+hi Shiny+tsa hU~M:
hU~M:
byang phyogs dkyil 'khor chen po'i lha tshogs rnams :
thams cad las kyi rigs su 'dus gyur pa'i :
ye shes las las grub pa'i ma mo ni :
yab yum sras dang sprul pa phyag brnyan gyi :
srog mchog dril bu'i dbang ni thob par shog :
karma sarba sa ma ya a b+hi Shiny+tsa hU~M:
des yid 'od gsal ye shes su byin gyis brlabs pas /
stong srog chos nyid du 'phrog pa'i ting nge 'dzin bsgom pa la dbang ba yin no //
mdos chen snang srid gzhir bzhengs srid pa ma mo'i dkyil 'khor chen po phyag tu gtad pas spyi dang bye brag tu gyur pa'i mdos kyi phrin las rab 'byams la mnga' brnyes par mos shig
/mdos gtor lag tu gtad la /
hU~M:
snang srid gzhir bzhengs mdos su byas nas kyang :
srid pa ma mo'i pho brang chen por mtshon :
srid dang zhi ba'i 'dod yon rnams kyis spras :
dpal chen yab yum 'khor dang bcas pa rnams :
ye shes las las grub pa'i ma mo'i tshogs :
thugs dam bskang phyir mdos kyi mchod pa rtsoms :
srid gsum mdos su byas pa'i dbang bskur ro :
sngags brjod cing thod rnga 'khrol /
deng phyin chad rten sgrub mchod skong mdos kyis srid pa ma mo'i lha tshogs mnyes par byed pa dang /
zlog bsad mdos kyis bar chad rkyen ngan 'joms pa sogs dang 'phrul 'khor mdos kyi las rab 'byams sgrub nus pa'i dbang thob pa yin no /
khyed rang dpal chen he ru kar gsal ba'i zhabs 'og tu gdan dang sku la dpal dang dur khrod rol pa'i chas rnams kyis mnga' gsol bar mos shig
/tsaka li rnams rim pa thogs la /
hU~M:
gdan khri he brgyad yongs su gyur :
ma mo'i tshogs bskyed byin rlabs drangs :
'phro 'dus 'od zhu byol song khri :
dpal gyi che ba rab bskyed pa'i :
ma mo dbang sdud dbang bskur ro :
heHheHheHheHheHheHheHhe :
a b+hi Shiny+tsa hU~M:
thod skam hU~M yig yongs gyur las :
badzra he ru 'od du zhu :
thod pa'i sgrom bu rnam pa lnga :
dpal gyi dbu rgyan bco lnga 'dis :
zhe sdang dag phyir dbang bskur ro :
oM badzra tsaN+Da ma hA shrI he ru ka hU~M phaT:
a b+hi Shiny+tsa hU~M:
glang ko hU~M yig yongs gyur las :
bud+d+ha he ru 'od du zhu :
glang po che yi ko rlon 'di :
dpal gyi gos ni glang chen zhing :
gti mug dag phyir dbang bskur ro :
oM bud+d+ha tsaN+Da ma hA shrI he ru ka hU~M phaT:
a b+hi\u0f8e
stag lpags hU~M yig yongs gyur las :
rat+na he ru 'od du zhu :
gtum chen stag gi sham thabs 'di :
dpal gyi gos ni stag gi zhing :
nga rgyal dag phyir dbang bskur ro :
oM rat+na tsaN+Da ma hA shrI\u0f8e
a b+hi\u0f8e
zhing chen hU~M yig yongs gyur las :
pad+ma he ru 'od du zhu :
ru dra rnams kyi zhing chen te :
dpal gyi gos ni ru dra'i zhing :
'dod chags dag phyir dbang\u0f8e
oM pad+ma tsaN+Da ma hA shrI\u0f8e
a b+hi\u0f8e
tshar gsum thod phreng hU~M yig las :
karma he ru 'od du zhu :
skam rlon rnyid gsum thod phreng 'di :
dpal gyi chas 'di thod pa'i phreng :
phrag dog dag phyir dbang\u0f8e
oM karma tsaN+Da\u0f8e
a b+hi\u0f8e
hU~M:
tshangs skud 'khor lo hU~M yig las :
bud+d+ha kro d+hI 'od du zhu :
tshangs skud brgyan pa'i 'khor lo 'dis :
shes rab phar phyin dbang bskur ro :
oM bud+d+ha kro d+hI shwa rI satwaM:
a b+hi\u0f8e
rus pa'i rna cha hU~M yig las :
rat+na kro d+hI 'od du zhu :
snyan gnyis brgyan pa'i 'khor lo 'dis :
tshul khrims phar phyin dbang bskur ro :
oM rat+na kro d+hI shwa rI satwaM:
a b+hi\u0f8e
rus pa'i se ral hU~M yig las :
badzra kro d+hI 'od du zhu :
thugs ka brgyan pa'i se ral 'dis :
bsam gtan phar phyin dbang bskur ro :
oM badzra kro d+hI shwa rI satwaM:
a b+hi\u0f8e
rus pa'i ska rags hU~M yig las :
pad+ma kro d+hI 'od du zhu :
sku lus brgyan pa'i ska rags 'dis :
brtson 'grus phar phyin\u0f8e
oM pad+ma kro d+hI shwa rI satwaM:
a b+hi\u0f8e
rus pa'i dra phyed hU~M yig las :
karma kro d+hI 'od du zhu :
rus pa'i phreng ba mig mang ris :
sbyin pa'i phar phyin dbang thob shog :
oM karma kro d+hI shwa rI satwaM:
a b+hi\u0f8e
gdu bu rnam bzhi ha yig re :
kai ri ma sogs 'od du zhu :
rus pa'i gdu bu 'od 'bar bas :
bzod pa'i phar phyin dbang thob shog :
haHhaHhaHha :
a b+hi\u0f8e
thal ba ha bzhi yongs gyur las :
tsaN+Da lI sogs 'od du zhu :
rtog med thal chen tshom bu 'dis :
smon lam phar phyin dbang thob shog :
haHhaHhaHha :
a b+hi\u0f8e
khrag chen 'bru bzhi yongs gyur las :
rta gdong ma sogs 'od du zhu :
chags pa rak+ta'i thig le 'dis :
thabs kyi phar phyin dbang bskur ro :
dzaHhU~M baM ho :
a b+hi\u0f8e
zhag gi zo ris he bzhi las :
mche can rnam bzhi 'od du zhu :
zla tshes zhag gi zo ris 'dis :
ye shes phar phyin dbang\u0f8e
heHheHheHhe :
a b+hi\u0f8e
thabs shes gshog pa he bzhi las :
gshog can rnam bzhi 'od du zhu :
rdo rje rin chen gshog pa 'dis :
stobs kyi phar phyin dbang\u0f8e
heHheHheHhe :
a b+hi\u0f8e
hU~M:
rdo rje'i go khrab hU~M yig las :
dpal chen che mchog 'od du zhu :
rdo rje'i go khrab mi shigs pa :
chos bdun ldan pa'i dbang bskur ro :
oM badzra kro d+ha ma hA shrI he ru ka hU~M phaT:
a b+hi\u0f8e
me dpung hrIM brgyad yongs gyur las :
spor byed brgyad rnams 'od du zhu :
ye shes me dpung 'od rab 'dis :
nyon mongs sreg pa'i dbang bskur ro :
kro d+hI dz+wa li ni b+h+yo :
a b+hi\u0f8e
sbrul chun 'bru bzhi yongs gyur las :
khu byug gdong sogs 'od du zhu :
gdug pa sbrul ni sna tshogs 'dis :
'ching grol med pa'i dbang bskur ro :
dzaHhU~M baM ho :
a b+hi\u0f8e
dur khrod gzhal yas hU~M yig las :
gnam zhal dbyings phyug 'od du zhu :
dur khrod rin chen gzhal yas khang :
'og gzhi bcas pa'i dbang bskur ro :
ma hA kro d+hI shwa rI satwaM:
a b+hi Shiny+tsa hU~M:
bza' ba'i dbang sha dang zan sogs gtad la /
hU~M:
dbang phyug thams cad bran du mngag :
zhi mdzad dbang phyug drug rnams kyis :
dur khrod tshogs kyi 'khor lo rnams :
gnas 'di nyid du bsdus nas kyang :
bcud ldan bdud rtsi'i zas rnams dang :
sha rus don snying bza' bar bya :
sarba kha raM kha raM khA hi :
a b+hi\u0f8e
btung ba'i dbang khrag chang gtad la /
hU~M:
rgyas mdzad dbang phyug drug rnams kyis :
btung ba'i tshogs rnams bsdus nas kyang :
khrag zhag myos byed klad pa sogs :
btung ba'i tshogs la rngams par gyis :
sarba kha raM khA hi a b+hi Shiny+tsa hU~M:
sbyor ba'i dbang rig tsag gtad la /
hU~M:
dbang mdzad dbang phyug drug rnams kyis :
'jig rten mo tshogs dbang du bsdus :
'du shes gsum ldan dga' ba bzhi'i :
bde ba tshogs kyi 'khor lo rol :
sarba ma hA su kha ho :
a b+hi\u0f8e
sgrol ba'i dbang mtshon cha gtad la /
hU~M:
brlag mdzad dbang phyug drug rnams kyis :
bdud bgegs 'byung po gnas 'dir bkug :
gtum pa'i tshul gyis bsgral nas kyang :
sha rus thams cad zhal du bstab :
dgra bgegs mA ra ya phaT kha raM kha hi :
a b+hi Shiny+tsa hU~M:
de ltar nang lus kyi dkyil 'khor du nus pa'i dbang rnams bskur pas rang gzhan gyi don dngos su byed pa la dbang zhing /
khyad par gyi bskyed rim dang rdzogs rim rjes mthun pa rnams nyan sgom 'chad par nus pa'i skal ba can du byas pa yin no //
zhes rtogs pa bskyed /
gsum pa mchog dbang gsum ni /
gsum pa gsang ba zab mo'i dbang gsum rim par bskur ba'i thog mar gsang ba'i dbang zhu ba'i yon du maN+Dal phul /
gsol ba 'debs pa 'di'i rjes zlos /
ho :
rdo rje slob dpon bde ba'i rgyal :
bdag la brtse bar dgongs su gsol :
tshe gcig sangs rgyas bsgrub bya'i phyir :
gsang ba'i dbang bskur bstsal du gsol :
lan gsum /
slob dpon gyis /
ho :
skal ldan bu khyod 'dir shog la :
gsang ba'i dbang bskur khyad par sbyin :
'di ni shin tu nye ba'i lam :
khyod ni spro ba khyad par skyed :
lus kyi dkyil 'khor ma mthong ba'i brdar gdong g.yogs chings /
sngags bcas mig dar sbyin /
slob dpon dpal chen mngon rdzogs rgyal po yum ma rgyud lha mo yongs 'khyud bde mar gsal ba'i rdo rje dang pad+ma mnyam par sbyar bas rtsa khams bde ba chen pos gang ba'i byang chub sems kyi rgyun thod pa'i bdud rtsi dang ro gcig tu 'dres pa ljags la byin par mos shig
/thod chang sbyin la /
hU~M:
bcu drug mnyam sbyor bde ba che :
byang sems bdud rtsis dbang bskur bas :
rtsa khams bde bas gang gyur nas :
bde chen ye shes rtogs par shog :
ma hA su kha ho :
a b+hi Shiny+tsa hU~M:
rdo rje slob dpon sku yi dkyil 'khor mthong ba'i phyir gdong g.yogs bkrol mdzod /
byang chub sems kyis rtsa gnas thams cad la khyab /
bde chen rnam par mi rtog pa'i dbyings su gnyis snang gi rtog pa thams cad thim par mos shig
/gnyis pa shes rab ye shes kyi dbang zhu ba'i yon du maN+Dal phul /
gsol ba 'debs pa 'di'i rjes zlos /
bde chen ye shes bskyed bya'i phyir :
slob dpon bdag la dgongs su gsol :
mkha' gsang sbyar bas skad cig tu :
bde chen ye shes rtogs par mdzod :
lan gsum /
b+ha ga'i dkyil 'khor ma mthong ba'i brdar gdong g.yogs chings :
'di dang bral na sangs rgyas ni :
thob 'dod de ni rmongs pa yin :
'di phan dge slong ma lags te :
da ni yang dag dge slong 'gyur :
lam gyi mchog tu 'di gsungs pas :
khyod nyid spro ba ma chung zhig :
ces rtogs pa gsal la spro ba bskyed /
de nas thun mong ma yin pa'i byin rlabs dbab pa'i slad du khyed rang rkang pa'i long bu gshib /
lus li gri ltar bsgrim /
ngag smra med du spyi bor thal mo sbyar la /
snying gar ye shes sems dpa' yab yum sbyor ba'i sgras sangs rgyas thams cad chags pa chen pos nam mkha' gang bar byon /
slob ma'i lus la thim pas bde ba'i ye shes skyes par gyur pa'i mos pa mdzod /
rol mo bsgrag cing spos dud bya /
rig tsaka gtad la /
ho :
bde chen dga' ba bzhi dang ldan :
bde la ma chags 'dzin pa spongs :
mnyen lcugs 'khril bar ldan pa yi :
bde chen gzungs ma 'di la sbyor :
dga' ba chen po dbyer mi phyed :
dga' chen chags bral 'di sgoms shig :
ma hA su kha b+hany+dza mok+Sha ho :
khyed rang dang rig ma dpal mngon rdzogs rgyal po yab yum /
lus kyi gnas rnams su lha yab yum so sor gsal ba'i yab kyi gsang ba zla ba la gnas pa'i rdo rje bu ga hU~M gis bkag pa /
yum gyi mkha' nyi ma la gnas pa'i pad+ma ze'u 'brur phaT kyis mtshan pa /
sbyor ba tshul brgyad kyis snyoms par zhugs pas yas babs dang mas brtan gyi dga' ba bzhi rim par skyes pa'i mthar 'pho med lhan cig skyes pa'i dga' ba'i ye shes skyes par mos shig
/gsang ba'i dkyil 'khor mthong ba'i brdar gdong g.yogs phrol /
gsum pa tshig dbang rin po che zhu ba'i yon du maN+Dal phul /
gsol 'debs rjes zlos /
chos sku'i bdag nyid bla ma rje :
ka dag don chen rtogs pa'i phyir :
bdag la brtse bar dgongs nas kyang :
chos sku'i rang ngo sprad du gsol :
lan gsum /
don gyi dkyil 'khor ma mthong ba'i brdar gdong g.yogs bcing /
sangs rgyas kun gyis gsungs pa yi :
chos kun ka dag don la dgongs :
'di la 'jug par brtsam pas kyang :
bskal pa stong du bsags pa'i sdig :
mun nang sgron me ji bzhin te :
slob bu khyod kyang spro bas zhugs :
slob ma lhar gsal ba mer gyis zhu nas nam mkha' la thim :
rgyal ba thams cad kyi thugs ye shes dang snyoms par zhugs pas rgyud byin gyis brlab par gyur :
rol mo bsgrag cing mnyam par bzhag :
slob dpon gyis rdo rje nam mkhar gsor zhing :
man shel slob ma'i mig tu bzung la :
ho :
ka dag zang thal spros pa'i mtha' bral yang :
lhun grub ye shes ma 'dres mdangs gsal ba :
rig pa ye shes cir snang lu gu rgyud :
cir yang ma yin cir yang gsal ba las :
med pa ma yin rang gi rig pas myong :
yod pa ma yin 'di zhes ngos 'dzin bral :
brjod bral ka dag zang thal rtogs par gyis :
d+harma d+hA tu a :
de ltar ngo sprad pa'i don ka dag dbyings kyi dgongs pa brjod bral nam mkha' lta bu'i rang ngo la mnyam par zhog cig
/ces cung zad bskyang /
rang bzhin dbyings kyi dkyil 'khor mthong ba'i brdar gdong g.yogs phrol cig
/mtha' rten du brda 'di dag gis mtshon te lam thod rgal snang ba bzhi'i 'char tshul rnams ngo shes par gyis shig
/me long rma bya'i sgro shel phreng rnams bstan la /
dbyings kyi rang mdangs thig le bzhugs pa'i gnas :
tsit+ta sha yi sgron me snying nang na :
rdor sems gseng lam dkar 'jam rtsa yi sgron :
rnam thar sgo gsum rgyang zhags chu yi sgron :
dbyings kyi rang bzhin sgrib med me long 'dra :
rang mdangs thig le rma bya'i sgro chun bzhin :
rig pa rdo rje shel gyi phreng ba ltar :
gzhan nas tshol bar bya ba ma lags kyang :
nyi ma'i rkyen la bstan te rdzogs par 'gyur :
oM bo d+hi tsit+ta ma hA su kha dz+nyA na d+hA tu a :
zhes brda sprad /
de ltar gsang ba b+ha ga'i dkyil 'khor dang de kho na nyid sems kyi dkyil 'khor du zab mo'i dbang gsum bskur pas thun mong ma yin pa'i rdzogs rim rnams nyan sgom nus pa'i skal pa can du byas pa yin no //
slob dpon dkyil 'khor pa'i lha rgyal ba sras dang bcas pa rnams kyis shis pa'i bden tshig brjod cing me tog gi char phang phung du bsnyil bar mos shig
/me tog 'thor la shis brjod bya'o //
gsum pa rjes ni /
de ltar zab pa skor bdun gyi nang tshan dpal chen mngon rdzogs rgyal po ma mo rol pa'i dkyil 'khor du dbang bskur ba rgyas par grub pa yin pas sogs kyis mtshams sbyar la dam tshig khas blang /
gtang rag maN+Dal sogs spyi mtshungs bya /
slob dpon gyis tshogs la rol pa nas lhag chog sogs spyi chings ltar la rjes chog skabs mchod bstod mdor bsdus dang /
ye shes pa dkyil 'khor sogs rten yod na brtan bzhugs dang /
bsdu ldang bsngo smon shis brjod kyi bar rgyas par bya'o //
kun brtags srid pa ma mor rtog pa'i tshogs /
gzhan dbang rtsa dang rlung gi drwa bar sdom //
yongs grub mngon rdzogs dpal gyi thig le cher //
rnam dag yum gyi b+ha gar byang chub shog
/ces sprul pa'i gter chen nyid kyi bka' yis rjes su gnang zhing /
sras yum zung gi dgongs bzhed sgrub pa dang rang gzhan la phan par 'dod pa'i bsam pas kun nas bslangs te /
'chi med bstan gnyis g.yung drung gling pa rtsal gyis dpal spungs yang khrod b+ha Ta'i ljon shing lhan cig skyes ma'i ma mo sprul 'khor bcas pa bsti ba'i gnas su sbyar ba dge legs 'phel ///
/
