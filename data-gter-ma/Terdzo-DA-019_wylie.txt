\u0f01\u0f83:
tshig bdun sgrub thabs sna tshogs pa :
dril sgrub pad+ma'i snying po bzhugs :
:
rtsa gsum yongs rdzogs lha la 'dud :
chos kyi dbyings dang nam mkha'i khams :
ji srid mtha' dang mu med pa'i :
sems can khams dang dbang po ni :
bsam yas mos pa tha dad phyir :
sangs rgyas rnams kyi phrin las kyang :
de 'dul rol pa mtha' yas pa :
sna tshogs nor bu chu zla bzhin :
ma nges cir yang 'char bas na :
khyab bdag bla ma sgrub pa'i thabs :
gang 'dul sgyu 'phrul drwa ba'i tshul :
rang gi ngo bor sgrub pa dang :
rtsa gsum gzhan du ston pa sogs :
spros na rnam pa dpag med kyang :
thams cad ye shes dbyings gcig las :
thabs mkhas 'dul thabs ston pa ste :
bsdus na sku gsum ngo bor 'dus :
de las dkyil dang 'khor gyi tshul :
gcig tu dril ba'i sgrub thabs bstan :
sa ma ya :
nges 'byung blos bskul skyabs su 'gro :
sems bskyed rgyud sbyang bgegs bskrad cing :
mtshams bcing ye shes byin chen 'beb :
mchod rdzas brlab sogs sngon song nas :
dngos gzhi ting 'dzin rnam gsum gyis :
khog dbub rten dang brten pa bskyed :
dbyings rig zung 'jug yi ge hrI:
skar chen thang la lhags pa ltar :
rang gsal 'od kyi cho 'phrul las :
snod bcud dngos 'dzin dbyings su sbyangs :
'byung ba rim brtsegs yum lnga'i klong :
rin chen ri rab lhun po'i steng :
rdo rje mtshon cha me phung 'bar :
mi shigs srung ba'i 'khor lo'i nang :
ye shes rang snang las grub pa :
thar pa chen po'i gzhal med khang :
gru bzhi sgo bzhi rta babs sogs :
byang chub phyogs kyi rgyan bkod 'bar :
rang byung yon tan brda rtags rdzogs :
pad+ma rin chen phreng ba bres :
'ja' 'od thig le zer thag sbreng :
mchod pa'i lha mos gnam sa gang :
ngo mtshar bkod pa bsam mi khyab :
phyi nang med par 'od du 'khyil :
ma bcos lhun grub rgyal ba'i zhing :
mnyam yangs zang thal chen por gsal :
de dbus rab mdzes pad+ma'i gdan :
dgos 'byung nor bu'i ze'u 'brus gtams :
phyi rim pad 'dab drug dang brgyad :
grangs med khor yug rim gsum la :
zla ba nyi ma'i dkyil 'khor dang :
sgo bzhir zhing rkyang gdan rnams gsal :
pho brang dbus kyi pad zla la :
rgyu yi hrIHlas 'od zer 'phros :
rgyal kun mchod cing byin rlabs bsdus :
'gro ba kun gyi las nyon sbyangs :
snang srid bla ma'i 'khor lor gyur :
'od zer tshur 'dus yongs gyur las :
dkyil 'khor kun gyi khyab bdag mchog :
gu ru mtsho skyes rdo rje 'chang :
sangs rgyas kun 'dus sprul pa'i sku :
dkar dmar mdangs ldan mtshan dpes spras :
bcu drug dga' ba rgyas pa'i nyams :
zhi 'dzum yid 'ong lta na sdug :
dar dang rin chen ut+pal brgyan :
phyag g.yas rdo rje thugs kar gtod :
g.yon pa mnyam gzhag tshe bum bsnams :
ye shes mkha' 'gro pad mdog 'khril :
gri gug thod pa'i bdud rtsi stob :
rgyan cha rnam pa yab dang mtshungs :
zhabs gnyis rdor skyil pad skyil bzhugs :
'ja' zer thig le 'od phung 'khrigs :
bde ba chen po'i gzi brjid 'bar :
dbu gtsug pad+ma nyi zla'i steng :
bla ma longs sku tshe dpag med :
chags med pad+ma rA ga'i mdangs :
mtshan rdzogs bde chen nyams brgyas sgeg :
dar dang rin chen pad phreng brgyan :
g.yo med ting 'dzin phyag rgya'i steng :
bdud rtsi'i bcud gtams bum pa 'dzin :
pad+ma nor bu'i kha rgyan mdzes :
yum mchog gsang ye gos dkar mo :
dmar gsal pad+ma tshe bum bsnams :
bde ba'i nyams rgyas yab la 'khril :
de rgyab 'dab bzhi pad zla la :
mdun du bud+d+ha thod phreng dkar :
shar du badzra thod phreng sngo :
lho ru rat+na thod phreng ser :
nub tu pad+ma thod phreng dmar :
byang du karma thod phreng ljang :
kun kyang zhal gcig phyag gnyis pa :
khro 'dzum sgeg sogs nyams dang ldan :
phyag g.yas rang rtags phreng ba bsnams :
g.yon pas mnyam gzhag ka pA lar :
bdud rtsi bum pa nor bus bltams :
rin chen dbu rgyan dar gos sogs :
longs spyod yongs rdzogs chas kyis spras :
yum mchog rigs lnga'i mkha' 'gro ma :
dkar mthing ser dmar ljang gu'i mdog :
gcer mo skra grol rus rgyan can :
rang rtags thod zhal stob pas 'khyud :
rdo rje pad+ma'i skyil krung bzhugs :
de yi dbu gtsug pad+ma dang :
nyi zla brtsegs pa'i gdan gyi steng :
chos sku pad+ma kun tu 'chang :
chos nyid 'gyur med nam mkha'i mdangs :
zhi tshul dar dang rin chen brgyan :
thabs shes zung 'jug rdor dril bsnol :
dbyings ye gnyis med yum dang 'khril :
mnyam nyid mtha' bral skyil krung bzhugs :
de rgyab 'dab bzhi pad zla la :
mdun du sprul sku thod phreng rtsal :
dkar dmar khro 'dzum 'od lnga'i mdangs :
pad zhwa sgro dar me long brgyan :
phyag g.yas rdo rje rtse lnga gdengs :
g.yon pas mnyam gzhag ka pA lar :
bdud rtsi'i bcud bltams tshe bum bsnams :
gsang phod chos gos ber phyam gsol :
rgyal po rol pa'i stabs kyis bzhugs :
g.yas su longs sku spyan ras gzigs :
dmar gsal sgeg cing chags pa'i nyams :
dar dang rin chen rus pas brgyan :
phyag bzhi dang po thal sbyar mdzad :
g.yas 'og gser gyi rdo rje dang :
g.yon 'og pad+ma dmar po bsnams :
zhabs gnyis rdo rje skyil krung bzhugs :
gsang ba ye shes rnal 'byor ma :
gcer mo skra grol rus rgyan can :
gri thod 'dzin pas mgul nas 'khyud :
rgyab tu chos sku snang mtha' yas :
dmar 'tsher 'od zer bye ba 'phro :
mnyam gzhag phyag rgyas bai DUr+Ya'i :
lhung bzed bdud rtsis bkang ba 'dzin :
ngur smrig chos gos tshangs spyod chas :
mtshan dpe'i gzi brjid dpag tu med :
rdo rje'i skyil mo krung gis bzhugs :
g.yon du pad+ma badzra rtsal :
dbang mdog khro 'dzum sgeg cing chags :
thabs shes rdo rje thod zhal ni :
zung 'jug phyag rgyas thugs kar bsnol :
dbu skra thor tshugs nor bus spras :
dar gyi na bza' rin chen brgyan :
pad+ma'i phreng ba do shal 'phyang :
yum mchog ye shes mkha' 'gro ma :
dkar dmar mdangs ldan gnyis med 'khril :
rgyan dang phyag mtshan yab dang mthun :
rdo rje pad+ma'i skyil krung gis :
bde ba chen por snyoms par 'jug :
gtso bo'i mdun phyogs pad zla la :
slob dpon pad+ma dkar dmar mdangs :
g.yas pa rtse gsum phyag rgya sgyur :
g.yon par pad snod bdud rtsis bltams :
shar nas g.yas skor pad zla'i steng :
gu ru bde skyong rdo rje dkar :
phyag g.yas 'khor lo g.yon thod zhal :
gu ru zag med 'od gsal dmar :
pad+ma g.yas la dung dmar g.yon :
gu ru 'dul skyong chen po mthing :
rdo rje g.yas la bum pa g.yon :
gu ru ting 'dzin rtsal 'chang ser :
g.yas pa rin chen g.yon gser gzhong :
gu ru yon tan blo ldan ljang :
g.yas pa rgya gram g.yon thod khrag :
gu ru thabs shes dbyings sbyor sngo :
skye med phyag rgya thod zhal bsnams :
kun kyang kha T+wAM mchan g.yon bsten :
brjid ldan pad+ma'i snyan zhu gsol :
dar gyi dbang gos lhab lhub 'phyang :
sna tshogs rgyan spras skyil krung bzhugs :
de rgyab pad 'dab brgyad kyi steng :
shar du pad+ma 'byung gnas mthing :
rdo rje g.yas la sdigs mdzub g.yon :
dar dang rin chen rus pas brgyan :
lha lcam dkar mo thod zhal stob :
lho ru pad+ma saM b+ha dkar :
phyag g.yas ban+d+ha g.yon skyabs sbyin :
dge slong cha lugs paN zhu mnabs :
nub tu nyi ma 'od zer ser :
kha T+wAM g.yas 'dzin nyi zhags g.yon :
thor tshugs rus rgyan stag sham spras :
byang du seng ge sgra sgrog mthing :
gnam lcags rdo rje sdigs mdzub sgreng :
khro chas 'dor stabs me klong 'gying :
shar lho blo ldan mchog sred dkar :
thod rnga g.yas la pad phor g.yon :
dar dkar thod bcings 'jol ber lhub :
lho nub pad+ma rgyal po dmar :
DA ru lcags sgrog me long bsnams :
khro 'dzum 'khor los sgyur ba'i chas :
'od 'chang bdud rtsi'i thod zhal stob :
nub byang shAkya seng ge ser :
sa gnon rdo rje lhung bzed bsnams :
sprul sku'i cha lugs mtshan dpe rdzogs :
byang shar rdo rje gro lod smug :
rdo rje phur 'dzin stag steng 'gying :
'chol ba'i khro bo'i chas kun rdzogs :
de rgyab pad+ma'i khor yug la :
'phrul mtshan nyi shu rnal 'byor spyod :
'jigs byed bzhi dang 'bar ba bzhi :
zil gnon bzhi dang gshin rje bzhi :
'gro 'dul bzhi dang gsang sngags kyi :
ston pa bcu phrag lnga dang ni :
mtshan mchog brgya rtsa brgyad la sogs :
gu ru'i sku yi bkod pa ni :
sku mdog phyag mtshan sna tshogs pa :
rnam 'gyur ma nges gang 'dul tshul :
bsam gyis mi khyab cho 'phrul can :
'khor tshogs bye ba 'bum bcas gsal :
steng phyogs gu ru srid thub 'dzin :
dung mdog rdo rje dril bu 'dzin :
shar lhor gu ru rnam par rgyal :
g.yu mdog kha T+wAM ban+d+ha 'dzin :
lho nub gu ru pad+ma 'byung :
dkar dmar rdo rje thod pa 'dzin :
nub byang gu ru seng rab brtan :
mthing mdog cang te'u dril bu 'khrol :
byang shar gu ru rnam par snang :
zangs mdog rin chen spyi blugs bsnams :
'og phyogs gu ru rnam par gnon :
nag po tho lum phur bu bsnams :
kun kyang rigs kyi pad zhu mnabs :
dar gyi phod ka chos gos gsol :
mgul par rang rtags phreng bas brgyan :
zhabs gnyis pad+ma zla ba'i steng :
'gro don bzhengs pa'i stabs kyis bzhugs :
sgo bzhir rigs kyi dpa' bo bzhi :
rang rigs mkha' 'gros dgyes par 'khril :
dkar ser dmar ljang rang rtags kyi :
gri gug dril bu ban+d+ha thogs :
dar dang rin chen rus pas brgyan :
brkyang bskum gar gyi rol pas bzhugs :
nam mkhar phyogs bcu'i sangs rgyas dang :
byang chub sems dpa' sprin ltar gtibs :
bar snang yi dam zhi ba dang :
khro bo'i lha tshogs 'ja' ltar shar :
sa gzhir ye shes las 'jig rten :
chos skyong srung ma rdul ltar 'tshubs :
dkyil 'khor phyi nang khor yug tu :
bdag skyob lha dang rig 'dzin dang :
mkha' 'gro nor lha gter bdag tshogs :
dpag med char sprin gtibs pa bzhin :
byin rlabs gzi byin lam mer bzhugs :
gnas gsum brlab cing dbang rgyas gdab :
spyan 'dren tshig bdun dbyangs kyis bskul :
hU~M:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
sku gsum sku bzhi thod phreng lnga :
rigs drug rab bdun gu ru dang :
mtshan brgyad 'phrul mtshan bzhi bcu sogs :
sgyu 'phrul drwa ba'i rnam par byon :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
bsdu bstim brtan cing phyag gis bkur :
mchod cing bstod nas dzapa? la bskul :
dang po chos sku la bsten nas :
sgrib sbyong bsnyen pa'i rnal 'byor ni :
bla ma chos sku'i thugs ka ru :
zla steng hU~M yig sngon po'i mthar :
sngags phreng g.yas su 'khor ba las :
'od 'phros bdag gzhan 'gro kun gyi :
rtog sgrib bag chags ma lus sbyangs :
'khor 'das gnyis snang thams cad kun :
'od gsal ka dag klong du thim :
rig rtsal ye shes rgyas par gyur :
oM AHhU~M ma hA gu ru badzra d+hA ra hU~M:
longs skur bsten nas tshe dbang gi :
byin rlabs bcud sdud nye bar bsnyen :
bla ma longs sku'i thugs ka ru :
nyi steng hrIHmthar sngags kyis bskor :
'od 'phros bla tshe 'khyams pa bkug :
brtan g.yo'i tshe bsod dwangs ma'i bcud :
rgyal ba sras bcas byin rlabs bsdus :
phyag gi bum par zhugs nas khol :
bdud rtsi'i rgyun babs spyi bor byon :
lus gang rdo rje'i srog 'grub gyur :
oM AHhU~M hrI:
oM a mA ra Ni dzI ban+ti ye swA hA:
bla ma sprul sku la bsten nas :
dngos grub sgrub pa'i rim pa ni :
gtso bo'i thugs kar 'od lnga'i klong :
ye shes sems dpa'i thugs ka ru :
nyi zla'i gwa 'u'i nang du hrI:
dkar dmar sngags kyi phreng bas bskor :
bzlas pas 'od zer mkha' khyab 'phros :
rgyal mchod gsang gsum byin rlabs bsdus :
sems can sgrib sbyangs bde la bkod :
'od zer tshur bsdus thun mong dang :
mchog gi dngos grub kun thob gyur :
oM AHhU~M badzra gu ru pad+ma sid+d+hi hU~M:
rig 'dzin 'dus pa'i snying po yis :
'khor gyi gu ru'i thugs rgyud bskul :
'khor tshogs rig 'dzin thugs ka ru :
rang srog mtha' mar sngags kyis bskor :
'od 'phros ye shes byin chen phab :
snod bcud bde ba chen po'i ngang :
gang 'dod don kun lhun grub gyur :
oM AHhU~M ma hA gu ru sarba sid+d+hi hU~M:
dkyil 'khor yongs rdzogs la bsten nas :
sgrub pa chen po'i dgongs pa ni :
dkyil 'khor lha tshogs thugs ka ru :
sngags phreng 'od kyi gzi brjid kyis :
'khor 'das brtan g.yo kun la khyab :
snang ba lha la grags pa sngags :
dran rtog ye shes chen po'i ngang :
ma dag 'khrul pa'i ming yang med :
thams cad rig 'dzin rgyal ba'i zhing :
dag pa ye shes 'khor lor gyur :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
rigs bzhi'i mkha' 'gro la bsten nas :
phrin las rnam bzhi'i las la sbyar :
gtso bo'i thugs las 'od zer 'phros :
dpa' bo mkha' 'gro'i thugs rgyud bskul :
rang 'od pho nya'i cho 'phrul gyis :
zhi rgyas dbang dang drag po'i las :
thogs pa med par sgrub par gyur :
ra tsa hri ya ha ri ni sa shAn+tiM puSh+TiM ba shaM mA ra ya phaT:
sku gsum 'bum phrag bcu gnyis te :
rig 'dzin 'dus pa 'bum phrag bzhi :
gsang mtshan chig 'bum bzhi khri bzla :
phrin las bzhi po dus gnad sbyar :
yang na rtags mthong bar du bzla :
thun mthar mchod bstod dbang len bya :
rjes su nongs bshags yig brgya brjod :
'od gsal 'jug ldang rgyun spyod dang :
bsngo smon shis brjod spyi ltar spyad :
sa ma ya :
chos sku kun khyab byang chub sems :
longs sku ma 'dres 'od lngar gsal :
sprul pa'i 'phro 'du cir yang snang :
phyag rgya'i bye brag bsam 'das kyang :
don dam snying po dbyings su gcig :
dbyer med rig pa'i dkyil du zlum :
de las ye shes 'khor lo'i tshul :
mos pa ji bzhin 'char ba yi :
mtshan dang sku yi bkod pa'i tshogs :
dkyil 'khor gcig tu 'dus pa 'di :
bla sgrub bye ba phrag brgya'i phul :
gu ru'i sku yi rnam 'gyur rer :
dgos pa khyad 'phags re yod pas :
'di bzhin mos sgom tsam gyis kyang :
mchog thun dngos grub gcig char 'thob :
mchod bstod bzlas pa byas pa yis :
bsam pa'i don kun yid bzhin 'grub :
mthar thug pad+ma can du bde :
o rgyan thugs kyi yang tig 'di :
da lta skal ldan snying la phur :
ma 'ongs 'gro don dus babs tshe :
mig 'phrul lta bu'i brda la brten :
'od gsal dgongs pa'i klong brdol nas :
skal ldan yongs kyi dpal du shog :
sa ma ya :
rgya rgya rgya :
:
