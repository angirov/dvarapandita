@#//
bla ma'i thugs sgrub bar chad kun sel las /
dpal yang dag he ru ka'i rim gnyis rgyun gyi rnal 'byor bzhugs so //
na mo gu ru badzra shrI he ru kA ya /
'dir dus gsum mkhyen pa o rgyan chen po'i thugs dam mthar thug pa dpal yang dag he ru ka'i rim gnyis kyi lam zab mo rgyun gyi rnal 'byor du mdor bsdus te bsgom par 'dod pas /
gnas dben par bde ba'i stan la bsam gtan gyi spyod lam dang ldan pas sngon 'gro'i rim pa rgyas par bya ba'am /
nges 'byung dang /
snying rje'i shugs drag tu bskyed la tshogs zhing nam mkha' gang bar sad pa'i spyan sngar /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
lan gsum gyis rgyud sbyang /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bzhi bsgom pa sngon du 'gro bas /
dngos gzhi'i thog mar rnal 'byor bskyed pa'i rim pa la /
dngos gzhi zhi bar bsnyen pa ni /
a :
rdo rje sems dpa' nam mkha' che :
bzung bas mi zin chu zla 'dra :
kun tu bzang po'i rol pa las :
thabs shes zung 'jug rtsa ba'i lha :
sems dpa' dkar po rdor dril bsnams :
rang 'od yum 'khyud bde stong sbyor :
dar dang rin chen rgyan gyis brgyan :
ma bcos lhug pa'i ngang du gsal :
oM badzra satwa A:
zhes ci nus bzla /
de nas khro bor bsgrub pa ni /
de nyid yongs gyur skad cig gis :
bdag nyid rig 'dzin 'dzam gling rgyan :
rnam pa yang dag he ru ka :
mthing dkar dmar ba'i zhal gsum 'bar :
phyag drug ye shes rtags kyi rgya :
rdo rje kha T+wAM rnge'u chung g.yas :
dril bu b+han dmar rgyu zhags g.yon :
badzra kro d+hI shwa rI ma :
rdo rje dung khrag bsnams pas 'khril :
gar dgu'i nyams ldan khro bo'i chas :
ye shes me dpung cher 'bar dbus :
zhabs bzhi gyad kyi dor stabs kyis :
pad nyi bdud bzhi'i gdan la 'gying :
g.yas g.yon zhal dang phyag drug ni :
gau rI la sogs ngo bor rdzogs :
rdo rje phung po'i grong khyer kun :
ma bskyed rang byung rol pa'i rgyan :
khrag 'thung lha tshogs phyag rgyar bzhengs :
zhes rtse gcig tu bsgoms la /
lhar snang sgyu ma lta bur sems 'dzin cing nga rgyal dang /
gzhi 'bras sbrel ba'i dag dran la bslab /
zhar byung bzlas pa'i rnal 'byor ni /
thugs ni dpal be'u zur brgyad klong :
ru lu 'bru brgyad 'phro zhing 'du :
mgal me lta bur 'khor ba yis :
bde chen ye shes brtan par gyur :
oM ru lu ru lu hU~M b+h+yo hU~M:
zhes ci nus dang /
rdzogs rim bsgom par spro na ji ltar rigs pa bsgom zhing /
thun bsdu ba ni /
hU~M hU~M hU~M:
zhes pas snang cha'i lha sku 'od gsal gyi dbyings su thim par bsam zhing mnyam par bzhag
/ldang ba'i tshe /
phaT phaT phaT:
rang dang snang ba thams cad dpal he ru ka'i sku gsung thugs su gyur par mos la /
dge ba 'di yis myur du bdag :
he ru ka dpal 'grub gyur nas :
zhes sogs bsngo smon gyis mtshams sbyar te spyod lam la 'jug go
/gnyis pa man ngag rdzogs pa'i rim pa la drug
/gtum mo /
sgyu lus /
'od gsal /
rmi lam /
'pho ba /
bar do 'o //
dang po lam gyi rtsa ba gtum mo'i rnal 'byor ni /
rang nyid dpal he ru ka zhal gcig phyag gnyis pa'am zhal phyag rdzogs par gsal ba'i lus kyi nang stong chen sgrib thogs dang bral ba'i dbus su rtsa gsum 'khor lo bzhi spyi ltar gsal nas rlung ro bsal /
ched du dmigs pa thugs kar chos kyi 'khor lo'i dbu ma'i nang du hU~M mthing gsal mar me ltar 'bar ba'i nA da las ru lu 'bru brgyad 'phro zhing 'du bar gsal btab la sems bzung /
zin pa na rlung bum pa can snying gar kha sbyor du bzung zhing hU~M la bstim pa'am /
las dang po pas lte ba'i bum pa can gtso bor bya /
rgyun gyi rnal 'byor la 'di tsam gyis 'thus /
spro na rlung nang du 'jug pa oM/
gnas pa ru lu ru lu /
ldang ba hU~M b+h+yo hU~M zhes pa'i gdangs su mos pa'i rdo rje'i bzlas pa bya zhing /
de nas dbu ma'i mas sna rtsa gsum 'dus mdor a shad me 'bar la khad pa dang /
yas sna ha~M mgo thur bstan gsal btab /
bum can gyi sbyor bas lte ba'i a shad las me 'bar /
khams snyigs ma thams cad bsregs /
mthar spyi bo'i ha~M la reg pas bdud rtsi babs /
'khor lo bzhi gang zhing /
dwangs ma snying ga'i hU~M la 'dus pas drod dang bde ba'i ye shes bsam gyis mi khyab pa skyes par bsam la gsal rig 'dzin pa med pa'i ngang du mnyam par bzhag
/gnyis pa lam gyi gzhi ma sgyu lus ni /
spyir 'khor 'das kyi chos thams cad sgyu ma'i dpe brgyad kyis mtshon par gtan la dbab /
bye brag tu bstod smad chags sdang sogs me long gi gzugs brnyan lta bur dpyad cing /
khyad par mnyam rjes kun tu snang ba thams cad lha sku 'ja' tshon dang chu zla lta bu'i ting nge 'dzin la rtsal sbyang /
lam snga ma goms pa brtan pas rlung sems sgyu ma'i lha skur ldang zhing /
skabs ci rigs par snying ga'i hU~M las hU~M yig nam mkha' khyab par 'phros pas snod bcud kyi dngos 'dzin zhig ste sgyu ma lta bu'i ye shes lha yi phyag rgyar shar ba la sems 'dzin par bya'o //
gsum pa lam gyi snying po 'od gsal ni /
nyin par gang shar gyi rtog pa'i rjes su mi 'brang bar 'od gsal gnyug ma'i ngang du mnyam par bzhag cing /
bskyed rim dang 'brel na thun gyi mjug tu lha sku 'od gsal du sbyangs pa dang /
zung 'jug gi skur ldang ba'i ting nge 'dzin la yang nas yang du rtsal sbyang /
nub mo lus tsog pur 'khod /
rang he ru kar gsal ba'i snying 'od lnga'i gong bu'i dbus su pad+ma 'dab ma bzhi pa'i lte bar hU~M dang /
'dab ma rnams la a nu ta ra mthing gsal bkod pa la rim bzhin du sems bzung zhing /
rim par hU~M la bstim /
de'ang mi dmigs pa'i dbyings su sbyangs te gnas lugs ma bcos pa'i ngang du mnyam par bzhag pas gnyid kyi 'od gsal 'char bar 'gyur ro //
bzhi pa lam gyi tshod 'dzin rmi lam la /
thog mar sbyong ba ni /
nyin par snang grags rtog gsum thams cad rmi lam du ngos bzung zhing nges shes bskyed /
nyal khar mgrin par pad+ma dmar po 'dab ma bzhi pa'i dbus su hU~M dang /
'dab bzhir a nu ta ra dmar po la sems bzung zhing rmi lam rmi ba yin 'dug snyam pa'i 'dun pas mtshams sbyar te rim gyis hU~M gi bar du bsdu /
de thig le dmar po bde gsal 'od kyi rang bzhin du gyur pa la sems bzung nas ma yengs pa'i ngang du gnyid log pas rmi lam la rmi lam du ngo shes pa 'byung zhing /
de la goms nas sbyang spel sprul bsgyur sogs la bslab par bya'o //
lnga pa lam gyi bsun ma 'pho ba ni /
rang he ru kar gsal ba'i snying ga'i hU~M las hU~M mang du spros te dbang po'i sgo dgu dang ba spu'i bu ga tshun hU~M gis dgag
/lus kyi dbus drang por rtsa dbu ma yar sna tshangs bug tu zang tha ler zug cing /
mar sna lte 'og sor bzhir phug rdugs kyi rnam par gyur pa'i snying ga'i nang du rlung sems dbyer med kyi ngo bo hU~M yig 'od zer lnga 'phro ba la sems bzung rlung kha sbyor du 'ching /
zin pa na mdun gyi nam mkhar dur khrod chen po me ri 'bar ba zhing gi bkod pa 'byams klas pa'i dbus su /
bla ma he ru ka 'khor dang bcas pa mngon sum bzhin du gsal ba'i thugs kar 'pho ba'i 'dun pa drag pos rlung phyir btang ba dang hika ces drag tu brjod pas /
snying ga'i hU~M glog 'khyug pa ltar khrag 'thung yab yum gyi sbyor mtshams nas zhugs te thugs kar 'phos par bsam /
rlung nang du 'jug pa na ka zhes brjod cing mar dbab /
thun bsdu ba'i tshe mdun gyi zhing khams rten dang brten par bcas pa mi dmigs par bzhag cing /
tshangs bug sna tshogs rdo rjes bkag par bsams nas rdo rje'i bzlas pa ci nus bya /
las la sbyar ba'i tshe bla ma'i thugs dang rang sems dbyer med par 'dres pa'i ngang du mnyam par bzhag go
/drug pa lam gyi mtshams sbyor bar do ni /
da lta nas snang ba thams cad srid pa bar do'i gnas skabs su shes pa dang /
khyad par du chags sdang dga' sdug sogs rtog pa rags pa nam 'char na dran pas zin par byas te bar do dang bsre /
de thams cad he ru ka'i sku gsung thugs kyi ngo bor bsre ba mtshams sbyar ba la bslab pas bar dor yang dran pa zin nas lam gyi 'phro mthud de grol bar 'gyur ro //
de lta bu'i lam 'di rnams rgyun gyi rnal 'byor la sbyar ba'i tshe /
mnyam gzhag tu bskyed rim dang gtum mo gtso bor bton /
thun bsdu ba na 'od gsal bsgom /
thun mtshams thams cad du sgyu ma lta bur bslab pa dang /
rmi lam dang bar do'i nyams len spel /
nyal ba'i tshe 'od gsal dang rmi lam gyi dmigs pa gang rung gsal nges pa re bya /
skabs ci rigs pa'am /
thun re'i mthar 'pho ba'i dmigs pa'ang ma brjed tsam re bya zhing /
rnam pa kun tu snang grags rtog gsum dpal chen po'i sku gsung thugs su shes shing goms par bya ba ni lam gyi mdo ching bla na med pa ste /
de ltar brtson pas dngos grub rnam gnyis myur du thob par 'gyur ba'i tshul sogs rgyas par gzhung rdo rje'i tshig rkang bla ma'i man ngag gis phye ba'i rjes su 'brangs nas shes par bya zhing /
las dang po pa la dmigs pa'i rim pa 'di tsam gyis kyang don 'grub par 'gyur ba yin no //
mdor na gzhung rtsa ba las /
de ltar shin tu zab pa'i bcud :
khrag 'thung bde chen rnam rol pa'i :
lung dang tan+t+ra mang po'i don :
bsgoms pas myur du 'tshang rgya ba'i :
man ngag gnad kyi snying po 'di :
o rgyan bdag gi thugs khrag ste :
brjod par dka' ba nyid yin kyang :
mnga' bdag yab sras sku che zhing :
mtsho rgyal zhabs tog che ba dang :
rje 'bangs grogs rnams dam tshig che :
de phyir thugs dam snying por gdams :
zhes gsungs pa ltar bdag legs su 'dod pa'i skal bzang rnam dpyod can rnams kyis 'di kho na nyams len snying por mdzad 'tshal lo //
zhes pa'ang grub mtha' ris med pa'i skyes chen dam pa mang du 'dus pa la lam 'di'i dmigs khrid rdzogs par phul ba'i skabs /
mtsho skyes bla ma dgyes pa'i 'bangs mkhyen brtse'i dbang pos rang 'dra'i blo gros shin tu dman pa rnams la phan pa'i bsam pas bris pa ste /
dge bas grong khyer gsum gyi 'gro ba thams cad shrI he ru ka'i go 'phang la myur du 'god pa'i rgyur gyur cig
/mang+ga laM///
/
