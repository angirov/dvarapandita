@#//
thugs rje chen po 'khor ba las sgrol las /
bcu gcig zhal nam mkha' rgyal po gtso 'khor yongs rdzogs kyi las byang dngos grub gter 'byung snying po bsdus pa bzhugs so //
na mo gu ru lo ke shwa ra ya /
thugs rje'i dbang phyug gu ru kun tu gzigs //
DA ki chos srung bcas la gus btud na //
bka' yi gnang ba stsol la byin gyis rlobs //
'brel tshad sangs rgyas sa la sgrol bar mdzod //
'di nyid kyi phrin las brtsam pa la sgrub pa dang 'brel ba'i tshe sgrub thabs las bshad pa'i dkyil 'khor dang rten rnams bkod dgos la /
tshogs mchod dkyus ma'i skabs lta bur rten ji ltar tshogs pa dang sman raka gtor gsum /
nyer spyod rnams bshams la /
tshogs kyi yo byad sogs nye bar mkho ba rnams 'du bya'o //
phrin las dngos la sngon 'gro
/dngos gzhi /
rjes gsum /
dang po la'ang thog mar brgyud pa'i gsol 'debs bya bar 'dod na /
khyab bdag kun bzang drug pa rdo rje 'chang //
shAkya'i dbang po 'phags mchog spyan ras gzigs //
pad+ma 'byung gnas ye shes mtsho rgyal la //
gsol ba 'debs so 'gro don mthar phyin shog
/'jam mgon khri lde dam 'dzin lha yi sras //
zab gter mdzod 'dzin gar dbang zhig po gling //
bkra shis tshe brtan bdud 'dul rdo rje la //
gsol ba 'debs so 'gro don mthar phyin shog
/khyab brdal lhun grub kun bzang rnam par rgyal //
bsod nams rnam rgyal bsod nams chos kyi dbang //
dkon mchog bstan skyong chos kyi nyi ma la //
gsol ba 'debs so 'gro don mthar phyin shog
/gsang sngags bstan 'dzin rtsa ba'i bla ma dang //
thugs rje chen po phyi nang gsang ba'i lha //
rtsa gsum dam can bka' sdod bcas pa la //
gsol ba 'debs so 'gro don mthar phyin shog
/smin cing grol ba'i lam bzang mtha' ru phyin //
'phags pa'i sku gsung thugs yon phrin las dang //
dbyer med gcig gyur mkha' mnyam skye dgu'i mgon //
'khor ba dong nas sprugs pa'i mthu ldan shog
/de nas sngon 'gro dkar gtor byin rlabs bsngo ba bcas spyi mthun bya /
gzhung nas dngos su bstan pa'i sngon 'gro bdun las thog mar bgegs bskrad pa ni /
rang nyid dpal rta mgrin dmar po g.yas dbyug to phyar zhing g.yon sdigs mdzub mdzad pa gar dgu'i nyams ldan me 'bar ba'i klong na bzhugs par gyur /
bgegs gtor /
raM yaM khaM gis bsang /
stong pa'i ngang las so so'i spyod yul dang mthun pa'i snod rnams su khaM las gtor ma 'dod pa'i yon tan lnga dang ldan pa zad mi shes pa'i gter du gyur /
oM AHhU~M gsum gyis brlab /
sarba big+h+nAn A kar+Sha ya dzaHsa 'gugs /
sarba big+h+nAn namaHsarba sogs nam mkha' mdzod kyi sngags rgya lan gsum gyis bsngos la bka' bsgo ba ni /
hU~M:
gsang sngags don la mi mos shing :
theg pa mchog la mi dad pa :
bar chad bdud dang 'byung po'i tshogs :
'di na 'dug pa'i gnas med kyis :
so so rang rang gnas su dengs :
gal te 'gro bar ma gyur na :
khro rgyal dbang chen rta mgrin gyis :
lus ngag rdul phran bzhin du rlog :
klad pa tshal pa brgya ru khos :
de bas rang rang gnas su dengs :
oM badzra kro d+ha ha ya grI ba hu lu hu lu hU~M phaT:
oM sum+b+ha ni sogs hU~M bzhi'i sngags dang yungs thun rol mo'i tsham rngam sogs kyis bskrad /
gnyis pa mtshams bcad pa ni /
hU~M:
bdag nyid dpal chen rta mgrin gyi :
thugs ka'i hrIHlas 'od 'phros pas :
rdo rje 'khor lo ral gri dang :
tho ba lcags kyu lngar gyur nas :
me dpung 'bar ba'i tshwa tshwa 'phro :
de dag grangs med phyogs bcur 'phros :
steng yang mtshon cha'i bla bre la :
'og kyang mtshon cha'i sa gzhi ste :
phyogs mtshams mtshon cha 'bar bas gtams :
mtshon cha me dpung mtshams bcad pas :
sra mkhregs rdo rje'i gur du gyur :
oM badzra kro d+ha badzra tIk+Sh+Na aM ku sha dz+wa la raM rak+Sha rak+Sha hU~M phaT:
gsum pa skyabs su 'gro ba ni /
bla ma rig 'dzin 'phags pa thugs rje chen po rgyal ba sras dang bcas pa mdun gyi nam mkhar badzra sa mA dzaH
na mo :
bla ma sangs rgyas 'phags mchog spyan ras gzigs :
yan lag bcu gnyis mdo sngags dam pa'i chos :
tshogs mchog phyir mi ldog pa'i dge 'dun la :
bdag ni gus pas phyag 'tshal skyabs su mchi :
lan gsum /
bzhi pa sems bskyed pa ni /
bdag gis 'phags pa'i lha tshogs bsgrubs nas ni :
ma gyur nam mkha' mnyam pa'i sems can rnams :
bla med yang dag lam la rab bcug nas :
'gro don 'khor ba dong sprugs sems bskyed do :
lan gsum /
lnga pa bshags pa ni /
hU~M:
bla ma bde gshegs rgyal ba 'khor bcas dang :
'phags pa spyan ras gzigs dbang 'gro ba'i mgon :
yab yum sras dang 'khor tshogs bcas pa rnams :
rnal 'byor bdag la gsan cing dgongs su gsol :
bdag cag ma rig nyon mongs dbang gyur pas :
sku gsung thugs dang yon tan phrin las sogs :
ye nas ma bcos lhun gyis grub pa la :
ma rig dbang gis de ltar ma rtogs te :
rtsa ba yan lag dam tshig nyams chag kun :
'phags pa'i lha tshogs khyed la bzod par gsol :
bzod par bzhes la tshangs pa'i dngos grub stsol :
oM ar+ya lo ke shwa ra sa ma ya sogs yig brgya brjod /
skyabs yul rnams rang la thim par gyur /
drug pa byin dbab pa ni /
spos dang rol mos mtshon cing mos gus gdung shugs bcas /
hrI:
rgyal ba'i zhing khams ri bo ta la dang :
phyogs bcu'i zhing khams ma lus rab 'byams nas :
bla ma rig 'dzin rgyal ba sras dang bcas :
thugs rje chen po yab yum sras 'khor dang :
dpa' bo mkha' 'gro dam can srung ma rnams :
rang rang so so'i gnas nas skur bzhengs la :
rnal 'byor bdag cag rnams la dbang zhig skur :
gzhal yas dkyil 'khor 'di la byin cig phob :
mchod rdzas bdud rtsi'i rgya mtshor bsgyur du gsol :
gsal ba'i zhun mar 'di la mdangs phyungs shig :
'dir tshogs gang zag rnams la dngos grub stsol :
'khor ba dong nas sprugs pa'i phrin las mdzod :
oM Ar+Ya lo ke shwa ra sa pa ri bA ra A be sha ya a A:
bdun pa mchod pa byin gyis brlab pa ni /
raM yaM khaM gis bsang /
oM swa b+hA ba shud+d+ho\u0f85 haM:
zhes sbyang /
stong pa'i ngang las b+h+rU~M las rin po che'i snod du oM AHhU~M 'od du zhu ba las byung ba'i lha rdzas kyi mchod yon :
zhabs bsil :
me tog :
bdug spos :
snang gsal :
dri chab :
zhal zas :
rol mo :
phyi nang gsang mchod :
gzugs sgra dri ro reg bya sogs rgyal ba mnyes pa'i mchod rdzas nam mkha'i khams dang mnyam par gyur :
oM AHhU~M:
badzra puSh+pe d+hU pe A lo ke gan+d+he nai bid+ya shab+da AHhU~M:
ma hA rU pa shab+da gan+d+he ra sa spar+she d+harme AHhU~M:
oM ma hA pany+tsa oM AHhU~M:
ma hA bo d+hi tsit+ta ga Na gu h+ya pU dza ho :
zhes phyi nang gsang mchod byin brlab /
sman rag gtor ma bsang sbyang /
stong pa'i ngang las yaM las rlung /
raM las me'i dkyil 'khor gyi steng du kiM gsum las mi mgo'i sgyed pu'i steng du /
a las b+han+d+ha'i snod du sman raka gtor gsum ye shes kyi bdud rtsi'i rgya mtshor gyur par bsam la /
oM AHhU~M sarba pany+tsa a mr-ita hU~M hrIThaTha /
oM AHhU~M ma hA rak+ta dz+wa la maN+Dal hU~M hrIHThaTha :
oM AHhU~M ma hA ba liM ta te dzo ba liM ta ba la ba te gu h+ya sa ma ya hU~M hrIHThaTha :
zhes gsum re brjod pas brlab bo //
gnyis pa dngos bzhi la brgyad yod pa'i dang po dam tshig gi dkyil 'khor bskyed pa ni /
hrI:
spros med yang dag ngang nyid nas :
'gyur med rdo rje chos kyi sku :
dmigs med spros dang bral ba la :
smra bsam brjod du med pa'i ngang :
oM ma hA shUn+ya tA dz+nyA na badzra swa b+hA ba At+ma ko\u0f85 haM:
chos kun ye nas khyab pa'i don :
de ltar ma rtogs sems can la :
ma ltar brtse ba'i snying rje bsgom :
oM d+harma d+ha tu dz+nyA na sa mA ti hU~M:
hrI:
skye ba med pa'i sems nyid 'di :
skye ba'i cho 'phrul yi ge hrI:
dkar gsal 'od dang ldan pa de :
thams cad skyed pa'i rgyu ru bsgom :
bo d+hi tsit+ta sa mA ti hU~M:
hrI:
ting 'dzin de yi ngang nyid las :
e las chos kyi 'byung gnas te :
yaM las rlung gi dkyil 'khor ljang :
raM las me yi dkyil 'khor dmar :
baM las chu yi dkyil 'khor dkar :
rin chen gser gyi sa gzhi la :
bai DUr bye ma pad+ma'i tshal :
ma rmos lo tog yan lag ni :
brgyad ldan khrus kyi rdzing bu dang :
lteng ka chu mig chu bo'i rgyun :
dal gyis 'bab pa'i 'khor dbus nas :
klu rgyal yid bzhin nor bu 'bul :
bzang po drug gi sman dri 'phro :
de ltar zhing khams rnam dag dbus :
ma chags sna tshogs pad+ma'i steng :
yi ge b+h+rU~M yig 'phro 'du las :
pho brang lnga ldan shel las grub :
gru bzhi sgo bzhi rgyan bkod mdzes :
rta babs gdugs tog chos 'khor dang :
gru chad bar khyams sgo khyud rdzogs :
pad+ma rdo rje me ris bskor :
rang byung lhun grub dkyil 'khor ni :
phyi gsal nang gsal dri ma med :
ngo mtshar rgyal ba'i pho brang gsal :
b+h+rU~M bi shwa bi shud+d+he maN+Da la b+h+rU~M:
paM pad+ma maN+Da la :
a tsan+d+ra maN+Da la hU~M:
hrI:
rang bzhin lhun grub dkyil 'khor dbus :
ma chags pad+ma stong ldan steng :
a las zla ba'i dkyil 'khor dbus :
yi ge hrIHyi 'phro 'du las :
thugs rje chen po spyan ras gzigs :
nam mkha'i rgyal po bcu gcig zhal :
sku mdog dkar la dmar ba'i mdangs :
rtsa ba'i zhal gsum dkar ljang dmar :
de steng zhal gsum ser ljang dkar :
de steng zhal gsum ljang dkar dmar :
de steng khro zhal nag po rngam :
steng zhal 'od dpag med pa dmar :
rtsa phyag thal sbyar g.yas g.yon 'og :
shel dkar phreng ba pad dkar 'dzin :
de 'og g.yas kyi rtsa phyag bcus :
rdo rje rgya gram rin po che :
pad+ma rgya gram ral gri dang :
ut+pal 'khor lo nyi zla 'dzin :
g.yon gyi rtsa ba'i phyag bcu na :
shes rab ral gri po ti dang :
shel phreng spyi blugs sna tshogs rdor :
dril bu mkhar gsil lhung bzed dang :
mchod rten pad+ma legs bsnams shing :
nying lag phyag stong spyan stong mnga':
zhabs bzhi pad zla'i gdan la bzhengs :
sku stod ri dwags lpags pa yis :
nu ma bkab cing sku smad la :
sna tshogs dar gyi sham thabs gsol :
rin chen dbu rgyan snyan rgyan dang :
do shal ske rags tshangs skud can :
gdu bu mdzes pas legs spras shing :
phyag zhabs rigs bzhi'i sbrul gyis brgyan :
gsang ba ye shes yum dang 'khril :
dmar mo phyag bzhi DA ma ru :
thod khrag gri gug kha T+wAM bsnams :
dar dang rin chen rus rgyan spras :
de ltar gsal ba'i phyogs bzhi ru :
sgrol ljang mchog sbyin ut+pal phyag :
nor 'dzin dkar gsal thal sbyar nor :
sgrol dkar mchog sbyin ut+pal dkar :
gsang 'dzin dmar mo pad+ma bsnams :
longs spyod chas rdzogs pad zlar bzhengs :
de rgyab pad+ma 'dab brgyad la :
shar du sa snying myu gu dkar :
lho ru nam snying ral gri mthing :
nub tu spyan gzigs pad 'dzin dkar :
byang du phyag rdor rdo rje ljang :
shar lhor byams pa spyi blugs dmar :
lho nub kun bzang rin chen dkar :
nub byang sgrib sel po ti sngo :
byang shar 'jam dpal ut+pal ljang :
longs spyod chas rdzogs 'gying stabs bzhengs :
de phyir pad+ma 'dab brgyad la :
shar du lA se me long dkar :
lho ru mA le phreng thogs sngo :
nub tu gI ti pi waM dmar :
byang du nIrti cod pan ljang :
shar lhor d+hU pe dmar ser spos :
lho nub puSh+pe phreng ba sngo :
nub byang A lo mar me dmar :
byang shar gan+d+he dri chab ljang :
gar stabs dar dang rin chen brgyan :
de phyir pad+ma 'dab drug la :
rigs drug don mdzad thub pa drug :
sprul sku chos gos rnam sbyar can :
sku mdog sna lnga 'od zer 'phro :
'gro drug 'dren mdzad phyag mtshan 'chang :
zhabs rnams bzhengs pa'i tshul du bskyed :
dkyil 'khor chen po'i sgo bzhi ru :
stobs chen rdo rje rtse gsum sngo :
gshin rje gshed po thod dbyug ser /
rta mgrin pad+ma'i dbyug 'dzin dmar :
bdud rtsi 'khyil ljang rgya gram thogs :
khro bo'i cha lugs rngam stabs bskyed :
phyi rol bar khyams khor yug la :
bdag skyob lha dang rig 'dzin dang :
rgyal chen bzhi dang phyogs skyong bcu :
'jig rten lha klu gza' skar dang :
mkha' 'gro chos skyong dam can rnams :
rang rang rgyan dang cha lugs ldan :
de ltar dkyil 'khor lha rnams kyang :
dngos 'dzin rang rgyud ma yin par :
nam mkha' la ni 'ja' tshon bzhin :
snang la rang bzhin med par bsam :
oM hrIHna mo lo ke shwa ra ga ga rA tsa g+hu h+ya dz+nyA na DA ki hrIHma tAM tAM k+ShiM trAM hrIHdzriM mai hU~M thiM mUM hU~M trAM hrIHAHdzaHhU~M baM ho :
mu ni dzaHhU~M baM ho :
A ral+li hrIM hrIM pheM pheM:
gnyis pa ye shes kyi 'khor lo spyan 'dren pa ni /
dkyil 'khor gyi lha rnams kyi sku gsung thugs las 'od zer 'phros pas rang bzhin gyi gnas dang po ta la nas bsgoms pa dang 'dra ba'i ye shes pa skar mda' lam du zhugs pa ltar byon par bsam la /
hU~M/
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
'phags mchog thugs rje chen po spyan ras gzigs :
'gro ba'i don du chos kyi dbyings nyid nas :
gzugs kyi skur bzhengs gnas mchog 'di nyid du :
'khor ba dong nas sprugs phyir gshegs su gsol :
gsang ba ye shes mchog gi mkha' 'gro ma :
nor 'dzin sgrol ma dkar sngon gsang sngags 'dzin :
sems dpa' sems ma sprul sku thub pa drug :
tshad med bzhi ldan sgo ba rnam pa bzhi :
gzhan yang bdag skyob lha dang rig 'dzin dang :
mkha' 'gro chos skyong dam can rgya mtsho'i tshogs :
rgyal chen bzhi dang phyogs skyong drang srong tshogs :
'khor ba dong nas sprugs phyir gshegs su gsol :
de ltar 'phags pa'i lha tshogs 'khor bcas rnams :
gnas 'dir byon la sgrub mchog rnal 'byor la :
dbang bzhi bskur zhing byin gyis brlab pa dang :
bgegs dang log 'dren bar chad sel ba dang :
mchog dang thun mong dngos grub bstsal du gsol :
oM Ar+ya lo ke shwa ra sa pa ri bA ra sid+d+hi pha la ho :
gsum pa bzhugs su gsol ba ni /
hrI:
rang bzhin lhun grub dkyil 'khor 'dir :
mdzes shing yid 'ong rgyan gyis spras :
pad+ma zla ba'i gdan steng du :
thugs rje chen po'i lha tshogs rnams :
dgyes shing brtan par bzhugs su gsol :
oM ar+ya lo ke shwa ra sa pa ri bA ra sa ma ya tiSh+Tha lhan :
tsan+d+ra pad+ma ka ma lA ya satwaM:
bzhi pa phyag 'tshal ni /
hrI:
dus gsum sangs rgyas thams cad kyi :
sku gsung thugs kyi rang bzhin te :
gang la gang 'dul ston mdzad pa :
thugs rje chen po la phyag 'tshal :
gsang ye sgrol ma sras mchog gnyis :
sems dpa' sems ma thub pa drug :
tshad med bzhi ldan sgo ba bzhi :
phrin las thams cad 'grub mdzad pa'i :
'khor tshogs rnams la phyag 'tshal lo :
a ti pU ho :
pra tIts+tsha ho :
lnga pa mchod pa 'bul ba la phyi mchod ni /
hrI:
'phags pa'i lha tshogs 'khor bcas la :
lha rdzas phyi mchod 'bul ba ni :
me tog bdug spos snang gsal dang :
dri chab zhal zas sil snyan mchog :
gzugs sgra dri ro reg bya chos :
mchod rdzas ji snyed yod pa rnams :
phyogs bcu'i sangs rgyas byang sems dang :
thugs rje chen po'i lha tshogs mchod :
Ar+ya lo ke shwa ra d+hA ki nI sa pa ri bA ra badzra puSh+pe d+hU pe A lo ke gan+d+he nai bid+yA shab+da AHhU~M:
nang mchod ni /
hrI:
'phags pa'i lha tshogs 'khor bcas la :
rang byung nang mchod 'bul ba ni :
dbang po'i me tog gsur chen spos :
zhun chen sgron me dri yi chu :
bdud rtsi'i zhal zas thod rngas mchod :
dug gsum sku gsung thugs su mchod :
dug lnga ye shes lnga ru mchod :
snang srid phyag rgya bzhi ru mchod :
Ar+ya lo ke shwa ra DA ki nI sa pa ri bA ra ma hA pany+tsa pU tsa ho :
gsang mchod ni /
hrI:
thugs rje chen po'i lha tshogs la :
gnyis med gsang mchod 'bul ba ni :
yab yum gnyis med mkha' gsang nas :
byang sems dkar dmar bde ba'i mchog :
bde ba'i ro mnyam mchod par 'bul :
Ar+ya lo ke shwa ra DA ki nI sa pa ri bA ra bo d+hi tsit+ta ga Na gu h+ya pU tsa ho :
sman mchod ni /
hrI:
rtsa brgyad stong sbyar a mr-i ta :
'chi med gsang ba'i bdud rtsi 'dis :
thugs rje chen po'i lha tshogs mchod :
brtser dgongs dbang dang dngos grub stsol :
pany+tsa a mr-ita la kha raM khA hi :
'dir spro na brgyud pa'i mtshan don sbyar la dngos grub blang /
rak+ta'i mchod pa ni /
hrI:
srid gsum gdug pa bsgral pa'i khrag :
'khor 'das mnyam nyid b+han+d+har bskyil :
bde chen rak+ta'i mchod pa yis :
thugs rje chen po'i thugs dam bskang :
ma hA rak+ta khA hi :
gtor ma'i mchod pa ni /
hrI:
snod dang bcud du rab ldan cing :
rdzas sngags ting 'dzin 'phro 'du yis :
bzang por byas pa'i gtor ma 'dis :
thugs rje chen po'i lha tshogs mchod :
thugs dam bskang phyir bzhes su gsol :
ma hA ba liM ta khA hi :
sbyor mchod ni /
hrI:
snang srid thabs shes yab yum ni :
don dam 'khor 'das gnyis med sbyar :
gnyis med byang chub sems kyi rgyus :
rgyal ba yab yum mnyes gyur cig :
dzaHhU~M baM ho :
pad+ma yo gi nI mu dra pra be sha ya phaT:
bsgral mchod ni /
hrI:
stong nyid don rtogs blo yis ni :
snang srid 'khor 'das gcig tu bsgral :
blo ngan 'khor ba'i rgyun bcad de :
rgyal ba'i thugs dam bskang gyur cig :
ma traM ru dra pra be sha ya phaT:
drug pa bstod pa ni /
hrI:
dri med mtsho gling brtsegs pa'i pad sdong las :
skye med chos sku gzhan don skur sprul pa :
zhal gcig phyag bzhi tshad med bzhi yi tshul :
'phags pa snying rje can la phyag 'tshal bstod :
phyag stong 'khor los sgyur ba'i rgyal po stong :
spyan stong bskal pa bzang po'i sangs rgyas stong :
gang la gang 'dul de la der ston mdzad :
'phags pa spyan ras gzigs la phyag 'tshal bstod :
rang byung gnyis med lhan cig skyes pa'i yum :
bde stong zung 'jug bde bas tshims mdzad ma :
dga' bzhi'i don gyis snang srid dbang du sdud :
gsang ba ye shes yum la phyag 'tshal bstod :
sgrol ma dkar ljang nor 'dzin gsang sngags 'dzin :
thugs rje'i mnga' bdag rnams la phyag 'tshal bstod :
tshogs brgyad rnam dag sems dpa' chen po brgyad :
yul brgyad gnas dag sems ma chen mo brgyad :
'gro drug don mdzad sprul sku thub pa drug :
tshad med sgo skyong bzhi la phyag 'tshal bstod :
gzhan yang lha dang rig 'dzin srung ma'i tshogs :
rgyal chen bzhi dang phyogs skyong gza' skar sogs :
bstod 'os kun la gus pas bstod par bgyi :
bdun pa dzapa? bzla ba ni /
thugs kar zla ba'i steng du hrIHyig dkar po'i mthar bzla bya'i sngags kyis bskor ba las 'od zer 'phro 'dus don gnyis byas /
bdag la thim pas dngos grub bstsal /
snod bcud thams cad spyan ras gzigs kyi dkyil 'khor du gsal ba dang rang gi ba spu'i bu ga tshun chad nas sngags kyi sgra di ri ri sgrog pas 'khor ba dong nas sprugs par gyur /
ces mos la /
oM AHhU~M hrI:
oM ma Ni pad+me hU~M:
zhes rtsa ba'i sngags te bzlas pa'i dngos gzhi 'di la bya /
na mo rat+na tra yA ya :
na ma Ar+ya dz+nyA na sA ga ra :
bai ro tsa na b+hU ha rA dzA ya :
ta thA ga tA ya :
ar+ha te samyak+saM bud+d+hA ya :
na maHsarba ta thA ga te b+h+ya :
ar+ha te b+h+ya :
samyak+saM bud+d+he b+h+ya :
na ma Ar+ya a ba lo ki te shwa ra ya :
bo d+hi satwA ya :
ma hA satwA ya :
ma hA kA ru Ni kA ya :
tad+ya thA:
oM d+ha ra d+ha ra :
d+hi ri d+hi ri :
d+hu ru d+hu ru :
iT+Te wiT+Te :
tsa le tsa le :
pra tsa le pra tsa le :
ku su me ku su ma wa re :
i li mi li :
sdig sgrib thams cad mA pa na ye swA hA:
zhes gzungs ring dang /
oM hrIHna mo lo ke shwa ra ga ga rA tsa g+hu h+ya dz+nyA na DA ki hrIHma tAM tAM k+ShiM trAM hrIHdzriM mai hU~M thiM mUM hU~M trAM hrIHAHdzaHhU~M baM ho :
mu ni dza hU~M baM ho :
A ral+li hrIM hrIM sid+d+hi hU~M:
zhes gtso 'khor yongs rdzogs dril ba'i snying po'ang ci 'grub bzla /
mthar stong tshig spyi ltar 'bul /
brgyad pa tshogs kyi mchod pa 'bul ba la thabs shes kyi rdzas gtso bor gyur pa'i bza' btung gi bye brag tshogs par bshams la byin brlab pa ni /
oM badzra yak+Sha hU~M:
oM swa b+hA wa shud+d+haHsarba d+harmAHswa b+hA ba shud+d+ho\u0f85 haM:
raM yaM khaM:
hU~M hrI:
rdo rje lta bu'i ye shes ting 'dzin gyis :
snang srid chos kun sgyu mar rig pas na :
zhal zas tshogs la nyes pa mi mnga' yang :
kun rdzob 'khrul pa'i dbang gis gos gyur na :
ye shes me yis nyon mongs bag chags bsregs :
ye shes rlung gis dngos 'dzin mtshan ma gtor :
ye shes chu yis the tshom gnyis 'dzin bkrus :
raM yaM khaM s+pha ra Na phaT:
saM ha ra Na hU~M:
oM AHhU~M ha hoHhrI:
lan gsum /
oM gyis tshogs rnams dpag med rgya cher spel :
AHyis nyes skyon ma dag bag chags sbyangs :
hU~M gis bdud rtsi'i rang bzhin dngos su bsgyur :
ha yis dkyil 'khor lha tshogs 'khor bcas mchod :
hoHyis dgyes pa'i tshul gyis dgyes par rol :
hrIHyis mched dang lcam dral thugs dam bskang :
oM ni dus gsum sangs rgyas kun gyi sku :
AHni de bzhin sangs rgyas kun gyi gsung :
hU~M ni sangs rgyas kun gyi thugs chen po :
ha ni bde gshegs yon tan dngos grub dpal :
hoHni bde gshegs 'gro kun phrin las mdzad :
hrIHyis bskyed pa'i sa bon rgyu dang bcas :
dpa' bo byang chub 'bru drug chen po yis :
'dod yon longs spyod tshogs rdzas byin gyis brlabs :
zhal zas bdud rtsi'i bcud chen a la la :
oM AHhU~M ha hoHhrI:
de nas tshogs 'bul ba ni /
hrI:
tshogs kyi mchod pa chen po 'di :
ye shes lnga yi 'od zer 'phro :
'dod yon longs spyod mang po spros :
dam rdzas mchod pa chen po 'di :
dgyes pa'i longs spyod bsam mi khyab :
'phags pa yab yum sras 'khor bcas :
lha tshogs rnams kyis bzhes su gsol :
hrIHAr+ya lo ke shwa ra sa pa ri bA ra ga Na tsakra pU tsa la khA hi :
gsang bar 'khu ba rnams bsgral ba ni ling+ga la bden stobs brjod cing dgug gzhug bya /
phyag rgya bzhis bcings /
rang nyid rta mgrin du gsal bas mtshon cha btab la /
hrI:
gnod byed dgra bgegs ru dra la :
mtshon cha lnga yi char bab pa :
tho ba gcod pa'i ral gri dang :
dbyug tho 'gugs pa'i lcags kyu dang :
satwa re lnga la sogs pa yis :
dgra bgegs lus phung dum bur gtor :
lus la phog na phye ma brgya :
lce la phog na lkugs su chug :
rnam shes gzhob tu bsregs nas kyang :
rdul phran bzhin du phye mar thongs :
oM badzra kro d+ha hu lu hu lu :
rdul phran rdul phran :
phye ma phye ma :
duM bu duM bu :
mA ra ya :
tshal pa tshal pa rbad :
badzra tIk+Sh+Na kha thaM mA ra ya dza :
de nas bstab pa ni /
hrI:
bla ma 'phags pa spyan ras gzigs :
'khor bcas dam can spyan lam du :
dgra bgegs gzugs phung sha khrag bstab :
bstab bo lha tshogs zhal du bstab :
bstan pa bshig pa'i dgra bgegs kyi :
sha khrag rus pa nang khrol rnams :
dug lnga'i rang bzhin las byung ba :
zhal du bstab bo kha raM khA hi :
rol pa chen pos bzhes su gsol :
oM Ar+ya lo ke shwa ra sa pa ri bA ra DA ka DA ki nI d+harmA pA la sarba dgra bgegs kyi sha khrag rus pa la kha raM khA hi :
de nas bshags pa ni /
hrI:
'phags pa spyan ras gzigs dbang gi :
dkyil 'khor lha tshogs bka' nyan tshogs :
sku gsung thugs yon phrin las kyi :
rtsa ba yan lag dam tshig la :
nyes tshogs gyur pa ci mchis pa :
zhal zas tshogs kyi mchod pas bshags :
de nas skong ba ni /
hrI:
bskang ngo bskal pa'i thugs dam bskang :
lta ba klong chen dag pas bskang :
sgom pa yengs 'khrul dag pas bskang :
spyod pa blang dong 'dzin med bskang :
'bras bu ye grub chen pos bskang :
dam tshig nyams chag bral bas bskang :
phyi skong snang srid bde chen bskang :
nang skong tshogs drug rang grol bskang :
bar skong bskyed rdzogs ro gcig bskang :
gsang skong skong byed bral bar bskang :
bskangs gyur dbang dang dngos grub stsol :
Ar+ya lo ke shwa ra sa pa ri bA ra ga Na tsakra pU tsa ho :
de nas brda dang brda'i 'bul len spyi ltar byas te nang gi rnal 'byor dang ldan pas tshogs la rol /
gtsang lhag dang dam tshig gcig pa'i lhag ma bsdus te /
pany+tsa a mr-ita ha hoHhrIH
lhag ma'i dam tshig 'dod yon gyi phung po zad mi shes pas nam mkha' gang bar gyur /
e A ral+li hrIM hrIM dza :
b+h+yo :
dkyil 'khor lha tshogs bka' nyan lhag sdud ma :
rdo rje rin chen pad+ma las kyi rigs :
'jig rten sha za dam tshig DA ki dang :
dur khrod mkha' 'gro phra men ging la sogs :
dpa' bo dpa' mo mkha' 'gro 'khor dang bcas :
dbang phyug shugs 'gro gshin rje srin po'i tshogs :
dam tshig bya ra mdzad pa'i las mkhan tshogs :
yang dag don gyi sangs rgyas yin mod kyang :
rnal 'byor sgrub pa po yi bka' nyan phyir :
bran gyi tshul du khas blangs dam bcas pas :
'dir gshegs sha khrag dmar gyi gtor ma longs :
dpal gyi pham phab lhag ma'i mchod pa bzhes :
thugs dam rgyud bskul bcol ba'i phrin las mdzod :
oM AHhU~M DA ki nI sarba uts+tshiSh+Ta b+hi ra ha ri te ba liM ta khA hi :
zhes phyi rol du bskyal lo //
gsum pa rjes kyi bya ba la bdun yod pa las dang po thugs dam bskul ba ni /
hrI:
ma g.yel ma g.yel bla ma spyan ras gzigs :
ma g.yel ma g.yel DA ki sras 'khor tshogs :
ma g.yel ma g.yel pho nya las mkhan tshogs :
dus gsum sangs rgyas thams cad 'dus pa'i sku :
spyan ras gzigs dbang yab yum sras dang bcas :
po ta la yi gnas nas sku skyod la :
phrin las rnam bzhi'i thugs dam dus la bab :
bka' srung dam can rgya mtsho'i tshogs rnams kun :
'khor bcas dam tshig gnas nas sku skyod la :
phrin las rnam bzhi'i thugs dam dus la babs :
pho nya las mkhan bka' sdod bran g.yog tshogs :
drag rtsal mthu stobs klong nas sku bzhengs la :
gnod byed dgra bgegs bsgral ba'i dus la bab :
dam rdzas bdud rtsi 'bar ba'i gtor ma 'di :
'phags pa dam can bka' sdod tshogs la 'bul :
phrin las rnam bzhi'i 'gro don lhun grub mdzod :
'dod chags zhe sdang gti mug nga rgyal sogs :
ye shes dbyings kyi klong du grol ba dang :
bdag gi las kyi 'bras bu mchis par mdzod :
gnyis pa chad mdo ni /
dmar gtor la dgra bgegs bkug
/de nyid bdud rtsir spel la /
hU~M b+h+yo :
sngon tshe che mchog pad+ma he ru yis :
khams gsum dbang bsdus srid gsum zil mnan tshe :
rdo rje rin chen pad+ma las rigs sogs :
mkha' 'gro ma sring dam can rgya mtsho yis :
so sor khas blangs gnyer len byas pa'i tshe :
ji ltar zhal bzhes tha tshig ji bzhin du :
gtor ma 'di longs rnal 'byor phrin las mdzod :
de 'og lha sa 'phrul snang steng khang du :
slob dpon chen po pad+ma 'byung gnas kyis :
mnga' bdag yab sras mtsho rgyal rje 'bangs la :
'khor ba las sgrol rtsa gsum lha tshogs kyi :
dbang dang bskyed rdzogs smin grol bkod pa'i tshe :
ma hA kA la dpal mgon bdun cu yis :
so sor khas blangs gnyer len byas pa'i tshe :
ji ltar zhal bzhes tha tshig ji bzhin du :
gtor ma 'di longs rnal 'byor phrin las mdzod :
de 'og lnga brgya snyigs ma rtsub 'gyur dus :
rnga yab pad+ma 'od kyi gzhal yas su :
slob dpon chen po pad+ma thod phreng gis :
slob ma rig 'dzin zhig po gling pa la :
snyigs ma'i 'gro 'dul gdung gsob dbang bskur tshe :
bka' srung lha mgon gter srung thams cad kyis :
so sor khas blangs gnyer len byas pa'i tshe :
ji ltar zhal bzhes tha tshig ji bzhin du :
gtor ma 'di longs rnal 'byor phrin las mdzod :
gsum pa brtan ma bskyang ba ni /
bshal chu bdud rtsir brlabs la /
b+h+yo :
dpal gyi bka' nyan bdud mo chen mo bzhi :
gnod sbyin bzhi dang sman btsun bzhi la sogs :
bod khams bstan skyong brtan ma bcu gnyis te :
chibs su sha ba rkyang dang 'brong la 'chib :
zas su gser skyems sha khrag dmar gtor rol :
las su sangs rgyas bstan pa srung ba yi :
brtan skyong ma lus 'khor dang bcas pa rnams :
'dir gshegs bka' yi gtor ma 'di longs la :
sangs rgyas bstan srungs dkon mchog dbu 'phang bstod :
sgrub po'i grogs mdzod yon bdag bar chad zlog :
bcol ba'i las rnams myur du 'grub par mdzod :
gnyis pa rta bro ni /
gtor gzhong sbubs pa'i 'og tu dam sri bkug
/rdo rje'i rgyas btab la /
hU~M:
dgra bgegs bsgral ba'i phung po skye mched la :
dkyil 'khor lha tshogs rngams brjid rol pa'i gar :
khro bo khro mos bro brdung chems se chem :
drag po sngags kyi sgra skad di ri ri :
ma mo mkha' 'gro'i gar byed shigs se shig :
mnan cing gzir ba'i las kyis don chen 'grub :
gnod byed dgra bgegs sbyor ba rgyun bcad do :
dgra bgegs 'byung po satwam b+ha ya nan :
lnga pa dngos grub blang ba ni /
hrI:
byin rlabs chu 'dzin nam mkha'i klong yangs nas :
'phags pa spyan ras gzigs dbang yab yum dang :
sras 'khor dam can bka' sdod 'khor bcas kyis :
sku gsung thugs dang yon tan phrin las kyi :
dpag yas dngos grub ma lus bstsal du gsol :
phrin las rnam bzhi lhun gyis grub pa'i dpal :
bum pa bzang po dpag bsam nor bu'i tshul :
yid bzhin bde ba chen po'i dngos grub ni :
da lta nyid du bdag la bstsal du gsol :
yang dag bla med don dam bcud kyi gter :
ci bsam re 'dod skong ba'i rin po che :
gnas skabs mthu ldan 'bras bu phun sum tshogs :
mchog dang thun mong dngos grub bstsal du gsol :
zhes dngos grub kyi rdzas la longs spyod /
dkyil 'khor dang 'brel na skabs 'dir mchod bstod mdor bsdus bya /
drug pa nongs bshags ni /
kye ma 'phags pa'i lha tshogs 'khor bcas rnams :
bdag cag ma rig lus ngag yid gsum gyis :
ma 'byor pa dang nyams pa ci mchis pa :
gnong zhing 'gyod pa'i sems kyis rab tu bshags :
yi ge brgya pa lan gsum brjod /
bdun pa gshegs bsdu ni /
bdun bskyed rten yod na brtan bzhugs dang med na gshegs bsdu spyi ltar bya /
bdag bskyed la dmigs te /
'phags pa thugs rje chen po'i dkyil 'khor nyid :
rim gyis 'dus nas 'khor tshogs gtso bo dang :
de yang sa bon la thim rim gyis yal :
smra bsam brjod med ka dag lhun 'byams ngang :
slar yang 'phags pa'i skur gsal gnas gsum du :
'bru gsum snod bcud lha sngags ye shes so :
brgyad pa mtha' rgyas la shis brjod ni /
hrI:
bskal bzang sangs rgyas kun gyi ngo bo nyid :
'gro kun thugs rjes skyob pa'i dpal gcig po :
gang la gang 'dul de la der ston pa'i :
spyan ras gzigs dbang bla ma'i bkra shis shog :
sna tshogs sprul pas 'gro kun skyob mdzad cing :
mchog dang thun mong dngos grub char ltar 'beb :
ye shes DA ki sras 'khor sgo ba'i tshogs :
dkyil 'khor lha tshogs rnams kyi bkra shis shog :
phrin las rnam bzhi thogs pa mi mnga' zhing :
gang la gang 'dul thabs sprul sna tshogs 'gyed :
ma ltar byams shing sring ltar gdung ba yi :
mkha' 'gro chos skyong rnams kyi bkra shis shog :
dus dang gnas skabs ma lus thams cad du :
sangs rgyas bstan pa rin chen dar ba dang :
skye 'gro bde ldan zag med bde bas 'tsho :
bsam pa yid bzhin 'grub pa'i bkra shis shog :
smon lam ni /
na mo :
bdag cag rdo rje slob dpon mched lcam gyis :
'phags pa'i lha tshogs bskyed rdzogs bsgrubs pa dang :
bdag gzhan dge ba ci dang ci bsags pas :
tshe gcig sangs rgyas 'khor ba dong sprugs shog :
ces dang /
ho :
rnam dag lhun grub bde ba can gyi zhing :
ma bcos spros bral longs spyod rdzogs sku'i sa :
bkod pas mdzes ldan 'od kyi zhing khams der :
bdag dang 'gro ba ma gyur sems can rnams :
spyan ras gzigs kyi zhing du skye bar shog :
ces sogs gdab bo //
'di ni don dbang bskur ba lta bu la sogs la khyer bde dang /
bsnyen sgrub kyi thun phyi ma lta bur nye bar mkho bar bsams nas gter gzhung nas btus pa yin gyi /
'di nyid rkang tshugs kyi phrin las gtang bar 'dod na gter gzhung gi las byang nyid gtong ba las sla chos mi rung zhing go mi chod pa'ang shes par bya'o //
'khor ba'i rgya mtsho las sgrol thugs rje che'i //
phrin las gru chen 'dir zhugs thar mchog gling //
don gnyis nor bu'i longs spyod che thob nas //
srid zhi'i dbul ba sel ba'i mgon gyur shog
/'di ltar rdo rje'i gsung la rang 'dod dbang za'i blos gzu lum ras chod ga la spobs kyang rin chen gter gyi mdzod du zab mo'i bka' yongs su sdud pa'i cha rkyen du med thabs med par gyur pas /
sangs rgyas pad+ma'i rjes 'jug pad+ma gar dbang 'chi med bstan gnyis gling pas bgyis pa nongs pa bshags shing dge bas 'di bstan phyogs brgyar rgyas pa'i rgyur gyur cig
/dge legs 'phel //

//
