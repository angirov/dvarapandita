@#//
dpal rta mgrin dregs pa kun sgrol las /
dregs pa bco brgyad kyi rjes gnang gi yi ge dbang gi be con zhes bya ba bzhugs so //
na mo gu ra be /
dbang drag rngams pa'i gzi brjid kyis //
sa gsum dregs tshogs zil gyis gnon //
pad+ma dbang chen la btud nas //
dregs pa'i rjes gnang 'dir gsal bya //
'di la gnyis /
sbyor ba yo byad kyi gshom /
dngos gzhi rjes gnang ji ltar bya ba'o //
dang po ni /
stegs bur rta mgrin gyi dkyil 'khor ras bris bkram pa'am ma 'byor na lha grangs kyi tshom bu bkod pa'i dbus su many+dzi la rnam rgyal bum pa dbu rgyan dar dpyang bcas pa dang dpal chen po rta mgrin gyi sku tsaka
/mdun ngos su dpal gtor /
g.yas su rwa srung /
rgyab tu mthing shog la li khris bris pa'i sngags byang /
byang du phur stegs la phur pa khro zhal dar nag gi cod pan can gzugs /
de dag gi mdun phyogs su dregs pa bco brgyad kyi tsakli 'bru snod lta bur bsham /
sman raka gtor gsum /
drag mchod bskor bsham spyi ltar bya /
mdun phyogs cung dma' bar zangs lcags kyi snod du dmar gtor zur gsum me ri dang sha khrag gi rgyan ldan che ba gcig la mtheb skyu bco brgyad kyis bskor ba'am /
rgyas par grub na dmar gtor de grangs /
yang snod gcig tu gtor chung zur gsum bco brgyad sha dum bcas bzhag
/rjes gnang 'di dbang chen dkyus su sbrel na dkyil 'khor gcig gis go bcad nas dbang rdzas rnams phyogs gcig tu bkod kyang stabs bde'o //
las bum gyis mtshon nyer mkho'i chas rnams kyang rtsa dbang ltar ro //
gnyis pa la /
thog mar dbang don sgrub cing mchod pa'ang dbang chen du bshad pa ltar la /
sngon 'gro'i skabs dbang chen dang sbrel na phur pa dkyil 'khor du bkod pa'i 'phros dang /
mi sbrel na thog mar mtshams lha gsal gdab pa'i rjes su /
dbus kyi dpal chen po'i sku la dmigs te /
dpal chen sku ni brjid dang ldan //
dkyil 'khor lha ru rab bskyed nas //
zla gam dbang gi dkyil 'khor du //
dregs pa'i gdan la bzhugs su gsol //
sa ma ya tiSh+Tha lhan /
nub kyi sngags byang la /
dpal chen gsung ni brjid dang ldan //
dkyil 'khor sngags su rab bsgoms nas //
zla gam dbang gi dkyil 'khor du //
dregs pa'i gdan la bzhugs su gsol //
sa ma ya tiSh+Tha lhan /
byang gi phur pa la /
dpal chen phur sku brjid dang ldan //
dkyil 'khor lha ru rab bsgoms nas //
zla gam dbang gi dkyil 'khor du //
dregs pa'i gdan la bzhugs su gsol //
sa ma ya tiSh+Tha lhan /
shar gyi dpal gtor la /
dpal chen gtor ma brjid dang ldan //
dkyil 'khor lha ru rab bsgoms nas //
zla gam dbang gi dkyil 'khor du //
dregs pa'i gdan la bzhugs su gsol //
sa ma ya tiSh+Tha lhan /
lho'i rwa srung la /
dpal gyi srung ba brjid dang ldan //
dkyil 'khor lha ru rab bsgoms nas //
zla gam dbang gi dkyil 'khor du //
dregs pa'i gdan la bzhugs su gsol //
sa ma ya tiSh+Tha lhan /
zhes bkod /
de nas bgegs gtor btang ba sogs cho ga'i 'gros rnams rtsa dbang ltar la bzlas pa'i skabs su rten rdzas lnga po khrag 'thung lngar lhag par gsal ba'i 'od zer spro bsdu bcas gsal sgron ltar so so'i bzlas pa dang /
bsnyen sngags la las sbyor sham ring btags pa ci 'grub bya /
chos srung gi gtor 'bul skabs su dregs pa bco brgyad kyi phrin las shig yod na 'brel chags kyang lugs 'di'i dpe rgyun ma bzhugs pas /
spro na gter kha gong 'og gang rung gi lugs dang bstun te mchod bstod gtor 'bul sogs bya'o //
gnyis pa rjes gnang dngos la /
spyi dang khyad par gyi dam tshig thub nges pa'i slob ma ha cang mi mang ba la khrus bya /
rtsa dbang gi rjes 'brel yin na mi dgos /
mig dar me tog spyi ltar sbyin /
sems bskyed gsal btab la /
de la 'dir dpal chen po'i bka' sdod mthu stobs nus pa'i drag rtsal gyis khyad par du 'phags pa sngags bdag dregs chen bco brgyad kyi rjes gnang bsgrub pa ste /
de'ang dregs chen 'di rnams ngo bo bcom ldan 'das dpal he ru ka nyid kyi ye shes sgyu 'phrul drwa ba'i rol gar kho na nyid las gzhan du ma g.yos kyang /
rnam pa gdug cing gtum pa'i dregs pa rang rgyud pa'i tshul du ston pa'i tshe na'ang dpal he ru ka'i zhal mthong zhing srog ye shes su byin gyis brlabs /
tha tshig gnyan po'i bkar btags te gsang ba'i dkyil 'khor chen por bkod par mdzad pas las las grub pa'i chos srung khyad par can yin pa'i phyir drag shul gyi cho 'phrul chen pos sangs rgyas kyi bstan pa gnyan po srung ba dang /
dkon mchog gsum gyi sku dgrar gyur cing sems can gyi bde skyid 'phrog par byed pa'i mi dang mi ma yin gang gdug pa can mtha' dag sngon gyi thugs dam dbang gis tshar gcod cing rnal 'byor dam tshig ldan pa rnams kyi sdongs grogs mdzad pa dang /
phrin las rnam bzhi thogs med du sgrub pa'i phyir na gsang sngags 'chang ba rnams kyis brten sgrub mchod pa'i las rim la brtson pa shin tu gal che ba yin zhing /
de ltar bgyi ba la thog mar rjes gnang thob dgos pas 'dir stobs ldan dregs pa bco brgyad kyi rjes su gnang ba sgrub pa la thog mar zhu ba'i yon du dmigs te maN+Dal dbul ba zhu /
zhes maN+Dal dbul gzhug
/bla ma dang gnyis su med pa'i rta mchog dbang gi rgyal po'i dkyil 'khor rtsa gsum rgyal ba sras dang bcas pas bskor te bzhugs pa'i spyan sngar /
bdag gzhan mkha' khyab kyi yid can mtha' dag byang chub snying po la mchis kyi bar skyabs su 'gro ba'i 'dun pas 'di'i rjes zlos mdzod /
bdag dang khams gsum sems can rnams //
bla ma rnams la skyabs su mchi //
yi dam lha la skyabs su mchi //
mkha' 'gro'i tshogs la skyabs su mchi /
khyed rnams thugs rjes dgongs nas kyang //
byin gyis brlab cing bskyab mdzad gsol //
lan gsum /
pha mar gyur pa'i sems can thams cad kyi don du bdag gis sangs rgyas kyi go 'phang 'thob par bya /
de la gnas skabs thar lam sgrub pa'i gegs su gyur pa thams cad tshar bcad cing mthar thug yid can mtha' dag sangs rgyas kyi sa la 'god par bya'o snyam du sems bskyed pa 'di'i rjes zlos mdzod /
bdag gis sems can thams cad kyi don du dpal rta mgrin gyi go 'phang 'thob par byas nas /
bdag la gnod par byed cing 'tshe ba thams cad snying rje chen pos log rtog bcom ste bde gshegs kyi sa la dgod par bya'o //
lan gsum /
tshogs kyi zhing de dag gi spyan sngar phyag 'tshal zhing mchod pa 'bul ba sogs yan lag bdun pa'i dmigs 'dun rtse gcig pas 'di'i rjes zlos /
pad+ma dbang chen lha tshogs la :
gus pas phyag 'tshal mchod pa 'bul :
sdig pa thams cad so sor bshags :
chos kyi 'khor lo bskor bar bskul :
dge ba kun la rjes yi rang :
bdag la gnyis med byin rlabs gsol :
lan gsum /
rang rang gi spyi bor bla ma dang gnyis su med pa'i dpal rdo rje sems dpa' he ru ka yab yum rgyan cha lugs gsal rdzogs su bzhugs pa la mos gus byas pas sbyor mtshams nas bdud rtsi'i rgyun babs /
spyi bo nas zhugs te lus kyi nang thams cad bkrus pas thog med nas bsags pa'i sdig sgrib nad gdon thams cad dag par bsam la yi ge brgya pa lhan cig gsung bar zhu /
yig brgya gsum mam bdun brjod /
spyi bo'i rdor sems 'od du zhu nas rang rang la thim par mos shig
/de nas chos thams cad kyi srog rtsa so byang sngags gsum gyis bsdus pa'i sdom pa dam tshig spyi dang khyad par rdo rje theg pa'i 'dul ba nas gsungs pa'i rigs lnga'i sdom pa thun mong dang thun mong ma yin pas mtshon /
rtsa ba dang yan lag gi dam tshig mtha' dag legs par blangs nas tshul bzhin du bsrung snyam pas 'di'i rjes zlos /
sras bcas sangs rgyas thams cad dang //
sogs rtsa dbang nang gsal ltar lan gsum bya /
sngar byin pa'i me tog de nyid tshe rabs sngon nas 'brel ba'i rigs mchog lhag pa'i lha la phog par shog cig snyam pas 'di'i rjes zlos dang bcas te 'dor 'tshal /
pra tIts+tsha ho :
zhes tshom bu'i dkyil 'khor du 'dor du gzhug la me tog re zhig tshags bya'o //
mig dar gyis mtshon te ma rig pa'i bag chags kyi sgrib g.yogs bsal bar mos shig
/badzra pa sh+ya ho /
rten dang brten par bcas pa'i dkyil 'khor mngon sum bzhin du mjal bar mos shig
/ces mig dar bsal la mthong ba bstan /
des rjes gnang gi sngon 'gro'i chos rnams grub nas /
dngos gzhi'i thog mar gnyen po stobs kyi lha 'di bzhin du gsal 'debs pa zhu /
stong pa'i ngang las khyed rang rnams gang du gnas pa'i go sar pad+ma nyi zla dregs pa pho mo bsnol ba'i gdan gyi steng du khyed rang rnams skad cig gis dpal chen rta mgrin zhal gsum phyag drug pa /
zhabs bzhi gyad chen po'i 'dor thabs su bgrad pa /
sku dang rtsa zhal dmar smug g.yas dkar g.yon dmar zhing mdangs 'od 'tsher ba /
phyag g.yas gsum gyis rdo rje'i tho ba gdengs shing g.yon gsum sdigs mdzub sgreng ba'i rtse las bskal me 'bar ba /
ral pa kham nag srid rtser sgreng ba'i gsebs nas rta mgo ljang gu rta skad drag tu 'tsher ba gsum phyung pa'i steng du sku gsung thugs kyi bya khyung dkar dmar mthing gsum rngam brjid du lding ba /
spyan dgu nyi zla ltar 'khyil zhing sma ra smin ma ba spu'i khung bu thams cad nas ye shes kyi me 'od 'phro ba /
dur khrod rus pa'i chas thams cad kyis brgyan cing gtum zhing rngam la 'jigs pa'i bdag nyid can gyi pang du yum pad+ma gzi ldan ma dmar mo 'khor lo dang thod khrag 'dzin cing dur khrod kyi chas thams cad kyis brgyan pa dang mnyam par sbyor ba /
khams gsum gyi dregs pa can mtha' dag dbang du sdud cing zil gyis gnon pa'i che btsan chen por gyur par sgoms shig
/slob dpon yang khyed rang rnams kyis bsgoms pa dang 'dra ba'i dpal rta mgrin dbang chen lus kyi lha rnams dang bcas par gsal ba la mos gus byas pas /
rdo rje bdud rtsi bum pa'i chu rgyun gyis khyed rang gi spyi bo nas khrus byas shing dbang bskur bar sgoms shig
/hU~M:
zla gam dbang gi dkyil 'khor du :
dug lnga rnam par dag pa yi :
ye shes lnga yi dbang mchog 'di :
rgyal ba'i sras po khyod la bskur :
oM sarba ta thA ga ta a b+hi She ka te sa ma ya shrI ye hU~M:
zhes rnam bum mgor bzhag bum chu sbyin /
de ltar bum pa'i chus dbang bskur pas dug lnga rnam par dag nas ye shes lnga mngon du gyur par mos shig
/dbu rgyan dang dar dpyang me tog bcas mgor bzhag la /
rig pa'i don ldan me tog brgyus //
chos nyid dar gyi rgyan btags te //
che ba'i yon tan rdzogs pa'i dbang //
skal ldan khyod la dbang bskur ro //
de ltar dbu rgyan dang me tog cod pan spyi bor bcings pas bde gshegs rigs lnga'i sku thob par mos shig
/sku rten dpal chen bud+d+ha he ru ka dngos su gsal ba khyod rang gi dpral bar thim par mos shig
/dpal chen tsakli dpral bar bzhag ste /
zla gam dbang gi dkyil 'khor nas //
gti mug rnam par dag pa yi //
dpal chen sku yi dbang mchog 'di //
rgyal ba'i sras po khyod la bskur //
kA ya a b+hi Shiny+tsa oM/
zhes dang rtsa sngags brjod /
sngags byang mgrin par gzung la /
sngags byang pad+ma he ru ka dngos su gsal ba khyod rang gi mgrin par thim par mos /
zla gam dbang gi dkyil 'khor nas //
'dod chags rnam par dag pa yi //
dpal chen gsung gi dbang mchog 'di //
rgyal ba'i sras po khyod la bskur //
wA ka a b+hi Shiny+tsa AH
rtsa sngags brjod /
dpal gtor snying gar bkod de /
dpal gyi gtor ma badzra he ru ka dngos su gsal ba khyed rang gi snying gar thim par mos //
zla gam dbang gi dkyil 'khor 'dir //
zhe sdang rnam par dag pa yi //
dpal chen thugs kyi dbang mchog 'di //
rgyal ba sras po khyod la bskur //
tsit+ta a b+hi Shiny+tsa hU~M/
rtsa sngags brjod /
rwa srung lte bar bzhag la /
rwa srung rdzas rgod rat+na he ru ka dngos su gsal ba khyed rang gi lte bar thim par mos /
zla gam dbang gi dkyil 'khor du //
nga rgyal rnam par dag pa yi //
dpal chen yon tan dbang mchog 'di //
rgyal ba'i sras po khyod la bskur //
gu Na a b+hi Shiny+tsa swA/
rtsa sngags brjod /
rdzas rgod slob ma'i lus la 'thor /
shu thor sogs yod na byug go
/phur pa gsang gnas su gtugs la /
phur bu karma he ru ka dngos su gsal ba khyed rang gi gsang gnas su thim par mos /
zla gam dbang gi dkyil 'khor du //
phrag dog rnam par dag pa yi //
dpal chen phrin las dbang mchog 'di //
rgyal ba'i sras po khyod la bskur //
karma a b+hi Shiny+tsa hA/
rtsa sngags brjod /
phur pa steng 'og phyogs mtshams su 'dril zhing rdeg tshul byar gzhug go
/de nas dregs pa'i tsakli rnams dang gdab phur slob dpon gyi mdun du bzhag
/gtor chung dang sha dum re re bzhin bshams pa nang mchod kyis bran la /
de nas dregs pa can bco brgyad dam la btags shing bka'i srung mar gtad pa'i rjes gnang bya ba yin pas /
slob dpon dang khyed rang gnyis ka dpal chen po rta mchog he ru ka'i gsal snang dang nga rgyal brtan po la rtse gcig tu gnas pa'i mdun du /
ya las gshin rje sngon po dbyug to thod khrag 'dzin cing snying gar srog yig ya sngon pos mtshan par gyur /
phur pa blangs la /
phur pa'i stod dpal chen po'i sku la smad lcags phur zur gsum pa mgar gyi sol mal nas phyung pa lta bur gyur pa de 'dril bas kho'i srog thob par gyur /
ces bsam la phur pa 'dril zhing rtsa sngags sham du /
sa ma ya /
dzaHhU~M baM hoH
ya ma ya /
trig nan /
ya ma ya /
hur thum dza /
ya ma ya /
mA ra ya /
ya ma ya /
rtsa sbur srog nan snying gzir /
breng shag yaM rbad /
ces dam la btags /
oM A hU~M/
gsum gyis gtor ma byin brlab /
ya ma ya /
i daM ba liM ta kha kha khA hi khA hi /
lan gsum gyis 'bul la de nyid gtor chen du blug
/gshin rje'i gzugs slob ma'i lag tu gtad la /
hU~M/
dpal chen pad+ma he ru ka
/dregs pa 'joms pa'i mthu rtsal can /
khyod la gshin rje bran du gtad //
dbang du sdus la zil gyis gnon //
des phyin chad thams cad la 'gres sbyar shes par bya ste /
mdun du ma las ma mo dmar nag ral pa can gri gug thod khrag 'dzin pa'i snying gar srog yig ma dmar nag gis mtshan par gyur /
phur bu'i 'dril zhing dam bzhag dang gtor 'bul rnams gong dang 'dra ba las so so'i srog sngags brje dgos pas /
ya ma ya zhes pa'i tshab tu 'dir /
ma ma ru lu /
zhes sbyar /
ma mo'i tsakli gtad la /
hU~M/
dpal chen pad+ma he ru ka
/dregs pa 'joms pa'i mthu rtsal can /
khyed la ma mo bran du gtad //
dbang du sdus la zil gyis gnon //
mdun du a las lha'i ded dpon dkar po rdo rje dar mdung 'dzin pa'i snying gar srog yig a dkar pos mtshan par gyur /
sngags /
de ba a sbyar la dam bzhag gtor 'bul bya /
lha'i tsakli gtad la /
hU~M/
dpal chen pad+ma he ru ka
/dregs pa 'joms pa'i mthu rtsal can /
khyed la lha 'di bran du gtad //
dbang du sdus la zil gyis gnon //
mdun du du las mu stegs dbang phyug chen po thal skya g.yas rtse gsum g.yon thod khrag 'dzin pa'i snying gar srog yig du thal skyas mtshan par gyur /
sngags /
tirti ka sbyar la dam bzhag gtor 'bul dang /
gzugs gtad la /
hU~M/
dpal chen pad+ma he ru ka
/dregs pa 'joms pa'i mthu rtsal can /
khyed la mu stegs bran du gtad //
dbang du sdus la zil gyis gnon //
mdun du k+Sha las gnod sbyin ser po g.yas dar mdung g.yon ne'u le 'dzin pa'i snying gar srog yig k+Sha ser pos mtshan par gyur /
sngags /
yak+Sha k+Sha sbyar la dam bzhag gtor 'bul dang /
gzugs gtad la /
hU~M/
dpal chen pad+ma he ru ka
/dregs pa 'joms pa'i mthu rtsal can /
khyed la gnod sbyin bran du gtad //
dbang du sdus la zil gyis gnon //
mdun du tsa las rgyal po dmar po sag zhu gyon pa gri mdung 'dzin pa'i snying gar srog yig tsa dmar pos mtshan par gyur //
sngags /
rA tsa tsa sbyar la dam bzhag gtor 'bul dang /
gzugs gtad la /
hU~M:
dpal chen pad+ma he ru ka
/dregs pa 'joms pa'i mthu rtsal can /
khyed la rgyal po bran du gtad //
dbang du sdus la zil gyis gnon /
mdun du dza las srog bdag dmar po g.yas gri gug g.yon zhags pa 'dzin pa'i snying gar srog yig dza dmar pos mtshan par gyur /
sngags /
shu la dza sbyar bas dam bzhag gtor 'bul dang /
gzugs gtad la /
hU~M/
dpal chen pad+ma he ru ka
/dregs pa 'joms pa'i mthu rtsal can /
khyod la srog bdag bran du gtad //
dbang du sdus la zil gyis gnon //
mdun du tri las 'gong po khu le lag dgu ljang nag lag dgus ral gri 'dzin pa'i snying gar srog yig tri ljang nag gis mtshan par gyur /
sngags /
haM shaM tri sbyar la dam bzhag gtor 'bul dang /
gzugs gtad la /
hU~M/
dpal chen pad+ma he ru ka
/dregs pa 'joms pa'i mthu rtsal can /
khyod la 'gong po bran du gtad //
dbang du sdus la zil gyis gnon //
mdun du ra las srin po dud kha g.yas ral gri g.yon thod khrag 'dzin pa'i snying gar srog yig ra nag pos mtshan par gyur /
sngags /
rak+Sha ra sbyar la dam bzhag gtor 'bul dang /
gzugs gtad la /
hU~M/
dpal chen pad+ma he ru ka
/dregs pa 'joms pa'i mthu rtsal can /
khyod la srin po bran du gtad //
dbang du sdus la zil gyis gnon //
mdun du ha las bdud nag po g.yas lag pa bsgrad cing g.yon rlid bu 'dzin pa'i snying gar srog yig ha nag pos mtshan par gyur /
sngags /
ru tra ha sbyar la dam bzhag gtor 'bul dang /
gzugs gtad la /
hU~M/
dpal chen pad+ma he ru ka
/dregs pa 'joms pa'i mthu rtsal can /
khyod la bdud po bran du gtad //
dbang du sdus la zil gyis gnon //
mdun du tri las dge bsnyen dud ka satwa gri dang ra'i rgyal mtshan 'dzin pa ra skyes la zhon pa'i snying gar srog yig tri dud kas mtshan par gyur /
sngags /
badzra sA d+hu tri sbyar la dam bzhag gtor 'bul dang /
gzugs gtad la /
hU~M/
dpal chen pad+ma he ru ka
/dregs pa 'joms pa'i mthu rtsal can /
khyod la dge bsnyen bran du gtad //
dbang du sdus la zil gyis gnon /
mdun du ru las dam sri dkar po ban+d+he'i gzugs can snying phreng 'khor lo 'dzin pa'i snying gar ru dkar pos mtshan par gyur /
sngags /
ru tra ru sbyar la dam bzhag gtor 'bul dang /
gzugs gtad la /
hU~M/
dpal chen pad+ma he ru ka
/dregs pa 'joms pa'i mthu rtsal can /
khyod la dam sri bran du gtad //
dbang du sdus la zil gyis gnon /
mdun du ra las gza' bdud nag po mgo bo dgu pa bya rog mgo dang bcu /
g.yas chu srin gyi rgyal mtshan /
g.yon ra'i mda' gzhu 'dzin pa'i snying gar srog yig ra nag pos mtshan par gyur /
sngags /
biSh+Nu ra sbyar la dam bzhag gtor 'bul dang /
gzugs gtad la /
hU~M/
dpal chen pad+ma he ru ka
/dregs pa 'joms pa'i mthu rtsal can /
khyod la gza' bdud bran du gtad //
dbang du sdus la zil gyis gnon /
mdun du pa las dmu bdud smug nag dmu zhwa gyon pa dmu bshos lag tu bzung ba'i snying gar srog yig pa smug nag gis mtshan par gyur /
sngags /
mun mun pa sbyar la dam bzhag gtor 'bul dang /
gzugs gtad la /
hU~M/
dpal chen pad+ma he ru ka
/dregs pa 'joms pa'i mthu rtsal can /
khyod la dmu bdud bran du gtad //
dbang du sdus la zil gyis gnon //
mdun du tri las bgegs kyi rgyal po sngo skya rtse gsum la phug 'dzin pa'i snying gar srog yig tri sngo skyas mtshan par gyur /
sngags /
bi nA ya ka tri sbyar la dam bzhag gtor 'bul dang /
gzugs gtad la /
hU~M/
dpal chen pad+ma he ru ka
/dregs pa 'joms pa'i mthu rtsal can /
khyod la bgegs 'di bran du gtad //
dbang du sdus la zil gyis gnon //
mdun du dza las btsan dmar po ral gri mdung dar 'dzin pa'i snying gar srog yig dza dmar pos mtshan par gyur /
sngags /
a b+hi shu la dza sbyar la dam bzhag dang gtor ma 'bul /
gzugs gtad la /
hU~M/
dpal chen pad+ma he ru ka
/dregs pa 'joms pa'i mthu rtsal can /
khyod la btsan 'di bran du gtad //
dbang du sdus la zil gyis gnon //
mdun du tri las the'u rang dkar po ber ka dang rlid bu 'dzin pa'i snying gar srog yig tri dkar pos mtshan par gyur /
sngags /
tri du nan tri sbyar la dam bzhag gtor 'bul dang gzugs gtad la /
hU~M/
dpal chen pad+ma he ru ka
/dregs pa 'joms pa'i mthu rtsal can /
khyod la the'u rang bran du gtad //
dbang du sdus la zil gyis gnon //
mdun du phuHlas klu bdud nag po sbrul zhags nad rkyal 'dzin pa'i snying gar srog yig phuHnag pos mtshan par gyur /
sngags /
nA ga ra tsa phuHsbyar la dam bzhag gtor 'bul bya /
gzugs gtad la /
hU~M/
dpal chen pad+ma he ru ka
/dregs pa 'joms pa'i mthu rtsal can /
khyod la klu 'di bran du gtad //
dbang du sdus la zil gyis gnon //
de ltar dregs pa bco brgyad re re bzhin dam la bzhag cing gtor ma sbyin te bran du gtad pas khyod rang rnams la gus pa chen pos ci bgyi'i bka' nod par zhal gyis bzhes par mos shig
/des ni dregs pa can rnams kyi srog la dbang thob cing dregs byed mtha' dag dbang du 'du bar 'gyur ba yin pas /
dam tshig tu lta ba chos nyid kyi gding /
sgom pa yi dam lha'i gsal snang dang ma bral ba'i ngang nas dregs pa rnams kyi bla rdo gtar bzung ba dang /
rtag tu mchod bstod gsol kha la brtson cing rang don dang gal chung la rbad bskul gyis las la mi bskul ba sogs spang blang gi gnad dang ldan par bya dgos so //
zhes gdams la shis pa brjod /
dam tshig bsgrag bzung /
gtang rag sogs spyi ltar bya /
rjes gtor chen dregs pa rnams la rang sngags khA hi bcas kyis 'bul /
mchod pa dang bstod bskul ci rigs pa bya zhing 'dod pa'i don la gsol ba btab ste gshegs su gsol /
tshogs la rol zhing lhag ma gtang ba sogs rtsa dbang du bshad pa ltar byas pas grub bo //
dregs can mtha' dag dbang du 'dus //
'gal byed dam nyams cham la phab //
bstan pa'i dbu 'phang dgung du bstod //
gsum po 'di ni mnyam du shog
/ces pa 'di'ang zab chos 'di nyid 'phel zhing rgyas pa'i sgor 'gyur ba'i lhag pa'i bsam pas gter gzhung gi dgongs pa dang bla ma'i phyag bzhes ji ltar bar pad+ma gar dbang phrin las 'gro 'dul rtsal gyis tsa 'dra rin chen brag gi dben khrod kun bzang bde chen gling du bgyis pa dge legs 'phel //

//
