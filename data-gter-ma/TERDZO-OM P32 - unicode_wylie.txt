oM swasti /
'jig rten mgon po'i thugs mtsho las //
rab 'khrungs dbyangs can zla ba ni //
'gro blo'i rmongs mun bsal mdzad der //
btud nas sgrub thabs mdo tsam bshad //
'dir 'phags ma dbyangs can ma'i sgrub thabs dang 'brel bar rjes gnang gi cho ga sgrub pa la gsum ste /
sbyor ba yo byad kyi gshom dang /
dngos gzhi sgrub pa'i thabs /
rjes gnang gi cho ga'o //
dang po yo byad bsham pa ni /
dben zhing yid dang mthun pa'i gnas su dus tshes bzang po la stegs bu gru bzhi khru do ba ba byung lngas byug
/gur gum /
gla rtsi /
gi'u wang /
tsan+dan bzhi mnyam par sbyar bas gtor /
de'i steng du maN+Dal lta bu'i gzhi la ba dkar dmar gang rung gi dkar gsum dang sbrang rtsi bzhi mnyam rnams sbyar bas pad+ma 'dab ma brgyad pa dbus su hrIM dang 'dab ma brgyad la dbyangs yig bcu drug bkod pa bris la /
'bras dkar gyi phye mas ri mo'i steng nas mnan te 'khor lo'i rnam pa gsal por 'ong ba bya /
dkar gsum mngar gsum bzhi mnyam sbyar ba'i zan gyi ting lo ba mar sbrang rtsi dang sbyar bas bkang ba sdong bu dang bcas pa dgu'am slob ma'i grangs mnyam dbus dang 'dab ma brgyad la bkod /
mdun du dkar gtor che chung gnyis dang changs bu'i gtor ma yang bsham /
mchod pa gtsang zhing bzang ba rgya cher bsham mo //

//gnyis pa sgrub pa'i thabs la /
gtsang sbra la gnas shing khrus byas nas bde ba'i stan la 'dug ste /
skyabs sems dang tshad med bzhi rnams sgom pa sngon du btang nas /
swa b+hA bas stong par sbyang /
stong pa'i ngang las gnas khang lha dang drang srong dri za grub pa'i tshogs kyis brten pa'i gzhi /
ri bo nags tshal sman ljongs nyams dga' ba'i dbus /
'o ma'i rgya mtsho dkar la dwangs pa'i nang du /
paM las pad+ma dkar po'i sdong po 'dab ma rgyas pa dang /
a las zla ba'i dkyil 'khor gyi steng du /
hrIMHdkar po las sgra dbyangs lha mo dbyangs can ma sku mdog dkar mo zhal gcig phyag gnyis ma /
zhi 'dzum mdzes pa'i nyams can bcu drug lon pa'i lang tshos sgeg pa /
nu 'bur mtho zhing rked skabs phra ba /
tsog pu'i 'dug stangs can /
phyag g.yon pas bai DUr+Ya'i rgyud mangs 'dzin cing /
g.yas pa'i phyag sor gyis bskul bas sgra dbyangs rgya mtsho sgrub pa /
gnag snum li ba'i dbu skra phyed ltag par bcings shing lhag ma thur du grol ba /
zla tshes kyis gtsug na mdzes shing pad dkar phreng ba'i thod bcings dang rin po che sna tshogs pas skra'i zar bu mdzes pa /
dar dkar po'i stod g.yogs dang dbang po'i gzhu ltar bkra ba'i smad dkris can /
nor bu rin po che sna tshogs pa'i rgyan phreng dang g.yer kha'i drwa ba la sogs pas brgyan pa /
'od zer mu med pa 'phro zhing zla ba'i rgyab yol can snang la rang bzhin med pa'i skur gyur /
rang gi snying chu shing gi me tog ltar mgo thur du 'phyang ba de nyid gyen du langs pa ut+pal dmar po kha 'bus pa'i rnam pa can du gyur pa'i nang du zla ba la oM dkar po /
rlung cung zad phyir bsal /
oM gyi nA da las 'od zer dkar po 'phros sna bug g.yas nas thon /
lho phyogs rgya mtsho'i 'gram rig pa 'dzin pa dga' ba'i tshal nas bsgoms pa dang 'dra ba'i lha mo dbyangs can ma bzhugs pa'i shangs bug g.yon nas zhugs /
thugs ka nas ngo bo ye shes pa la rnam pa dbyangs can gyi 'khor lo 'od zer   dkar po /'bar ba spyan drangs te shangs bug g.yas nas thon /
ston ka'i zla ba shar ba ltar skad cig gis byon te mdun gyi nam mkhar bzhugs pa la mchod sprin mkha' khyab tu spel bas mchod par bsam la /
oM prI tI de bI di bya puSh+pe hU~M/
de bzhin du sbyar bas /
d+hU pe /
gan+d+he /
nai bid+yA/
A lo ke
/bi le pA ni hU~M zhes pas mchod /
oM prI tI de bI me hrIHSh+Ti tiSh+Tha hrIMH
zhes shub bur brjod nas dbugs nang du rngub /
'khor lo 'od du gyur pa sna bug g.yon nas zhugs snying ga'i oM la thim /
oM yongs su gyur pa las dbyangs can gyi 'khor lo pad+ma 'dab brgyad dkar zhing 'tsher ba'i lte bar zla ba la hrIMH
'dab ma brgyad la mdun nas g.yas skor du dbyangs kyi yi ge gnyis gnyis 'khod pa mar me'i phreng ba ltar 'bar ba'i 'od kyis lus thams cad khyab /
mi shes pa'i mun pa bsal /
shes bya thams cad la chags thogs med pa'i blo gros kyi snang ba rgyas par gyur /
ces brjod cing yun ring du bsgom /
bzlas pa ni /
'khor lo'i dbus kyi hrIMHlas hrIMHmched zhal nas thon /
de'i 'od zer gyis 'khor 'das kyi yon tan thams cad bsdus hrIMHla 'dres /
lte ba nas zhugs te 'khor lo'i dbus kyi hrIMHla thim pas /
bdag nyid gang 'dod pa'i yul des lus gang bar bsam zhing sngags phreng mgal me ltar 'khor ba la dmigs te hrIMHgi bzlas pa rtse gcig tu bya zhing /
thun 'jog khar sngags phreng snying ga'i hrIMHla thim hrIMHgi 'od kyis gang 'dod pa'i shes rab de nyid lan gsum du bsdus pas lus khengs par dmigs /
thun mtshams su 'og nas 'byung ba ltar gtor ma 'bul /
phyogs thams cad las rnam par rgyal ba'i shes rab bstsal du gsol /
zhes gsol ba gdab /
yi ge brgya pa sogs rjes kyi bya ba rnams byas la thun mtshams la 'jug
/thun mtshams su yi dam khro bo 'jam dpal dang mi g.yo ba lta bu'i bsnyen pa dang /
dzam+b+ha la'i chu sbyin yang ma chag par bya /
de ltar thun bzhir brtson pa chen pos mi tshig gis bar ma chod par bzlas pa 'bum phrag gcig dang nyi khri lnga stong bzla bar bshad pa /
da lta bzhi 'gyur du byed dgos pas 'bum phrag lnga'o //
de nyid lan gsum du bskyar bas grangs bsnyen rdzogs pa yin no //
de las grub pa'i mtshan ma rnams kyang rim bzhin mthong bar 'gyur ro //
!
//gsum pa rjes gnang gi cho ga ni /
thog mar bgegs bskrad /
bdag bskyed bzlas pa'i mthar thug pa sngar bzhin byas nas /
mdun gyi dkyil 'khor a mr-itas bsang /
swa b+hA bas sbyang /
stong pa'i ngang las hU~M yig las byung ba'i srung 'khor gyi dbus su oM yongs su gyur pa las dbyangs can gyi 'khor lo zhes pa nas /
mar me'i phreng ba ltar 'bar ba'o //
zhes pa'i bar tshig zur bsgyur bas bsgoms la 'khor lo yig 'bru dang bcas pa las 'od zer 'phros /
lho phyogs rgya mtsho'i 'gram rig pa 'dzin pa dga' ba'i tshal zhes pa nas /
bi le pA ni hU~M gi bar gong bzhin /
dzaHhU~M baM hoH
'khor lo dam tshig pa dang gnyis su med par gyur /
oM prI tI de bI hrIMH
a A i I u U r-i r-I l-i l-I e ai o au aM aH
zhes brgya rtsa brgyad bzlas /
'khor lo de nyid gzhal yas khang dang bcas pa'i lha mo'i skur gyur /
mchod pa rnams bsang sbyang byin gyis brlabs la /
oM swa ra swa tI de bI sa pa ri wA ra ar+g+haM pra tIts+tsha swA hA/
de bzhin du shab+da'i bar sbyar bas mchod cing /
spro na rin chen bdun 'dod yon lnga bkra shis rtags rdzas la sogs pas kyang mchod /
bstod pa ni /
spyan ras gzigs dbang zhal gyi mche ba'i rtse las mngon sprul zhing //
zhes sogs bram ze phur bus bstod pa dang /
mchog dga'i rang bzhin lha mo ni //
yon tan rgya mtsho'i gling na bzhugs //
rgyal ba sras bcas kun gyi yum //
dbyangs can ma la phyag 'tshal lo //
zhes dang /
mkhyen bzang rab tu rgyas pa'i pad+ma dang //
thugs rje dri med zla ba'i gdan la 'gying //
sgra dbyangs rgya mtsho'i pi wang gsung snyan gyis /
khams gsum dbugs 'byin lha mo khyod la bstod //
ces sogs tshig don phun sum tshogs pa'i bstod pa ci shes kyis bstod do //
gtor ma bsang sbyang 'bru gsum nyer gcig gis byin gyis brlabs la /
oM swa ra swa tI sa pa ri wA re b+h+yaH
oM a kA ro sogs dang /
kha 'bar ma'i sngags lan bdun gyis lha mo dbyangs can ma la phul /
chu gnyis nyer spyod kyis mchod /
sngar bzhin bstod nas /
mchod sbyin gtor ma 'di bzhes la //
sogs nas /
yid la 'dod pa kun 'grub mdzod //
ces pa'i bar dang /
'phags ma dbyangs can ma bdag la thugs brtse bar mdzad du gsol /
phyogs thams cad las rnam par rgyal ba'i shes rab dang blo gros spobs pa phun sum tshogs pa bstsal du gsol /
gtor ma gnyis pa yang sngar bzhin byin gyis brlabs te /
nor rgyun ma 'khor bcas spyan drangs /
oM bA su d+hA ri hU~M swA hA/
oM pra ka ra dza me swA hA/
zhes bdun gyis phul /
bdag dbyangs can ma sgrub pa la phrag dog dang bar chad ma mdzad par nor 'phel bar mdzad du gsol /
zhes 'dod don gsol /
changs bu'i gtor ma gong bzhin byin gyis brlabs /
kha 'bar ma'i sngags bdun gyis 'byung po thams cad la bsngo /
de bzhin gshegs pa bzhi'i mtshan brjod /
srid gsum 'byung po'i tshogs kyis mchod sbyin gyi gtor ma rgya chen po 'di bzhes la sgrub pa la bar gcod ma mdzad cig
/dkar phyogs skyong ba rnams kyis bar chad bsrung zhing dngos grub stsol ba'i mthun rkyen mdzod cig ces 'dod don gsol /
de nas slob ma rnams khrus byas /
stan gtsang ma la tsog pur 'dug tu bcug la /
bgegs bskrad pa rnams byas /
mtshams sbyor gyi khyad par /
'dir 'phags ma ngag gi dbang phyug dbyangs can ma zhes bya ba 'di nyid /
nang gsang ba sngags kyi tshul dang sbyar na rje btsun 'jam pa'i dbyangs kyi gsang ba'i yum ste /
gshin rje gshed skor gyi gzhung du mar /
rdo rje dbyangs can ma yis 'khyud //
ces sogs gsungs shing /
dpal mgon 'phags pa klu sgrub kyis /
'jam dpal dbyangs dang 'phags ma zhal sbyor gyi sgrub thabs blo gros 'phel ba zhes bya ba mdzad pa sogs rgyu mtshan mang du snang zhing /
phyi ltar na phyi rol mu stegs kyi lhar grags pa yang /
'phags pa spyan ras gzigs dbang phyug gis snyigs ma lnga bdo ba'i sems can rnams sangs rgyas dang byang chub sems dpas mi 'dul bar /
phyi rol pa'i lha'i gzugs dang rtags dang mtshan mas 'dul bar gzigs nas /
lha sarba dz+nyA zhes bya ba'i ting nge 'dzin la snyoms par zhugs so //
de nas 'phags pa'i sku'i cha shas las 'jig rten gyi lha chen po gsum dang nyi zla la sogs pa rnams sprul zhing /
khyad par mche ba'i rtse nas lha mo 'di byung ngo //
zhes za ma tog bkod pa'i mdo las 'byung zhing /
lha mo 'dis rjes su bzung ba'i grub chen bram ze phur bus mdzad pa'i bstod pa las kyang /
spyan ras gzigs dbang zhal gyi mche ba'i rtse las mngon sprul zhing //
zhes sogs gsal bar 'byung bas /
rje btsun spyan ras gzigs kyi sku dang ye shes kyi cha shas yin cing /
phyi rol pa rnams tshangs pa'i bu mor 'dod pa sogs ni gang la gang 'dul gyi sprul sku'i bkod pa bsam gyis mi khyab par snang ngo //
de yang sangs rgyas mya ngan las 'das nas lo bzhi brgya na 'phags pa klu sgrub byon /
des dbu sbyin par btang ba'i 'og tu /
rgya gar gyi yul dbus su rgyal po nyi ma rnam par gnon pa zhes bya ba sa thams cad la dbang byed pa zhig byung /
de nyid rgyal por dbang bskur ba po bram ze mdun na 'don ni bram ze shaM ku yin la /
slob dpon 'di phyi rol gyi rig byed kyi mtha' gsang ba smra ba'i grub mtha' 'dzin pa yin skad /
de rgyal po'i mchod gnas mdzad cing lhan cig tu gnas so //
skabs der lo bcu gnyis char ma babs pas mu ges nyen pa na /
de dang mi ring ba'i sa zhig na so na ri zhes pa'i mtsho me tog sna tshogs bkra ba klu nor rgyas kyi bu gnas pa zhig yod pa las /
mi rnams kyis mtsho de'i pad+ma'i rtsa ba blangs nas zos pas mu ge thub bo //
de'i tshe rgyal po 'khor bcas kyi mtsho de blta bar byon nas rgyal pos slob dpon la mtsho la gnas pa'i klu de ston par bskul ba las /
slob dpon gyis de mthong ba'i dug can yin pas bstan pa mi legs zhes gsungs kyang nan gyis bskul lo //
der slob dpon gyis ku ru kul+le'i rig sngags kyis bkug pas mtsho nang nas rin po che'i gdugs kyis mtshon par nor rgyas kyi bu mngon du snang bar gyur pa las /
klu'i gzi brjid dang mthong ba'i dug gis mi dang dud 'gro rnams brgyal zhing myos /
rgyal po yang skrags te klu gtong bar zhus pas /
slob dpon gyis skrod pa'i sngags dang phyag rgya bstan pas slar rang gi gnas su song ngo //
de nas dug gzhil ba'i cho ga mdzad pas sems can brgyal ba thams cad sngar bzhin sos so //
de lta bu'i nus pa phun sum tshogs pa'i slob dpon des byang phyogs kyi rgyud dang /
lho phyogs kyi rgyud du brtsams pa'i bstan bcos gnyis yod pa las /
'di'i sgrub skor ni snga ma la don dang phyi ma na tshig don gnyis ka gnas par grags so //
de lta bu'i bram ze phur bu ni 'phags ma nyid kyis dngos su rjes su bzung zhing ngag gi dbang phyug grub pa yin la /
de nas slob dpon gtum po'i sde /
mchod sdong seng ge sogs rim bzhin brgyud pa las 7kun mkhyen chen po ngag gi dbang phyug tshul khrims blo gros la bka' babs pa sogs ring brgyud rnam par dag pa mang du 'dus shing /
nye brgyud ni 'phags ma nyid nas kun mkhyen chen po nyid la brgyud pa ste /
byin rlabs kyi tshan kha gzhan las khyad par du gyur pa'i 'phags ma dbyangs can ma'i rjes gnang sgrub pa la slob dpon gyi bya ba rnams grub sogs sbrel la maN+Dal phul /
slob dpon bdag la dgongs su gsol //
sgra dbyangs lha mo dbyangs can ma'i //
sku dang gsung dang thugs rnams kyi //
rjes su gnang ba bdag la stsol //
ces gsum gyis gsol ba btab /
dkon mchog gsum la bdag skyabs mchi //
sogs rgyun bshags lan gsum /
slob dpon dang sgra dbyangs lha mo gnyis su med pa'i thugs ka'i hrIMHlas 'od zer 'phros /
slob ma'i lus yongs su gang /
sdig sgrib thams cad dag
/swa b+hA ba sogs nas zla ba la oM dkar po zhes pa'i bar bdag bskyed bzhin spod sgom du byas te /
slob dpon gyi thugs ka'i hrIHlas 'od zer 'phros pas lho phyogs rgya mtsho'i 'gram rig pa 'dzin pa dga' ba'i tshal na bzhugs pa'i 'phags ma'i thugs rgyud bskul /
de'i thugs ka nas ngo bo ye shes pa la rnam pa dbyangs can gyi 'khor lo 'od zer   dkar po /'bar ba ston ka'i zla ba shar pa ltar skad cig gis byon te slob ma'i lus la thim par bsam zhing /
oM prI tI de bI me hrIHSh+Ti tiSh+Tha hrIMH
zhes drag tu bzla zhing spos dang rol mo bya /
sku'i rjes gnang ngo //
mgrin par 'khor lo dkar po rtsibs bcu drug pa'i lte bar hrIMHdkar po /
rtsibs rnams la A li bcu drug
/de las de 'dra ba rang sgra sgrog pa zhig mched /
'od zer gyis slob ma'i lus thams cad gang /
'khor lo mgrin par thim par bsam zhing /
hrIMHnyer gcig dang dbyangs yig gi sngags lan gsum rjes zlos byed du bcug ste /
gsung gi rjes gnang ngo //
mdun gyi 'khor lo'i mar me dbyangs can mar gsal ba la yid gtod du bcug
/mar me lha mo'i rnam par byon nas slob ma'i snying ga'i sa bon la thim par mos te /
dbyangs yig brjod cing ting lo sbar ba mid du gzhug
/thugs kyi rjes gnang ngo //
mdun gyi maN+Dal blangs la /
g.yon pa'i srin lag gis gang la reg pa'i dbyangs kyi yi ge brjod bzhin du blangs nas /
slob ma'i dpral ba mgrin pa snying ga rnams su byugs pas /
lus ngag yid gsum gyi dri ma dag
/dbyangs can mar dngos su gyur cing shes rab kyi snang ba rgyas par bsam mo //
yon tan phrin las kyi rjes gnang ngo //
gal te ye shes ma pheb na rlung bzung ste snying ga'i 'khor lo'i yi ge rnams mgo zhabs ldog pa'am 'dar zhing g.yo ba la sems 'dzin du bcug pas phebs par 'gyur ro //
rtags ni lus bde zhing 'phar g.yo /
ngag smra rgod /
sems gsal zhing dwangs pa sogs 'byung /
rjes dam tshig khas blangs /
maN+Dal yon 'bul rnams dang /
rjes mdun bskyed kyi mchod pa kha gsos la phul /
bstod pa bzod gsol rnams byas la /
lha mo 'od du zhu 'khor lor gyur /
slar yang mchod nas bris sku sogs la brtan bzhugs dang /
rten med na /
khyed kyis sems can don kun mdzad //
sogs dang /
badzra muHmgron rnams gshegs su gsol /
smon lam dang bkra shis ji ltar rigs pa bya'o //
7
//cho ga bsdus pa la dga' na /
gsol btab rgyun bshags tsam sngon du btang nas /
mdun gyi 'khor lo'i mar me dbyangs can mar gsal ba la yid gtod du 'jug pa man chad de /
thugs dang yon tan phrin las kyi rjes gnang zhes smros pa gnyis po logs su phyungs te byas pas kyang 'thus so //
tshul 'di'i man ngag ni /
rjes gnang sgrub thabs gegs sel dang //
las la sbyar dang rnam pa bzhis //
lha mo skal bzang dbyangs can gyi //
yongs su sgrub pa bstan pa yin //
zhes gsungs pa las /
sgrub thabs dang rjes gnang ni cho ga rtsa ba yig rnying gzhir bzhag la tshig gi mtha' bskyed tshul mi 'gal bar brgyan te bkod cing /
gegs sel dang las sbyor sogs ni kun mkhyen chen po'i gsung las shes par bya'o //
rnam 'a~Xgyur yid 'ong lha mo'i tshul //
thogs me~Xd blo ster mkhyen brtse'i bdag
/rdo~X rje~X'i lha mo dbyangs can ma'i //
sgrub thabs 'jug bde rab dga'i phul //
'phags ma dbyangs can ma dkar mo'i sgrub thabs rjes gnang dang bcas pa'i le'u tshan no ///
/
