@#//
dkyil 'khor spyi'i thig tshon gyi bya ba rab gsal kun dga' bzhugs so //
na maHshrI badzra satwA ya /
bde gshegs dkyil 'khor kun gyi 'byung gnas che //
rje btsun bla ma'i zhabs la phyag 'tshal nas //
blo dman don du dkyil 'khor thig tshon gyi //
cho ga'i bya ba rab gsal kun dga' bshad //
re zhig thig la rnam pa gnyis //
ye thig dang ni las thig go
/ye thig skud rgyu pad+ma yi //
rgyus pa'am ras bal la 'ang rung //
rgyu de dpa' bos rin gyis nyos //
bcu drug lo lon mtshan ldan mas //
bkal ba'i srad bu kha dog ni //
lnga 'am yang na nyi shu lnga //
ring thung dkyil 'khor nyis bldab la //
sbom phra sgo yi nyi shu cha //
ye shes lnga ru byin brlabs te //
gdab tshul slob dpon nub tu 'dug
/slob bu shar du gnas pa yis /   rgyab 'gros bcas /
tshangs thig dang po mkha' la gdab //
de bzhin slob dpon lho dang ni //
slob ma byang du   rgyab 'gros bcas /gnyis pa gdab //
slob dpon me yi mtshams su 'dug
/slob ma byang shar gnas pa yis /   rgyab 'gros bcas /
shar gyi logs thig gdab par bya //
slob dpon rlung dang slob ma ni //
srin por 'dug pas   rgyab 'gros bcas /nub phyogs gdab //
slob dpon de nyid slob ma ni //
byang shar 'dug pas   rgyab 'gros bcas /byang phyogs gdab //
slob dpon me dang slob ma ni //
srin por 'dug pas   rgyab 'gros bcas /lho phyogs gdab //
slob dpon de nyid slob ma ni //
rlung gnas zur thig dang po gdab //
slob dpon srin po slob ma ni //
byang shar 'dug pas gnyis pa ste //
kun la g.yas skor khyad par du //
tshangs log rgyab 'gros tshul gyis gdab //
gnam thig gdab pa'i rim pa 'o /
!
/de nas las thig rim pa bshad //
ras bal las grub srad bu ni /
kha dog gsum mam dgu sgril te //
ring thung sbom phra 'khel mkhan rin //
sngar bzhin byas pa'i thig skud de //
sku gsung thugs su byin brlabs nas //
thig brgyad go rim snga ma ltar //
'debs sam yang na logs thig bzhi'i //
sngon du zur thig gnyis btab kyang //
gnas skabs bya sla 'gal ba'ang med //
'debs dus slob dpon slob ma yi //
'dug phyogs ye thig bzhin du gces //
de yang cung zad phye ste bshad /
khru gang tshad las mi chung ba'i //
ji ltar rigs pa'i gzhi'i ngos su //
dang po shar nub tshangs thig gdab //
de yi dbus su mtshan ma bya //
de ni dkyil 'khor dbus yin no //
dbus nas shar nub tshad mnyam pa'i //
mtshan ma byas pa brkyangs pa yis //
lho byang gnyis su bya rjes bya //
de steng tshangs thig gnyis pa gdab //
de bzhin lho byang tshangs thig la'ang //
shar nub lta bu'i mtshan ma bya //
de yi bar brkyangs srad bu ni //
phyogs bzhi mtshan ma'i steng bzung nas //
zur bzhir bya rjes mtshan ma bya //
de steng zur thig gnyis po gdab //
ngos rer ji ltar 'tsham pa yi //
logs thig bzhi btab mda' yab thig
/mda' thig nas ni lte ba'i bar //
zur thig bzhi po cha gsum bgo
/sum cha phyi ma'i steng bzung nas //
logs thig bzhi btab rtsa ba'i thig
/mda' thig dang ni rtsa thig bar //
phyed bgos cha chen gnyis 'byung ngo //
nang ma dbus dor mtha' gnyis gdab //
rtsig pa 'dod snam pha gu 'byung //
cha chen phyi ma phyed bgos la //
phyi ma de 'ang phyed du gcad //
drwa phyed shar bu mda' yab 'byung //
de rjes nang gi rtsa thig nas //
rta babs phyi thig bar du ni //
tshangs pa'i thig gi g.yas g.yon du //
cha chen gnyis gnyis gdab par bya //
nang ma phyed gdab phyi ma phyed //
phyi ma cha bzhir bgo bar bya //
sgo khyud sgo 'gram sgo logs dang //
mun pa ka ba ka rgyan 'byung //
rta babs brgyad ma la sogs pa //
ka rgyan mtha' ru cha phran bsnan //
mda' yab phyi rol rta babs bya //
de la snam phran gcad lugs gsum //
brgyad ma bzhi ma bcu gcig ma //
phyi ma'i phyag len snga 'gyur gyi //
phyogs 'dir nyung bas 'dir mi brjod //
dang po snam bu brgyad ma ni //
mda' phyir cha chen gsum bcad pa'i //
nang ma gnyis po bzhi bzhir bgo
/rta babs snam bu brgyad yin no //
phyi ma dbus dor mtha' gnyis gdab //
pad+ma 'khor lo gdugs kyi sa //
de dag phyi mtha'i rim pa ni //
rta rkang ka rgyan mtha' dang mnyam //
chu skyes dang ni sgrom bu gnyis //
de las cha phran gcig gis ring //
zar tshag de las gnyis kyi thung //
sna 'phyong de las gcig gis ring //
chun 'phyang de las gnyis kyis thung //
shar bu de las gcig gis ring //
de las khyung mgo gcig 'phyar ro //
pad+ma 'khor lo gdugs gsum po'i //
rgya tshad cha phran gnyis re ste //
pad+ma'i g.yas g.yon cha phran phyed //
dor sar ri dwags re re bri //
glang rgyab mig gsum bskor tshul ni //
rta babs kyi /   snam bu gsum pa'i phyi thig dang //
tshangs thig 'dzom pa nas bzung ste //
cha phran gnyis kyis dbus ma bskor //
mun pa pa ti'i phyi thig dang //
tshangs thig 'dzom pa'i g.yas g.yon du //
cha phran gnyis re phyin pa nas //
cha phran gnyis kyis g.yas g.yon bskor //
de rnams phyi ru cha re bskor //
'di la 'khyog dgu bya dgos na //
snam bu dang po phyed dang bzhi //
gnyis pa gsum pa drug drug go
/bzhi pa la ni bzhi bzhi ste //
snam bu lnga pa cha phran gsum //
drug pa de nas tshangs rtser slebs //
de rnams phyi ru phyed re gcad //
'og gzhi 'khor lo'i bskor tshul ni //
mda' thig zur nas cha chen phyed //
dor ba'i zlum skor nang du yang //
cha phran bskor ba rtsibs rten yin //
rtsa thig dang ni sgo khyud thig
/'dzom pa nas bzung rtsibs rten la //
rtse reg g.yas nas g.yon pa dang //
g.yon nas g.yas par bskor bar bya //
'di ni rdor sems sgyu dra'i lugs //
gzhan du sna tshogs rdo rjer bzhed //
de yi g.yas g.yon rwa skor tshul //
rta babs kyi /   snam bu gsum pa'i phyi thig dang //
tshangs   thig 'dzom pa'i /phyir cha phran /   gnyis phyin   te /'dzom pa nas //
gzung ste ka rgyan rtse nas bskor //
de nas 'phred   du cha phran /gnyis phyi ru gcig
/phyin te snga ma'i tshad des bskor //
dbus rwa rtsa ba'i rgya tshad du //
cha chen gcig yin mi mthong yang //
rim phra rtse mo cha phran gnyis //
pad 'khor gdugs kyi 'og tu bri //
sgyu 'phrul zhi ba'i 'khor yug ni //
rtsibs rten phyi ru cha chen gnyis //
bskor ba'i nang ma phyed gtub bskor //
nang nas pad rdor me ri'i sa //
lte ba'i lha gnas skor tshul ni //
rtsa thig nang du cha chen re //
dor ba gru chad thig tu 'gyur //
de yi phyi rol cha phran gcig
/btab pa glo 'bur bzhi yi thig
/rgyar ni cha chen re re 'o //
dkyil 'khor dbus nas gru thig bar //
tshad mnyam zlum skor gnyis bskor ba'i //
gnyis ka'i nang du cha phran re //
bskor bas nang nas rim pa bzhin //
lte ba mu khyud rtsibs bzhi dang //
phyi yi mu khyud sa yin te //
de rnams zhi ba 'bring po'i thig
!
/sgyu 'phrul khro dkyil lta bu yi //
sgo sbrags nang ma'i gdab tshul bshad //
sngar gyi gru chad thig de ni //
dkyil 'khor nang ma'i mda' thig yin //
mda' thig de nas lte ba'i bar //
logs thig bzhi yis phyed mar gcad //
phyi ma cha gsum bgos pa yi //
nang ma'i nang du bzhi cha gdab //
glo 'bur lhag ma yul ma'i khyam //
bar ma dbus dor mtha' gnyis gdab //
rtsig pa 'dod snam pha gu 'byung //
phyi ma phyed gdab phyi phyed bgo
/drwa phyed shar bu mda' yab bo //
sgo ni rtsig pa'i nang thig nas //
mda' yab phyi thig bar du ni //
tshangs pa'i thig gi g.yas g.yon du //
cha chen re btab phyi phyed bgo
/de mthar cha phran re re bgo
/nang sgo'i sgo khyud 'gram logs 'byung //
logs thig bzhis bcad phyed nang mar //
dbus kyi zlum skor zhi ba ltar //
bskor zhing phyi rol 'khor yug gi
/pad ra dang ni rdor ra'i bar //
cha chen gcig bsnan dur khrod sa //
sgyu 'phrul khro bo'i thig rim te //
sgo sbrags gnyis ma gsum ma sogs //
kun la de bzhin sbyar te dpyad //
'on kyang tshogs chen 'dus pa ltar //
sgo sbrags shin tu mang po la //
phyi dkyil cha chen nang dkyil gyi //
tshad du byas nas nang ma rnams //
shin tu phra bas bya dkar 'gyur /
!
/de nas tshogs chen 'dus pa yi //
thig gi gdab tshul mdo tsam bshad //
'di la steng khang zhi ba dang //
'og khang khro bo'i dkyil 'khor te //
nyis thogs tshul du gnas pa ste //
steng khang zhi dkyil sngar bshad pa'i //
sgyu 'phrul zhi ba nyid dang 'dra //
'og khang khro bo'i dkyil 'khor ni //
tshangs zur spyi ltar btab pa'i rjes //
ji ltar rigs pa'i mda' thig gdab //
mda' thig de nas lte ba'i bar //
dum bu cha mnyam gsum du bgo
/sum cha nang ma'i steng bzung nas //
logs bzhi bcad pa gru chad thig
/gru chad thig nas mda' thig bar //
cha mnyam lngar bgos nang ma bzhin //
phyed phyed gtubs pas dum bu dgu
/de ltar dum bu dgu po yang //
rang rang so so'i chags tshad kyis //
dum bu gsum gsum dag tu bgo
/dang po thams cad bar khyams la //
gnyis kun dbus dor mtha' gnyis gdab //
rtsig pa 'dod snam pha gu 'byung //
gsum kun phyed gdab phyi ma phyed //
drwa phyed shar bu mda' yab bo //
nang sgo brgyad po'i thig rim ni //
tshangs ngos g.yas g.yon khyams tshad de //
btab pa tshad bgo de phyed phyir //
slar yang khyams kyi bzhi cha bsnan //
phyi sgo dgu pa tshangs ngos su //
rang gi cha chen gnyis gnyis gdab //
nang ma phyed gdab phyi ma phyed //
phyi ma cha bzhir bgo bar bya //
sgo khyud 'gram logs mun pa dang //
ka ba ka rgyan rnams su 'gyur //
de nas mda' thig phyi rol du //
phyi ma'i sgo tshad gsum bcad la //
rta babs snam bu brgyad ma'i tshad //
sgyu 'phrul bzhin las khyad par ni //
'og gzhi sna tshogs rdo rjer mdzad //
mda' rtse zlum skor nyi gdan te //
de phyir   cha phran gnyis pa'i rig 'dzin gyi snam bu dgos so /
kha dog ser po la thig le grangs mang bkod /
mchan /cha chen phyed dang gcig
/phyed dang gcig bskor pad+ma dang //
dur khrod rdor ra me ri 'gyur //
rtsa thig nang du cha chen khyams /   dpe la lar rkang pa 'di mi 'dug
/mchan /
gru chad nang du zlum por bskor //
de nang mu khyud cha phran bskor //
de nas lte ba'i bar phyed bgo
/phyi ma rtsibs brgyad nang ma ni //
cha gsum bgos nas rim bzhin bskor //
gru chad phyi rol glo 'bur ni //
cha phran dkyus su cha chen gcig
/de rnams 'dus pa'i thig rim ste //
la la zhi dkyil dbus bcug cing //
phyi rol rig 'dzin khyams spar nas //
sgo sbrags bcu gcig mdzad pa dang /
kha cig lte ba cha gsum du //
bgos pa'i nang ma ling tshe dgu
/de'i phyir 'khor lo rtsibs bzhi dang //
rtsibs brgyad rnams su 'dod pa'ang yod //
'di ni rgyud dang rgya 'grel dang //
legs mthun rang gi bla ma'i lung /
!
/dong sprugs brgya ldan dkyil 'khor ni //
rta babs nas bzung rtsa thig bar //
sngar gyi sgyu 'phrul zhi ba dang //
'khor yug khro bo lta bu las //
dbus kyi lha gnas lte ba nas //
rtsa thig la reg bskor ba'i nang //
cha phran gcig bskor gdung zlum thig
/gdung thig nas ni lte ba'i bar //
cha mnyam drug bgos zlum skor lnga //
dbus kyi nang mthar cha phran bskor //
rim bzhin lte ba mu khyud dang //
pad+ma 'dab bzhi 'dab ma brgyad //
'dab ma bcu drug so gnyis dang //
'dab ma bzhi bcu rnams su 'gyur //
la la sgo rkyang 'gram logs dang //
bral zhing rta babs brgyad po yang //
cha phran gcig dang phyed phyed dang //
gnyis dang phyed dang phyed gnyis dang //
gcig gcig de bzhin 'og gzhi yang //
sna tshogs rdo rjer bzhed pa yod //
rta babs brgyad ma'i gdab tshul las //
'phros te sgyu 'phrul zhi khro dang //
tshogs chen 'dus pa dong sprugs kyi //
thig gi rim pa bshad zin to /
!
/gnyis pa rta babs bzhi ma ni //
mda' thig phyi ru cha chen gnyis //
nang ma cha bzhir bgo bar bya //
rta babs snam bu bzhi yin no //
phyi ma dbus dor mtha' gnyis gdab //
pad 'khor gdugs kyi gnas su 'gyur //
rta babs phyi mtha'i rim pa yang //
dang po ka rgyan mtha' dang mnyam //
de rjes gsum po re re thung //
mig gsum bskor tshul rta babs kyi //
snam bu gnyis pa'i phyi thig dang //
tshangs thig 'dzom pa nas bzung ste //
cha phran gnyis   gcig /kyi dbus ma bskor //
snam bu dang po'i phyi thig dang //
tshangs thig 'dzom pa'i g.yas g.yon du //
cha phran gnyis re phyin pa nas //
cha phran gcig re g.yas g.yon bskor //
yang na g.yas g.yon mig gnyis po //
brgyad ma lta bu bskor ba'ang yod //
sna tshogs rdo rje'i ra bskor tshul //
tshangs phyir gsum phyin mda' phyir gcig
/phyin te ka rgyan rtse nas bskor //
de nas phred gnyis phyi ru gcig
/phyin te snga ma'i tshad des bskor //
mda' thig rtse nas phyi rol du //
cha chen phyed dang gcig dang phyed //
gcig bskor pad+ma dur khrod dang //
rdor ra me ri rnams su 'gyur /
!
/lte ba'i lha gnas 'gyur tshul ni //
gu ru zhi drag tshe dpag med //
rdor sems bzhi la khyams mi dgos //
de phyir rtsa thig nang du ni //
zlum bskor so so'i dbye ba bshad /
!
/bla ma zhi bar lte ba nas //
rtsa thig la reg zlum por bskor //
de nang cha phran phyi'i mu khyud //
mu khyud de nas lte ba'i bar //
cha mnyam bzhi bskor nang ma'i nang //
cha phran gcig gi mu khyud bskor //
nang nas rim bzhin lte ba dang //
mu khyud 'dab bzhi rin chen brgyad //
pad ma 'dab brgyad rtsibs brgyad dang //
rtsibs rten mu khyud rnams su 'gyur /
!
/bla ma drag por lte ba nas //
rtsa thig nang gi mu khyud bar //
cha mnyam gsum bgos bskor ba'i nang //
cha phran gcig bgos rim pa bzhin //
lte ba mu khyud 'dab ma bzhi //
rtsibs bzhi rtsibs rten rnams su 'gyur //
lte ba'i mu khyud nang thig dang //
shar gyi tshangs thig phrad pa nas //
lte bar tshad pa'i srad bu yis //
g.yas dang g.yon du mtshan ma bya //
de nyid nub kyi tshangs thig dang //
sbrel ba'i lte ba chos 'byung 'ong /
!
/tshe dpag med ni rtsa thig gi
/nang gi cha phran mu khyud nas //
lte ba'i bar du phyed mnyam bskor //
nang ma'i nang mthar cha phran gcig
/bskor bas lte ba mu khyud dang //
pad 'dab brgyad dang mu khyud do /
!
/rdor sems thugs kyi sgrub pa yang //
lte ba 'di dang 'dra ba las //
rta babs snam bu brgyad ma ni //
sgyu 'phrul zhi ba lta bur mdzad /
!
/gshin rje 'joms byed gru chad nang //
cha phran gcig bskor rtsibs rten sa //
de nas lte ba'i bar phyed bgo
/nang ma'i nang mthar cha phran bskor //
lte bar chos 'byung sngar bzhin bskor //
rim par chos 'byung zla gam dang //
thod phreng rtsibs bzhi rtsibs rten no /
!
/bde 'dus pho brang dgu thig ni //
lte ba'i lha gnas bskor tshul la //
rtsa thig nang du cha chen re //
dor ba gru chad thig tu 'gyur /   dpe la lar tshig rkang 'di dag med /
tshangs thig dang ni gru chad thig
/'dzom pa'i g.yas g.yon thig rgyud du //
cha mnyam gsum bgos mtshan ma bya //
mtshan ma nang ma'i steng bzung nas //
thig bzhi bsnol btab ling tshe dgu
/thig bzhi'i phyi dang gru thig phyir //
cha phran phyed re gdab par bya //
mig mang ris bris rdo rje'i gdung //
rtsa ba'i tshangs zur thig rnams ni //
so so'i tshangs thig dang po ste //
phyogs bzhi'i dkyil 'khor zur nas zur //
gdung bzhi'i bsnol mtshams steng drang gdab //
phyogs bzhi'i dkyil 'khor zur thig grub //
zur gyi ling tshe bzhi po yi //
zur nas zur du logs bzhin gtubs //
mtshams dkyil tshangs thig gnyis pa 'byung //
de dag dbus kyi bya rjes steng //
bsnol te brkyangs nas phyogs bzhir gdab //
phyogs dkyil tshangs thig gnyis pa dang //
mtshams dkyil so so'i zur thig 'gyur //
de rnams zhi khro thun mong thig
!
/de nas zhi ba'i thig rim ni //
dbus dang phyogs bzhi'i dkyil 'khor gyi //
gdung thig bzhi po rang rang gi
/mda' yab phyi thig nyid du 'gyur //
mtshams bzhi'i rang rang zur thig dang //
gdung thig phrad pa nas bzung ste //
logs thig bzhi gdab mda' thig 'byung //
de nas dkyil 'khor dgu ka yi //
mda' thig nas ni lte ba'i bar //
sum cha'i   dum bu gsum bgos /phyed gdab rtsa thig go
/de nas mda' thig bar phyed bgo
/cha chen gnyis 'byung nang ma de //
dbus dor mtha' gnyis gdab par bya //
phyi ma phyed gdab phyi ma phyed //
sgo ni tshangs thig g.yas g.yon du //
cha chen re gdab de phyed bgo
/dpe gcig la /   de mthar cha phran gcig re gdab /   zer ba'ang 'dug
/mchan /
cha chen gnyis 'byung nang ma de //
rtsa thig nang nas lte ba'i bar //
tshad mnyam zlum thig gnyis bskor ba'i //
re re'i nang du cha chung bskor //
lte ba mu khyud rtsibs bzhi dang //
rtsibs rten mu khyud rnams su 'gyur //
phyi rol sgo rgyan rta babs ni //
snam bu bzhi ma spyi ltar dang //
'khor yug sgyu 'phrul zhi ba bzhin /
!
/bde 'dus khro bo'i dkyil 'khor ni //
le tshe dgu kar rang rang gi
/gdung thig la reg zlum por bskor //
de nang cha phran re bskor bas //
so so'i dam can 'khor yug 'byung //
'khor yug phyed dang rang rang gi
/zur thig phrad pa'i steng bzung nas //
ngos bzhir thig gdab mda' thig yin //
de nang zhi ba lta bu las /
khyad par rtsa thig nang du ni //
cha chen gcig bcad gru chad thig
/gru chad la reg lte ba yi //
zlum skor zhi ba lta bu la //
lte ba'i mu khyud nang thig dang //
nub kyi tshangs thig phrad pa nas //
dbus tshad g.yas g.yon mtshan ma bya //
de gnyis shar gyi tshangs thig dang //
sbrel bas chos 'byung rtse shar bstan //
so so'i lte ba'i chos 'byung dang //
mu khyud rtsibs bzhi rtsibs rten no //
de ltar nang dkyil dgu po ni //
rta babs spangs pa'i sgo rdzogs yin //
gru chad phyi rol khyams dang sgo
/rgyan ldan rta babs snam bu ni //
brgyad ma sgyu 'phrul lta bur mdzad //
la la rta babs snam bzhi'i steng //
bum pa chos 'khor gdugs dang bcas //
mchod rten dbyibs su bzhed pa'ang yod //
'on kyang sgo tshad gcig ma la //
snam phran bzhir bcad bang rim bzhi //
rgyud kyi dgongs par 'byor ram snyam //
'khor yug gdugs kyi rtse mo nas //
cha chen phyed pa lan gnyis dang //
cha chen gcig dang de phyed dang //
cha chen phyed dang cha chen gcig
/bskor bas nang nas rim pa bzhin //
bka' sdod sa dang pad+ma dang //
dur khrod 'khor lo rtsibs stong pa //
rdor ra me ri rnams su 'gyur /
!
/phur pa spu gri'i khyad par ni //
gru chad thig nas zlum por bskor //
de nang phyi nas rim pa bzhin //
cha phran gcig dang cha phran phyed //
cha phran phyed drug cha phran gcig
/de nang chos 'byung gshin rje ltar //
bskor bas nang nas rim pa bzhin //
chos 'byung zla gam thod phreng dang //
rin chen cha brgyad mu khyud dang //
me yi phreng ba rnams su 'gyur //
gru thig phyi ru cha phran re //
btab pas nang rtsig thod rim gsum //
de sgo rgyan med zang thal yin /
khyams dang phyi sgo la sogs pa //
rta babs bzhi ma spyi ltar las //
pu shu'i zur nas bskor ba yi //
phyi rol cha chen phyed dang gcig
/cha phran gcig dang cha chen gcig
/bskor bas   sgrub khog dngos las pad ra dur khrod dam can rdor ra me ri rnams gsungs so //
mchan /nang nas dam can dang //
dur khrod rdor ra me rir 'gyur //
de ltar rta babs brgyad ma dang //
bzhi ma gnyis kyis khog phub nas //
nye bar mkho ba'i lha gnas sogs //
sgyur tshul 'ga' zhig brjod pa ste //
rab 'byams dkyil 'khor mtha' yas phyir //
thams cad bsnyad par mi nus pas //
'dis mtshon rang rang dkyil chog ltar //
zhib mo'i blo yis bsgyur te dpyad /
!
/gnyis pa tshon gyi cho ga bshad //
yon bdag 'khor los sgyur rgyal dang //
rgyal phran 'bangs kyi go rim bzhin //
rin po che dang 'bru sman dang //
sa las byas pa'i kha dog ni //
lnga 'am nyi shu rtsa lnga ste //
gtsang ma'i snod blugs rang rig gi
/yig 'bru bris la rang phyogs dgod //
rigs lnga'i lha sgom byin brlabs te //
slob dpon shar du zhal phyogs pas //
dbus kyi 'gying phur bton pa'i shul //
lag g.yon mtheb srin gyis bzung ba'i //
rdul tshon 'byung ba rim brtsegs kyi /
kha dog go rim nges pas dgang //
de rjes sor mo 'bru lnga bkod /
khu tshur g.yon pas dbang ldan nas //
brtsam ste g.yas bskor rtsig pa'i sar //
pan reg mdzub gang tshad du bri //
de la mtshan ldan thod pas 'gebs //
phyis nas rtsig pa 'dren pa'i dus //
tshon pra brtag pa'i don bzhag la //
de nas zhal dbang thob pa yi //
slob ma rnams kyis rim pa ltar //
ma mthong rmongs la bstan pa'i phyir //
tshon rnams rim pa bzhin du dgye //
ji ltar dgye ba'i rim pa ni /
!
/thog mar sgyu 'phrul zhi ba la //
dbus mthing mu khyud 'od zer te //
rtsibs bzhi mchan dang gru chad dang //
glo 'bur bar khyams sgo dang bcas //
shar dkar ba sogs phyogs kyis dbye //
'khor lo'i phyi yi mu khyud nag
/rtsig pa nang nas rim pa bzhin //
mthing dkar ser dmar ljang gu 'o //
'dod snam dmar la pha gu ser //
drwa ba'i gzhi nag drwa ba dkar //
shar bu'i gzhi sngo shar bu dkar //
mda' yab dkar po mchod rten ris //
mun pa pa ti glang rgyab nag
/ka ba phyogs mdog rgyan mdzes tshon //
rta babs brgyad rnams go rim bzhin //
rta rkang bzhi sngo rdo rje ser //
chu skyes dmar la sgrom mdzes tshon //
zar tshag dkar la gzhi ma nag
/sna 'phyang ser po pha gu 'dra //
sgril 'phyang dkar la gzhi ma nag
/shar bu dkar la gzhi ma sngo //
rgya phubs khyung mgo mthing kha 'o //
pad+ma dmar la 'khor lo dang //
ri dwags gser mdog gdugs dkar po //
'og gzhi'i rtsibs dang mu khyud bcas //
phyogs mdog phyi khyams ljang gu ste //
pad+ma sna tshogs rdor ra mthing //
me ri sna tshogs chos 'khor ro /
!
/de nas sgyu 'phrul khro bo yi //
tshon gyi khyad par cung zad bshad //
lte ba mthing ga mu khyud ljang //
rtsibs bzhi ser po gong ras dmar //
mu khyud mthing ga gru chad ljang //
yul ma'i khyams ser sgo phyogs mdog
/nang rtsibs nang nas sngo dmar dkar //
dbang mo'i khyams dmar sgo phyogs mdog
/phyi rol dur khrod gzhi ma nag
/gzhan rnams zhi ba ji bzhin no /
!
/tshogs chen 'dus pa'i tshon thob ni //
zhi ba'i tshon ni drwa ba bzhin /
khro bo'i lte ba'i zlum skor ni //
gsum ga mthing la rtsibs brgyad ser //
gong ras dmar la mu khyud sngo //
gru ljang glo 'bur phyogs kyi mdog
/bar khyams dang po ser po la //
gnyis pa dkar la gsum pa dmar //
bzhi pa ser la lnga pa dmar //
drug pa dkar la bdun pa nag
/brgyad pa phyogs mdog dgu pa ljang //
rtsig pa nang brgyad ljang gu la //
phyi rtsig dang ni sgo kun gyi //
'dod snam pha gu la sogs pa //
sgyu 'phrul ltar la nyi gdan ljang //
sna tshogs rdo rje phyogs kyi mdog
/dur khrod gzhi sogs kun dang mthun /
!
/dong sprugs dbus mthing mu khyud ser //
'dab bzhi phyogs tshon brgyad phan chad //
lha mdog mdzes tshon gang bde bya //
mu khyud phyi ma mthing ga ste //
lhag rnams zhi ba dang mthun no /
!
/bla ma zhi ba'i tshon thob ni //
lte ba mthing la mu khyud ljang //
'dab bzhi phyogs mdog brgyad sna tshogs //
rin chen cha brgyad rtsibs brgyad dang //
mu khyud rnams ni mthing ga 'o /
!
/rta babs snam bu bzhi ma la //
nang nas dmar sngo ljang ser ram //
yang na ser mthing dmar ljang bya /
!
/bla ma drag po'i chos 'byung dmar //
mu ran sngon po zla gam dmar //
mu khyud thod pa'i phreng ba la //
pad 'dab phyogs tshon 'khor lo sngo //
gong ras phyogs mdog mu khyud mthing /
!
/tshe dpag med kyi lte ba ni //
dmar po rdor sems dkar po ste //
gnyis ka'i 'dab ma mdzes tshon no /
!
/gshin rje 'joms byed chos 'byung mthing //
zla gam dmar po thod ras dkar //
rtsibs bzhi mthing la mchan phyogs mdog
/mu khyud sngon po gzhan rnams 'dra /
!
/bde 'dus zhi ba'i tshon rim bshad //
dkyil 'khor dgu po'i lte ba ni //
dbus dkar shar dang shar lho sngo //
lho dang lho nub ser po ste //
nub dang nub byang dmar po 'o //
byang dang byang shar ljang gu bya //
kun gyi mu khyud 'od zer la //
rtsibs bzhi sgo rnams phyogs mdog la //
rtsig pa rang rang rigs dang sbyar //
rdo rje'i gdung ni mthing ga 'o //
phyi khyams phyogs mdog rtsig pa ni //
nang nas dkar mthing ser dmar ljang //
'dod snam la sogs 'dra ba la //
da ru kad ljang pu shu dkar //
rta babs bzhi ni mdzes tshon la //
pad ra'i nang du phyogs skyong gi
/snam bu dkar po byas kyang rung //
pad ra sna tshogs rdor ra nag
/me ri dmar ser 'bar ba 'o /
!
khro bo'i pho brang dgu po yi //
tshon ni lte ba'i chos 'byung rnams //
dbus mthing shar nas g.yas skor du //
mthing ga sngon po ser po dkar //
dmar mthing ljang gu nag po 'o //
kun kyang rtsibs bzhi mu khyud bcas //
mthing ga gru chad khyams sgo sogs //
phyogs mdog rtsig pa thod rim gsum //
'dod snam la sogs 'dra ba las //
dam can 'khor yug nag po dang //
rdo rje'i gdung mthing 'og gzhi sngo //
'bar ba'i rgyan gyis thams cad spras //
dbang mo'i lha khyams phyogs mdog la //
rtsig pa 'dod snam la sogs pa //
sgyu 'phrul lta bur byas pa las //
'khor yug bka' sdod khrag mtsho dang //
rtsibs stong 'khor lo ser po 'o /
!
/phur pa spu gri'i tshon yig ni //
gru gsum mthing nag zla gam dmar //
thod ra dkar la rgya chad mthing //
mu skor ser po mun mchan dmar /
khyud skor me ri lnga ldan te /
khyams smug nang rtsig dkar dmar sngo //
sgo khyams phyi rtsig la sogs pa //
spyi 'gre ltar las 'khor yug gi
/dam can gnas ni khrag mtsho 'o /
!
/de ltar dkyil 'khor so so yi //
lha gnas rnams su mtshan ma ni //
'grub na rang rang sku gzugs dang //
yig 'bru phyag mtshan gang rung 'god //
gal te de tsam mi 'grub na //
sku mdog dang mtshungs tshon spung bya //
mdor na so so'i dkyil chog ltar //
tshon rtsi mi mthug mi srab cing //
ma 'dres chad dang yo ba sogs //
spangs te sgrin po'i blo yis bri //
gang zhig blo gros dman rnams kyis //
thig tshon bya ba gang la yang //
rtsing po'i spyod pas skyon byung na //
de bsal cho ga brtsam par bya //
rgyal ba'i dkyil 'khor bsam mi khyab //
yin phyir rtog ge'i yul min pas //
rgyud 'grel bla ma'i man ngag bzhin //
rang bzo spangs nas bris pa 'di //
gter chen chos rje'i bka' 'bangs su //
gtogs pa d+harmA shrIs so //
dge bas mtha' yas 'gro ba kun //
bde ba chen po'i sku thob shog
/sarba dA mang+ga laM///
/
!
'grel pa bzhugs so //
oM swasti /
da ni thig tshon gyi cho ga de dag don cung zad bkrol te bshad par bya'o //
'di la thig dang tshon gyi bya ba gnyis /
thig la'ang gnyis te gnam thig dang /
sa thig go
/dang po la'ang bzhi ste /
rgyu /
tshad /
byin gyis brlab pa /
gdab pa'i thabs so //
dang po skud rgyu zhi ba la me tog pad+ma'i rgyus pa dang /
khro bo la zhing gi rgyus chen la bya bar gsungs kyang /
thun mong du ras bal gtsang ma dpa' bo'i rin zhes pa rin la ma rtsod par nyos la bu mo mtshan ldan lo bcu drug mas bkal ba'i snal ma kha dog lnga'am nyi shu rtsa lnga ste /
sgyu 'phrul zhi ba rdo rje las rim las /
pad+ma'i rgyud la kha dog bsgyur //
bcu drug phyag rgyas legs bkal te //
snal ma gcig la lnga lngar ldan //
ye shes rang bzhin shes par bya //
zhes dang /
khro bo las rim las /
ba su ta yi rgyus chen la //
dam tshig ye shes sku gsum lnga //
zhes ba su ta dam tshig dang /
rgyus chen ye shes kyi rgyur gsungs so //
zhi khro thun mong du ras bal la bya bar rung ba ni /
phur pa'i pad+ma las rim las //
de rjes dkyil 'khor thig gdab brtsam //
shes rab mtshan dang ldan pa des //
skyon med ras bal bsgyur ba yi /
kha dog lnga ni bkal byas te //
zhes dang /
hU~M kA ra'i yang dag gi dkyil chog las kyang /
thig skud ras gsar pa'i rgyu las byung ba sngags kyis byin gyis brlabs nas bkal bar bya ste /
zhes so //
gnyis pa tshad ni /
ring thung dkyil 'khor gyi nyis 'gyur te /
dkyil 'khor khru gang ba la gdab pa'i thig skud ni khru do pa yin no //
'dir nyis 'gyur bya rgyu'i dkyil 'khor gyi don shrad+d+hAs rtsa thig la ngos bzung nas /
de nyis 'gyur sna tshogs rdo rje'i rtse tshun chad kyi tshad du byas te rta babs sgo tshad gcig mar 'dod pa dang /
phreng ba mkhan po'i dkyil 'khor mda' thig la byas nas /
de nyis 'gyur dur khrod spangs pa'i 'od phreng tshun gyi tshad du byas te rta babs sgo tshad gsum mar 'dod la /
'dir rta babs sgo tshad gnyis mar byas pa'i tshe phyi ma ltar khas blangs pas dur khrod yod pa'i phyogs la 'grigs shing /
dur khrod med pa'i phyogs la snga ma ltar byas na de nyis 'gyur gyis rwa rtse'am 'og gzhi'i 'khor lo'i rtse ma snyog cing /
phyi ma ltar na sgo tshad gnyis kyis ma langs mod kyi /
'on kyang nyis 'gyur du bya bar gsungs pa ni dkyil 'khor dang 'tsham par bya zhes pa'i don yin pa'i gnad kyis /
'od phreng dag gi phyi rol du thig ro ma lus par gdab dgos pa'i phyir na /
slob dpon dang thig g.yog gis lag pas bzung ba'i cha ma gtogs pa mtha'i 'khor yug gi tshad las ring ba mi rung zhing /
gzhan du zlum thig ni rkyang thig la ltos mi dgos pa'i phyir /
rta babs sgo tshad gsum ma dang /
gnyis ma dang /
gcig ma gsum gang byed kyang rung ste /
'og gzhi'i rwa rtse tshun gyi tshad dang mnyam tsam gyis kyang dgos pa 'grub cing de las thung du mi rung ngo //
sbom phra ni sgo'i nyi shu'i cha ste rtsig pa'i re khA dang mnyam pas cha phran gcig gi lnga'o //
de skad du'ang /
gal po dang mnyam sbyor gyi dkyil chog las /
ring thung dkyil 'khor nyis 'gyur la //
sbom phra sgo yi nyi shu cha //
zhes so //
gsum pa byin rlabs ni /
skud pa rnams dpa' bo 'bru lngar mos la /
mdun gyi nam mkhar spyan drangs pa'i rgyal ba rnams 'bar ba'i lta stangs kyis bskul bas /
sbyor ba mdzad pa'i byang sems ye shes lnga'i rang bzhin 'od lnga'i rnam par byung ba thig skud la phog pas ye shes lnga'i rang bzhin can du gyur par bsam la /
dang po srad bu lnga so so dang /
de nas gcig tu sgril ba sogs so so'i dkyil chog ltar bya ba gces so //
de dag kyang mnyam sbyor dkyil chog las /
rin chen thod pa'i snod bzhag la //
rigs kyi yi ge'i sngags kyis bskyed //
ma ti kra ma hU~M/
oM AHhU~M/
mig gi lta bas bkug byas pa'i //
sangs rgyas rigs rnams gzhug par bya //
nyi zla 'bar ba'i lcags kyu yis //
de gnyis gcig tu gnas par bsgom //
mchod 'bul bstod pas mnyes byas nas //
gtso bo'i sngags brjod bsgril bar bya //
zhes dang /
zhi ba rdo rje las rim las /
gtsang ma'i snod du legs bkod de //
nyi zla 'bar ba'i gdan dag la //
thugs las yi ge 'bru grangs bzhin //
phyogs bcu dus bzhi mdun drangs te //
mchod sbyar gsol ba gdab par bya //
sbyor ba'i ye shes grangs mnyam dang //
rdo rje gsum byin nges par bstim //
dang po rang bzhin mnyam byas te //
cung zad mchod la brtag par bya //
zhes yi dam thun mong gi byin rlabs gsungs pa bzhin no //
bzhi pa gdab tshul ni /
rdo rje rgyal po lhar gsal bas gzungs ma'am /
slob ma yum du mos pa la dzaHdzaHzhes blangs te /
thig byang chub sems kyi rang bzhin dkar breng gis byung bar bsam la /
rang gi mthe bong dang gung mo 'og tu phyogs pas thig skud bzung zhing bcus te nam mkha' la gyen du se gol gyis gdab /
steng phyogs su ye shes kyi gzhal yas khang du gyur par bsam /
yang 'og tu phyogs te bar snang la gdab pas 'og gi 'jig rten gzhal yas khang du gyur par bsam pa ste /
gal po las /
ye shes lnga ldan gnam thig gis //
steng gi 'jig rten dkyil 'khor 'gyur //
sa thig 'og gi 'jig rten yang //
dkyil 'khor chen por 'gyur ba 'o //
zhes dang /
bskor phyogs ni //
gdab tshul slob dpon nub tu 'dug
/zhes sogs te /
bde 'dus zhi ba'i thig chog slob dpon gyis mdzad pa las /
slob dpon chu bdag phyogs gnas la :
slob ma brgya byin phyogs gnas te :
tshangs thig dang po gdab par bya :
gshin rje gnod sbyin phyogs gnas te :
tshangs thig gnyis pa gdab par bya :
me dang 'byung por gnas nas ni :
shar gyi thig ni gdab par bya :
rlung dang bden bral phyogs gnas te :
nub kyi phyogs ni de bzhin gdab :
slob dpon rlung gnas byang gi thig :
me dang bden bral gnas nas lho :
mtshams kyi thig gnyis de bzhin gdab :
ces dang /
pad+ma las rim las kyang /
de nas slob dpon chu bdag 'dug
/shi sha brgya byin phyogs su 'dug
/gnam thig tshangs thig dang po gdab //
ces pa nas /
zur thig gnyis kyang shes par bya //
zhes gsungs pa'i bar ro //
de'i 'phros las /
rdo rje dril bu thogs la gdab :
sgra rnams kyang ni dkrol bar bya :
ye shes thig gdab rim pa 'o :
zhes gsungs pas rdor dril dang bcas pas phyogs ma 'khrul bar gdab cing /
'gro tshul yang /
nag po pas /
blo ldan rgyab kyis 'gro bar bya //
zhes pa ltar /
tshangs thig dang logs thig la g.yas skor rgyab 'gros kyis 'gro zhing /
zur thig gnyis la skor phyogs su 'gro ba las rgyab 'gros mi dgos so //
gnyis pa las thig la'ang /
rgyu /
tshad /
byin rlabs /
gdab tshul dang bzhi /
dang po ni /
sgyu 'phrul las /
zhi ba la ras bal lam /
khro bo la zhing chen gyi rgyu ma'am /
gzhan las ro skra la'ang bya bar bshad do //
he ru ka gal po las /
shi ba'i skra yi skud pa 'am //
ba su ta yis thig skud bya //
zhes dang /
zhi ba las rim las /
kha dog gsum ldan snal ma dgu
/ras bal las bkal sku gsung thugs //
zhes sogs so //
'on kyang zhi khro thun mong du ras bal gtsang ma tshad ldan mas bkal ba'i skud pa kha dog sum sgril lam dgu sgril du byas pa /
gnyis pa tshad kyang sngar dang 'dra ba ste /
pad+ma las rim las /
de rjes las thig brtsam par bya //
nyes pa'i skyon med ras bal dkar //
mtshan ldan gzungs ma gong mas bkal //
shin tu snyom la 'jur mdud med //
ring thung dkyil 'khor nyis 'gyur la //
sbom phra sgo yi nyi shu cha //
zhes so //
gsum pa byin rlabs ni /
skud pa rnams 'bru gsum du mos la /
de bzhin gshegs pa rnams kyi gnas gsum las 'od zer dkar dmar mthing gsum byung ba thigs skud la thim pas de nyid kyi sku gsung thugs gsum mam dgu phrugs kyi rang bzhin du gyur par bsam ste /
gal po las /
sa thig gsum sgril sku gsung thugs //
zhes so //
bzhi pa gdab tshul ni /
dri bzang po bdud rtsi lnga dang bcas pa'i dkar chal gyis sbags pa'i thig skud brkyangs te slob dpon slob ma lha yab yum du gsal ba'i sbyor mtshams nas dam tshig gi thig sku gsung thugs kyi rang bzhin can btab par bsam la /
rdor dril bzhag ste thig chen brgyad po skor phyogs dang go rim ye thig bzhin du byas nas gdab ste /
pad+ma las rim las /
rdo rje dril bu bor nas ni //
gdab pa'i rim pa gong ltar bya //
zhes so //
yang gnas skabs bya sla ba'i ched du logs bzhi'i sngon du zur thig gnyis btab kyang mi 'gal te /
rdo rje gur gyi le'u brgyad par /
dang po tshangs pa'i thig dang ni //
gnyis par mtshams kyi thig dang ni //
gsum par ngos ni bzhi pa'i thig
/thig ni rab tu gdab par bya //
zhes gsungs pa'i phyir ro //
de yang gnam sa'i thig gdab pa'i tshe /
skud pa chad pa dang /
shor ba dang /
phyogs 'khrul ba'i skyon rnams sgrim po'i blos spangs nas gdab ste /
snying po las /
mkhas ldan chen pos sgrim te bya //
zhes dang /
rdo rje las rim las /
thig skud chad na slob dpon 'chi //
phyogs 'khrul bas ni gnyis ka nyams //
rgyun chad lam la gnas par 'gyur //
de phyir mkhas pas sgrim ste bya //
zhes dang /
bde 'dus kyi dkyil 'khor bya ba'i las rim las kyang /
thig skud chad na slob dpon la ngan :
zur thig nyams na slob ma 'chi :
ring thung 'chor na na bar 'gyur :
phyogs mtshams 'khrugs na nyes par 'gyur :
zhes gsungs so //
yang las rim las /
kun tu bya bar byas pa dang :
ting 'dzin ldan pas ye shes las :
ye shes thim pa nges mchod de :
dam tshig phyag rgya muHyis gshegs :
de nas nyes pa gang yang med :
zhes pas thig skud gnyis la gtang rag gi tshul du ye shes la ye shes thim par bsam la mchod de dam tshig gi phyag rgya bcas la badzra muHzhes pas gshegs su gsol /
de ltar byas pas thig skud la 'gom pa sogs thal kyang nyes pa mi 'byung ngo //
de bzhin du dkyil 'khor la btab pa'i thig rab gnas dang ldan pa de la'ang 'gom pa'i nyes pa sel ba'i phyir hrIHzhes sgra ring por brjod pas dkyil 'khor gyi thig lha blos nam mkha' la btegs nas thig phran gyi cha dbye ba dang /
tshon bkye ba sogs thig gi 'og tu 'dzul bar mos nas bya bar gsungs te /
snga ma las /
rab gnas ldan pa'i thig 'gom na :
bde gshegs skur pa btab dang mtshungs :
sangs rgyas chos las ring 'gyur bas :
hrIHsgra'i phyag rgyas 'dzul bar bya :
zhes so //
gnam sa'i thig gdab pa'i go rim yang /
sgyu 'phrul mkhan po phal cher /
thog mar las thig btab nas /
de rjes sku gsung thugs re re ye shes lnga lnga'i ro dang ldan par bsam la ye thig 'debs pa'i phyag len mdzad mod /
'dir ye thig thog mar 'chad pa brjod pa nyung bas 'chad bde ba dang /
der ma zad sgyu 'phrul las kyang mtha' gcig tu ma nges te /
bi ma las thig gi piN+Da tha las /
rang bzhin dkyil 'khor gnam thig gdab //
de nas sa thig 'chad pa bzhin //
nyes pa bral bar gdab par bya //
yang na ye shes dam tshig pa'i //
rjes la rab gnas ldan phyir gdab //
ces snga phyi 'dam khar gsungs pa dang /
tshad ldan gyi gzhung mang por ye thig sngon la 'debs pa'i khungs kyang mthong ba'i phyir ro //
de'ang rngam glog las /
thig g.yogs las kyi sems ma ste //
mtshan ldan byin gyis brlabs nas ni //
phyag rgya gar dang bcas pa yis //
rang bzhin dkyil 'khor gnam thig gdab //
de nas sa thig gdab pa yang //
'dul ba'i dbang gi bye brag las //
maN+Dal tshad ni nges pa med //
sor bzhi pa las brtsams nas ni //
ji srid dpag tshad thug bar ro //
zhes dang /
bde 'dus zhi ba 'dus pa'i rtsa rgyud las /
dang por nam mkhar dgongs thig gdab :
de nas sa thig rim pa bzhin :
zhes dang /
pad+ma las rim las kyang /
ye shes thig gdab rim pa 'o //
de rjes las thig brtsam par bya //
zhes sogs mang ngo //
'on kyang 'dir spyir btang tsam du bkod pa ste /
bye brag dkyil chog so so'i lugs bzhin ma 'dres par lag tu len pa gces so //
de ltar thig gdab spyir bshad pas khog phub nas /
da ni las thig gi cha dbye ba sogs 'chad par 'dod pas /
de yang cung zad phye ste bshad //
ces smras so //
de la thog mar thig gzhi stegs bu'i tshad ni phyi dkyil 'khor gyi tshad sngar drangs ma thag pa'i rngam glog gi lung de las /
sor bzhi nas dpag tshad kyi bar ma nges par gsungs pa ni lhag pa gzugs brnyan dang /
ting nge 'dzin ma phye ba'i skabs te /
snying po las /
yang na rgyang grags dpag tshad dam //
nam mkha'i dbyings ni bsam yas pa //
sangs rgyas dkyil 'khor sna tshogs bsgom //
zhes dang /
thar lo'i 'gyur las /
rgyang grags tsam ni dpag tshad sbyor //
mkha' dbyings bsam mi khyab pa ru //
sangs rgyas dkyil 'khor bsam par bya //
zhes lhag pa ting 'dzin gyi dkyil 'khor du gsungs shing /
lhag pa gzugs brnyan gyi dkyil 'khor la chung 'bring che gsum las /
chung tshad gnyis ni /
dkyil 'khor khru gang tshad du bya //
yang na lus gang tshad du ste //
zhes so //
'bring tshad gnyis ni /
yang na lus ni gsum gyi tshad //
yang na khru ni bcu drug go
/zhes so //
che tshad gnyis ni /
nyi shu'am nyi shu rtsa lnga bya //
zhes gsungs pa'i phyir /
'dir khru gang tshad las mi chung ba'i zhes smras pa ni /
de chung tshad yin pas de las chung du mi gtub pa'i tha tshig go
/stegs bu de'i rnam pa ni /
dbus mtho zhing /
mtha' kun nas snyom pa ste /
'on kyang shar mtho na tshe thung /
byang mtho na nor rdzas 'dzad /
ces gsungs pas shar dang byang cung zad dma' bar bya'o //
ji ltar rigs pa'i sogs ni tshangs thig zur la sogs pa'i thig gdab tshul thams cad zhib mor ston pa ste klog pas grub pa'o //
gdab tshul rnam pa gzhan du na 'di ltar shes par bya ste /
thog mar tshangs thig dang po gdab //
de dbus tshad btab dkyil 'khor dkyil //
de steng bzung nas zlum skor gcig
/de dang tshangs thig phrad sa ru //
bzung ste snga ma'i srad bu las //
cung zad ring ngam thung du bcug
/de yis gar sleb zlum bskor de'i //
phyi dang nang du phyogs zur gyi //
bya rjes de steng tshangs thig dang //
zur thig gnyis pa gdab par bya //
dbus nas phyogs rer zur thig steng //
cha mnyam dgu yi mtshan ma bya //
de steng logs rer cha chen ni //
dgu dgu bco brgyad gdab par bya //
dang po phyed gdab phyi ma gdab //
gnyis pa cha bzhir bgo bar bya //
gsum pa bzhi pa mi gdab bzhag
/lnga pa dbus dor mtha' gnyis gdab //
drug pa phyed gdab phyi ma gdab //
bdun pa brgyad pa bzhi bzhir bgo
/dgu pa dbus dor mtha' gnyis gdab //
ces rta babs brgyad ma dang /
bzhi ma'i tshe cha mnyam brgyad kyi mtshan ma bya //
zhes dang /
brgyad brgyad bcu drug gdab par bya //
zhes dang /
bdun pa bzhir bgo brgyad dbus dor //
zhes brjod do //
yang sgo sbrags kyi tshe /
dgu dgu bco brgyad gdab par bya //
de la cha chen nang ma gsum //
phyed du gtubs te drug tu bya //
dang po phyed gdab phyi ma phyed //
gnyis pa'i nang du cha phran gcig
/gsum bzhi mi gdab lnga dbus dor //
drug pa phyed gdab phyi ma gdab //
de ni nang gi sgo yin no //
cha chen bzhi pa phyi yi khyams //
lnga pa dbus dor mtha' gnyis gdab //
ces sogs sngar bzhin te /
gzhan du bris pa las 'di bya sla'o //
'on kyang gzhung du thog mar mda' thig nas 'debs pa ni /
rtsa thig sogs ngos bzung ste go ba la phan pa'i ched dang /
mnyam sbyor gyi dkyil chog las kyang /
thig ni phyi nas btab pa la //
tshon rtsi nang nas bkye bar bya //
zhes gsungs pa'i dgongs pa'ang yin no //
yang cha chen bco brgyad dang bcu drug tu dbye ba 'di ni /
rdo rje las rim las /
phyogs rer dgu dgu ste so drug gi steng tshangs zur rtsis te /
mchog gi thig phran bzhi bcu bzhi //
legs par kha dog phye yang rung //
zhes dang /
bde 'dus rtsa rgyud las /
thig ni bcu drug dag tu gdab :
ces dang /
shrad+d+hAs kyang /
ngos bzhi'i cha ni dbye byas te //
re re'ang cha chen bcu drug tu //
so sor rnam par dbye bar bya //
zhes gsungs pa'i don te spyir bshad pa'o //
bye brag rta babs brgyad ma dang /
bzhi ma las 'phros te dkyil 'khor so so'i thig bshad pa las /
thog mar sgyu 'phrul zhi ba'i thig gdab tshul 'di ni dkyil 'khor 'bring po'i 'debs tshul te /
bsdus pa la bar khyams med pa'i gru chad la sgo gtod pa dang /
rgyas par pho brang 'khor lo rtsibs bzhi lte ba dang bcas pa re re la'ang rtsibs bzhi lte ba dang bcas pas mtshan pa'o //
'di'i rta babs brgyad ma'i 'god rim dang /
'god gzhi 'khor lo byed pa zhi ba la 'khor yug gsum las mi byed pa sogs kyi don ni 'byams klas par /
zhi ba 'bring po'i blos bslang rnam gzhag tu bris yod pas spro na der blta bar bya ste /
khro bo yang des khog phub pa yod do //
tshogs chen 'dus pa'i dkyil 'khor la /
zhi ba rdo rje dbyings steng dang /
tshogs chen 'dus pa 'og khang du byas pa'i khro bo la sgo dgu brtsegs su byed pa ni hU~M kA ra'i rgya mdud 'grel pa las /
gzhal yas khang mtha' thug pa med pa'i khyams dgu las me dpung 'bar ba ni /
theg pa dgu'i rtogs pa'i ye shes dgu yongs su rdzogs pa'i phyir sgo dgu brtsegs su mthong ste /
khyams mtho dman gyi chas brtsegs pa'o //
zhes dang /
spyir sgo dgur gyur pa ni phyogs dang po'i dbang gis shar nas smros pa'o //
brtsegs pa ni sgo rim pa dgu par 'og gzhi'i chas phye ba'o //
de dag la thig nyi shu rtsa bdun no //
zhes gsungs pa'i rjes su 'brangs nas bris pa ste rang gi rje bla ma'i dgongs pa'o //
de'ang 'di'i dbus kyi zlum skor gsum ni /
che mchog dang dbang mchog badzra he ru ka gsum gyi sa'o //
de nas rim par rtsibs brgyad la rgyud lung gi khro bo brgyad /
glo 'bur dang /
gru chad la gau rI ma brgyad /
bar khyams dang por siM ha ma brgyad dang /
de'i sgor nang gi sgo ma bzhi /
gnyis par spor ma brgyad dang /
bar gyi sgo ma /
gsum par dbang mo nyer brgyad /
bzhi par mkha' 'gro so gnyis /
lnga par ma bdun sring bzhi /
drug par ging bco brgyad /
bdun par khro bo drug cu /
brgyad par pho nya sum brgya drug cu /
dgu par ma mo drug cu /
phyogs bzhi'i rta babs la rig 'dzin rnams bzhugs par bshad do //
la la ni zhi dkyil dbus su bcug pa'i sgo sbrags bcu gcig tu mdzad pa sogs la khungs gsal po ma mthong /
khro dkyil gyi gtso bo 'god sa mi rnyed pa'i skyon gnas so //
yang slob dpon shAn+ta rak+Shi tas mdzad pa'i kun 'dus kyi ber ka yig chung las /
gzhal yas sgo dgu brtsegs gru chad gnyis sgo snam khyams lnga la yod pa brgyad /
gcig mu khyud la yod na mu khyud zlum po la sgo gdong du 'tshal la bsam /
zhes rag pa bkod pa dang /
rtsa rgyud du /
'khor lo drug brtsegs rdo rje mu khyud bdun du 'dod pa'ang yod gsungs te /
de dag sngon gyi mkhas pa rnams kyis ma bkral bas gya tshoms su bya bar rig pa ma yin no //
'dir thig gi cha gsum nang ma 'khor lo dang /
phyi ma gnyis ka bsdams te cha lngar bgos pa'i nang ma bzhis sgo brgyad dang /
phyi mas phyi sgor 'gyur ba'i phyag len 'di ni dkyil 'khor che chung gang ltar yang sbyar chog pas bya sla ba'i ched de /
gzhan du gnas khang yangs pa dang /
sbyin bdag 'byor pa can gyis dkyil 'khor chen po bzhengs pa'i cha gsum nang ma dang /
pho brang bar mas sgo brgyad /
phyi ma cha gsum gyi nang ma khyams dang /
phyi ma gnyis la sgo bton te /
phyi rol du de'i sgo tshad dang mnyam pa'i rta babs sogs byas na rwa rtse nas phyi rol gyi 'khor yug bskor chog pa sogs lag len du bya sla zhing mdzes pa zhig 'byung ngo //
'on kyang dkyil 'khor chung ngu'i tshe cha gsum bar ma la sgo brgyad brtsegs bya dka' ba'i gnas su gyur pas 'dir ma bris so //
dong sprugs kyi pad+ma brgya'i 'god lugs ni /
brgya ldan las rim las /
mu khyud drug skor rim pa lnga //
bzhi brgyad bcu drug sum cu gnyis //
tha ma bzhi bcur 'gyur ba yin //
zhes pa ltar ro //
'dir sgo rkyang 'gram logs dang bral ba dang /
rta babs cha mi mnyam par mdzad pa sogs ni brtag pa'i gnas te /
rgyu mtshan blos bslang rnam gzhag tu bshad grub bo //
da ni rta babs bzhi ma las 'phros pa'i dkyil 'khor so so'i gdab tshul ni /
gter ma phal che bar lha snam mi dgos pa'i khyams spangs te zhi ba bsdus pa dang 'dra bar byas mod /
'on kyang 'joms byed kyi dkyil chog tu khyams bshad pas gzhan ma rnams la'ang yod med 'dam khar byas na rung ngam snyam mo //
bder 'dus zhi ba las /
'dir rta babs bzhi mar bshad pa ni :
slob dpon gyi thig chog las :
cha gcig cha bzhir rta babs te :
zhes dang /
bdun pa'i cha phran bzhi ru gdab :
ces gsungs pa'i phyir ro //
'on kyang zhi ba 'dus pa rtsa ba'i rgyud las /
de nas sa thig rim pa bzhin :
dgu dgu'i bdag nyid bco brgyad du :
cha yi rnam pa la sogs bgo :
zhes dang /
zhi ba zhe gnyis kyi sgrub thabs las kyang /
rnam thar bzhi yi sgo khyud la :
rnam thar brgyad kyi rta babs ldan :
zhes brgyad mar gsungs pa'ang yod pas mtha' gcig tu ma nges so //
phyi rol gyi 'khor yug kyang /
thig chog las /
dang po 'jig rten phyogs skyong la :
gnyis pa rdo rje'i rwa ba ste :
gsum pa me ri rab tu bri :
zhes dang /
dkyil 'khor bya ba'i rim pa las /
phyogs skyong snam bu dkar po'i sna tshogs pad+ma zhes 'byung bas /
'dir sgyu 'phrul zhi ba ltar pad+ma byas mod /
'dam gar gsungs pa'i phyir /
pad ra'i tshab tu phyogs skyong snam bu bya ba'am /
rnam pa gcig tu na pad+ma'i lte ba'i kha khyer la phyogs skyong bkod kyang mi 'gal lam snyam mo //
'di nang gi pho brang dgu la rta babs byed pa ni mi rigs te /
thig chog las /
dbus kyi pho brang dgu po la :
sgo rgyan rta babs med pa 'o :
zhes gsungs pa'i phyir ro /
khro bo'i skabs 'dir nang sgo rnams la rta babs mi byed pa dang /
byed pa'i lugs gnyis las /
dang po ni rtsa rgyud kyi le'u brgyad par /
de las dkyil 'khor chen po dgu :
kun kyang 'khor lo rtsibs bzhi pa :
gru chad bar khyams sgo bzhir ldan :
de dag phyi khyams sgo rnams dang :
sgo rgyan lcags ri ldan pa ni :
tshon sna lnga yis legs par bris :
zhes nang sgo la sgo rgyan las ma gsungs pa'i phyir /
gnyis pa ni /
bskyed rdzogs 'bring po'i mngon rtogs las /
kun kyang sgo bzhi pa :
phrin las rnam pa bzhi'i brdar rta babs bzhi pa :
zhes gsungs so //
des na 'dir bla ma'i phyag len du rta babs med pa'i phyogs mdzad do //
rta babs kyi snam bu ni brgyad ma dang /
bzhi pa mchod rten gyi dbyibs /
bzhi ma spyi 'gre ltar gsum las /
dang po ni /
sgrub thabs rin chen phreng ba zhes bya ba sgom khog chen mor grags pa las /
rnam par thar pa brgyad dang ldan pas rta babs brgyad dang ldan pa'o //
zhes gsungs pa ltar deng sang phyag len 'di mdzad do //
gnyis pa ni /
zhi ba'i thig chog tu /
rta babs mdzes pa'i mchod rten 'dra :
zhes pa la 'khris pa 'dra ste /
pu shu bang rim brtsegs la mchod rten 'dra bar gsungs pa ltar 'dra ba yin pas dgos pa'i nges pa med do //
yang rnam pa gcig tu na /
gsang rdzogs las rta babs mchod rten gzugs su bshad pa'i lhan pa shor ba snyam mo //
gsum pa ni rtsa rgyud las /
ba su ta'am rgyus pa yis :
thig ni bcu drug gdab par bya :
zhes cha chen bcu drug tu gsungs pas snam phran bzhir 'gyur ba'i phyir 'dir yang zhi ba ltar bzhi ma dang brgyad ma 'dam kha gsungs pa 'dra'o //
phur pa spu gri'i gru chad la thod rtsig byed pa ni blos bslangs kyi dus su gzhal yas khang phyi ma las mtho bar bzhed pas mu khyud kyi thod phreng lta bu ma yin zhing /
'di'i sgo la mu khyud sogs med pas bri ba'i dus su sgo'i thad du rtsig pa gcod mi dgos te /
sgo gong gi rtsig pa yod pa'i phyir ro //
bka' brgyad gsang rdzogs la'ang pho brang nang ma'i thig 'di dang 'dra ba las /
de'i steng gdung bzhi bsnol ba'i le tshe dgur 'khor lo rtsibs bzhi'i lte bar zla gam logs sgo can re mdzad do //
zla gam 'di la lte ba zlum po nyid gshags chog pas thig mi dgos kyang /
gzhan du dbang gi thab khung lta bu zla gam dgos pa'i rigs la /
de'i thig ni /
tshangs zur spyi ltar btab pa'i rjes //
dbus nas shar du bskor thig gi
/bzhi cha 'phags par srad bu bzung //
shar gyi g.yas g.yon zur thig bar //
bskor ba'i mdun log bcad pas 'byung //
pad 'dab brgyad ni tshangs zur rnams //
thams cad phyed mar bcad pas grub //
rtsibs bzhir tshangs rtse bzhi po sbrel //
rtsibs brgyad de steng zur rtse'ang sbrel //
rtsibs bcu tshangs nas tshangs gcig bar //
dum bu phyed gsum gzhal ba yi //
phyed gnyis dor ba'i cha gcig pos //
lho dang byang gi tshangs thig nas //
shar nub gnyis kyi tshangs thig bar //
gnyis re gzhal bas sgang po brgyad //
phyed bcad mtshan ma brgyad btab bo //
de steng shar nub tshangs thig bcad //
mtshan ma bcu po gsal bar btab //
mtshan ma gnyis gnyis bar bzhag nas //
srad bu brkyangs te rim par gdab //
de yis 'khor lo rtsibs bcu 'byung //
zhes pa rnams kyang zhar la 'phros pa ste /
thig gi cho ga cung zad bkral ba'o /
!
/gnyis pa tshon gyi bya ba la'ang bzhi ste /
rgyu /
tshad /
byin rlabs /
bkye ba'i thabs so //
dang po la'ang 'byor pa rab 'bring tha gsum las /
'byor pa rab bri ba'i yon bdag 'khor los sgyur ba'i rgyal po'i dbang du byas na /
sngon po in+d+ra nI la /
dkar po dngul lam shel /
ser po pu sha rA ga'am gser /
dmar po pad+ma rA ga'am bye ru /
ljang gu margad dam g.yu las bya ste /
he ru ka gal po las /
'khor los sgyur ba'i rgyal po'i rdzas //
pu sha rA ga gser dang ni //
pad+ma rA ga margad dang //
in+d+ra nI la tshon du sbyar //
zhes dang /
rdo rje las rim las /
in+d+ra nI la zla 'od dang //
pu sha rA ga bye ru zangs //
margad ta las bya ste dgye //
zhes so //
'byor pa 'bring rgyal phran rnams kyis 'bru lnga dang sman lnga gang rung rang mdog gam /
tshon rtsis kha dog bsgyur ba las bya ste /
gal po las /
mi yi dbang pos so nam 'bras //
bra bo ram bu des dmar dang //
ljang gu sran ma la sogs pa //
zhes dang /
rdo rje me long las /
'bras dang sA lu la sogs pa /
kha dog bsgyur ba de bzhin no //
sman dang /
zhes so //
'byor pa chung ba 'bangs phal pas ni /
bkra shis pa'i sa phyogs nas byung ba'i sa tshon rang mdog gam kha dog bsgyur ba la bya ste /
snga ma'i 'phros las /
'byor pa chung ba yis //
'byung khung lnga yis bri bar bya //
zhes dang /
gal po las /
rdo thal ba bla ldong ros dang //
rgya skyegs dmar po bya ba dang //
ram las byas dang 'bru bsregs pa //
thal ba'i rdul tshon dag tu bshad //
ces pa ste /
de dag ni phyi'i tshon no //
nang du drag po'i tshon ni /
gal po las /
dur khrod thal chen ldong ros dang //
de yi so phag dur sa dang //
sol bas bri ba khro bo 'o //
zhes gsungs kyang /
khro dkyil bzhengs pa'i tshon lnga la thal chen cung zad re bsre ba phyag len no //
gsang ba'i tshon ni /
zhi khro thun mong la 'bras bu chen po lnga /
bsgral ba'i rak+ta'am /
yum mtshan ldan gyi pad+ma rak+tas bri bar bshad de /
gal po las /
ri mo gcig pa zhes bya ba //
de dag thams cad ri mo gcig
/chags pa'i rak+ta byang chub sems //
dkyil 'khor kun gyi tshon rtsir bshad //
ces so //
da ni thun mong du nye bar mkho ba rdul tshon bsgyur ba'i lag len cung zad bri bar bya ste /
kun gyi gzhi ma dkar po ni //
rA ga rab la cong zhi tha //
gtun brdung chu bsil kyis btul te //
dar gyi tshags mas 'tshag pa gces //
dmar rtsi zhos byug nyi 'od la //
bsregs nas ma skam tsam gyi dus //
sa bsres rang mdog ma thon bar //
legs par mnyes pas dmar legs 'byung //
de brlan ma bral rdo zho ni //
btul po dang sbyar legs 'phur na //
mthing gi mdangs 'od zil gyis gnon //
ram btul de dang sa sbyar nas //
mnye na lcags kha 'byung bar 'gyur //
ba mos ma reg ston dus kyi //
spang rgyan sked gtub byas pa yi //
rtse mo'i cha rnams zhib mor brdung //
de dang sa bsreg slar brdungs nas //
nyi ma'i 'od du mnye zhing bsreg
/lan gnyis lan gsum sgyur ba na /
kha dog sngon po phyi bzhin legs //
de la rdo zho btul po ni //
zhib btags cung zad btab byas nas //
brdung zhing mnye nas nyi 'od la //
bsregs pas kha dog ljang gu 'byung //
gro ljang gzhon nu ha lo'i 'dab //
sran ma gzhon nu sogs brdungs nas //
sa bsregs mnye zhing nyi mar skam //
'dis kyang kha dog ljang legs 'ong //
yung ba zhib btags zhor sbyar nas //
sa dkar bsres la grib skam bya //
btso ma gser gyi kha dog 'dzin //
yang na zho dang ma sbyar kyang //
sngar bzhin byas pas ser po 'ong //
de nyid rdo zho'i bul tog dang //
sbyar bas ngur smrig bzang por 'byung //
sbang ma'i phye dang snum sbyar nas //
mer bsregs mig sman mdog dang mtshungs //
zhes mdo tsam smras pa ste /
zhib par mkhas pa'i lag len la lta ba gces so //
gnyis pa tshad ni /
gzhi'i tshon gyi tshad 'phang la re khA'i phyed phyed de re khA'i 'phang du ni cha phran gyi lnga cha'o //
zhes gsungs kyang /
srab mthug snyoms shing /
khri'u ris med par bkye ba'o //
gsum pa byin rlabs ni /
tshon rnams snod gtsang mar blugs pa la rigs lnga'i sa bon bris pa phyogs ma 'khrul par bkod la /
rigs lnga yab yum lnga'am /
rgyas par   rgyal ba zer ba'ang 'dug /rigs chung dang bcas pa lnga tshan lngar gsal ba rjes chags kyis zhu ba las don ye shes lnga mtshon pa'i rtags rat+na lngar gyur par bsam pa ste /
las rim las /
snod blug rim 'dres dag byas la //
hU~M sogs yig 'bru gcig kyang lngar /
kha dog rjes su mthun byas la //
yongs gyur nyi shu rtsa lnga'i lha //
thabs dang shes rab ldan par bsgom //
zhes sogs dang /
pad+ma las rim las /
de la rigs kyi yi ge bkod //
ces dang /
lha rnams 'od zhu tshon la thim //
rat+na lnga ru gyur par bsam //
zhes dang /
gal por /
yi ge 'bru lngas byin brlabs pa //
phyag mtshan rigs lnga yab yum gyur //
ces sogs gsungs pa ltar ro //
bzhi pa dgye tshul ni /
thog mar slob dpon shar du zhal phyogs pas tshon la bkod pa'i yig 'bru rnams mtheb srin gyis blangs te /
khung bu dgang ba ni /
rnam snang mngon byang las /
tshon ni nang nas dgye bar bya //
phyi rol nas ni tshon mi dgye //
zhes so //
de la lag pa la dpa' bo 'bru lnga bkod de /
tshon pra brtag pa'i don du g.yon pa'i khu tshur gyis dbang ldan nas brtsam la mdzub gang ba'i pany+tsa re khA 'dren te /
klong gsal gyi rgyud las /
tshon re sgo yi nyi shu cha //
dpangs ni mda' tsam bri bar bya //
zhes dang /
pad+ma las rim las /
byang shar mtshams kyi re khA la //
sa bon pra ni brtag par bya //
nag po dkar po ser po dmar //
ljang gu rnam lnga mnyam par sbyar //
mdzub gang du ni bri bar bya //
zhes so //
de rjes slob ma rnams kyis kyang /
sor mo'i 'phrul lnga bkod de ci bder bri'o //
de yang rdul tshon kha dog lnga so sor phye ba'i dgos pa ni /
sgyu 'phrul rgyas pa las /
sems can ma lus thams cad la //
ye shes lnga yis kun khyab kyang //
rang gi rnam rtog bsgribs byas nas //
ye shes lnga yi don ma mthong //
de ltar rmongs pa thams cad la //
ye shes mtshan nyid bstan pa'i phyir //
dkar dang dmar dang ser ba dang //
ljang gu la sogs nag po bstan //
zhes so //
de ltar spyir bstan nas /
bye brag tu /
ji ltar dgye ba'i rim pa ni //
zhes sogs ni /
tshon dgye ba'i khyad par gyi cho ga rnams zhib mor ston pa ste gzhung bklags pas 'grub pa'i phyir ma bkrol lo //
tshon dgye ba grub nas mtshan ma dgod pa ni /
de ltar dkyil 'khor so so yi //
zhes sogs te /
rngam glog las /
gtso bo gzugs su rdzogs par bri //
'khor rnams phyag rgya dag tu bya //
phal pa dag la yig 'brus so //
zhes dang /
las rim las /
dkyil 'khor rnam pa gsum dag tu //
gzhung nyid kyis ni gsal bar gsungs //
yan lag gzugs su snying po 'di //
nyi zla pad+ma'i rim bzhugs pa //
dkyil 'khor sku yi mtshan nyid yin //
phyag rgya gsal bkod thugs dkyil 'khor //
sku 'am yang na hU~M mUM bri //
mchog dang 'bring pos phye ba ni //
dkyil 'khor gsum du phye bar bya //
zhes so //
mdor na so so'i sogs te /
tshon rtsi srab na dbul por 'gyur /
mthug na mdze 'byung /
tshon thal shor na nad 'byung ba sogs gsungs shing /
khyad par du tshon pra brtag pa'i tshe /
slob dpon ku ku rA dzas /
re khA dma' bas mi 'grub cing //
yon pos gdung ba skyed par byed //
chad pas slob dpon slob ma la //
'chi 'am na bar 'gyur ba yin //
lhag chad las ni nad 'byung zhing //
phyogs 'khrul rmongs pa'i las su 'gyur //
zhes gsungs pas bag yod pas bri'o //
gang zhig blo gros sogs te /
thig tshon gyi bya ba rnams ji bzhin ma grub pas skyon du gyur na /
drag po'i sbyin sreg dang sngags bzla ba sogs so so'i snying po'i cho ga dang /
gtso bor de kho na nyid kyi ting 'dzin gyis skyon thams cad sel ba yin pas 'bad de nyams su blang ngo //
de dag kyang zhib par dkyil chog so so dang /
bla ma'i phyag len mthong ba goms pa la rag las pas bla ma'i man ngag thob pa la brtson par bya yi /
'dir brjod pa ni mdo tsam mo //
de ltar gter chen bla ma chos kyi rje'i //
zhabs rdul spyi bo'i pad+mor rtag bzhugs shing //
snying dbus do rar mtshan dpe'i gar rtsen pa'i //
skal bzang sngags btsun d+harmA shrIs sbyar //
'dis kyang tshe 'di nyid la rdo rje 'chang gi go 'phang mthon por phyin pa'i rgyur gyur cig //
/
