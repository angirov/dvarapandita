@#//
rtsa ba gsum chos skyong nor gyi lhag pa'i lha rab 'byams kyi sgrub thabs 'dod 'jo'i bum bzang zhes bya ba bzhugs so //

spyi chings /
oM swasti /
khyab bdag ston pa rdo rje sems dpa' nyid //
dpal ldan bla ma mchog gi rnam rol can //
rab 'byams dkyil 'khor rgya mtshor yongs 'char ba'i //
ngo mtshar sgyu ma'i byed po der phyag 'tshal //
gdod ma'i ye shes dbyings su dbyer med kyang //
sna tshogs 'gro blo'i rjes su thugs rje'i rtsal //
rtsa gsum 'khor lo'i rnam rol mtha' yas par //
'char ba'i pha mtha' 'di zhes mtshon du ci //
'on kyang rang skal mnyam pa'i dman blo can //
'gro la rjes brtse'i phan pa lhur byed pas //
rgya che'i sgrub thabs chu gter ma brgal kyang //
rab zab snying po'i bdud rtsis 'dod ster byed //
de phyir rang gzhan phan bde yis //
kun dgar byed pa bdud rtsi'i skyes //
sgruba~X pa'i thaba~Xs tshul 'do~Xd 'jo~X yi //
buma~X pa bza~Xng po'i dpal 'di sbyin //
de yang rdo rje theg pa'i chos tshul rnams las /
lhag pa'i lha du ma'i sgrub thabs mtha' yas pa zhig
/skal pa dang ldan pa'i 'gro ba rnams kyi bsam pa dang rjes su mthun par byung ba las /
'dir byin rlabs kyi bka' srol ma nyams par rgyun chags su bzhugs pa'i sgrub thabs nye bar mkho ba dag phyogs gcig tu sdeb pa la /
de dag kyang byin rlabs dang rjes gnang dang rig gtad dang bzlas lung la sogs pa'i cho ga'i rnam grangs tha dad pa'i tshul can te /
de thams cad kyang dang por dkyil 'khor chen po gcig tu dbang bskur ba thob cing dam tshig dang ldan pa dag la sbyin par bya ba yin gyi /
gzhan du na 'bras bu mchog thob pa las ring du 'gyur ba'o //
des na slob dpon yang 'di nyid thob pa tsam gyis mi chog ste /
rab tu dkyil 'khor gyi bdag po 'dir bstan lha rigs gtso bo rnams kyi bsnyen pa song ba'am /
min na'ang dkyil 'khor chen po gcig gi bsnyen pa thems shing cho ga lag len la mkhas pa /
khyad par 'di nyid kyi cho ga dang lag len la goms 'dris dang ldan pa zhig nges par dgos so //
de la sgrub thabs yongs su grags pa rnams nye bar mkho ba'i phyir dang /
shin tu dkon pa 'ga' zhig ni rgyun mi chad par bya ba'i phyir dang /
phyi 'gyur gyi sgrub thabs 'ga' zhig kyang nyer mkho'i dbang du byas nas phyogs gcig tu bkod pa'i rnam grangs ni 'di ltar ro /
7
/de la bla ma zhi ba'i skor la /
bla ma gsang 'dus las thod phreng rtsal sgos sgrub kyi zlum po bzhi dbang /
gsang 'dus gtor dbang gnad kyi shog gcig mar grags pa /   pad gling dang chu bo gcig 'dres /
nyang gter bla ma yongs rdzogs kyi gtor dbang rnams so /
7
/bla ma drag po'i skor la /
nyang gter drag dmar bde 'dus kyi dbang bka' rdo rje spyi blugs /   rdor gling dang pad gling chu bo gcig 'dres /
'bring po me'i spu gri'i dbang chog
/che 'bring gnyis ka dang 'brel ba'i byin rlabs lu gu rgyud /
drag dmar bka' ma 'o bran lugs /
byang gter drag po rtsal gyi byin rlabs thugs rje'i dbang bskur rnams so /
7
/tshe dpag med kyi skor la /
tshe dpag med lung lugs sangs rgyas gsang ba'i man ngag
/chos dbang gi gter ma   nyang dang zung 'brel /bla ma longs sku'i rdzong chen tshe dbang /
byang gter tshe sgrub lcags sdong ma /
pad gling tshe sgrub rdo rje phreng ba'i tshe dbang sgrub khog las gsung rgyun bzhin phyung pa /
grub thob thang stong pa'i gdams pa 'chi med dpal ster gyi tshe sgrub rnams so /
7
/spyan ras gzigs kyi skor la /
thugs rje chen po rgyal po lugs phyag bzhi pa /
rgyal po lugs kyi bcu gcig zhal /
rgyal ba rgya mtsho bde gshegs bzhi sgril gyi sgrub thabs rnams so /
7
/'jam dpal gshin rje'i skor la /
tshe bdag yang zlog me'i spu gri'i rnon po nang gcod kyi dbang bka'o /
7
/rta mgrin gyi skor la /
rta mgrin gsang sgrub shangs lugs /
nyang gter rta nag lcags ral can /
chos dbang lugs rta nag gi sgrub thabs rnams so /
7
/phyag rdor gyi skor la /
las 'brel rtsal gyi phyag rdor dregs 'dul bum pa dang gtor ma'i las tshogs la brten pa /   rdor gling dang pad gling chu bo gcig 'dres /
byang chub gling pa'i phyag rdor gtum po drag po /
grwa pa'i gter ma phyag rdor khang brtsegs kyi sgrub thabs rnams so /
7
/phag mo'i skor la /
nyang gter mkha' 'gro chen mor grags pa phag mo zhal gnyis ma /
rdo rje phag mo don grub ma /
phag mo dbu bcad ma /
khros nag gi sgrub thabs rnams so /
7
/shes rab kyi lha'i skor la /
ma ti lugs kyi 'jam dpal dkar po /
dam pa sangs rgyas kyi lugs 'jam dpal smra seng /
'phags ma dbyangs can ma'i sgrub thabs rnams so /
7
/phrin las kyi lha'i skor la /
rnam 'joms sangs rgyas gsang ba'i lugs /
rnam 'joms ba ri lugs /
chos dbang lugs kyi drang srong lok+t+ri pA la /
rin chen gling pa'i nA ga rak+sha'i sgrub thabs rnams so /
7
/bstan srung mgon po'i skor la /
dpal mgon legs ldan tshogs kyi bdag po /
nyang gter dpal mgon phyag bzhi pa /
mgon po dkar po'i tshe dbang /
chos dbang lugs kyi ma ning /   'di la rdor gling rata gling pad gling 'ja' tshon rnams chu bo gcig 'dres /
gnubs lugs kyi dpal mgon stag zhon /
gnubs lugs kyi mgon po beng gi sgrub thabs rnams so /
7
/bstan srung sna tshogs pa'i skor la /
ye shes ma mo e ka dzA Ti sde bdun gyi sbrags sgrub /
snying thig ma mo e ka dzA Ti gtso rkyang /
re tI rang byung ma bka' gter gnyis ldan /
nyang gter gshog rgod ma /
las 'brel lugs lha mo srog sgrub ma /
las 'brel lugs gza' rgod dug gi spu gri /
las 'brel lugs gnod sbyin bshan pa dmar nag
/rdor legs kyi sgrub thabs   byang gter dang rat+na'i /gter brgyud gnyis ldan /
rgyal sras legs ldan pa'i gter byon zhing skyong seng gdong can /
nyang gter dur khrod ma mo /
chos dbang gi brtan ma bcu gnyis /
nyang gter dkor bdag pe ha ra'i sgrub thabs rnams so /
7
/nor lha'i skor la /
rnam sras   gnyal pa nyi she'i gter ma /phyi sgrub ser chen sprin gseb ma dang /
nang sgrub mdung dmar can rta sngon ma /
gnubs lugs /   gsang sgrub drag po rta sngon ma /
yang gsang phyag mtshan bzhi pa /
grwa mngon gnod sbyin zhang blon rdo rje bdud 'dul /
grwa mngon dzaM dmar chags pa rdo rje /
las 'brel lha chen dbang phyug chen po'i sgrub thabs rnams so /

/de dag las thog mar bla ma gsang 'dus kyi zlum po bzhi dbang dang /
drag po bde 'dus dang /
'jam dkar /
legs ldan sogs mtshams sbyor tshig sna bsrings pa rnams dang /
sde tshan re nas sgrub thabs dbang chog bcas pa re re tsam re thog mar blo la nges par bya'o //
de ltar le tshan drug cu la brgyud pa'i bka' srol dang cho ga'i khyad par las nang gses su phye bas drug cu rtsa bdun no //
de rnams las 'jam dkar dang /
'jam dpal smra seng /
dbyangs can ma /
rnam 'joms rigs gnyis rnams ni gsar ma las brgyud pa yin zhing /
drag po 'o bran lugs /
tshe dpag med lung lugs /
dpal mgon legs ldan /
rnam sras gsang sgrub drag po rta sngon ma rnams ni snga 'gyur bka' ma dang /
stag zhon dang beng rang byung ma rnams ni bka' gter gnyis ldan dang /
gzhan rnams ni zab gter sna tshogs las byung ba'i gdams pa sha stag go
/de ltar lha'i rigs so so'i dbye ba dang /
rgyud sde gong 'og gi rim pa dang /
mchog sgrub dang las sgrub kyi dbye ba dang /
sngags gsar rnying bka' gter gang du gtogs pa dang /
rgyud gzhung gi dngos bstan dang /
man ngag gi dbye ba dang /
gong du bshad pa ltar byin rlabs sogs slob ma rjes gzung gi bya ba'i khyad par bzhi po de rnams kyi rnam par dbye ba zhib mor nges shing blo mthu thogs pa med pas tshul 'di la 'jug par bya'o //
rnam 'a~Xgyur sna tshogs yi dam lhas //
gnyis me~Xd ye shes gnas lugs don //
mtshon byas rdo~X rje~X 'dzin dbang gi
/go 'phang sgrub byed myur bde'i skyes //
rtsa gsum lhag pa'i lha rab 'byams kyi sgrub thabs 'dod 'jo'i bum bzang zhes bya ba las spyi chings bshad pa'i le'u tshan no ///
/
