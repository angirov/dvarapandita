@#//
sa chog mdor bsdus bya tshul gsal ba bzhugs so //
na mo many+dzu shrI ye /
spur ram lha khang mchod rten gsas mkhar sogs //
sa chog dgos par lto 'phye legs par brtsis //
gdong mi gtug la sa lha'i gtor ma gcig
/'grub na rnam lnga mi 'grub yid kyis sprul //
slob dpon skad cig gsang ba'i bdag po dang //
pad 'byung la sogs yi dam gang rung ba //
skad cig bsgoms la lag g.yas rdo rje g.yas //
sa la lan gsum 'debs tshul 'don sgom sbrags //
hU~M/
rang nyid yi dam che ge yi //
phyag g.yas sa la brdabs pa yis //
sa gas rnam pa drug tu g.yos //
de nang sa lha gser gyi mdog
/thar sbyar bum bsnams sku stod thon //
dgyes pa'i 'dzum mdangs phyung bar gyur //
oM/
tshur spyon tshur spyon sa yi lha //
lha mo brtan ma da tshur byon //
sngon byon thub pa'i dbang po yi //
spyan sngar ci bgyis dam bcas ltar //
sa glud gtor ma gser skyems 'bul //
mchod pa rnam pa bdun gyis mchod //
oM pr-i thi di bI sa pa ri bA ra ar+g+haM nas /
shab+da pra tIts+tsha pU dza hoH
oM/
sngon byung bcom ldan dpang mdzad ltar //
sa 'di bdag zhu gnas 'di dor //
bcom ldan 'das kyi zhabs brten pa //
sa yi lha mor phyag 'tshal lo //
zhes bstod nas /
sa yi lha mo 'dzum phyungs nas //
sa 'di khyod 'bul ci bder spyod //
ces gsungs lha mo sa der thim //
sa yang gser gyi phung por gyur /

/b+h+rU~M las rin chen snod yangs par //
dkar gsum gtor ma bdud rtsi'i mtsho //
sa glud bzang po bcas pa 'di //
oM AHhU~M gis byin brlabs nas //
sa yi lha mo brtan ma dang //
lto 'phye sa 'dzin lag pa che //
the se sprel khog sa sman dang //
sa la dbang ba'i lha kun dang //
lo skor bcu gnyis steng gnas pa'i //
sa bdag gdug pa'i rigs can rnams /
khyad par yul phyogs 'di yi bdag
/brag bdag chu bdag rdo yi bdag
/shing bdag ri bdag kun la 'bul /
khyad par sa skor sa mig 'dir //
gnyug mar gnas pa kun la 'bul //
mchod sbyin gtor ma 'di bzhes la //
sa 'di gnang bar mdzad du gsol //
oM pr-i thi de wI sarba b+hU mi pa ti sa pa ri wA ra i dam ba liM ta kha kha khA hi khA hi /
lan gsum mam bdun gyis 'bul /
sa glud sa bkrol ba ni /
'byung po sa 'dre sa srin dang //
sa la bgegs byed bar chad rnams //
sa glud bzang po 'di bzhes la //
'byung po'i tshogs rnams gnas gzur la //
sa bdag rnams kyis sa 'di 'dul //
bkra shis byin ldan mdzad du gsol //
sarba u tsiSh+Ta b+ha liM ta g+h+r-ih+Na khA hi khA hi swA hA/
de nas slob dpon langs te phur pa 'dril la /
skad cig gis dbang chen rta mgrin sku smad phur pa mgal gyi sol mal las blangs pa ltar dmar zang nge ba phyag gis phur pa 'dril bas sa 'dre sa srin thams cad dmyal khams rdo rje gdan la gzer bar bsam la ngag tu /
hU~M hU~M ha ha pheM pheM/
lan bdun tsam du phyogs bcur sdang mig tu blta zhing phur pa 'dril /
'cham stabs bya zhing /
sa 'dul drag sngags ni /
oM g+ha g+ha g+hA ta ya sarba duSh+TAM a dz+nyA pa ya ti kA ya wA ka tsit+ta kI li kI la ya hU~M hU~M phaT phaT/
sa 'dre sa srin u tsaT+Ta ya phaT/
des sa 'dul ba'o //
sa sbyong ba ni /
oM swa b+hA ba lan bdun gyis sbyang la /
sa nyid gser gyi phung por gyur /
de nas me tog tshom bu lnga bkod la sngags 'di btab /
oM bud+d+ha badzra rat+na pad+ma karma sarba hU~M/
lan gsum /
stong pa'i ngang las gzhal yas khang gru bzhi //
sgo bzhi rta babs bzhi ldan mtshan nyid rdzogs //
'ja' 'od dra bas bres shing shin tu dwangs //
stug bkod yon tan dang mnyam de dbus su //
seng khrir rnam snang dkar po 'khor lo 'dzin //
shar du glang khrir mi bskyod rdo rje bsnams //
lho ru rta khrir rin 'byung rin chen bsnams //
nub tu rma bya snang mtha' pad+ma bsnams //
byang du shang shang don grub rgya gram bsnams //
g.yon rnams dril bu rigs kyi sems dpas bskor //
gnas gsum 'od 'phros rang 'dra spyan drangs bstim //
hU~M/
stug po bkod dang mngon dga' dpal ldan mdzes //
bde ba can dang las rab zhing khams nas //
rigs lnga'i sangs rgyas byang sems bcas pa rnams //
'dir byon 
tshe 'das 
las sgrib sbyang du gsol //
sku gdung 
gsas mkhar 
'di la rgyas par mdzod //
sogs sbyar ro /
lus ngag yid gsum dad pas phyag 'tshal lo //
tshe 'das sam /
yon bdag 
gnas mal bde phyir bzhugs su gsol //
gzhan yang mchod bstod dpag med yid sprul mchod //
oM bud+d+ha badzra rat+na pad+ma karma bo d+hi satwa sa pa ri bA ra ar+g+haM nas /
shab+da'i bar gyi sngags dang phyag rgya'i 'gres /
maN+Da la pany+tsa kI la ga Na tsakra rat+na sarba pU dza hoH
rdo rje gti mug dwangs la 'dud //
rdo rje zhe sdang dwangs la 'dud //
rdo rje nga rgyal bcom la 'dud //
rdo rje 'dod chags 'joms la 'dud //
rdo rje phrag dog zhi la 'dud //
phyogs bcu'i sangs rgyas thams cad dang //
bla ma yi dam mkha' 'gro bcas la 'dud //
drang srong rig 'dzin grub pa'i bden pa yis //
rigs lnga'i sangs rgyas byang sems bcas pa rnams //
gnas 'dir brtan bzhugs sdig sgrib sbyang bar mdzod //
bar chad thams cad sel bar mdzad du gsol //
oM bud+d+ha bai ro tsa na oM/
ye d+harmA dang bcas lan bdun brjod /
oM badzra ak+Sho b+h+yaHhU~M/
ye d+harmA bdun /
oM rat+na saM b+ha ba trAM/
ye d+harmA bdun /
oM pad+ma d+he ba hrIH
ye d+harmA bdun /
oM karma a mo g+ha sid+d+hi AH
ye d+harmA bdun sogs gong ltar brjod la rab tu gnas par bya'o //
dmar dur sogs kun la mkho che ba tshe 'das bla dang rnam snang gnyis dbyer med bskyed pas phan yon che'o //
gzhan tshom bu rang la bskyed do //
de ltar sa byin rlabs song nas /
dkar las gsas mkhar khang bzo sogs 'di 'dra ma gtogs gzhan mi dgos /
de rjes dkar gtor yul lha de la byin nas las 'di /
zhes bya ba la /
ru nga dang phrag dog ma mdzad /
ces bka' bsgo'o //
de nas bkra shis tshig brjod nas sa mig der rigs lnga'i phyag mtshan bkod la /
hU~M/
dbus nas bkra shis don gyi lha //
rnam par snang mdzad bkra shis gang lags pa //
bkra shis des kyang deng 'dir bde legs shog
/shar nas bkra shis don gyi lha //
rdo rje sems dpa'i bkra shis gang lags pa //
bkra shis des kyang deng 'dir bde legs shog
/lho nas bkra shis don gyi lha //
rin chen 'byung ldan bkra shis gang lags pa //
bkra shis des kyang deng 'dir bde legs shog
/nub nas bkra shis don gyi lha //
snang ba mtha' yas bkra shis gang lags pa //
bkra shis des kyang deng 'dir bde legs shog
/byang nas bkra shis don gyi lha //
don yod grub pa'i bkra shis gang lags pa //
bkra shis des kyang deng 'dir bde legs shog
/gzhan yang bkra shis tshigs bcad gang shes brjod /
tshe 'das don la tshe 'das spyan ras gzigs dang /
dur sa bde ba can du bskyed la ye shes pa bskyed bstim bya /
yig drug brgya'am stong bzlas nas rab tu gnas par byas /
bkra shis smon lam mdor bsdus btab pas phan yon chen po dpag tu med pa yod pa dang /
dur gyi 'dre ltog dri za'i gnod pa mi byed par 'gro gsung /
gcod las thos so /
e ma rgya nag nas 'gyur sa phab sa mig btsal //
rgya gar nas 'gyur sa phab rgya gram bca'//
me nyag nas 'ongs sa mda' sa mig btsug
/nag rtsis sogs las mang byung yod pa kun //
nyes pa che bas sa mkhan dmyal bar skye //
de phyir kri ya dang ni dgongs 'dus las //
sa 'dul sa slong byin rlabs dang //
sa gzhi rab gnas nyung tsam mdor bsdus bris //
yi ge don tshig 'don cha tshang bar yod //
phyi rabs blun rmongs 'ga' la phan pa'i phyir //
sngags rgan rA ga a s+yas 'phral du bris //
sngags chung o rgyan mgon gyis yi ger btab //
nyes 'gal sa snying la bshags dge ba des //
'gro kun sa 'khrugs nyes pa zhi gyur cig //
/
!
lto 'phye kha gyu phyogs /
dpyid gsum byang /
dbyar gsum shar /
ston gsum lho /
dgun gsum nub la gyu na sa brko mkhan rang yang de ltar kha gyu na sa mig tu 'jor bu lan gsum brdeg go
/tshes bcu gnyis nam yang brko mi rung bas phyir nang brko chog //
/
