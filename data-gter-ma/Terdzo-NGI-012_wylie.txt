drang srong dri med la chu gtor 'bul ba'i rim pa yod /
bla ma dang phyogs bcu'i sangs rgyas thams cad gcig tu bsdus pa'i bdag nyid drang srong dri ma med pa'am lha mchog ma hA r-i Shi'i lha tshogs la phyag 'tshal lo //
'dir drang srong nyid sgrub pa pos chad lhag kha skong bar bya ba dang /
nam 'dod dus drang srong la gtor ma 'bul bar 'dod pas /
tshar brgya'am gang 'dod gtong ba'i grangs kyi dkar gsum mngar gsum 'bru sman sna tshogs la ril bu star ka tsam byas la snod du bzhag
/chu gtsang ma 'bags btsog ma song bar byas la bzhag
/zangs sogs rin po che'i snod gcig kyang bshams la /
sangs rgyas chos dang sogs kyi skyabs 'gro byas la /
bdag drang srong khros pa khro bo gzhung ltar bsgom /
swa b+hA was sbyang /
stong pa'i ngang las paM las pad+ma a las zla ba'i steng du aHdkar po yongs su gyur pa las /
drang srong dri med sku mdog dkar po 'od zer 'phro ba /
phyag g.yas skyabs sbyin gyi phyag rgyas spyi blugs dang /
g.yon pas lung thang gi phreng ba thugs kar 'dzin pa /
zhabs gnyis sems skyil gyis bdag cag la dgyes pa'i tshul gyis bzhugs pa'i thugs kar aHdkar pos mtshan pa las 'od 'phros pas /
ri bo kun 'dus kyi rtse nags tshal drwa ba can gyi phug nas drang srong 'khor bcas spyan drangs /
dam tshig pa la gnyis su med par thim par gyur /
ces dmigs la /
ar+g+haM sogs kyis mchod la /
dus gsum sangs rgyas kun 'dus pa'i //
lha yi rgyal po drang srong mchog
/drang srong 'bum gyi 'khor gyis bskor //
sgo gsum gus pas bstod par bgyi //
ces bstod /
rin po che'i snod du ril bu gcig dang chu de'i gang blugs la /
a kA ro lan gsum /
gtor ma 'dod pa'i yon tan lnga dang ldan par gyur ces dang /
oM AHhU~M gsum brjod la /
kha kha khA hi khA hi du na ye swA hA/
drang srong chen po dri med 'od zer la drang srong 'bum phrag du ma'i tshogs kyis bskor ba rnams kyi zhal du i daM ba liM ta kha kha khA hi khA hi /
zhes gsum brjod /
drang srong 'khor dang bcas rnams la //
gtor ma phul ba'i mthu stobs kyis //
tshogs gnyis yongs rdzogs mthar phyin te //
'bras bu sku gsum mngon gyur shog
/ces brjod /
chu dang ril bu gtsang sar gshegs par bya'o //
tshar du bya yang tshar rjes ma'i mjug tu mchod bstod gong ltar byas la /
yi ge brgya pa tshar gcig gis chad lhag kha bskang /
badzra muH
ye shes pa rang gi gnas su gshegs /
dam tshig pa rnams rang la thim par gyur /
ces dang /
bkra shis brjod /
bsod nams 'di yis sogs kyis dge ba sems can thams cad kyi don du bsngo /
dmigs med kyi rgyas btab bo //
zhes pa 'di'ang drang srong la gtor ma 'bul ba'i phyir shAkya'i btsun pa rig 'dzin chos kyi grags pas loka tri'i bsnyen mtshams la zhag gcig gi dus bris pa'o //
sarba thA mang+ga laM///
/
