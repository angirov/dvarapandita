\u0f88
bla ma'i thugs sgrub bar chad kun sel las :
mi g.yo ba'i sgrub thabs bdud bzhi zil gnon bzhugs so :
nang bdud bzhi'i bar chad sel ba /
\u0f88\u0f88\u0f88
mi g.yo khro rgyal chen po ni :
'jigs pa'i bdud bzhi'i gnyen po ste :
dkyil 'khor gtso mchog bdag nyid kyi :
phyag g.yon b+han+d+ha'i cho 'phrul las :
gtum chen dus mtha'i me ltar shar :
gang 'dul sgyu ma'i rnam rol gyis :
gdul dka'i tshogs rnams 'dul bar mdzad :
phyi ltar 'chi med khro rgyal dkar :
nang ltar snang stong gtum po ser :
gsang ba bde chen khrag 'thung dmar :
yang gsang tsaN+Da mthing nag 'bar :
nam mkha'i dbyings las 'ja' tshon bzhin :
phyag rgya sngags dang ye shes kyi :
rnam rol bsam gyis mi khyab pas :
'chi bdag phung po nyon mongs dang :
lha bu'i bdud kyi sde bcom nas :
rnal 'byor zab mo'i dngos grub thob :
sa ma ya :
de la dang por rtsa ba'i lha :
gtum po dkar po'i rnal 'byor gyis :
'chi bdag bdud tshogs gzhom pa ni :
skyabs sems tshogs gsag sngon 'gro bas :
a :
'od gsal stong nyid dbyings kyi ngang :
rig pa'i ye shes hU~M dkar po :
mkha' la 'ja' tshon bzhin du shar :
'od 'phros rgyal ba sras bcas mchod :
khams gsum 'gro ba'i sgrib gnyis sbyangs :
tshur 'dus yongs gyur skad cig gis :
pad nyi 'chi bdag bdud kyi steng :
rang nyid zung 'jug sgyu ma'i lha :
gtum po khro rgyal chen por bzhengs :
dkar gsal khro zhing brjid pa'i nyams :
dbu skra dmar ser gyen du brdzes :
phyag g.yas ye shes ral gri 'phyar :
g.yon pas rdo rje'i zhags pa bsnams :
zhabs gnyis g.yas brkyang dor stabs kyis :
ye shes me phung dbus na rol :
stag sham rin chen sbrul gyis brgyan :
gnas gsum oM AHhU~M gis mtshan :
de bzhin gshegs pa thams cad kyi :
rdo rje gsum dang dbyer med bsam :
hU~M:
ye shes dbyings las rig pa'i sku :
gtum po khro rgyal 'khor bcas kun :
'chi bdag bdud tshogs zil gnon phyir :
drag po'i stabs kyis gshegs su gsol :
oM tsan+Da ma hA ro Sha Na e h+ye hi :
dzaHhU~M baM ho :
slar yang dbang lha spyan drangs nas :
dbang bskur rigs bdag dbu brgyan bsam :
oM:
dngos 'byor yid las byung ba yi :
kun tu bzang po'i mchod sprin gyis :
chos dbyings rgyas par bkang byas te :
gtum po khro rgyal 'khor bcas mchod :
oM badzra ar+g+haM sogs :
hU~M:
dus gsum sangs rgyas thams cad kyis :
bdud tshogs 'dul bar dbang bskur ba'i :
gtum po khro rgyal 'khor bcas la :
gus pas bstod do dngos grub stsol :
ces bstod bsnyen pa'i dgongs pa ni :
thugs kar nyi steng hU~M gi mthar :
sngags phreng g.yas su 'khor ba las :
'od 'phros lus kyi nang kun gang :
sgrib dag byin gyis brlab par bsam :
oM tsaN+Da ma hA ro Sha Na hU~M phaT:
sgrub pa'i skabs su 'od zer gyis :
'phags mchod 'gro ba'i sgrib gnyis sbyangs :
snod bcud gtum po'i zhing dang sku :
sngags kyi rang sgrar sad par bsam :
tshur 'dus bdag la thim pa yis :
dngos grub rnam gnyis thob par dmigs :
las sbyor rang gi thugs ka ru :
nyi zla'i gwa'u kha sbyor dbus :
rdo rje rtse lnga hU~M gis mtshan :
de yi khog par nr-i as mtshan :
hU~M gi 'od kyis lus khyab ste :
nad gdon sdig sgrib 'chi rkyen sbyangs :
slar yang phyir 'phros 'khor 'das kyi :
tshe bcud bsdus nas nri ar thim :
'chi med rdo rje'i srog 'grub bsam :
oM AHhU~M tsaN+Da ma hA ro Sha Na A yu She sarba sid+d+hi hU~M nr-iHdza tiSh+Tha hU~M:
de ltar bsnyen sgrub las gsum la :
bdun phrag gsum du brtson pa na :
dus min 'chi ba'i 'jigs pa zhi :
zla drug rtse gcig yid kyis bsgom :
dus kyi 'chi ba dag kyang bzlog :
thun mthar mchod bstod rig pa'i lha :
dbyings su bstim nas zung 'jug sku :
chu zla 'ja' tshon lta bur ldang :
thun mtshams ci 'byor gtor ma ni :
'bru gsum byin rlabs rtsa sngags mthar :
i daM ba liM ta b+huny+dza kha kha khA hi khA hi :
sarba mA ra se na pra mar+d+ha na hU~M phaT:
sarba sid+d+hi m+me pra yats+tsha :
sarba karma ku ru ku ru swA hA:
zhes btags lan bdun la sogs phul :
hU~M:
rdo rje snying po mkha' 'dra ba :
mi g.yo ral pa gcig gis bsgyings :
drag shul chen po'i byin 'chang ba :
khro rgyal gtum po 'khor dang bcas :
'dod yon gtor ma 'di bzhes la :
bdud sde'i dpung tshogs ji snyed kun :
srung dang zhi dang zlog pa dang :
tshar gcod phrin las brtul zhugs kyis :
dam chos sgrub pa'i bar chad rnams :
ming gi lhag ma med par mdzod :
'chi med tshe dang ye shes sogs :
dbang bcu'i yon tan grub pa dang :
mdor na rnam bzhi'i phrin las kyi :
dngos grub ma lus bstsal du gsol :
zhes gsol bas gtor ma bzhes shing dgyes te ha ha hi hi he he haM haM phaT ces dgyes pa'i gad mo dang bcas te las thams cad mdzad par bsam mo :
sa ma ya :
phung po'i bdud rnams 'joms pa'i phyir :
gtum po ser po'i ting 'dzin ni :
rang nyid snang stong mi g.yo ba :
gser mdog khro gtum brjid pa'i nyams :
rdo rje dril bu thugs kar bsnol :
zhabs gnyis rdo rje'i skyil krung bzhugs :
'od zer rab 'bar spyan gsum pa :
dar dang rin chen sbrul gyis brgyan :
snang bzhin stong la stong bzhin snang :
me long dwangs par gzugs brnyan bzhin :
chu zla dang ni 'ja' tshon ltar :
rang bzhin ma grub cir yang gsal :
sgyu 'phrul drwa ba chen po'i tshul :
ye shes me dpung 'bar ba'i klong :
gsal 'grib bral ba'i phyag rgyar shar :
hU~M hU~M hU~M:
dam tshig ye shes gdod ma nas :
rnam dbyer med pa'i thugs ka ru :
nyi steng hU~M mthar sngags kyis bskor :
'od 'phros rgyal ba sras bcas mchod :
khams gsum sgrib gnyis yongs su sbyangs :
tshur 'dus snang stong dbyer med pa'i :
ting 'dzin mchog tu brtan par bsam :
oM tsaN+Da ma hA ro Sha Na hU~M hU~M hU~M:
rang dang snang ba thams cad kun :
lhar snang sgyu ma chu zla dang :
'ja' tshon smig rgyu lta bur blta :
khyad par rang gi phung po la :
bden 'dzin zhen pa gzhig pa'i slad :
res 'ga' snang bcas stong par bsgom :
res 'ga' snang med stong par bzhag :
res 'ga' bdag dang lha dang ni :
phung po gcig dang tha dad brtag :
de bzhin skye 'gag gnas gsum dpyad :
bden med sgyu ma dngos snang ba'i :
rten 'brel tsam du thag chod na :
ngal gso shes pa rnal du dbab :
de bzhin chos rnams kun la sbyang :
khyad par na tsha sdug bsngal sogs :
rkyen snang thams cad thog brdzis bya :
gegs sel bogs 'don shugs kyis 'byung :
slong tshar rten 'brel thams cad 'grigs :
snang ba zil gnon snang sems 'dres :
dngos su 'byung bzhi'i 'jigs pa bral :
ting 'dzin rdzu 'phrul mngon shes 'char :
yan lag mtshan mo'i rnal 'byor ni :
nyal dus sgyu ma'i lha skur gsal :
snying nyid mchong gur smug po'i dbus :
a yig 'od lnga 'bar ba la :
yid gtad sgyu ma'i ngang du mnal :
'od gsal zin zhing rmi lam 'byongs :
sgyu ma'i phung po 'dor ba'i tshe :
a la sems gtad zin pa na :
phaT kyi sgra yis dbyings su 'pho :
snang grags rtog pa'i chos rnams kun :
'ja' tshon brag cha sgyu ma ltar :
ngo shes thag chod gding thob na :
bar do sgyu ma'i lha skur shar :
khyad par yang zab dmigs pa ni :
sgyu ma lta bur 'byongs pa'i rjes :
rang lus phyi dbyibs gtum po'i lha :
snang stong gzha' tshon phyag rgya'i dbus :
rtsa gsum 'khor lo lnga dang bcas :
rnyog med dwangs shing ches gsal bsgom :
lus gnad bcas te rlung ro bsal :
ngal gso rlung rig dal ba dang :
dal bus rngub nas 'jam rlung gzung :
'khor lo lnga ru thig le ni :
dkar dmar mthing ser ljang gu bsgom :
rlung gnas tshe na thig le las :
rang rang 'od byung rtsa 'khor gang :
ldang tshe phyir 'phros lus rnams kun :
lnga ldan 'ja' tshon lta bur blta :
slar yang rlung ni kha dog lnga :
sor bzhi'i tshod re rngub dgang gzhil :
rlung sems dbyer med thub tshod gzung :
mi thub dal bus btang byas pas :
lus ni mkha' la sprin dengs ltar :
'od gsal dbyings su yal bar bsam :
gegs sel lus sbyang ha sprug dang :
bogs 'don bar rlung rgyun du brten :
'di lta bu yi thabs mkhas kyis :
rlung sems sgyu ma'i lha sku 'grub :
rnam smin rig 'dzin myur thob 'gyur :
nyams len kun gyi spyi chings su :
bla mar bzod med mos gus bskyed :
snang yul sgyu ma lta bur blta :
sems nyid spros bral dbyings su klod :
skabs su stong par phyam phyam gzhag :
res 'ga' gsal ba'i ngar bskyed cing :
sems can rnams la snying rje bya :
kun kyang bden zhen rnam dag pas :
phung po bdag tu 'dzin pa'i bdud :
rang grol don gyi gtum po che'i :
ye shes phyag rgya mngon du thob :
sa ma ya :
nyon mongs bdud rnams 'joms pa'i phyir :
gtum po dmar po'i ting 'dzin ni :
rang nyid bde chen mi g.yo ba :
sku mdog dmar gsal chags pa'i nyams :
phyag g.yas dbang sdud phyag rgya yis :
rdo rje'i gri gug nam mkhar gdengs :
g.yon pas sdigs mdzub zhags pa bsnams :
zhabs zung pus g.yon gdan la btsugs :
g.yas pa bzhengs tshul stabs kyis bzhugs :
dar dang rin chen sbrul rgyan bcas :
ye shes me phung dbus na rol :
snang stong sgyu ma'i skur gsal zhing :
'byung 'jug gnas gsum sngags dang sbyar :
oM tsaN+Da ma hA ro Sha Na ma hA su kha sid+d+hi hU~M hU~M:
zhes bzlas rlung lam 'byongs pa na :
lus gnad dang bcas lus kyi dbus :
rtsa gsum 'khor lo bzhi ldan pa'i :
gsum ka 'dus mdor a shad bsgom :
rlung ro bsal zhing 'og rlung bskum :
steng rlung mnan pas a shad las :
me lce shin tu phra ba byung :
dbu ma'i nang nas thal gyis song :
spyi bo'i haM la reg pa'i mod :
hU~M yig mtha' skor thig le ni :
bcu drug nyungs dkar 'bru tshad tsam :
de la phog pas 'od du zhu :
dbu ma'i nang brgyud a shad la :
thim pas me la til mar gyis :
gsos btab bzhin du cher 'bar nas :
'bar 'dzag dkar dmar snang bas gang :
bde ba lhang gis shar ba'i tshe :
de la ma yengs cer gyis blta :
rang grol skye med ngang du bzhag :
stong nyid ngang du lhan gnas tshe :
sngar ltar bde ba'i ye shes spel :
bde ba che nas mi bzod na :
thig le spyi bo'i haM la bstim :
bsam brjod bral ba'i dbyings su klod :
de la ci rigs goms pa na :
ye shes phyag rgyar snyoms zhugs pas :
bde chen spel zhing brtan pa dang :
gnyis med ka dag phyag rgyas gdab :
thig le 'dzin 'dren dbang thob nas :
pad+ma can sogs mtshan ldan pa'i :
las kyi phyag rgya dgug byas la :
drang nges chos bshad blo sbyangs te :
dbang bskur rdo rje'i dam tshig 'bogs :
rtsa rlung 'phrul 'khor legs par bstan :
de nas shin tu dben pa'i gnas :
bde ba'i 'bol la rang nyid dang :
mdun du phyag rgya chas ldan 'dug :
rang lus gtum po dmar po la :
yum ni gtum mo rang 'dra ba :
mtshar sdug yid 'ong dran pa'i mod :
bde chen ye shes skye bar bsgom :
zur gyis blta zhing chags gtam brjod :
'o bya lus sems bde ba bskyed :
bde ba khril gyis skyes pa'i tshe :
de yi ngang la lhod kyis klod :
de nas gnyis ka'i gnas gsum du :
rdo rje gsum dngos oM AHhU~M:
gsang ba rdo rje pad+ma la :
bu ga hU~M dang phaT kyis dgag :
'dod pa'i sgyu rtsal dang bcas te :
dam 'khyud mkha' gsang dal bus bskyod :
de tshe thig le spyi bo nas :
mgrin pa'i bar son dga' ba ste :
snying gar babs pas mchog dga' dang :
lte bar son pa khyad par dga':
gsang ba nor bu'i rtser babs pa :
lhan cig skyes pa'i dga' ba nyid :
dang por rdo rje'i dbus gnas tshe :
bde la sems bzung ngang du bzhag :
bde ba che nas 'chor 'dra na :
mig ni nam mkha'i khams su bgrad :
lce rtsa rkan la sbyar nas kyang :
rgyu zhabs brgal bar bcang ba dang :
lhan cig hU~M zhes rlung gdangs bcas :
bum can stod du 'ching bas drang :
thig le mas brtan dga' bzhi 'char :
cung zad goms par gyur pa na :
nor bu'i rtser phab sngar bzhin drang :
shin tu goms pa brtan pa'i tshe :
yum gyi mkhar phab byang sems bsre :
bde ba ngos gzung stong nyid bzhag :
yum ni bde bas ma bzod de :
brtan g.yo'i dwangs bcud thams cad dang :
dbyer med thig le dmar por zhu :
rang gi khams dang lhan cig tu :
rdo rje'i lam nas rang drangs te :
sngar bzhin mas brtan dga' bzhi spel :
stong pa gzhi yi 'od gsal dang :
ro mnyam zung 'jug chen por bzhag :
skabs su mtshan ldan phyag rgya'i gzugs :
me long nang du 'char gzhug la :
de dang yid kyis snyoms 'jug bya :
bde ba skyes tshe sgyu mar blta :
gegs sel dang ni dbang bskur la :
yum gyi mkha' ru dkyil 'khor bsgom :
de la mchod phyir bdud rtsi spro :
byang sems 'dres pa lces blangs te :
lus sprugs rlung gzung 'phrul 'khor bya :
khyad par thig le 'dren pa'i tshe :
rlung gi sbyor bas dgram pa dang :
srin lag la bkal lus sprug bya :
rtsa gnas bde bas khyab pa'i nyams :
shar tshe stong nyid ngang du klod :
de lta bu yi rnal 'byor gyis :
nyon mongs 'dod la chags pa'i bdud :
bde ba chen por lam longs pas :
lhan skyes ye shes myur du 'dren :
lhan skyes de nyid mtshon tsam gyis :
zhe sdang gsal stong chen por dag :
gti mug mi rtog ye shes 'gyur :
nga rgyal bden med sgyu mar grol :
phrag dog sbrul gyi mdud pa zhig :
nyon mongs bdud tshogs rtsad nas 'joms :
de ltar grub pa'i skal med na :
rang lus lha sku sgyu ma dang :
sems nyid rig stong gnyug ma'i ngang :
spro bsdu med par bzhag pa yis :
dug lnga skyes grol dus mnyam pas :
las med 'khor bar 'ching mi nus :
rtsal rdzogs ye shes rol par 'char :
mthar phyin kun tu bzang po yi :
dgongs pa mtshon par nus pa 'o :
sa ma ya rgya rgya :
zab rgya :
gu h+ya :
lha bu'i bdud tshogs 'joms pa'i phyir :
gtum po mthing ga'i ting 'dzin bsgom :
rang nyid 'od gsal mi g.yo ba :
in+d+ra nI la dwangs pa'i mdog :
zhabs g.yas pus btsugs gdan la rol :
g.yon pa bzhengs ma stabs su bzhugs :
phyag gnyis ral gri sdigs mdzub las :
ye shes me lce dum bur 'phro :
khro gtum bzod dka'i gzi byin can :
dar dang rin chen sbrul gyis brgyan :
chu zla 'ja' tshon lta bur bsgom :
brag ca dang ni sgra brnyan bzhin :
grags stong rdo rje'i sngags 'di bzla :
oM tsaN+Da ma hA ro Sha Na kA ma de ba mA ra se na pra mar+d+ha na hU~M phaT:
bden med sgyu ma rmi lam bzhin :
rig stong dgongs pa'i gzer chen gdab :
'di tsam kho nar brtson pas kyang :
rnam g.yeng slu brid lha bu'i bdud :
bye bas kyang ni tshugs mi 'gyur :
khyad par gos kyi zhen gcod phyir :
tsaN+Da lI yi rnal 'byor ni :
lus gnad dang bcas stong ra bsgom :
rtsa gsum 'dus mdor a shad ni :
me lce 'bar la khad pa gsal :
'jam rlung dal bus bskul ba yis :
me lce sor bzhi tsam du 'bar :
snying gar bla ma'i ngo bo hU~M:
me yi rang bzhin bsros byas pas :
dbu ma'i nang kun tsha ba'i drod :
shugs drag rim gyis skyes par bsam :
thun rer brgya las mi nyung ba'i :
rlung khug gzung zhing 'phrul 'khor bya :
de yis lte 'og dros pa na :
rim bzhin lte ba snying ga dang :
mgrin pa'i bar du bsrings la sbar :
de nas ro rkyang lam du gzhug :
lus kyi g.yas g.yon dros pa na :
rtsa 'dab thams cad me lces bkang :
de bzhin rkang lag bzhi po dang :
mgo bo'i nang kun gang bar dmigs :
lus ni mthing la dmar 'od can :
lcags bsregs lta bur tsha bar bsam :
de nas sgo dgu ba spu yi :
khung bu kun nas me 'bar bas :
me yi gong bur tshud par dmigs :
mthar ni dpag tshad tsam du sbar :
de yang snga mar drod skyes na :
phyi mar rim bzhin 'jug pa yis :
dbang po ji ltar rgud gyur kyang :
rtse gcig zla ba gsum bsgoms na :
gos med ti se'i rtse yang zin :
rab kyis zhag gsum bdun na 'grub :
thun mong rdzas kyi gtum mo ni :
g.yag rgod mkhris pa dron mo'i nang :
tsha ba gsum dang tshwa sna gsum :
zi ra nag po shing kun dang :
'gron bu'i thal ba btab la bskam :
zhib btags gar chang nying khu yis :
ril bu sran ma tsam du dril :
lnga bdun dgu sogs nyam dpags nas :
chang bzang gis phul phyi ru byugs :
glo bur gtum mo 'bar bar 'gyur :
zas kyi zhen pa gcod pa'i phyir :
nam mkha'i bcud kyis 'tsho ba ni :
nam mkha' rgya cher mthong ba'i sar :
bla mar gsol gdab mos gus bskyed :
lus gnad drang por bsrang byas te :
rlung ro bsal zhing ha sprug bya :
ngal gso lus gnad ci bder 'dug :
khams gsum nam mkha'i bcud thams cad :
bsdus nas bdud rtsi sngon por zhu :
kha nas hub ces khong par mid :
lus khengs mthing zhun lta bur bsam :
thub tshad bzung la rngub chung bya :
ma thub phyir 'phang slar yang bskyar :
shes pa nam mkha'i khams su gtad :
dbyings rig bsres te mnyam par gzhag :
skom na nam mkhar baM dkar po :
dngul chu dwangs pa lta bu las :
'od 'phros 'khor 'das bdud rtsi bsdu :
de la bdud rtsi'i rgyun byung ba :
so bar nas drangs mchil ma bcas :
khong du mid cing rlung mnan pas :
lus kun bdud rtsis ltem gang bsam :
de ltar rags pa'i zas spangs te :
bdun phrag bdun du spel te sbyang :
goms pa stobs su gyur pa na :
zas med ri la lor sgrub kyang :
lus stobs rgyas shing 'chi ba med :
thun mong rdzas kyi bcud len ni :
cong zhi nas tsam khruM khruM brdung :
gangs chus yang yang bshal byas te :
zhib par btags la tshags su btsag :
'bri yi 'o mas 'dam byas par :
dbang lag pi ling shing tsha bcas :
cung zad btab la ril bur dril :
oM thud de thud de ma hA thud de phaT:
stong phrag bzlas pas rdo dug bsal :
AHhrIHkha T-I b+h+rU~M:
mang du bzlas pas byin brlabs la :
thor rangs dang ni srod kyi dus :
chu bskol tsha mos phul la btang :
rlung skyor 'phrul 'khor rgyun mi gcad :
rags pa'i zas kyi zhen pa bral :
tshe dang lus kyi bcud len 'grub :
de ltar zas gos gdams pa 'dis :
'jig rten zas gos ye mi dgos :
lo dgur ri khrod 'grim gyur kyang :
nyam nga bag tsha mi 'tshal bas :
ngo srung mthun 'jug slu brid bral :
gtam gyi zhen pa gcod pa ni :
gegs sel kun gyi rgyal po ste :
'jig rten chos brgyad gang la yang :
bzlog bsgom kho na'i sbyor ba yis :
ro snyoms bya zhing thog brdzis gtang :
mi dang mi bstun rang tshugs gzung :
yul rkyen spang dka' thams cad la :
sgyu ma lta bu'i ngang nas spyad :
rnal 'byor dbang phyug bla na med :
gnas dang grogs kyi zhen spong zhing :
nyams rtogs bogs chen 'byin pa'i phyir :
tha mal skye bos bgrod dka' ba'i :
gangs khrod ri rtse dur khrod sogs :
'jigs shing nyam nga'i phyogs su rgyu :
sa gcig mi sdod kun la spo :
su dang 'gras 'dris med par bya :
dus kun rig pa rang lugs bzhag :
skabs su thogs bcas thogs med dang :
dga' brod snyems byed bdud la gcod :
rnam shes spar nas phung po ni :
zhen med tshogs kyi mchod par gtang :
rnam rtog rags pa gang shar yang :
phaT ces brjod la dbyings su bskyal :
bza' gtad med pa smyon pa'i tshul :
rtog dpyod med pa bu chung tshul :
rtsis gdab med pa gar chang gis :
myos pa bzhin du spyod pa spyad :
de ltar chos brgyad rlung bskur ba'i :
brtul zhugs lam du longs pa na :
he ru ka yi gdung 'dzin phyir :
lha bu'i bdud kyi g.yul las rgyal :
sa ma ya :
de lta bu yi rnal 'byor gyis :
shin tu 'jigs pa'i bdud bzhi las :
rnam par rgyal ba'i rig 'dzin mchog :
gang gis 'jigs par byar med kyang :
bdud bzhi'i rkyen byas dus 'khrugs mang :
de dus rnal 'byor 'khor srung na :
tsakra rtsibs bzhi'i dbus su ni :
rdo rje rtse lnga'i lte ba ru :
mi g.yo mgon po'i sku gzugs 'bri :
thugs kar snying po'i tha ma ru :
bsgrub bya'i ming spel rak+Sha sbyar :
rtsibs bzhir snying po'i sham bu ru :
rlung khams mda' yi gnod pa zlog :
mtshon cha mda' zlog :
sa khams rdo yi gnod pa zlog :
rdo dbal zlog :
chu khams gri yi gnod pa zlog :
sngon mo gri zlog :
me khams mdung gi gnod pa zlog :
dmar mo mdung zlog :
rtsibs mchan rdo rje rin po che :
pad+ma rgya gram b+h+rU~M mtshan bri :
mu khyud dang por mgo phyir bstan :
oM AHhU~M:
na mo rat+na tra yA ya :
na mash+tsaN+Da badzra pA Na ye :
ma hA yak+Sha se na pa ta ye :
tad+ya thA:
oM badzra ma hA kro d+ha Ar+Ya a tsa le tsaN+Da ma hA ro Sha Na hu lu hu lu tiSh+Tha tiSh+Tha b+han+d+ha b+han+d+ha ha na ha na hU~M phaT:
'chang ba po la 'byung lnga 'dus pa'i mtshon cha'i gnod pa thams cad phyir zlog :
me lcags sbyor ba ngan pa'i mtshon cha g.yas su b+h+yo :
me lcags sbyor ba ngan pa'i mtshon cha g.yon du b+h+yo :
zhes bri de rgyab mu khyud la :
rim bzhin dbyangs gsal rten snying dang :
rdor ra me ri mdzes pas bskor :
sangs rgyas byang sems mchog grub pa'i :
gdung dang bdud rtsi a mr-ita :
rma bya'i mdongs dang yungs dkar nag :
pad+ma rak+ta dang bcas te :
rab gnas lte ba ma nyams bltab :
tshon skud sna lngas legs par dkri :
lus la drod dang ma bral 'chang :
dam tshig khyi dang bud med kyis :
mi reg mtshon rtse gtod pa spang :
srung ba 'di dang ma bral na :
mtshon cha sna tshogs char bab kyang :
rin chen srog dang bral mi srid :
khyad par gsang ba'i dam tshig ni :
slob dpon yon gyis mnyes pa dang :
srung bar the tshom spang ba gces :
sa ma ya :
bdud bzhi'i sgyu thabs la brten nas :
dam sri 'gong pos rgyud bskul te :
sgrub mchog rnams la 'gab 'drer ldang :
de phyir de nyid gnon pa ni :
dug shog ngos la dug khrag gis :
rtsibs bzhir bdud bzhi dbus dam sri :
rtsibs mchan bzhi la sgab 'dre bzhi'i :
ling+ga'i ming mthar tri dzaHrbad :
satwaM b+ha ya laM nan dang :
tha mar sarba dzaHtri bri :
de mthar mtshon cha sna tshogs bskor :
bkug bstim byas te thod par bcug :
oM tsaN+Da ma hA ro Sha Na bdud bzhi sgab 'dre dam sri thams cad b+han+d+ha b+han+d+ha hU~M phaT:
stong bzlas gnam lcags khang sgrom che :
mtshon cha 'byung rim dgus g.yogs bsam :
mchod rten gtsug lag sgrub khang 'og :
gting ring dong du bcug byas la :
skyer pa'i phur pa sor bzhi'i mgul :
gong gi sngags bris dar nag btags :
hU~M:
bcom ldan khro rgyal mi g.yo mgon :
mthing nag lcags kyi ral pa can :
sku stod khro chen 'bar ba'i gzugs :
ral gri dang ni zhags pa bsnams :
dam sri 'byung po'i tshogs rnams kun :
dum bur gcod cing thar med 'chings :
sku smad gnam lcags phur pa'i dbal :
ye shes me yi tshwa tshwa 'phro :
gang la gzir zhing btab pa'i mod :
lha yang rung ste brlag par byed :
zhal nas sngags kyi rang sgra sgrog :
gdon bgegs 'byung po rdul du rlog :
thugs ni bde chen ye shes 'bar :
sgrub pa po la dngos grub stsol :
bde gshegs sku gsung thugs kyi dngos :
khro bo'i rgyal po hU~M kA ra :
dpal chen Ar+Ya a tsa la :
gang gis bskyod par mi nus pa'i :
thugs rje thugs dam deng bskul na :
bdud bzhi dam sri sgab 'dre'i tshogs :
thams cad 'dul ba'i dus la bab :
drag shul khros pa'i shugs skyed la :
kI la ya yi phrin las mdzod :
dmigs pa'i bdud dang dam sri'i tshogs :
nam yang steng du ma gtang zhig :
ces brjod bsam zhing phur pas btab :
de steng rdo rje rgya gram mnan :
sa chu me yis kha bcad la :
phyogs mtshams bskor nas rta bro brdung :
gal chen de steng mchod rten bzhengs :
sgab 'dre dam sri mnan pa'i thabs :
kun gyi nang nas yang zab bo :
sa ma ya :
bdud bzhi snying la zhugs pa las :
rgyal blon la sogs dbang po ches :
dam chos sgrub la bar gcod pa'i :
tshig gi mtshon cha gcog pa la :
dmigs bya de yi ling+ga ni :
ri rud dang ni phung shul sa :
chu mig lkugs pa'i chus sbrus te :
sor brgyad skye mched dod pa'i khong :
dug shog chung ngur dug khrag gis :
nr-i yig tha mar sngags bzhis bskor :
oM tsaN+Da ma hA ro Sha Na dam chos sgrub pa la bar du gcod pa'i smra ba ngan pa thams cad hU~M phaT:
sarba sha trUn wA ka b+hin+d+ha b+hin+d+ha ts+tshin+d+ha ts+tshin+d+ha ha na ha na hU~M:
tsit+ta mo ha ya baM:
ha ha he he ho ho haM haM phaT phaT swA hA:
zhes bris gzhug cing dgug gzhug bya :
skyer pa'i phur pa sor brgyad pa :
mi g.yo phur pa'i dbal can bskyed :
oM tsaN+Da ma hA ro Sha Na badzra kI li kI la ya sarba big+h+nAn baM hU~M phaT:
ces dang las sngags stong gis gdab :
ling+ga'i yas mas mchu la btsug :
bar chad grol ba'i gnas skabs su :
phur pa blangs nas 'o ma la :
sngags mthar shAn+tiM gdags pas bkru :
cis kyang gal chen gnad thug na :
mchod rten nag po'i 'og tu mnan :
tshangs pa lta bu'i btsan tshig kyang :
brag ca bzhin du rang yal 'gyur :
sa ma ya :
bdud bzhi 'joms mdzad gtum po che'i :
rdo rje'i gtor blug cho ga ni :
sgrub pa'i dkyil 'khor dbang rdzas bsham :
bsnyen sgrub bdag nyid nus ldan bya :
dam tshig nges par bsrung nus pa'i :
slob ma khrus byas bgegs phral la :
srung 'khor gsal btab maN+Dal phul :
me tog dang bcas gsol 'debs gzhug :
rgyud sbyang bum pa'i chu yis bkru :
hU~M:
dbyings kyi bum par rig pa'i lha :
gtum po khro chen zhu ba'i chu :
rgyal bas bzung nas dbang bskur bas :
bdud bzhi'i dpung las rnam rgyal shog :
rtsa sngags mthar :
dza ya dza ya su dza ya mA ra se na pra mar+d+ha na swA hA:
zhes pas mi mthun bdud bzhi las :
rnam rgyal bdud rtsis lus gang bas :
khro bo'i rgyal por lam gyis gyur :
de la mthun rkyen sku gsung thugs :
yongs su rdzogs pa'i dbang bskur sbyin :
oM:
sangs rgyas kun gyi sku 'chang ba :
rdo rje mi phyed sku dang ldan :
rdo rje'i sku yi dbang bskur bas :
sangs rgyas kun gyi sku 'grub shog :
rtsa sngags dang kA ya a b+hi Shiny+tsa oM:
bzlas pa'i lung ni lan gsum bya :
A:
sangs rgyas kun gyi gsung 'chang ba :
rdo rje mi phyed gsung dang ldan :
rdo rje'i gsung gi dbang bskur bas :
sangs rgyas kun gyi gsung 'grub shog :
rtsa sngags dang wA ka a b+hi Shiny+tsa A:
hU~M:
phyag mtshan ral gri snying gar bzhag /   sangs rgyas kun gyi thugs 'chang ba :
rdo rje mi phyed thugs dang ldan :
rdo rje'i thugs kyi dbang bskur bas :
sangs rgyas kun gyi thugs 'grub shog :
rtsa sngags dang tsit+ta a b+hi Shiny+tsa hU~M:
hU~M hU~M:
gtor ma spyi bor bzhag /   sangs rgyas kun gyi sku gsung thugs :
rdo rje mi phyed gsum dang ldan :
mi g.yo mgon po'i dbang bskur bas :
rdo rje'i ye shes mngon gyur shog :
rtsa sngags dang sarba a b+hi Shiny+tsa a A:
gtor ma'i lha bstim shis pa brjod :
rjes kyi bya ba spyi ltar spyad :
sa ma ya :
'di yi srung ma khyad par can :
mgon po dkar po mchod pa ni :
gtor ma rgyan ldan mdzes pa la :
gtsang ma'i zas sna phud kyis bran :
thugs ka'i 'od kyis dur khrod bdag :
yab yum 'khor bcas spyan drangs te :
gtor ma byin brlabs sngags 'dis phul :
oM ku ma ku ma khus this swA hA:
ma hA sh+ma shA na a d+hi pa ti i daM ba liM b+hUny+dza kha kha khA hi khA hi :
sarba karma ku ru ku ru ho :
mchod cing rnga brdung dbyangs snyan pos :
hU~M:
ha har dgod pa'i dur khrod nas :
dpal chen sprul pa king+ka ra :
dngos grub rnam gnyis gter gyi bdag :
zla ba'i mdog can keng rus gzugs :
rin chen thod pa'i rgyan cha can :
g.yas pas rdo rje'i dbyug pa 'phyar :
g.yon pas b+han+d+ha khrag bkang bsnams :
dar gyi stod g.yogs stags sham can :
ro yi steng na gar byed pa :
shin tu brjid cing 'jigs pa'i tshul :
sprul pas sa gzhi bar snang gang :
me phung 'bar zhing rlung nag 'tshubs :
gsol ba btab na dngos grub stsol :
phrin las bcol na yid bzhin sgrub :
rbad na dgra dang chom rkun brlag :
rnal 'byor bdag gis rtse gcig tu :
mchod cing bstod do las la bzhengs :
ri ltar spungs pa'i dmar gtor dang :
sprin ltar gtibs pa'i 'dod yon tshogs :
mtsho ltar 'khyil pa'i rak+tar bcas :
he ru ka dpal dam tshig 'di :
dur khrod bdag pos dgyes par bzhes :
dkor cha srungs la jag rkun sgrol :
tshe srings dpal skyed 'byor pa spel :
bsam pa sgrubs la re ba skongs :
bcol pa'i phrin las 'grub par mdzod :

de yi yum mchog ma mo ni :
keng rus lus la khrag gi mig :
rin chen thod pa'i rgyan gyis brgyan :
g.yas pas rdo rje'i dbyug pa 'phyar :
g.yon pas khrag skyogs yab la stobs :
dar gyi stod g.yogs gzig sham can :
ro yi steng na gar byed cing :
sprul pas sa gzhi sogs :

yab yum thugs kar k+ShiM yig bsgom :
bdag gi thugs nas 'bar ba'i 'od :
'phros te srog gi snying por reg :
ji ltar bka' bsgos bsgrub par bsam :
k+ShIM zhes drag tu bzlas la bsnyen :
sgrub pa'i snying po 'di yang bzla :
oM ku ma ku ma khus this swA hA:
oM ma ma ra li pra ma ye dza dza :
las sbyor jag rkun 'ching 'dod na :
sarba shA trUn tsau ra tsak+ShuHmu khaM b+han+d+ha b+han+d+ha phaT:
nor dang longs spyod 'phel 'dod na :
sarba bA su sid+d+hi sdus sdus puSh+TiM ku ru ho :
drag tu bskul na dmigs bya ni :
ling+gar dgug gzhug bsgral cing bsngo :
thun gtor 'phang la bstod bskul mthar :
b+h+yo :
drag tu bskul tshe keng rus lus :
nam mkha' khyab par gar byed cing :
khro gtum 'bar 'khrugs gsod la dga':
nad rigs bzhi brgya rtsa bzhi 'gyed :
do nub dgra bo'i steng du chos :
dgra dpung kha phung rjes med thongs :
bgegs dpung rdul phran bzhin du rlogs :
dus la bab po sa ma ya :
sngags mthar :
e hur thums breng shag breng shag rgyug rgyug yA yA:
ces bskul me thun dang bcas 'phang :
dgra jag rkun gsum 'ching byed kyi :
rig pa chung ngu'i tsakra ni :
'khor lo rtsibs bzhi'i lte bar ming :
rtsibs la k+ShIM bzhi mu khyud la :
sngags mthar spel tshig de yi phyir :
mda' gzhu bri zhing rak+tas byugs :
ri bong gson po'i snying spu bcas :
dur khrod bdag por bskyed bstim bya :
dar ram ras nag khud du dril :
drod dang ma bral btags pa yis :
dgra jag rkun gsum ring du 'ching :
de ltar bsnyen sgrub las kyi tshe :
mi 'bral 'grogs pa'i bla rdo ni :
dung dang 'gron bur k+ShIM yig khong :
hU~M dang a bri zhing lpags dril :
zangs kyi sgrom bu zla gam nang :
nor sna'i phud dang bcas te bcug :
mgon po yab yum dngos su gsal :
dar dmar gyis dril lus la bcang :
ma sgrub par yang ngang gis 'khor :
srog gtad bya na gtor ma ni :
lhar gsal slob ma'i lag tu gtad :
bstod bskul tha mar tshig 'di gsol :
khyad par rdo rje'i slob ma 'di'i :
lus dang grib ma bzhin du 'grogs :
rig 'dzin brgyud pas bka' bsgos ltar :
ci bcol las kun myur du sgrubs :
sa ma ya sma ra rak+Shan+tu :
sngags kyi lung sbyin gnyis med bstim :
shis pa brjod cing me tog 'thor :
des ni bkra shis snying nye zhing :
dngos grub phrin las yid bzhin 'grub :
sa ma ya :
de ltar mi g.yo mgon po yi :
sgrub pa'i thabs dang phrin las bcas :
sngon chad sa steng ma grags pa :
bdud bzhi'i dpung tshogs zil gnon 'di :
rang byung pad+ma'i thugs las shar :
mnga' bdag rje 'bangs 'khor bcas kyi :
mi mthun 'gal rkyen zhi ba dang :
ma 'ongs chos bdag skyes bu yi :
rnam g.yeng bdud tshogs 'dul ba dang :
las can rjes 'jug thams cad kyi :
dngos grub rnam gnyis mthar phyin phyir :
gsang ba chen po'i tshig tu bstan :
mi brjed gzungs thob d+hA ki nIs :
ngo mtshar mkha' 'gro'i yi ger thobs :
rin chen sa yi gter du sbos :
gzhan don phrin las kun khyab 'gyur :
sa ma ya :
rgya rgya rgya :[ \u0f88\u0f88\u0f88 ]kha thaM:
man+t+ra gu h+ya :
sprul pa'i gter chen mchog gyur bde chen gling pas mdo khams shar phyogs kyi sbas gnas ri bo dbang zhu'i brag nas spyan drangs pa'i shog ser gyi bu dpe phyag bris dngos las mtsho skyes bla ma dgyes pa'i 'bangs mkhyen brtse'i dbang pos zhal bshus pa dza yan+tu ///
/
