@#//
nyams len lag khrigs ma'i khrid ngo mtshar can bzhugs so //
bi mas rgyal dbang karma pa rang byung rdo rje mngon sum byin gyis brlabs nas dgongs gter du bstsal ba karma snying thig go
/
rang bzhin ston pa kun tu bzang po dang //
longs spyod rdzogs sku dpal ldan rdo rje 'chang //
thub pa sprul sku rdo rje sems dpa' la //
lus ngag yid gsum gus pas phyag 'tshal lo //
rgyal ba nyid tshul dga' rab rdo rje dang //
'jam dpal bshes gnyen shrI sing ha dang //
dz+nyA na sU tra bi ma mi tra sogs //
mkhas grub bla ma rnams la phyag 'tshal lo //
rgyal bas gsungs pa'i theg pa kun gyi rtse //
bcu bdun rgyud dang dpe rgyud dum bu dang //
man ngag brgya dang bcu dgu kun gyi snying //
zangs yig can gyi lag khrigs nyams len bshad //
yang dag par rdzogs pa'i sangs rgyas kyis thabs mkhas la thugs rje phun sum tshogs pas /
theg pa rim pa dgu dang sde snod gsum gsungs shing /
de thams cad kyi yang rtse rnal 'byor bla na med pa la bskyed pa dang /
bskyed rdzogs mtshams sbyor ba dang /
rdzogs rim las 'dir rdzogs pa'i rim pa /
de las kyang sems sde dang /
klong sde dang /
chos thams cad sems dang /
rang bzhin spros bral du ston pa las kyang ches rmad du byung ba /
phyi skor tha snyad dang /
nang dran pa ltar ngo bo ston pa dang /
gsang skor snying ltar dpe rtags su don ngo sprod par byed pa las /
de thams cad kyi spros pa bcad nas yang gsang bla na med pa'i rgyud bcu bdun dang /
man ngag brgya dang bcu dgu thams cad kyang don yi ge ma ru ma bu lngar 'dus pa las /
'di la gsum /
gdams pa ston byed bla ma dang /
gdams yul slob ma dang /
gdams ngag dngos so //
dang po ni /
rgyud gdams ngag thams cad nas mang du gsungs kyang mdor brjod na /
phra Tig las /
dag cing dbang po ma nyams dang //
mang du thos shing nga rgyal zhi //
tshul 'chos spangs shing chog shes pa //
rgyud la goms shing nyams su len //
lta ba rtogs shing 'dzin chags chung //
bya ba nyung zhing brtson 'grus ldan //
rmongs pa med cing chog shes pa //
yang na sdom pa gsum la gnas //
dka' thub ldan zhing mchog la sbyor //
nags khrod brten pa bla ma 'o //
zhes gsungs so //
gdams yul slob ma ni /
gzhung las /
e ma dad dang snying rje gtong phod yangs pa che //
dbang po rno zhing ngag 'jam dul tshig smra //
bla ma la gus tshig gi spros pa chod //
ma brtags gsang tshig gzhan du rdul tsam yang //
brjod par mi byed nyams len 'di la brtson //
'di ni gsang sngags gsang ba'i snod yin pas //
zhes gsungs pas /
de ltar dpon slob mtshan nyid brtag pa gal che 'o //
gdams ngag la khrid dang ngo sprod dang tshang sprugs gdab pa gsungs kyang /
don gyis dbang bzhi dang 'brel pa dang /
nyams len lag khrigs bcu drug gi khrid gnyis yin no //
gzhan yang lag khrigs kyi rim pa du ma yod kyang 'dir 'dus pas /
man ngag gi deb nas 'di ltar bya bar gsungs so //
dang po sngon 'gro dang /
dngos gzhi sems gtan la dbab pa dang /
rim pa mngon sum rtogs par bya ba dang /
rjes yid ches bskyed pa'i rgyab rten bshad cing nyams su len pa'i rtags tshad 'bras bu dang bcas pa'o //
dang po nyams su len pa des spros bcas kyi dbang ngam /
yang na rgyud sde gzhan gyis kyang rung ste /
dbang legs par thob par byas la bla ma bsten te nges shes skye zhing byin rlabs 'jug par bya ba'i phyir bla ma'i rnal 'byor ni /
'di nyid kyi rdo rje lam bstan nas /
thun mtshams thams cad du byin rlabs kyi rtsa ba yin pas /
des na rang gi spyi bo'i gtsug tu nyi ma dang zla ba'i gdan la /
bla ma dang sangs rgyas thams cad dbyer med du rdo rje sems dpa' gang yang rung bar bsgoms la /
de'i mthe bong las byang chub kyi sems kyi chu rgyun bdag gi spyi bo tshangs pa'i bu gar thim nas /
de la gsol ba btab pas /
lus kyi 'khor lo bzhi rim gyis gang zhing /
lus sems zag pa med pa'i bde bas myos pa la sems bzhag na /
lus bde ba dang ldan zhing sems la chos nyid kyi don 'char ro //
zhes byung bas de ltar nyams su blang bar bya'o //
de'i thun mtshams su lus rdo rje rtse gsum pa'i 'phrul 'khor /
rkang mthil mnyam par sbyar /
lag pas spyi bor thal mo sbyar /
lus rdo rje sngon por bsgoms te /
bzhag na bsrung bar 'gyur /
zhes bshad pas thun re tsam bya'o //
sngon 'gro'i dum bu ste dang po 'o ///
/de nas gnyis pa sems sbyang bar bya'o //
de la bdun te /
gzhung las sbyang ba bdun /
sbyang ba'i dgos pa bdun /
'byongs pa'i tshad bdun /
dum bur bstan kyang 'dir nyams len du bstan pa ni /
dang po dpon slob gnyis ka lus bde bar byas te /
bla ma la maN+Dal phul la bla mas bstan par bya'o //
thog mar mi rtag pa la bsams te /
byang chub kyi sems sbyong ba ni /
'o skol rnams sngar 'khor ba 'dir thog ma med pa nas /
yul snang 'khrul pa la bden cing rtag par bzung bas 'khor bar 'khyams pa'i rgyur gyur pa yin pas /
mi rtag pa dran par bya'o //
de yang rang nyid skyes nas rim pas 'chi ba dang nye bar gyur te nges par 'chi la /
pha ma dang /
gnyen bshes shi ba dang bral ba rnams yid la byas te /
de ltar shi ba dang 'chi bar 'gyur ba rnams la gang phan pa gdag par bya'o //
gzhan yang da ltar nyid kyang skad cig ma du ma 'das te 'chi ba la nye bar gyur to //
sems can kun gyis de ltar mi rtag par ma shes pas rtag par re zhing sdod pa'i tshis du ma byas kyang thams cad bor te /
ngan 'gro rnams su ltung zhing sdug bsngal bar 'gyur bas de ltar shes nas nges 'byung bsgom par bya'o //
de ltar 'khor ba la blo ldog cing nges par mi rtag pa rgyud la skyes pa na brtan pa'i tshad yin no //
gnyis pa 'phral gyi bde ba dang yun gyi bde ba la bsams la byang chub kyi sems sbyong ba ni /
kye ma ngan 'gro dmyal ba dang yi dwags dang /
dud 'gro rnams la bde ba cung zad med la /
lha dang mi rnams kyi gnas skabs kyi bde ba 'di yang /
rgyu sbyin pa btang zhing tshul khrims las byung ba yang rtag pa med par 'gyur te /
mya ngan gyi gnas su 'gyur bar bka' mdo rgyud thams cad du gsungs pa mngon du 'gyur ro //
gang gis kyang sngar dga' ba dang /
bde ba myong ba rnams 'gyur ba dang /
gzhan skyid pa mi rtag
/lang tsho mi rtag
/dbang che ba mi rtag
/zas gos nor thams cad 'gyur bar yid ches so //
zhes nges par bya'o //
de dag thams cad las mthar thug yun gyi bde ba zhig thob dgos te /
de ni sangs rgyas rnams kyi nges pa'i don gyi gdams pa zhi gnas dang lhag mthong bsgom zhing /
'khrul pa'i sems can thams cad la snying rje bsgoms pa yin no snyam du bsgoms pas sdug bsngal la yid 'byung ba'i dgos pa yod cing /
'dus byas sdug bsngal du mthong ba'i tshad yin no //
gsum pa rkyen du ma las bsams te byang chub kyi sems sbyong ba ni /
da ltar sems can thams cad bde ba 'dod kyang bde ba'i rkyen nyung /
sdug bsngal gyi rkyen mang /
'chi ba'i rkyen ni mang /
gson pa'i rkyen ni nyung /
mdor na 'khor ba 'di na byas pa'i las la lus ngag yid gsum skad cig kyang mi dal bar rkyen du ma la sbyor mod kyi /
yang dag pa'i lam dang ma 'phrad cing nyams su ma blangs na rnam rtog gi rkyen gyis 'khor ba nas sems can 'di rnams thon pa'i dus mi 'dug pa /
rang yang sngar 'khrul cing sems can gzhan yang snying re rje /
zhes sbyangs pas dad pa sngon du 'gro zhing 'khor ba las yid 'byung ba'i dgos pa yod cing /
rigs drug gi sems can la snying rje skye zhing las su dkon mchog mchod na ci ma rung snyam pa ni brtan pa'i tshad do //
bzhi pa byas pa thams cad don med par 'dug pa la bsams te byang chub kyi sems sbyong ba ni /
da lta rang lus ngag yid gsum gyis rang bde ru re /
longs spyod phun sum tshogs su re /
gzhan bas lhag tu re /
de rnams ma byung gis dogs nas bya ba'i rnam pa mi dge ba sna tshogs la mi 'dzem par tshong dang zhing las dang /
khur gla dang /
gsog 'jog du ma byed pa dang /
rang nyid sang 'chi yang mi shes pas zas dang gos la sogs pas 'tsho ba'i tshis du ma byed pa re 'khrul /
don cung zad kyang med de sdig dang sdug pas longs spyod du ma bsags kyang /
dbang med par 'khor dang nye du thams cad dang /
tha na lus kyang dor nas rang ngan 'gror 'gro dgos pas 'dis ci zhig bya /
zhes nges par bsam par bya'o //
des bla ma'i man ngag la 'jug par bya ba'i dgos pa yod cing /
bla ma'i gdams ngag gcig ci nas kyang thob par bya'o snyam pa skyes pa ni tshad yin no //
lnga pa sangs rgyas kyi yon tan la bsams te byang chub kyi sems sbyong ba ni /
de lta'i sdug bsngal thams cad dang ni bral /
yon tan thams cad ni thob /
rang gzhan gyi don thams cad ni sgrub /
sa dang /
lam dang /
pha rol tu phyin pa ni brnyes /
de lta bu'i sangs rgyas de da res mi lus 'di'i thog nas ma thob na shin tu dka' bar 'dug pas /
da res nas bla na med pa'i byang chub thob pa'i thabs la brtson 'grus bskyed par bya'o snyam pa bya'o //
des bsgom pa sran thub pa'i dgos pa yod cing /
ci nas kyang ma bsgom na sangs mi rgya bar 'dug pas brtson 'grus mi gtang dgos snyam pa ni 'byongs pa'i tshad do //
drug pa bla ma'i gdams ngag la bsams te byang chub kyi sems sbyong ba ni /
'khor ba thog med kyi sgrib pa lo zlas dag nus shing /
sangs rgyas kyi yon tan lo zlas bskyed nus la /
bla ma'i gdams ngag sangs rgyas dang byang chub sems dpa' thams cad kyis mngon du mdzad pa 'di 'dra dang phrad pa la bya ba gzhan gyis ni ci zhig bya /
sgrub pa la brtson 'grus bskyed par bya'o snyam du bya'o //
des bya ba gzhan la mi 'jug pa'i dgos pa yod cing /
'jig rten gyi longs spyod kyis ci zhig bya /
dar cig bsgoms kyang mi rtog pa skye ba'i grogs su 'dug snyam pa ni 'byongs pa'i tshad do //
bdun pa rnam par mi rtog pa la bsams te byang chub kyi sems sbyong ba ni /
de ltar bla na med pa'i byang chub thob pa la thabs khyad par can rnam rtog g.yo ba bzung nas rnam par mi rtog pa la bslab par bya'o snyam du byas la rtog pa gzung zhing /
sems skad cig kyang mi gnas pa rnams snying re rje zhes bsgom par bya'o //
des byang chub kyi sems gong nas gong du 'phel ba'i dgos pa yod cing /
gnas pa yun ring du song nas 'di la rtag tu goms par bya'o snyam pa ni brtan pa'i tshad do //
de ltar sems sbyong bdun po 'di gal che ste /
rgyab yig nas sprul sku'i sa bon gzhag pa'i phyir /
sngon du 'di sbyang ba gal che bar bshad cing /
dad pa drag po dang snying rje ma skyes na /
gsang sngags kyi snod du mi rung bas 'di nyid sbyong du gzhug go
/byang chub kyi sems sbyong ba bdun pa'i khrid kyi rim pa ste gnyis pa'o ///
/de ltar sems 'byongs pa de sngags kyi thabs lam la 'jug par bya ste /
bskyed pa'i rim pa ni sngar rgyud smin pa dang gnas skabs kyi 'bras bu'i don du yin la /
'dir chags med rlung la bslab pa dang /
chags can thig le la bslab pa gnyis gsungs te /
dang po la yang shes par bya ba'i rtsa rlung gi bshad pa ni 'di nyid kyi rtsa gnas 'khor lo dang /
rlung gi sdom byang nas gsungs te rgya che'o //
'dir ni gzhung 'di dang rlung gi pra khrid mchog bsgrub pa'i yan lag tu dgongs pa de bsdus nas ston no //
dang po ni /
lte ba skyed byed kyi 'khor lo dang /
snying gar dran pa 'dus pa'i 'khor lo dang /
mgrin par ro rnams 'dus pa'i 'khor lo dang /
spyi bo rtse mo rnam par bkod pa'i 'khor lo bzhi dag par bya ba'i phyir /
lus dal ba brten cing /
khrus dang bku mnye la sogs pa byas nas /
dben par stan bde ba la 'dug nas lus rdo rje skyil krung bca'/
lag pa mnyam gzhag gi phyag rgya bca'/
rked pa bsrang mgrin pa sgu bar byas la /
de nas dmigs pa ni lnga ste /
rlung gi kha dog la bslab pa dang /
dbyibs dang /
grangs dang /
'gro 'ong dang /
bum pa'i sbyor ba la bslab pa'o //
dang po ni /
rlung ro bus la de nas rang gi smin mtshams su rlung thams cad 'dus pa'i ngo bo thig le zlum la dkar ba yungs dkar tsam zhig la shes pa gtad la yun ring du bsgom /
de nas rang gi mgo bo yang de'i mdog dang mtshungs par bsgom /
de nas lus thams cad /
de nas tho phyi nye 'khor /
de nas stong gsum tsam snang ba thams cad dkar mer mer ba la blo bzhag ste yang nas yang du goms par byas pas /
goms pa'i rtags lus yang /
ngag gsal /
sems gnas pa'o //
gnyis pa dbyibs ni /
de nas rlung gi thig le dkar la sngo ba sran ma tsam gcig smin mtshams nas sna rtser bsgoms la mig kyang lta stangs der gtad de /
rlung dal la ring ba phyir gtang bas thig le de hril li li phar song zhing lus sems stong sing sing song bar bsam /
tshur byung tsam na rngub pa dang bstun nas thig le smin mtshams su byung bas bsil sing ba la blo bzhag
/grang ba che'am lus grang zhing 'dar na thig le tsha lhang lhang ba ltar bsgom /
des sems zin cing dmigs pa gang gtad sar de ltar snang na 'byongs pa'o //
des kyang rnam rtog ma zin na /
gsum pa grangs la bslab pa ni /
lus sngar ltar byas la shes pa rlung dang 'gro ldog gcig tu bslab par bya ste /
rlung phar 'gro tsa na shes pa dang dus gcig tu gtad la bsgom /
tshur 'ong tsa na yang de bzhin du bya /
de ltar 'gro 'ong gnyis gcig tu bgrangs pas gcig nas gnyis dang /
de bzhin du grangs bzung bas zhag gcig la rlung nyi khri chig stong drug brgya yod kyang /
thun du bcad cing stong brgyad brgya'i bar tsam du shes pa ma yengs pa gal che /
de nas rnam rtog gnas pa dang /
rlung dbyung ba dang rngub pa phar tshur dal gyis je ring la btang bas tha mar yun ring du gnas shing sdod na 'byongs pa yin no //
de nas bzhi pa 'gro 'ong la bslab pa ni /
rang gi lte bar thod pa phyi dkar la nang dmar seng nge ba gcig gi nang du rlung gi rdo rje sngon po nas tsam zhig bsgoms te /
rlung phyir gtong tsa na rgyang ring por sna nas song bar bsgom /
tshur rngub tsa na thod pa'i nang du sngo mer gyis byung bar bsgom zhing /
lus bde phril phril ba la blo bzhag
/de nas rnam rtog gnas pa na tshur la rgyang thung ngu thung ngu song nas mthar sna'i rtser sor bcu drug tsam dang /
nang gi 'gro 'ong la sbyar zhing phar gtong ba dang /
tshur rngub pa rgyun ring pa gal che'o //
de nas lnga pa bum pa'i sbyor ba la bslab pa ni /
rlung sngar ltar lan 'ga' sngon du sbyangs pa la /
rdo rje de nang du thod pa la thim nas thams cad zhu zhing lte bar yi ge rang bzhin gyis ha gcig gnas pa der gyur par bsams la lto ba rlung gis mer gyis dgang zhing 'og sgo drag tu bsdams la /
rlung dang lus thams cad na bun ltar bsam zhing /
phar gtong tsa na rlung sems nam mkha' dang 'dres pa ltar stong sangs sangs song nas rnam par mi rtog pa dang bsres la bsgom /
'byongs pa'i rtags su lus yod pa mi tshor ba dang /
rlung gar drangs pa'i sar 'byung ba dang /
zas dang gos yid la mi 'byung ba dang /
rtog pa'i 'gyu ba rang 'gags pa'o //
de dag ni rlung gi rnal 'byor la bslab pa'o //
de'i yan lag rnam grangs mang yang las kha tshar du babs so //
rlung la bslab pa'i khrid kyi rim pa bstan pa'i dum bu ste gsum pa'o ///
/de ltar rlung la 'byongs nas thig le la bslab pa la gnyis las /
chags can yab yum gyi bde ba la bslab pa ni chings bco lngas bstan te /
pra khrid nas gsal bas 'dir ma bris so //
chags bral rlung sems kyi bde ba rang la bsgom pa ni /
lus gnad sngar dang 'dra ba la /
dmigs pa ni /
rang gi lus stong sang nge bar bsgoms pa'i spyi bo rtse mo rnam par bkod pa ru /
thig le stong pa'i sgron ma dkar zhing snum pa sran ma tsam gcig bsams te /
rlung bum pa'i sbyor ba sngar ltar byas pas thig le sran chung tsam phrom phrom byung nas mgrin par slebs pas lus bde phril gyis song ba la sems bzhag la /
de nas snying gar slebs pas de bas bde ba rgyas /
de nas lte bar slebs pas de bas kyang bde ba rgyas /
gsang bar slebs pas bde ba mchog tu rgyas pa la shes pa bzhag pas lus bde stong du phril gyis 'gro ste /
bde ba rgyas shing mi thub pa snyam byed na /
yang yar la bzlog la thim zhing spyi bor shes pa gtad do //
yang lugs gcig la sngar bzhin lte bar ha dmar po de bsgoms la /
thig le sran chung tsam babs pa gcig nas gcig tu thim nas ha de la thim /
de nas bde phril gyis song ba dang /
thig le ha dang bcas pa je chung je phra la stong sangs kyis song nas mi rtog pa la bzhag go
/des ni lus thams cad bde stong du 'gro ba dang /
rig pa rtse gcig tu gnas pa dang /
rlung dang thig le 'byongs pa de rig pa mngon sum nyams su len pa'i tshe /
'byung ba dag pa la tshegs med pa dang /
zas dang gos la sred pa gcod pa dang /
mtshan nyid 'dzin pa'i rig pa la rang dbang thob par byed pa la shin tu gal che'o //
mdor bsdus na gzugs sgra dri ro reg bya thams cad la brten nas sems la rang dbang thob par byed pa gal che bar mdo rgyud thams cad du gsungs shing /
khyad par du rnam rtog shas che ba la rang bzhin rdzogs pa chen po 'dir bsam gtan gyi rim pa dpag tu med pa gsungs so //
las can sngar sbyangs pa can sems la dbang thob pa ni 'di rnams sngon du song zin pas 'dir bshad pa'i rim pa ma byas kyang chog pa nyid do //
thig le sbyong ba'i khrid kyi rim pa ste dum bu bzhi pa'o ///
/de nas spros pa gcod pa'i rim pa 'byung ba lnga rang sar dag par byed pa'i gnad ni /
'byung bzhi zad pa'i rgyud chen nam mkha' la /
'khrul gzhi zad pa'i rig pa rgod yan de //
sna tshogs khyab brdal chen po'i khang bzang du //
'dzin byed dran pa zad pa'i lcags kyu yis //
gsal byed steng 'og med pa'i snying nas ni //
ma yengs bsam pa zad pa'i tshul gyis gzung bar bya'o //
zhes 'byung ba a lnga'i don skye med du nyams su len pa ste /
gong ma rlung dang thig le 'byongs nas 'byung ba lnga zad par byed pa yin pas /
dang po ni lus gnad sngar ltar bya /
dmigs pa ni rang gi snying a sngon po tshon gang ba gcig tu bsams te /
rlung dang sems kyi 'du byed thams cad a de la bstims la /
de bzhin gshegs pa thams cad kyi dgongs pa'i don chos thams cad spros pa dang bral ba la mnyam par bzhag cing /
rig pa'i ngo bo a'i rang bzhin du nyams su blang /
des rnam par mi rtog pa dang thams cad nam mkha' ltar ro //
'di'i dus na yid kyi seng ge ni rnam rtog gi ming yin la yid kyi bu ni yul a la bsdu ba yin pas rtse gcig tu ma yengs par bya'o //
nam mkha' dag par byed pa'o //
gnyis pa ni /
spyi bo'am /
mdun gyi nam mkha' sna rtse'i thad tsam du \u0fb7\u0fb7 ljang nag la shes pa gtad la rlung dang rnam rtog g.yo ba thams cad de la bstims la mi rtog pa bsgom mo //
nam mkha'i bu mo ni rlung 'du byed dang bcas pa yin la /
nam mkha'i bu ni thabs kyi cha yul du bsgoms pa'i \u0fb7\u0fb7 de nyid yin pas bzung ba ste /
des ni rlung gi khams rnam par dag par byed pa'o //
gsum pa ni /
yang sna rtse'am snying gar \u0f88 dkar po la sems gtad cing 'du shes dang /
rlung thams cad dran pa rang yul du btang nas dbugs phyi nang du rgyu ba dgag cing bzhag pa ni /
rlung gi zhags pa ni 'du shes kyi yul 'dzin pa la zer la /
de 'dzin pa'i a sum brtsegs bsgoms pa ni /
lcags kyu yin pas chu rnam par dag par byed pa'o //
bzhi pa ni /
yang mgrin pa'i nam mkha' la \u0f88 dmar po la rig pa gtad /
de 'dzin pa'i yul tshor ba la sogs sdud byed kyi dwangs ma mig gi rnam shes rang dag la sems gzung ba ni /
me'i mi bo che zhes bya ba /
tshor ba yin la me'i gsal shing ni rlung der sdud pa yin pas a bzhi brtsegs bsgoms nas /
tshor ba rang rgyud du 'dzin pa me dag par byed pa yin no //
lnga pa ni /
lte ba'am bar snang la yi ge \u0f88 ser po la shes pa gtad la gzung yul mched pa thams cad thim zhing /
sgo lnga rang rgyud du 'dzin pa dag nas rnam par mi rtog par bzhag la bsgom pa ni /
sa'i grong khyer gyi ni lus sgo lnga dang bcas pa yin la chu ni 'du shes kyi a lnga brtsegs bsgoms pa yin pas lus kyi 'dzin pa 'jig par byed pas /
gzhung nas brda' skad du gsungs pa yin no //
sa rnam par dag par byed pa'o //
'dir bstan pa'i a lnga la bsgoms pas 'byung ba rang dwangs su 'gro ba yin la /
rtsa gnas 'khor lo dang sgra gnad kyi rgyu mtshan gyis /
'khor lo bzhir bsgom zhing der rlung dang sems bsdus te bsgom pa dang /
de yang skye med spros bral du bzhag par bya ba yin par mngon no //
skabs 'di yi raM yaM khaM gsum po ni /
rlung me chu'i sa bon yin pas de ltar bsgom dus su 'byung ba 'khrugs nas ma bde na /
gnas gsum du bzhag ces pa ni /
lus lci zhing bying la 'thibs pa byung na rtse mo'i 'khor lo yaM ljang nag bsam ste /
rlung dang rnam rtog der bcug la nam mkhar phyur phyur song bar bsgoms na de ma thag tu shes pa yer zhing 'gro 'o //
lus chu shas cher 'khrugs nas grang zhing 'dar na ro rnams 'dus pa'i 'khor lor raM dmar po 'bar ba dang bcas pa bsgoms la rlung drag tu gcun pas /
sum mdo'i ha las me byung nas lus thams cad khyab par bsgoms na grang ba sel lo //
me'i skyon gyis tsha zhing rtsed pa dang mkhris pa rgyas na snying ga'am pho bar khaM dkar zhing bsil ba chu 'khyags ltar bsams nas rlung sid kyi sgras drangs la dbyung /
des tshad pa zhi bar 'gyur ro //
'dir ma gsungs kyang rlung gis shes pa 'phyos pa dang /
gyen du 'tshang ba dang /
snying rlung lta bu byung na lte bar laM gser gyi kha dog can shin tu lci ba bsgoms la 'og sgo drag tu bsdams nas thur la rlung sems gtad na the tshom med par phan par 'gyur ro //
'dir gegs sel gtso bo brjod pa 'o //
yan lag mang po dum dum khrigs la sogs rnams na yod do //
spros pa gcod pa'i sgron ma 'byung ba lnga rang dwangs kyi man ngag gi dum bu ste lnga pa'o ///
/de nas chos spyi dang rang bzhin rdzogs pa chen po'i lta sgom spyod pa'i bye brag shes par bya'o //
sbas pa mig 'byed ltar bstan par bya ste /
dang po chos spyi bstan par bya'o //
dang po 'dzin chags med pa spyod pa'i man ngag gis snang ba zil gyis mnan pa ni /
chos spyi nas /
gang zag gang gis gang ltar spyod na lus ngag yid kyi mi dge ba bcu spangs te tshul khrims dang dam tshig las mi 'gal bar spyod pa dang /
thams cad la ma zhen pa'i tshul gyis gang byed pa thams cad chos su 'gro bar spyod pa ste /
des gnas skabs lha mi'i go 'phang dang mthar thug byang chub thob par byed pa'o //
gnyis pa dmigs gtad med pa bsgom pa'i man ngag gis dran byed kyi yid zil gyis mnan pa ni /
'dir chos spyi dang mthun pa'i bsgom pa ni gang zag nyams su len par 'dod pa des /
gnas dben par 'jig rten gyi bya ba thams cad spangs la bla ma'i gdams ngag nyams su len pa ste /
de yang sngar bstan pa rnams kyang yin mod kyi 'dir yid ngos bzung la bsgom par bya ste /
dang po lus gnad sngar ltar byas la /
yid kyis rnam rtog 'gyu ba 'di ngos bzung ste /
lta stangs sna rtser gtad la /
dang por rnam rtog mi 'bral bar bya /
gnas su nyan na hU~M gcig lus kyi nang du bsgoms la lus kyi spyi bo nas rkang mthil rnams dang gnas thams cad du bton la lus sang seng khral khrol la sems bzung /
de nas phyi rol gyi sa rdo ri brag thogs shing rdugs pa'i dngos po thams cad sang seng khral khrol du phug la btang /
de nas snang ba thams cad hU~M gi rnam pa dpag tu med par song nas lus kyi nang dang phyi rol kun mer mer smig rgyu lta bu la sems bzung ngo //
de nas mnyen btsal zhing lam gzhug pa bzhin du /
mdun du shing bu rde'u la hU~M gtad cing yang tshur bsdu'o //
de la brten nas ri mo kyog po lta bu dang /
chu'i rgyud dang lung pa'i srol thams cad du sbyangs pas rnam rtog kha la nyan tsa na rtog pa de'i skye sa gnas sa 'gro sa bltas la ma rnyed pa dang /
rtog pa rang gsal 'gag med du mnyam par bzhag la bsgom /
rjes shes kyi yid thams cad sgyu ma'am smig rgyu lta bur blta /
yul snang rmi lam bzhin du shes pa kho rang yin par ngos bzung nas bsgoms pas bsam gtan zhi gnas dang 'brel ba dang /
lhag mthong gi rgyu thob par 'gyur ba yin no //
de ltar goms nas /
gsum pa gza' gtad med pa lta ba'i man ngag gis nyon mongs pa zil gyis mnan pa ni /
ngo sprod pa ste /
spyir yul snang thams cad sems kyi cho 'phrul yin te rnam rtog 'gyu byed ngo ma shes pas gzung yul gzugs sgra dri ro reg bya chos rnams phyi rol du snang yang de nas bden pa yang med /
byed mkhan bdag dang phywa dang dbang phyug la sogs pa yang med kyang sngar yod yod por bzung ba 'khrul pa yin pas /
da ni phyi gzung yul rang sems kyi cho 'phrul du thag chod /
nang der 'dzin gyi rtog pa chos spyi dang rang gi mtshan nyid 'dzin pa'i rig pa /
tshogs drug gi shes pa rig rig gyu gyu ba 'di skad cig gcig la skye 'gag cing yang rang ngos stong ste /
spyi bo nas rkang pa'i bar btsal kyang ma dmigs /
'das pa ni 'gags /
ma 'ongs pa ma skyes /
da lta'i shes pa tol gyis skyes pa ni snang stong dbyer med du ngos bzung /
de la mthar 'dzin med na lta ba de nyid sangs rgyas kyi dgongs pa yin /
rdzogs chen sems sde dang /
klong sde man ngag thams cad nas kyang de las bstan pa gzhan med pas rang sems sangs rgyas su rtogs par bya'o //
snang stong dbyer med de nyid gnas lugs kyi gshis yin te /
'di nyid nas /
'di la tshig gis gzung du med //
tshig gis phyogs tsam mtshon mi nus //
de phyir shes min klong gcig pa //
tha dad rnams su phye ba med //
'di zhes nyams su myong dang bral //
lkugs pa yi ni rmi lam dang //
sprin med mkha' la nyi shar dang //
mkha' la 'ja' tshon rang yal bzhin //
gzhi mtshon dngos gzhi rnams dang bral //
'di zhes mtshon pa kun las 'das //
zhes bya ba gsungs shing de nyid la bltas shing rtogs par byas pas 'bras bu bden gnyis dbyer med thob pa'o //
bzhi pa spangs thob med pa 'bras bu'i man ngag gis rang rig phyir mi ldog par bya ba ni /
de ltar nyams su blangs shing rtogs pas gang thob na chos thams cad stong zhing bdag med pa'i don thob bo //
gang ltar thob na yid dran pa spros bral du thob cing /
gang gis thob na sgom pa po des thob bo //
thob pa'i dgos pa ni srid zhi mnyam pa nyid sku gsum gyi 'bras bu thob pas don gnyis phun sum tshogs pa ste /
de rnams ni chos spyi dang mthun pa'o //
bye brag tu 'di nyid kyi spyod pa dang /
bsgom pa dang /
lta ba dang 'bras bu ni da gzod rim gyis rtogs par 'gyur mod kyang /
de ltar gong du bstan pa rnams dang /
khyad par yod par rtogs par bya ste /
thog mar spyod pa ni /
'di nyid nas /
snang dang mi snang 'di kun 'khrul bas na //
ma brtag nyams dga' brtags shing dpyad mi bzod //
shin tu brtags na gang yang rnyed pa med //
de yi phyir na 'di ltar goms par bya //
gza' gtad med pa'i shes pa dran med de //
dmigs gtad med pa'i mig tu bcug nas ni //
gza' gtad med pa'i gzhi la rang rig bskyal //
spangs thob med pa'i sa la gzhag par bya'o //
zhes 'byung bas phyi nang gsang ba bzhir gzhung du gsungs kyang /
da lta ni spyod pa thams cad lus yin pas lus sbyong ba dang /
snang ba rang sar bzhag pa dang /
bsgyur ba gnyis yod de /
gzod mngon du 'gyur ro //
'di bsgom pa yang /
dngos med spros dang bral ba'i rig pa ni //
dran pa'i thag pa bcad de btang ba'i phyir //
bsam med lhug par gzhug pa 'di nyid ni //
dran pa rnams ni zad pa'i sar bskyal lo //
zhes 'byung bas sems sbyong ba dang rig pa gtad la bya ba gnyis las 'gro sa med kyang /
lus dang mig dang dbyings rig la brten pa'i gnad da gzod ston cing mngon du 'gyur ro //
'di nyid kyi lta ba ni /
phyogs ris med pa'i rig pa zang thal ni //
gang gis ma bsgrib rang las thogs pa med /
khyab brdal chen po'i pho brang rin chen du //
'byung lnga zad pa'i rig pa lhing pa ltos //
zhes byung bas khregs chod spros bral gyi lta ba dang /
thod rgal mngon sum gyi lta ba gnyis las /
'dir rnal 'byor pa dbyings rig la lta ba ste /
de la thod rgal gyi snang ba mig gis lta ba yin pas mig gsal ba'i thabs bsten par bya ste /
lta ba dngos da gzod mthong bar 'gyur ro //
zhes brda' sprad pa'o //
'di nyid kyi 'bras bu ni /
stong pa rang lus mtshon pa'i phyag rgya che //
'bras bu ye thog khyab par gtan la phab //
shes rab 'dzin med rang gsal chen por spyod //
'di ni rgyal ba kun gyi gsang don che //
zhes pas 'bras bu tshad can sku gsum thob par 'dod pa dang /
tshad med sku gsum lam du byas nas /
lus med lus te lus kyi mchog
/lus kyi mtha' ni rtogs pa 'o //
zhes chos thams cad zad pa nyid mthar thug tu 'dod pa gnyis yod kyang mngon du 'gyur ro //
'di rnams ni rang dang spyi'i khyad shes par bya ba'i phyir gzhung nas phyi nang gsang ba de kho na nyid bzhi bzhir gsungs pa de 'dir go ba tsam du phye ba yin te /
'di rnams rim gyis go bar 'gyur ro //
rang dang spyi'i lta sgom spyod pa rnam par dbye ba'i dum bu ste drug pa'o ///
/de nas dbang dang khrid bsres nas byed na /
gnas skabs 'dir spros med kyi dbang sbyin par bya'o //
de nas rig pa sngon du 'gro ba 'khor 'das ru shan 'byed pa la bslab par bya'o //
'di yang sngar bstan pa rnams dang mi 'dra bas skal ba dang ldan pa gsum tsam la bya ste /
dbang dang bcas par byed na ni /
shin tu spros med kyi dbang gi sngon 'gro yin pas sngon du zhag gsum tsam bya bar bshad do //
nyams su len pa dngos gzhi'i dus su ni rtags ma rdzogs kyi bar du bya'o //
gang ltar yang mngon du spyod pa la bar chod kyi bgegs mi 'jug pa dang /
rnam shes tshogs brgyad yul la mi 'phro bar bya ba'i don du yi ge brgyad kyis rgyas gdab par bya ste /
slob ma bla ma'i mdun du langs la thal mo snying gar sbyar te /
bla mas kha shar du bltas la sdigs mdzub dang bcas pa'i lta stangs kyis bgegs skrod la mkha' 'gro la gtor ma byin nas /
slob ma'i spyi gtsug tu hU~M sngon po gcig bsgoms nas /
drwa ba can gyi rtsa las byung ste lus thams cad hU~M du gyur par bsgom mo //
rkang mthil du yaM ljang khu /
lte bar raM dmar ljang /
mgrin par khaM dud kha /
dpral bar e mthing kha /
lkog mar suM ser po /
pus mo g.yas la haM dkar bsgom mo //
yang rkang mthil du phaTaHsngo nag bsams la /
ngag tu yang dbugs re la nyer gcig re bzlas te bsrung bar bya'o //
de nas lus ngag yid kyi ru shan 'byed par bstan pa ni /
nyams su len pa rnams lus ngag gi 'jig rten gyi bya ba thams cad bor la dang por zhag kha yar du /
shin tu dben pa mi skad khyi skad la sogs pa med pa /
skye bo theg pa dman pa'i skad tsam yang mi thos par shin tu dal bar bsdad la /
de nas mkha' 'gro rnams la bza' ba dang me tog sna tshogs kyi gtor ma byin la bar chod med pa'i gsol ba btab la lus kyi spyod pa rtsol ba bya ste /
lus kyi bya ba rgyug pa dang gar dang 'gul ba dang /
skyug pa dang /
nyal ba dang langs pa dang /
'dug pa la sogs pa rnam pa sna tshogs pa dang /
ngag dang yid kyang bsres la ci dran pa 'jig rten na yod pa rnams bya ba ni /
nyin mtshan du gnyid spangs la bya bar gsungs so //
de rnams ni 'khor ba'i lus kyi rnam pa ste /
de rnams la thang chad cing sgyid lug pa dang /
'jig rten gyi lus dang spyod pas ci zhig bya snyam pa dang /
yang mya ngan las 'das pa'i lus g.yo ba med pa rnal du dbab pa'o //
de dag ci tsam bya ba ni gang zag la rag ste /
so so'i tshad la ma phebs kyi bar du bya'o //
tshad ni lus kyi spyod pa'i 'og tu gsod pa'i gshed ma byung yang lus la chags pa med cing sems la skrag pa med pa byung na yin no //
de yang rab kyi yang rab la zhag gsum dang drug dang dgu'o //
'bring de la lan gnyis pa bskyar ba'o //
tha ma ni de lan gsum pa'i rjes su 'byung bas rnal du dbab pa yang des 'gre bar shes par bya'o //
de la dgos pa ni /
lus kyi zhen pa log pa dang /
sgrib pa dag pa dang /
bar chod zhi nas las grub pa dang /
mchog gi lus ru shan phyed nas /
mya ngan 'da' ba la nye ba na /
khams gsum du mi 'jug pa dang /
lus sprul skur grol ba'i dgos pa yod do //
de nas gnyis pa ngag ru shan 'byed pa ni /
yang zhag 'ga' yar du ngag tu sgra sna tshogs dang /
sngags sna tshogs dang /
'khrul pa'i gtam sna tshogs dang /
ngo tsha ba'i gtam dang /
zungs shig dang /
sod cig dang /
rgyob cig la sogs pa dang /
dud 'gro du ma'i sgra dang /
mdor na ngag gi rnam pa 'khor ba na gnas pa thams cad de /
de yang gnyid spangs nas byas pas /
yang ngag brag cha ltar go nas tshig thams cad bden med du 'gro ba dang /
gzhan gyis gang zer yang dga' mi dga' gtan ma byung na ru shan phyed pa yin pas /
yang ngag mi smra bar lkugs pa ltar gnas par bya'o //
yun ci tsam pa slob pa ni snga ma dang mtshungs so //
de la dgos pa ni /
ngag gi zhen pa log
/sgrib pa dag
/las grub /
myang 'das dang nye /
ngag 'khrul pa la mi 'jug
/ngag longs skur grol ba'o //
de nas yang yid ru shan 'byed pa ni sems kyi rnam rtog ci 'gyu tshad bya ste /
tshong gi rnam pa'am /
gnyen bshes kyi rnam pa'am /
dad pa'am /
dgra'i rnam pa'am /
'khrul pa'i bsam pa'am /
'dod chags la sogs pa'i nyon mongs pa'am /
lha bsgom pa'am /
dkyil 'khor bskyed pa dang chos sna tshogs kyi bsam pa'am /
'jigs shing ya nga ba'am /
brod cing dga' ba la sogs pa'i bsam pa spro ba ni nyin mtshan du bya'o //
des rnam rtog la skyugs log nas don med pa'i rtog pas ci zhig bya snyam pa dang /
yid 'gyu ba bcad la mi rtog pa nyid du gnas par bya'o //
des 'khor ba'i yid la rnam pa thams cad du skyugs log nas mi rtog pa la dbang thob na phyed pa'i tshad do //
yun ni sngar dang mtshungs so //
dgos pa ni yid zhen pa log
/sdig pa dag
/yid kyi las grub /
myang 'das dang nye /
'khrul pa mi skye /
yid chos skur dag pa'i dgos pa yod do //
de ltar lus ngag yid kyi spyod pas 'khor ba'i lus ngag yid gsum dang bral na /
mya ngan las 'das pa'i lus mi 'gul ba dang /
ngag brjod du med pa dang /
yid rtog med dang phrad nas /
thun bar nyams len gyi mtshams su ji ltar bya ba ni /
shin tu spros med las /
spyod pa nyid ni tshar dus su //
bag chags phal pa bzhag pa'i phyir //
phyag dang skor ba phyag rgya dang //
chos su 'gro ba'i lus spyod bya //
ngag gi mtshams su'ang sngags rnams dang //
yi ge'i tshogs dang mchod bstod bya //
de bzhin sems la bsgom sna tshogs //
bag chags phal pa sbyong ba 'o //
zhes 'byung bas /
'khor ba dang bral /
myang 'das mthong /
gnyis ka ro mnyam du sbyar bar bya ba yin no //
las can 'ga' zhig de nyid du zad pa'i snang ba dang phrad nas grol ba yang yod do //
des na sngon 'gro 'di ni shin tu zab bo //
'di ni rig pa mngon sum nyams su len pa'i dus na yang 'khor ba'i lus ngag yid gsum gyi zhen pa dang rtog pa byung na bya bar gsungs so //
da lta nyams len dngos gzhi la 'jug mi nus pa'i dad pa can rnams la ni /
rnal du 'beb pa tsam bstan /
ru shan 'byed pa'i don go ba tsam bya zhing bstan par bya'o //
gang zag 'khor ba'i lus ngag las logs pa'i skyes bu dam pa rnams ni spyod pa ma byas kyang chog pa nyid do //
ru shan 'byed pa bstan pa'i dum bu ste bdun pa'o ///
/de nas shin tu spros med kyi dbang sbyin par bya bar bshad do //
de nas rnal du 'beb pa yi //
cho ga mkhas pas zhag gsum bya //
gal te sngon du ma sbyang na //
de nas sems kyi sna khrid pa'i //
sngon 'gro rnams la sbyang bar bya'o //
zhes gsungs pas sngar ma bstan na skabs 'dir thams cad sems nyid yin pa dang /
de yang spros bral chen por rtogs par bya ba'i phyir sems sbyang bar bya'o //
de nas shin tu spros med kyi dbang gis stong pa nyid kyi dkyil 'khor du bcug la dbang sbyin cing lung bstan par bya'o //
de nas lus gnad gzir bar bya ste /
dang po glang po che'i 'dug stangs la gzhi bca' ba gces te /
de la glang po che lta bu ni kha sbub tu nyal la lag pa gnyis gru mo sa la btsugs te /
lkog ma lag mthil gyis bteg la pus mo brang la sbyar te /
mjing pa bteg yid tsam phyir dgye bar byas la /
lta stangs ni mig gyen la har por ma 'gul bar blta'o //
drang srong gi 'dug stangs kyis gnad ma gzir na lus mi chun pas /
drang srong lta bu ni lus tsog pur 'dug ste /
rkang pa'i long bu gnyis gshib /
pus mo gsus pa la sbyar /
gsus pa yang sgal pa la yid tsam sbyar /
lag pa gnyis kyi gru mo pus mo'i steng du btsugs la /
mgo pus mo'i steng du dun ne byas la /
lag pa'i mthil gnyis kyis 'gram pa'i zur nas mi 'gyur bar bteg pa ni /
lta stangs mig gnyis mi 'gul bar har por rang gi smin mtshams su thad kar blta'o //
seng ge'i 'dug stangs la rtsal ma sbyangs na rig pa mi chun pas seng ge lta bu ni /
tsog pu'i pus mo gnyis sa la btsugs la yid tsam phyir bsgrad /
lag pa gnyis pus mo'i phyi logs su sa la btsugs te /
yid tsam phyir bsgrad la lus kyi ljid cung zad bor /
'phongs yid tsam phyir phyung la rgal tshigs drang por bsrangs la mjing pa rgyab tu dgye bar byas te /
lta stangs mig yid tsam mdun du bltas la sor bzhi par gtad do //
de dag dus su lus ma 'gul ba dang /
dbugs phar 'gro tshur 'ong shin tu dal bar bya'o //
de rnams ni lus kyi 'dug stangs gsum la sbyang ba dang /
mig lta stangs gsum du gtad pa dang /
ma 'gul ba gsum gyis gzer gdab pa zhes bya'o //
de la skyo na de rnams ma yin pa bya rgod kyi spungs stangs dang /
rdo rje skyil krung dang /
gzhan yang gang bde bar bya'o //
lta stangs kyang /
seng ge glang chen ri bong dang //
mda' srong lta bu'i lta stangs bzhi //
zhes dung yig can du gsungs so //
mdor bsdu na rnam par mi rtog par lta stangs bya ba gal che'o //
de ltar nyi ma mang du sbyangs na /
ngo sprod mi dgos par mngon sum du rtogs pa'ang srid do //
lus gnad dang lta stangs bstan pa ste dum bu brgyad pa'o ///
/de nas tshig gsum gyis skye ba med pa'i don mthong bar byed pa'i thabs ngo sprad par bya ste /
nam mkha' sprin dang bral ba'i tshe shin tu dben par song la rig pa mig la gcun la nyi ma'i rgyun phyogs su gong gi lta stangs kyis bltas pas nam mkha' la rig pa rang gi ngo bo rdo rje lu gu rgyud ces bya ba /
phra ba rta rnga la mdud pa sgrig pa lta bu /
bar bar na thig le yungs 'bru tsam kha dog gsal ba /
de la yun ring du bltas pas nam mkha' gang ba tsam gyi thig le rkyang pa dang /
gnyis sbrel la sogs pa dpag tu med pa 'char ro //
de ni chos sku dang thig le nyag gcig ces bya ste /
sku gsung thugs thug sprad kyi man ngag ces bya'o //
sangs rgyas dang zhal mngon sum du mjal ba zhes bya'o //
rig pa de yang lta ba mig dang 'brel ba'i gnad kyis mig gar 'gul ba'i phyogs su 'gro zhing gzung bar dka' ba ste /
thig le phra mo de dag kyang 'gro 'ong dang bcas pa'o //
de nyid gzung ba'i man ngag ni mig gyen la yid tsam bzlog pa gces te /
smin mtshams su dbyings rnam par dag pa'i sgron ma zhes bya ba /
mthing kha khyab pa chen po'i 'od /
dbyibs yi ge'i na ro lta bu /
kha dog 'ja' tshon lta bur 'char te /
de ni mig dang sha'i mdangs 'phrad pa la brten nas 'char ba ste /
rig pa der gtad nas blta ba ni 'dzin par byed pa'i lcags kyu zhes bya ste mchog tu gces pa'o //
de ni lus 'di ltar gyis la /
yul nam mkha' la rig pa 'di ltos zhes bya ba tshig gsum gyis ngo sprad pa yin no //
de rnams dang po ngo sprad pas rig pa mngon sum zhes bya ba /
lhag mthong gi rig pa zhes par bstan to //
da ni de mthong bas rgyu mtshan go bar byed pa gal che ste /
'di nyid kyi rig pa'i rgyab rten nas kyang gsungs la /
dung yig can dang gzhan yang rgyud 'grel thams cad nas mang du gsungs kyang 'dir gal che ba cung zad cig bstan par bya ste /
de la dbyings rig 'char ba'i rgyu rkyen /
'khrul ma 'khrul gyi don /
de nyams len du 'gro ba'i rgyu mtshan 'bras bur bstan pa'o //
dang po ni rgyu rnam pa gnyis te /
rig pa'i dbye ba lnga'i nang nas /
gzhir gnas kyi ngo bo rig pa /
ngo bo ka dag gi gnas lugs ye shes gsum ldan /
ngo bo rang bzhin thugs rje gsum stong pa dang gsal ba dang 'gag pa med pa'i gnas lugs su bzhugs pa la /
gzhan nas de bzhin gshegs pa'i snying po zhes bshad do //
de nyid la gnyis 'dzin gyi rtog pa med kyang /
rang stong /
rang gsal /
rang 'gag pa med pa la /
rgya mtsho la rba rlabs ltar 'gyu ba 'gag pa med par g.yo ba las ye shes kyi cha gsal snang gi rnam par 'byung ba la sems pa yid drug tu 'gyur te /
ngo bo mi rtog pa yin kyang /
gnyis su snang ba la rtog cing dpyod pa'i shes pa skyes te /
de ni chos spyi'i skad la ma rig pa'i rkyen gyis 'du byed /
de'i rkyen gyis rnam par shes pa zhes bya /
'di nyid las /
'khrul pa'i ye shes sbag sbog de //
thog ma ka dag 'khrul med las //
nges pa med pa'i lhun grub la //
sna tshogs du mar shar tshul la //
'gag pa med pa'i rol pa ni //
cir yang mdzad cing cir yang 'char //
nges med snang ba du ma 'o //
de nyid gzu bo'i blo can la //
mthong ba ma 'gags nang gsal te //
de la nges pa'i char gzung ngo //
zhes tshig bzhis rgyu mtshan bstan nas /
de ltar gnas pa'i gzhi de la //
rgyu dang 'khrul pa'i sa bon ni //
gsal ba'i cha na phyir shor bas //
shes pa gsal gsal rig rig de //
ma rig pa ni gsum dag las //
yid tsam phyir 'gyus snang cha la //
yul de bdag tu bzung ba'i blos //
zhes 'byung ste /
de la ma rig pa gsum ni /
lhan cig skyes pa'i ma rig pa ni yongs grub ka nas dag pa la dag par ma shes pa yin la /
gzhan dbang 'gyu byed snang ba'i 'od dang bcas pa la snang stong gnyis dbyer med du ma shes pa ni 'du byed rkyen gyi ma rig pa zhes bya /
yul yul can gnyis tha dad du phyi rol don dang de la brdar btags pa'i ming dang don gyi bag chags bden med du ma shes pas blang dor byas te /
sred len srid pa'i rgyur gyur pa ni /
kun brtags 'khrul pa'i ma rig pa zhes bya'o //
de ltar rgyud dang po ye shes ma rig pa dang 'dres pa las /
gnyis pa da lta bye brag tu dbyings rig mig tu gsal ba'i rgyu ni /
rkyen 'dus pa'i tshul go bar byas pas mngon du shes par 'gyur te /
sngar gyi lus snang gzugs sgra dri ro reg bya chos 'dus byas dang 'dus ma byas rnam pa drug la der 'dzin gyi yid shes kyi bar drug gis bar du dbang po dang sbyor zhing de rnams byed pa po med la rang gi mtshan nyid 'dzin pas khams bco brgyad du 'gyur te /
gzhi 'dzin pa'i rig pa zhes bya ba chos spyi'i skad du /
kun gzhi sems phung po khams dang skye mched kyi bag chags thams cad bsgos pas sa bon thams cad pa zhes bya ba /
de rgyu rkyen du gyur la /
bdag po'i rkyen 'dzin pa'i rnam shes drug gis byas nas /
dmigs pa'i rkyen yul drug gis byas te /
de ma thag pa'i rkyen yid de ma thag pa gong ma gsum tshogs pa'i skad cig des byas pas /
rkyen bzhi don ltar snang ba bar ma chad pas 'dod pa blang bya dang mi 'dod pa dor bya dang /
bar ma btang snyoms dug gsum du song ste /
de'i rtog pa dang snang ba brtas pas phyi 'jig rten dang nang lus kyi rnam pa khams gsum gang rung gi sred len gyi dbang gis srid par grub ste /
spyi skad du /
ming dang gzugs /
skye mched drug
/reg pa /
tshor ba /
sred pa /
len pa /
srid pa /
skye ba /
zhes 'byung ngo //
'di nyid nas /
gzhi dang gzhi yi snang cha las //
gzhi dang gzhi zhes khyad par las //
'khrul pa'i rgyu la yul rkyen 'phrad //
rkyen bzhi dmigs pa ma dag pas //
nyon mongs drug gis bdag tu bcings //
yul drug so so'i rnam pa shar //
der ltas yul la bdag bzung ba'o //
de nas rim gyis snod bcud kyi //
snang ba du ma'i gzugs bsdus pa'o //
'di nyid mi shes byis pa rnams //
zo chu bzhin du brgyud mar gnas //
so so'i yul dang tshad len pa'o //
zhes gsungs pas /
de ltar ma rig pas lus su grub kyang 'dzin pa'i rnam shes de ni mtshan nyid 'dzin pa'i rig pa zhes bya ste /
chos spyi dang rang gi mtshan nyid 'dzin pa'i phyir ro //
ye shes kyi snang cha yul du snang ba de ni /
gzhan dag tu rnam par mi gsal la /
mig tu gzugs kyi rnam pa snang la rang bzhin med pa rang dag thig le'i snying po can du gsal ba la /
lhag mthong gi rig pa lu gu rgyud ces bya'o //
de yang sgron ma'i gnas ni snying yin te //
lam ni rtsa chen bzhi yin no //
sgo ni mthong byed mig gi sgo //
zhes byung ngo //
'di la yang dngos dang cha shas gnyis yod de /
dngos ni rdo rje lu gu rgyud nyid yin la /
da lta ni dbu ma snying dang 'brel ba la srog gi rlung dang bcas pa der brten cing /
mig dang 'brel ba'i rtsa la /
kha dog med pa'i kha dog can /
dbyibs med pa'i dbyibs can /
mig rgyang zhags chu'i sgron ma'i nang du 'char bar snang ste /
phyir snang yang phyi rol na yod pa ma yin no //
'di ni dus 'khor du re kha ces bshad do //
brtan g.yo thams cad gsal ba ni brtan pa ri gling la sogs pa nas sangs rgyas kyi sku'i rnam pa'i bar 'di yi nang du snang ba de mi 'gyur bar gsal zhing /
g.yo ba ni rtog pa cung 'gyu yang 'dis tshor gyi g.yo bar 'gyur gyi dbyings kyi stong gzugs kyis de gnyis ka'i mtshan nyid mi shes te /
de'i phyir rtags bcu ni rnam pa kun ldan yin la /
re kha ni bcu ma yin no //
'dir dbyings la rigs gsum ste /
rnam dag sgron ma ni 'od lnga ldan no //
dang po ni mthing kha khyab pa'o //
de'ang /
mthing kha las mched kha dog lnga //
zhes so //
gnyis pa ni /
thig le stong pa'i sgron ma ni /
dmar la gsal ba'i thig le chen po rtsa gtems na snang ba ste /
de ni dus 'khor nas kyang /
thig le chen po'i snang ba 'byung //
zhes bshad do //
gsum pa ni /
phyi'i dbyings nam mkha' yin te /
de nyams la yang nam mkha' snang /
de thams cad stong par mthong ba'o //
de ltar /
phyi dbyings nam mkha' stong pa'o //
zhes so //
de ltar gsum ga yang rig pa'i cha shas yin cing /
da lta ni mig gi dwangs ma chu yod pa dang /
de'i mtha' na 'od lnga'i ris yod pa dang /
rtsa stong pa nas rnam par shes pa 'gyu ba rnams kyi rgyu las byung ste /
dbyings 'di rnams mig med na mi 'byung ste /
'di rnams rig pa la brten nas snang bas gzhal yas khang du'ang bshad do //
rig pa dang 'di gnyis ngo ma shes na /
gdams ngag gi khyad mi shes te gsang skor man chad rig pa'i skad yod kyang /
dbyings med pas ngo sprod mi shes so //
rig pa'i bshad pa rnams dbyings kyi stong gzugs la sbyor te /
'di ni 'khrul te nor bu bai DUr+ya'i yon tan 'ching bu la sbyar ba dang mtshungs so //
dbyings kyi snang ba 'phel ba rkyang la gtad cing bsgoms kyang /
rig pa dang shes rab rang byung gi sgron ma med na khams gsum las gtan mi thar ro //
'di nas 'bras bu'i skabs na /
phyi lha mi'i 'bras bu mthar thug
/nang gi 'od gsal lha rnams so //
zhes pa dang /
yang 'grel pa nas mi 'gyur ba'i lus rnyed par byed pa la /
snang ba 'phel ba 'ba' zhig la bltas na bsam gtan gyi lha'i skye gnas las mi grol ba'i phyir na chos nyid zad pa'i snang ba la ci yang ma grub par gtan la dbab bo //
zhes gsungs so //
sbyor drug pas kyang re kha 'di ma shes pas /
stong gzugs kyi lha mthong ba la mchog 'dzin byed pa 'khrul te /
'di rnams kyi dbye ba dang bshad pa rgyud bcu bdun dang dus 'khor las gsungs pa mang yang 'phros pas chog go
/mdor na rig pa ni yul ye shes rang byung gi sgron ma ni yul can gyi ye shes te /
de gnyis rnam par dag par ngo sprod cing /
nyams su len pa ni gnad yin no //
'di la rgyu rkyen med do zhes bshad pa ni /
de gnyis kyi ngo bo yin gyi dbyings kyi snang ba dang /
'khrul pa'i rtog pa mtshan nyid 'dzin pa la rgyu rkyen mthong bzhin du med par byas na nor bar 'gyur ro //
dbyings kyi snang ba 'byung ba'i rgyu rkyen snang lugs ye shes lnga la sbyar ba ni /
slob dpon chen po 'jam dpal bshes gnyen gyis rgya mtsho ar gtad du rgya cher gsungs so //
gnyis pa 'khrul ma 'khrul sngar zhor la bshad kyang 'dir yang cung zad bstan par bya ste /
mtshan nyid 'dzin pa'i rig pa la /
mtshan nyid yod phyir 'dod pa dang /
yul can du bden rtog gis bcings pa de 'khrul pa yin te /
de ltar med pa'i phyir ro //
mtshan nyid 'dzin pa shes rab rang byung gi sgron ma ni yul thams cad dbyings dang rig pa snang la rang bzhin med pa nyid dang /
yul can gnyis 'dzin gyi rtog pa rang sar dag pas /
zung 'jug dag pa'i rang bzhin du song ba ni ma 'khrul ba yin te /
'di nyid nas /
sprul sku'i ye shes rnam pa gnyis //
shes bya ci lta'i gnas lugs shes //
ji snyed cig ces don rnams shes //
zhes 'byung ba'i don yin no //
gzhi 'dzin pa'i rig pa ni /
rtog pa nyon mongs dang bcas pa'i dus na 'khrul pa yin la /
de rnams kyi 'khrul rkyen bral ba ni ma 'khrul pa yin no //
don la 'di kun gzhi zhes bya'o //
de yang rang gi lus la gnas pa'i dus na shes pa thams cad bskyed cing rang gsal tsam du gnas pa'o //
zhes so //
gzhir gnas ni /
sgrib byed kyi rkyen dang ma bral ba'i dus na 'khrul pa yin la /
de'i ngo bo ni ma 'khrul pa'i rang bzhin du gnas so //
de ni ngo bo ka dag gi gnas lugs te ye shes gsum ldan du yod de /
cha yis ma bsgos pa'i rig pa thams cad mkhyen pa'i ye shes kyi ngo bor bzhugs pa ste /
ye shes de yang phra ba'i ye shes su gnas so //
zhes so //
lhag mthong gi rig pa lu gu rgyud ni /
rang gi rig pa nyid kyis rang ngo ye shes kyi skur ma shes nas phyi ru rtog pa dang /
'od zer dbyibs dang kha dog la sogs pa la don med pa'i 'gro ba rigs drug gi yul dang /
yul can du bzung nas blang dor bya rgyu dang /
byas par 'dod pa 'khrul la /
de nyid rang gi rig pa rang snang rang grol du goms pa ni ma 'khrul ba zhes bya'o //
thod rgal gyi rig pa la /
nyams su blangs nas tshad du phyin pa'i ming yin pas 'khrul pa zad pa 'bras bu'i gnas lugs ma 'khrul pa yin te /
de yang chos bor ba ces bya /
chos zad pa zhes bya /
chos las 'das pa zhes bya /
chos las grol ba zhes bya /
zhes byung ngo //
'on kyang yul dang yul can gnyis ka bden par yod pa'i rtog pa dang mi bden pa gnyis ka'i rtog pa byung na da lta 'khrul pa'i rig pas bslad pa yin no //
gsum pa nyams len du 'gro ba'i don ni /
dbyings rig mthong ba'i rig pa mngon sum gyi dus na snang stong dbyer med ngo bo'i 'dug tshul de la mtshan nyid 'dzin pa'i rig pas brtags kyang /
thams cad dang mthun la thams cad ma yin par snang zhing /
sems dang ye shes rang bzhin gcig pa dang tha dad du bstan du med pa ni don dam dang kun rdzob kyi gnas lugs thams cad 'dus par thag chod pas lta ba /
de la nyams len skad cig kyang ma bral ba dgos /
bral na skyed med pas dbang po'i mngon sum du mthong bas brtson 'grus shugs la 'byung ba bsgom pa /
de la 'du 'bral med par spyod na sku dang zhing khams rdul phra rab kyi grangs snang zhing /
theg chen gyi chos sgra thos la sgo lnga ma 'gags kyang 'dod pa'i rtog pa med cing /
yid la de rnams kyi rnam pa dang 'dod pa dang gzugs med kyi rtog pa 'khrul par shes nas rgyu 'bras mkhyen pa'i shes rab skye zhing mi dge ba bcu'i sems skad cig kyang mi 'gyu bas na spyod pa zhes bya la /
'bras bu rang sems ye shes dang 'brel bar mngon du 'gyur ba'i phyir /
nyams gong 'phel zhes bshad la /
rig pa tshad la phebs pa'i tshe /
gsal snang gi cha stong gsum gang la bltas kyang khyab pas gnyis 'dzin gyi 'khrul pa nub cing /
gang 'dod pa'i dbang 'byor thob nas sems can thams cad kyi don nus shing /
chos thams cad zad pa'i dus na gnyis 'dzin gyi bag chags thams cad dang bral ba ni /
dus gsum gyi bde bar gshegs pa thams cad kyi dgongs pa yin na nyams len de las mchog med do //
de'i rgyu mtshan gyis rnam pa 'di nyams su len pa'i lus gnad lta stangs rnams ni dang po'i rkyen tsam yin no //
ngo bo gnad du bsnun pa ni /
'di ltar gsungs te /
dbyings la brtan par bya ba'i phyir //
snang ba kun la rang gzer btab //
ces bya ba dbyings ni sngar bstan pa ltar nang gi rgyu rkyen las snang ba yin pas /
gzugs sogs snang ba thams cad de dang bsres la tha dad med par nyams su blang ngo //
snang ba logs su bzhag
/dbyings kyi 'bar ba zla nyi 'od 'ja' tshon thig le sku snang logs gcig tu bzhag pas mi yong ngo //
rig pa brtan par bya ba'i phyir //
ngo bo nyid ni rnal du dbab //
ces pa ni /
rig pa'i dbye ba lnga la mkhas shing rdo rje lu gu rgyud da lta dbyings dang 'brel ba dang rtsa nang nas brgyud de shar ba dang /
shar ba dang po rgyang zhags mig gi chu la shar zhing /
de nas phyi nam mkhar snang bas dbyibs dang kha dog du mar snang bar zad kyi /
kho rang ni dang po nas tha ma'i bar du mi 'gyur zhing thams cad 'gro yang thams cad kyis ma gos pa yin pa de go bar bya'o //
lta ba brtan par bya ba'i phyir //
rtag tu lu gu rgyud la gzir //
zhes pa ni /
snang stong dbyer med la mig la sogs pa'i dbang po yul dang yul can /
shes pa thams cad bzhag pa ni /
gang gi yang mthar ma lhung ba nyid yin te /
gzhan dang lu gu rgyud kyi lta ba gnyis gcig po ma yor so sor bzhag
/gcig zung 'jug tu byed pa ni ma yin no //
shes pa brtan par bya ba'i phyir //
rig pa dbyings su btson du gzung //
zhes pa ni sngar bsgoms pa'i gnad bstan pa de yin no //
lus ni brtan par bya ba'i phyir //
'dug stangs rnams la rang lus sbyang //
ngag ni brtan par bya ba'i phyir //
rtag tu lkugs pa lta bur gnas //
sems ni brtan par bya ba'i phyir //
rtag tu lu gu rgyud la blta //
zhes pa ni /
lus ngag yid kyis 'jig rten gyi bya ba gzhan rgyab tu lings kyis bskyur la nyams su blang bar bstan pa yin gyi /
dge ba bcad nas mi dge ba'i lus ngag yid gsum rang dgar 'jog pa ni ma yin no //
snang ba'i 'khrul pa rgyun bcad phyir //
stong pa nyid la goms par bya //
zhes pa ni /
stong gzugs dbyings rig gi snang ba nas chos dang chos nyid yid la snang ba'i bar thams cad spros bral stong zhing ma 'gags par sbyang dgos kyi /
stong gzugs 'di bden gyi sangs rgyas 'di rang yin la snang ba 'di yang ye shes yin pas 'di la zhen pa gyis byas kyang mi phan pa'i don no //
mdor bsdus na rnam pa kun gyi mchog dang ldan pa'i stong pa nyid mngon du bya ba'i phyir 'di thams cad brjod pa yin no //
de'i lam gyi drod tshad 'dzin pa la rtags dang tshad bshad pa ni gal che'o //
de yang phyi ru rnal 'byor pa la gzhan gyis mthong ba dang /
rang gis nang nas rtogs pa la dbang thob ma thob kyi tshad dang /
dbyings rig gi snang cha'i rtags gsum 'dzom ma 'dzom lta ba gal che'o //
de gsum ma 'dzom na stong gzugs kyi lha mang yang mi phan /
shes rab che yang mi phan /
lus la rdzu 'phrul byung yang mi phan no //
rgya che bar rgyud gdams ngag las gsungs kyang ma spros so //
'di ltar nyams su len pa'i gnad ma go bar /
la la rdzogs chen byar med du bshad zer nas lus ngag nyon mongs rang dgar 'jog pa dang /
la la dge sdig la phan gnod med zer nas sdig spyod dge ba skyur ba dang /
la la stong gzugs dbyings rig mthong bas sangs rgyas yin zer nas thams cad mkhyen pa'i shes rab la dmod pa dang /
gzhan yang stong pa nyid bsam du med zer nas gti mug tu 'jog pa dang /
la la sangs rgyas kyi rgyud rig bya dang rtog ge yang yin zer nas stong pa nyid la gshe ba dang /
la la stong pa rkyang gis sangs rgyas thob zer nas rang 'jig rten gyi dngos po la spyod pa dang /
mdor na phyogs re la zhen pa dpag tu med pa yod kyang /
de thams cad log lta dang 'jig tshogs dang mthar 'dzin dang /
ma rig pa'i skor bzlog rkyang pa yin pas bdud kyis zin pa yin no //
bar skabs kyi tshigs su bcad pa rtsa ba drug pa ni /
'di brjod thabs dang shes rab dbyer med brtson 'grus ldan //
spangs thob bral gang rnam kun mchog ldan de 'thob bya //
gzhan la tshig ngan brjod min log par mthong gyur nas //
nged la zer cing lta ngan zhugs te len pa byung srid na //
bzod par mdzod cig des kyang sems ma zhi na dmyal bar song //
mtha' bral thabs kyis brgyan pa rang byung rnams kyi dgongs pa yin //
bzhi pa 'bras bu ni sku gsum gzhi la bzhugs pa /
ngo bo rang bzhin thugs rje gsum /
des lam du byas pa de gsum gyi bya ba ci yod kyi bar yin la /
de 'bras bur gyur pa thams cad kyi 'khrul pa dag pa yin pas gzhung rnams nas rgya cher gsungs pa 'dir ma spros so //
de rnams 'dir 'phros pa bshad pa yin no //
de ltar bstan cing shes nas nyams su len pa ni /
rtag tu khyim med ri khrod 'grim //
zhes bya ba ni bya ba btang nas dben pa brten pa'o //
mtshan dus rang gi gnas khang du //
nyin mo bzhin du lta zhing brtag
/ces pa ni mun pa'i rnal 'byor te /
rgya mtsho ar gtad kyi gnad shes par byas la bsgom mo //
nyin par ri khrod gcan gzan bzhin //
zhes pa ni /
gang la'ang mi 'jigs pa 'o //
de ltar byed pa'i skyes bu ni //
sangs rgyas kun tu bzang po dang //
rdo rje sems dpa' zhes bya 'o //
zhes pas nyams su blang ba gal che'o //
de nas snang ba gong 'phel rim par 'byung ba'i gzhung dang rtags tshad rnams rim pas sbyar la blta'o //
rig pa mngon sum gyi don bstan pa ste dgu pa'o ///
/de man chod ni rig pa'i rgyab rten dang /
'gal ba bsdus pa dang /
gzhan don bsdus pa dang /
rig pa bsdus pa dang /
sku gsum bsdus pa dang /
lta spyod bsdus pa dang /
nyag gcig bsdus pa dang /
dge sdig bsdus pa rnams ni rig pa rdo rje lu gu rgyud la nges shes bskyed pa'i rgyab rten yin pas /
rtsa ba dang /
bi ma la'i 'grel pa gnyis sbyar la bshad do //
spyi'i don go bar byed pa la dung yig can gal che'o //
bstan pa'i bu gcig ni bcangs pas yon tan 'byung ba'o //
mdor na rgyud bcu bdun 'grel pa gdams ngag dang bcas pa dang /
man ngag brgya dang bcu dgu po rnams la lta'o //
spros pa med pa rnams la khrid yig 'di dang /
zangs yig can rtsa ba dang /
'grel pa dum bu gnyis pa de dang /
rtags dang tshad rnams kyis chog go
/gzhan la ston na dbang rnams dgos so //
yan lag khregs chod bdun pa dang /
khyung chen dang /
pra khrid yod na bzang /
dus bzhi mnyam sbyor dang /
rnam rtog thog brdzis gnyis kyang nyams len gyi grogs su 'gro'o //
zangs yig can ma'i khrid kyi rim pa dum bu bcu pa rdzogs so //
rgyal bas gsungs pa'i dam chos kun gyi bcud //
lung dang rtogs par 'brel ba gsang sngags don //
rdzogs rim snying phyung mngon sum lta ba'i gnad //
man ngag deb dang mthun par bdag gis bsdebs //
yi ge rnams la bltas pa'i rtog dpyod min //
bdag ni bi ma la yis byin gyis brlabs //
karma'i yang dgon dben par 'dug pa'i tshe //
nam langs dus mthar shar gyi phyogs rol nas //
blta bas mi ngoms 'od kyis mdzes pa ni //
mngon sum ltar snang bdag gi mdzod spur thim //
de nas 'bad med gnad 'di thams cad go
/'di ni chos kun mthun zhing khyad par du //
mngon sum rig pa'i khyad kyis 'phags pa yin //
de ltar yi ger bkod pa mi 'os kyang //
nyams su len dang gzhan la phan byed pa'i //
skyes chen du mas bskul nas sbyar pa yin //
dge bas chos kun zad sar phyin gyur cig
/rang byung rdo rjes rang byung gi
/ye shes mngon ston yi ge sbyar //
lung don bshad na zad pa med //
spros pa chod na nyams su longs //
bya lo zla ba drug pa la sbyar ba 'o //
gdams ngag 'di shes min mi shes min rnams la sba bar byas la /
skal ldan nyams len byed pa rnams la bstan par bya'o //
dam tshig dang ldan pa rnams la bka' srung rnams kyis bka' khrol la stongs grogs mdzod cig
/dam med log par lta ba rnams la chad pa 'bab bo //
bkra shis dpal 'bar ye shes rgyas 'bar 'dzam gling mdzes pa'i rgyan du shog
/sarba mang+ga laM///
/
