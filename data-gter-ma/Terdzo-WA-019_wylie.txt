@#//
'chi med yang snying kun 'dus kyi dbang chog 'chi bdag bdud 'joms bzhugs so //
snang ba mtha' yas chos kyi sku
/tshe dpag med mgon sgyu dra'i gar //
rnam rol tshe dpag rig pa 'dzin //
sku gsum bla ma de la 'dud //
de yang man ngag zab chos rig 'dzin thugs thig gi las tshogs 'chi med yang snying kun 'dus kyi sgo nas gzhan don du tshe yi dbang bskur tshul la /
sngon 'gro
/dngos gzhi /
rjes gsum las /
gtsang zhing yid dang mthun pa'i gnas su 'di'i dkyil 'khor sgo rdzogs sam pad 'dab ras bris /
tshom bu gang rung gi steng du many+dzi'i khar rin po che'i bum pa tshad ldan rdzas nyer lngas sbags pa'i chus gang ba mgul chings kha rgyan sogs chas su bcug pa bzhag
/de'i mdun du tshe 'brang /
g.yas su tshe ril /
g.yon du tshe chang /
rgyab tu tshe mda'/
gzhan yang gter srung /
gzhi bgegs kyi gtor ma /
chu gnyis sngon 'gro'i nyer spyod /
rdor dril sogs yo byad thams cad tshang bar bshams nas /
slob dpon gyi cho ga rnams phrin las 'chi med 'dod 'jo ltar bya'o //
gnyis pa ni /
slob ma rnams khrus byas /
slob dpon la phyag byas gral la 'khod /
bgegs gtor btang nas mtshams bcad /
maN+Dal phul la gsol ba btab pa ni /
kyai :
bla ma dkyil 'khor lha tshogs dgongs :
bdag cag skal ldan bu rnams la :
bde gshegs rigs 'dus 'chi med lha'i :
byin rlabs dbang bskur bstsal du gsol :
zhes lan gsum gyis gsol ba gdab /
de nas mdun gyi nam mkhar mgon po tshe dpag med la rtsa gsum rgyal ba rab 'byams kyis bskor ba mngon sum bzhin du bzhugs pa'i spyan sngar /
oM AHhU~M:
'chi med lha tshogs thugs rje can :
zhes sogs lan gsum gyis skyabs su 'gro
/sems bskyed ni lhag pa'i bsam pas /
hrI:
bdag gzhan 'chi med thob bya'i phyir :
sogs brjod /
de nas byin dbab pa ni /
slob ma rnams stong pa'i ngang las paM las pad+ma zhes pa nas rdo rje'i skyil mo krung gis bzhugs pa'o //
zhes pa'i bar sgom du bcug la gnas gsum byin gyis rlob /
bla ma dkyil 'khor gyi gtso bo'i thugs ka'i sa bon las 'od zer 'phros /
bde ba can sogs sangs rgyas kyi zhing khams tshad med pa thams cad nas mgon po tshe dpag med la rtsa gsum lha tshogs rgyal ba rab 'byams kyis bskor ba kha char dang bu yug 'tshubs pa ltar byung nas so so'i lus la thim par bsam ste /
oM hU~M a la la hoH
ngo bo chos sku'i zhing khams nas //
zhes sogs rol mo'i sgra dang bcas pas byin dbab /
phebs rtags byung na /
tiSh+Tha badzra zhes brtan par bya /
de nas tshe 'gugs pa ni /
slob dpon gyi snying kha nas 'od zer lcags kyu'i rnam pa dpag tu med pa phyogs bcur 'phros /
rgyal ba sras dang bcas pa'i thugs rje'i byin rlabs kyi mthu dang /
stong gsum 'jig rten thams cad kyi rtsi bcud dang skye 'gro'i tshe dpal nus stobs kyi dwangs ma thams cad rdo khab len gyis lcags phye ltar bsdus slob ma'i snying gar bstim la /
hrIH
bcom ldan mgon po tshe dpag med //
ces sogs dkyus bzhin gyer /
lus tshe'i dwangs ma'i 'od kyis gang ba'i srog gi sgor rta mgrin dmar po be con dang zhags pa 'dzin pas tshe'i bar chad bsrung bar mos la /
hrIHpad+ma kro d+ha ha ya grI ba hU~M phaT:
ces brjod pas bsrung /
de nas dbang dngos gzhi'i don du gsol ba gdab pa ni /
rdo rje 'dzin pa dgongs su gsol //
bdag ni 'gro la phan don du //
gtso chen khyod la gsol 'debs kyis //
ma lus rjes gnang bka' drin stsol //
zhes gsol ba btab pas bkra shis pa'i rnam pa du ma dang ldan pas dbang bskur bar bsam la /
bum pa spyi bor bzhag nas /
hrIH
phyi nang snod bcud yongs rdzogs bum pa 'di //
sangs rgyas kun gyis byin brlabs ye shes che //
deng khyod mi shigs rdo rje gsum po dang //
gnyis med bde ba chen por dbang bskur ro //
gzungs sngags mthar /
kA ya a b+hi Shiny+tsa hU~M:
zhes brjod cing bum chu 'thung du gzhug
/de ltar dbang bskur pas 'chi ba med pa'i bdud rtsi'i rgyun gyis lus thams cad gang nas rdo rje tshe yi dbang thob par bsam la /
tshe 'brang gnas gsum du bzhag ste /
hrI:
rigs 'dus bde gshegs 'chi med lha tshogs rnams :
dbyings nas brtser dgongs skal ldan bu rnams la :
'chi med byin rlabs tshe yi dbang bskur bas :
mi g.yo rdo rje gsum dang ldan par shog :
gzungs sngags mthar /
gu ru A yu She a b+hi Shiny+tsa hU~M:
zhes dang /
oM AHhU~M:
chos dbyings phyogs lhung bral ba'i dkyil 'khor du :
snang ba mtha' yas 'chi med tshe yi bdag :
gsol ba 'debs so tshe yi dngos grub stsol :
'gal rkyen bar chad zhi bar byin gyis rlobs :
oM AHhU~M:
'od gsal rang shar rol pa'i dkyil 'khor du :
tshe dpag med mgon 'chi med tshe yi bdag :
gsol ba 'debs so tshe yi dngos grub stsol :
'gal rkyen bar chad zhi bar byin gyis rlobs :
oM AHhU~M:
pad+ma 'dab stong rgyas pa'i dkyil 'khor du :
o rgyan pad+ma 'chi med tshe yi bdag :
gsol ba 'debs so tshe yi dngos grub stsol :
'gal rkyen bar chad zhi bar byin gyis rlobs :
oM AHhU~M/
bde chen 'od gsal mchog gi dkyil 'khor du //
bai ro tsa na 'chi med tshe yi bdag
/gsol ba 'debs so tshe yi dngos grub stsol //
'gal rkyen bar chad zhi bar byin gyis rlobs //
oM AHhU~M/
zab lam smin grol chos kyi dkyil 'khor du //
gter bdag gling pa 'chi med tshe yi bdag
/gsol ba 'debs so tshe yi dngos grub stsol //
'gal rkyen bar chad zhi bar byin gyis rlobs //
oM AHhU~M/
las rlung d+hU tir dag pa'i dkyil 'khor du //
rtsa ba'i bla ma 'chi med tshe yi bdag
/gsol ba 'debs so tshe yi dngos grub stsol //
'gal rkyen bar chad zhi bar byin gyis rlobs //
oM AHhU~M:
rtsa brgyud bla ma yi dam lha tshogs dang :
dpa' bo mkha' 'gro chos skyong gter bdag la :
gsol ba 'debs so tshe yi dngos grub stsol :
'gal rkyen bar chad zhi bar mdzad du gsol :
oM AHhU~M badzra dz+nyA na A yu She hU~M b+h+rU~M nr-i dzaHsarba sid+d+hi pha la hU~M A:
zhes gter gzhung gi gsol 'debs tshe dzapa? dang bcas pa bya'o //
g.yas su tshe'i ril bu gtad la /
hrI:
rdo rje'i bcud ldan 'chi med thabs kyi rdzas :
'dod yon mi zad 'od zer sna lnga 'khrugs :
reg myang rdo rje'i sku 'grub rdzas mchog 'di :
myang bas 'chi med tshe yi dbang thob shog :
gzungs sngags gong bzhin /
lag g.yon du tshe chang gtad la /
hrI:
'chi med bdud rtsi pany+tsa a mr-i ta :
rtsa brgyad lo 'dab stong las sbyar ba'i sman :
'thungs pas 'tsho ba'i yid bzhin rdzas mchog 'di :
myang bas A yuHtshe yi dbang thob shog :
gzungs sngags sogs gong bzhin /
de ltar tshe yi dbang bskur pas tshe nyams pa brkus pa yar ba gas pa 'khyogs pa zhig pa ral pa 'thor ba chag pa rnams dang sngon gyi las dang 'phral gyi rkyen las byung ba'i tshe thung ba'i mtshan ma yod pa thams cad rab tu zhi nas /
tshe mi shigs pa'i rdo rje /
mi 'gyur ba'i g.yung drung /
mi nub pa'i rgyal mtshan du byas te 'chi ba med pa tshe yi dngos grub thob par bsam la /
de nyid brtan par bya ba'i phyir tshe mda' spyi bor rgya gram du bkod la /
hrI:
'chi med srog brtan ye shes lnga dang ldan :
bde gshegs rgyal bas byin brlabs nus ldan 'dis :
reg pas mi mthun ma lus zhi ba dang :
'chi med rdo rje'i srog gi ka ba tshugs //
mi shigs g.yung drung lta bur brtan gyur nas //
mchog thun dngos grub ma lus thob gyur cig :
gzungs sngags mthar badzra rak+Sha tiSh+Thas rgyas btab la bkra shis pa'i me tog gi char dbab bo //
de ltar dbang thob nas rdo rje theg pa'i dam tshig spyi dang /
bye brag lus kyi sgo nas gzhan gyi srog mi gcod /
ngag gis chod cig par mi bsgo
/yid kyis gcod sems dang yi rang bar mi byed par 'di yi nyams len la brtson par byas na gnas skabs tshe yi bar chad zhi zhing 'dod pa'i don 'grub /
mthar thug mgon po tshe dpag med kyi go 'phang thob par nges pas gong gi dam tshig rnams bsrung sdom gyi bsam pas /
gtso bos ji ltar bka' bstsal pa sogs dang /
maN+Dal phul /
gsum pa ni /
lha tshogs rnams mchod cing bstod /
nongs pa bshags /
dge ba bsngo ba /
shis pa brjod pa /
las rjes bsdu ba rnams las byang bzhin bya'o //
zhes pa 'di ni sa sprel zla ba gsum pa'i tshes nyer lnga'i nub o rgyan pad+ma'i sku yi snang bas gter gzhung gi dbang byang las 'di ltar spros pa'i cho gas rjes su bzung ba'i 'khrul snang nyid rgyu mtshan du byas nas rang bzos ma bslad par /
phyis byi ba'i lo la yi ger btab pa 'di la nongs pa mchis na chos bdag mkha' 'gros bzod par mdzod cig
/dge'o //

//
