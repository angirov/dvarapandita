@#//
thugs rje chen po ngan song kun skyob kyi dbang gi cho ga gsal bar bkod pa ston mtshan zla ba'i thig phreng zhes bya ba bzhugs so //
na mo lo ke shwa ra ya /
shul ring lam du sdug bsngal bye ba brgyas //
shin tu dub pa'i 'gro la thugs rje'i spyan //
rab yangs thabs mkhas phyag gis dbugs 'byin pa //
bla ma mchog dang dbyer med zhabs la 'dud //
'gro ba skyob mdzad smin byed mchog
/deng dus gser las dkon pa nyid //
skal bzang dpal du shar bas na //
thar 'dod srog gi zungs su bstan //
thugs rje chen po ngan song kun skyob kyi dkyil 'khor tu slob ma gzhug pa'i rim pa la gsum /
sbyor ba /
dngos gzhi /
rjes kyi rim pa'o //
dang po gshom gyi rim pa ni /
stegs gtsang ma'i steng zhi dkyil spyi ltar la /
dbus su lha gnas pad+ma 'dab brgyad kyi lte bar rdor dril /
sgo bzhir thig le dkar ser dmar ljang bzhi bkod pa bkram pa'i dbus su many+dzi'i khar bum pa bcud ldan mgul chings dkar dmar kha rgyan dang bcas pa /
thugs rje chen po dkar dmar gnyis kyi sku tsaka
/yig bdun so so'i tsakli rnams dang /
mdun du dbang gtor sku tsaka gis brgyan pa /
ci bde bar thod chang bu ram dang bdud rtsi btab pa /
mar me /
dbu rgyan /
phreng ba /
me long la mtshal gyis yig bdun bris pa //
me long la shel rdo btsugs pa /
ras dkar kha gang la me tog gi tshom bu lnga bkod pa /
gdugs /
rdor dril /
rgyud dam sgrub thabs kyi glegs bam /
me long bcas bkod pa'i mtha' phyi nang gi mchod pas bskor ba dang /
gzhan yang las bum /
dam chu /
mchod gtor tshogs kyi yo byad sogs nyer mkho rnams 'du bya'o //
gnyis pa dngos gzhi la /
thog mar /
dbang don sgrub mchod ni /
las byang ltar bdag mdun dbyer med du bsgrub /
dzapa? khang phyes la bzlas pa ci nus stong tshigs bcas /
rnam bum lha skad cig gis gsal gdab la /
spro bsdu'i dmigs pa bcas bzlas pa dang 'od zhu bya /
thod chang la dmigs nas ma Ni brgya rtsa bzlas te mchod bstod 'bul /
las bum du rta mgrin bskyed bzlas dang bka' gter srung ma spyi dang bye brag pa rnams la gtor ma 'bul /
tshogs byin rlabs nas bsgral bstab kyi bar grub pa dang /
ting nge 'dzin gyi dbang blangs la slob ma gzhug par gnang ba nod do //
de nas dbang bskur ba la gnyis /
'jug pa dang dbang dngos so //
dang po ni /
slob ma rnams sgo drung du khrus byas /
phyag 'tshal nas nang du 'khod pa la bgegs bskrad /
srung 'khor bsgom /
chos bshad ci rigs dang /
khyad par /
de la 'khor ba dang ngan song gi sdug bsngal tshan po che spyi dang /
khyad par sangs rgyas kun gyi thugs rje 'jug pa'i yul du ma gyur pa gdong dmar bod kyi yul du skyes pa'i 'gro ba mgon med pa rnams la lhag par thugs rje chen pos dgongs te phyag mtshan du bzhes par mdzad pa /
'phags mchog spyan ras gzigs dbang phyug la rgyud sde gong 'og dang 'brel ba'i rgyud sgrub thabs kyi skor bsam gyis mi khyab pa 'phags bod gnyis kyi ljongs su byon pa rnams kyi nang nas khyad par du 'phags pa /
spyan ras gzigs dbang nyid rdo rje slob dpon gyi gzugs su bstan pa o rgyan gyi gu ru pad+mA ka ra nyid kyis gangs can gyi gdul bya rnams la brtse ba chen pos dgongs te /
'phags pa'i chos skor rgyas 'bring bsdus pa'i tshul dpag tu med pa mnga' bdag rje 'bangs rnams kyi skal bar bstsal nas phyi rabs gdul bya'i don du gter du sbas pa rnams kyi nang nas /
skabs su bab pa 'di ni rnam snang sprul pa'i lo tsA ba chen po nyid bsam bzhin bstan 'gro'i dpal du srid pa nye bar bzung ba o rgyan rdo rje gling pas gter kha che chung brgya phrag gcig spyan drangs par mdzad pa'i nang nas thugs rje chen po la'ang /
rgyal ba rgya mtsho /
yang zab gnad 'dus /
yang snying 'dus pa /
ngan song kun skyob dang bzhir bzhugs pa las /
da lam glang brag bya skyibs can rdo rje brag nas spyan drangs pa'i thugs rje chen po ngan song kun skyob kyi dbang bskur bsgrub pa la sogs kyis mtshams sbyar nas maN+Dal 'bul du gzhug
/de nas bla ma dang dkyil 'khor gyi gtso bo dbyer mi phyed pa'i spyan sngar snyim pa me tog dang bcas pa'i thal mo sbyor la mi phyed dad pa'i gdung shugs chen pos gsol ba 'debs pa 'di'i rjes zlos lan gsum mdzod /
kye ho :
bla ma dkon mchog thugs rje che :
bdag la gsan cing dgongs su gsol :
sdig sgrib ma rig 'dam bying ba'i :
blun rmongs bdag cag bskyab tu gsol :
smin byed dbang gis drang ba dang :
grol byed rig pa'i ye shes ston :
lan gsum /
de ltar gsol ba btab pa la dri ba lan gsum du bgyid dgos pa 'di la gsan 'tshal :
ho :
bu rnams legs par nga la nyon :
thugs rje chen po'i dkyil 'khor 'dir :
khyed rnams 'jug par 'dod pa la :
dam tshig sdom pa srung nus sam :
yang dag don ni bsgom nus sam :
spros med mya ngan 'da' nus sam :
zhes dris pa la lan gdab par mos te 'di'i rjes zlos /
ho :
'di nas bzung ste byang chub bar :
bla ma'i gsung las 'da' re kan :
yang dag don las g.yel re kan :
lus ngag g.yeng ba kun spangs te :
mi 'da' gsum po mi bsgrub re :
zhes pa'i dris lan tshar gsum du bskyar /
de nas rgyud dag par bya ba'i slad du skyabs yul dkon mchog rtsa gsum rab 'byams mngon sum bzhin du gsal ba'i spyan sngar bdag sogs mkha' khyab kyi lus can mtha' dag byang chub snying po la mchis kyi bar du skyabs su 'gro ba'i 'dun pas 'di'i rjes zlos /
las byang ltar skyabs 'gro lan gsum /
smon pa dang 'jug pa dang don dam pa'i bdag nyid can gyi byang chub mchog tu sems bskyed pa gsal thob la 'di'i rjes zlos /
las byang ltar sems bskyed lan gsum /
spyan drangs shing bzhugs su gsol ba dang /
phyag 'tshal cing mchod pa 'bul ba sogs mtshan bcas kyi dmigs pa'i rim pa spyi dang mthun par gsal 'debs shing /
mtshan med rang byung 'od gsal blo 'das chen po'i dgongs pa'i klong du mnyam par 'jog bzhin pas yan lag bcu pa 'di'i rjes zlos /
las byang ltar rjes zlos byar gzhug
/de nas bdud rtsi'i dam chu sbyin te /
dam la bzhag pa ni /
ho :
dam tshig stong gsal 'dzin med de :
bsrung bya bsrung mtshams bral ba dang :
ye bsrung chen po'i dam tshig 'di :
khyod la sbyin no thub par gyis :
nyon mongs khams gsum 'khor ba 'dir :
lus ngag yid gsum sdug bsngal myong :
thub na sku gsum sku lnga thob :
thugs rje chen po dbyer med 'gyur :
des na dam srungs chu 'di thungs :
sa ma ya a mr-ita hU~M:
zhes dam la bzhag pa'i dam tshig gi gnas la srung sdom gyi bsam pa drag po bskyed de dam tshig khas len 'di'i rjes zlos lan gsum mdzod :
bla ma thugs rje chen po'i drung :
ji ltar khas blangs dam bcas bzhin :
srog gi phyir yang mi gtong zhing :
bskal pa zhig kyang gtong re kan :
zhes brjod /
de nas dbang gi gzhi dgod cing ye shes pa dbab pa yin pas khyed rang rnams sgo gsum gyi gnad legs par gcun la dmigs pa rnams la sems rtse gcig tu gtod cig
/bsang sbyang /
stong pa'i ngang las /
gnas khang thar pa chen po'i gzhal yas khang tshad dang mtshan nyid thams cad rdzogs pa'i dbus su pad+ma dkar po dang zla ba'i steng du khyed rang gi rig pa'i ngo bo hU~M yig dkar po /
de las 'od zer 'phros 'phags pa mchod /
sems can gyi don byas /
tshur 'dus yongs su gyur pa las khyed rang thugs rje chen po spyan ras gzigs sku mdog dkar po /
phyag gnyis kyis rdo rje dril bu thugs kar bsnol te 'dzin pa /
zhabs rdo rje skyil krung gis bzhugs pa /
dar dang rin po che'i rgyan can mtshan dpe'i gzi byin mchog tu 'bar ba'i skur gyur /
de'i thugs kar rin po che'i gzhal yas khang gi dbus su /
pad+ma nyi zla'i gdan la spyan ras gzigs dmar po phyag gnyis mnyam gzhag gis tshe bum bsnams pa /
zhabs rdo rje'i skyil krung du bzhugs pa /
de'i pang du yum gsang ba ye shes dmar mo gri gug dang thod pa bdud rtsis bkang ba bsnams pas 'khril pa /
g.yas su sras po nor bu 'dzin pa dkar po nor bu dang pad+ma'i phreng ba 'dzin pa /
g.yon du sras mo gsang sngags 'dzin ma sngo ljang ut+pal dang pad+ma'i phreng ba 'dzin pa /
de'i phyir pad+ma 'dab bzhi la rigs bzhi yab yum /
de'i phyir pad+ma 'dab brgyad la sems dpa' yab yum brgyad /
sgo bzhi la sgo ba yab yum brgyad rnams bzhugs pa /
spyi bor dur khrod 'bar ba'i gzhal yas khang gi nang du pad+ma nyi zla ro'i gdan la khro bo rta mgrin dmar nag gri gug dang thod khrag 'dzin pa la /
yum rdo rje phag mo mthing nag gri gug dang thod khrag bsnams pas 'khril ba /
de'i phyir 'khor lo rtsibs bzhi la rta mgrin rigs bzhi /
de'i phyir 'khor lo rtsibs nyer bzhi pa la dbang phyug nyer bzhi dang /
sgo bzhir re re ste nyer brgyad /
spyi mgrin snying lte gsang gnas rkang mthil drug tu thub pa drug
/yan lag bzhi la mkha' 'gro yab yum /
rtsa dang thig le'i 'od klong du dpa' bo mkha' 'gro bye ba sa ya dang /
ba spu'i bu ga rnams su bskal bzang gi sangs rgyas stong sprul sku'i rnam par bzhugs pa /
de rnams kyi spyi bor oM dkar po /
mgrin par AHdmar po /
thugs kar hU~M sngon po /
thugs dbus su zla ba la gnas pa'i hrIHdmar po /
de dang bdag mdun gyi lha'i thugs ka'i sa bon las 'od zer 'phros /
phyogs bcu'i rgyal ba sras dang bcas pa'i thugs rgyud bskul /
de rnams kyi gsang ba gsum gyi gnas nas 'phags mchog thugs rje chen po zhi khro'i dkyil 'khor pa dang sangs rgyas byang sems rtsa gsum chos skyong gi tshogs dpag tu med pa nyi zer gyi rdul 'khrigs pa ltar byon te /
khyed rang gi spyi bo'i gtsug
/dbang po'i sgo
/ba spu'i bu ga rnams nas sib sib thim pas rgyud byin gyis brlabs shing bde ba chen po'i ye shes mchog tu rgyas par byas pa'i mos pa mdzod cig
/spos rol dbyangs dang bcas spro na las byang gi spyan 'dren btang /
'beb sngags /
oM ma Ni pad+me hU~M hrI:
dz+nyA na A we sha ya a A:
mang du bzlas /
de ltar dbab pa'i ye shes pa'i byin rlabs kyi rgyun sgo gsum la gnas par byas par mos shig
/tiSh+Tha badzra /
zhes spyi bor rdo rje rgya gram du bzhag
/gnyis pa dbang ni /
de rnams kyis dbang gi gzhi dgod pa song nas /
dbang dngos bskur ba la dmigs pa rnams rim pa bzhin gsal 'debs par zhu /
slob dpon gyi thugs ka nas 'od zer 'phros /
gdan gsum tshang ba'i dbang gi lha spyan drangs badzra sa mA dzaH
thugs ka nas spros pa'i lha mo rnams kyis mchod par gyur /
oM badzra ar+g+haM sogs /
bstod par 'os pa sogs kyis bstod /
de bzhin gshegs pa thams cad kyis slob ma la mngon par dbang bskur ba bstsal du gsol /
zhes gsol ba btab pas dbang lha rnams dbang bskur ba'i dgongs pa gtod cing phrin las la 'jug par gyur /
'dir spro na thun mong rig pa'i dbang lnga spyi ltar bskur bar bshad /
de'ang dbang bskur dngos la spros bcas /
spros med /
rab tu spros med /
shin tu spros med /
rig pa rtsal gyi dbang /
lhun grub thod rgal gyi dbang /
byin rlabs gtor ma'i dbang /
bka' gtad gzhan don gyi dbang dang brgyad las /
dang po spros bcas sku dbang lus la bskur ba la'ang sku gsung thugs dbang gsum las /
dang po'i slad du slob dpon dang dbang lha lhan cig pas bkra shis rnam par rgyal ba'i bum pa'i bdud rtsis spyi bo nas dbang bskur ba'i mos pa mdzod /
oM ma Ni pad+me hU~M hrI:
ji srid dngos por 'dzin bya rnams :
chu zla dar gyis 'tshag pa 'dra :
'byung ba dngos med yul 'dzin bral :
snod bcud a 'thas dag gyur cig :
oM ma Ni pad+me hU~M hrI:
zhes bum chu sbyin cing 'thor /
de nas snod bcud tha mal gyi dngos 'dzin stong ste ye yin gzhal yas khang dang thugs rje chen po'i lha tshogs su shes par gyis shig
/khyed rang thugs rje chen por krong gis gyur pa la mdun gyi lha tshogs rnams las gnyis pa re mched de spyi bo nas thim pas /
dkyil 'khor lha'i sku'i byin rlabs lus la zhugs pa'i mos pa mdzod /
sku tsaka thogs te /
hrI:
chos sku snang mtha' snying nang na :
stong la ngang dwangs chen por bzhugs :
longs sku thugs chen mig gi dkyil :
gsal 'tsher 'ja' ris tshom bur bzhugs :
sprul sku pad 'byung tshogs drug yul :
sna tshogs gcer grol chen por bzhugs :
ma bskyed ye rdzogs dbang thob shog :
oM ma Ni pad+me hU~M hrI:
zhes gnas gsum du bzhag
/thod pa'i bdud rtsi byin pas dkyil 'khor lha'i gsung gi byin rlabs ngag la zhugs pa'i mos pa mdzod /
hrI:
thod pa stong nyid chos kyi dbyings :
bu ram bde gsal nyams myong ngo :
chang ni 'khor 'das dbyer med de :
smra med grags stong dbang thob shog :
oM ma Ni pad+me hU~M hrI:
zhes bdud rtsi sbyin /
de nas mar me bstan cing dbu rgyan bskon nas phreng ba gtad pas dkyil 'khor lha'i thugs kyi byin rlabs yid la zhugs pa'i mos pa mdzod /
hrI:
thugs rje chen po'i thugs nyid ni :
lta ba'i zhing khams mthong yul bral :
sgom pa'i ngo bo gsal yul bral :
spyod pa'i ngo bo zhen 'dzin bral :
rtogs grol so ma lhang nge ba :
yab yum snang stong dbyer med don :
skal ldan khyod kyis rtogs par shog :
oM ma Ni pad+me hU~M hrI:
zhes brgya rtsa brjod par gsungs /
de nas nged kyis a zhes brjod pa dang dmigs med du lhang nger bzhag mdzod :
a :
zhes mnyam par 'jog tu bcug go
/gnyis pa spros med sngags dbang ngag la bskur ba ni /
dkyil 'khor lha'i thugs ka nas yig bdun gyi yig 'bru re re bzhin byung ste khyed rang la thim pas byin gyis brlabs pa'i mos pa mdzod /
ma Ni bzla bzhin du thod chang blud /
de nas oM sogs rim par thogs la /
oM ni ye shes lnga yin te :
zhe sdang rang grol me long sku :
nga rgyal rang grol mnyam nyid sku :
'dod chags rang grol sor rtog sku :
phrag dog rang grol bya grub sku :
gti mug rang grol chos dbyings sku :
skal ldan bu yis thob par shog :
oM ma Ni pad+me hU~M hrI:
ma ni spros pa kun bral te :
tshogs brgyad rang grol sems dpa'i sku :
sna tshogs shar yang dbyings su gcig :
don la yod med mtha' las 'das :
skye med yum gyi dbang thob shog :
oM ma Ni pad+me hU~M hrI:
Ni ni rtog pa gzhi thog log :
lta ba spros pa bral ba la :
sgom pa thun bzung med pa yis :
spyod pa 'dzin med snang stong klong :
'bras bu thob rgyu bral ba ste :
blo 'das byar med dbang thob shog :
oM ma Ni pad+me hU~M hrI:
pad ni nyon mongs dri ma bral :
gsal ba'i mdangs la 'od kyi dal :
zer gyi tshom bu ngang gis stong :
dri med lhun grub dbang thob shog :
oM ma Ni pad+me hU~M hrI:
me ni 'khor ba'i zhen 'dzin bsregs :
blos byas 'dod pas 'ching yul tshig :
ngang gis rang gsal lha tshogs shar :
gzhon nu bum pa'i dbang thob shog :
oM ma Ni pad+me hU~M hrI:
hU~M ni dug lnga rtsad nas gcod :
rgyud drug 'khor ba'i gnas nas 'dren :
skye med ngang las 'gag med shar :
blo zad zhen bral dbang thob shog :
oM ma Ni pad+me hU~M hrI:
hrIHni sku gsum ngang gis rdzogs :
stong pas gzugs med chos skur grol :
gsal bas gzugs khams longs skur grol :
ma 'gags 'dod khams sprul skur grol :
rig pa gcer bu'i dbang thob shog :
oM ma Ni pad+me hU~M hrI:
zhes spyi bor bzhag go
/gsum pa rab tu spros med thugs dbang sems la bskur ba ni /
dkyil 'khor lha'i thugs ka nas 'od zer dang phyag mtshan gyi tshogs 'phros te khyed rang gi snying gar thim pas byin gyis brlabs pa'i mos pa dang tshig don la'ang soms mdzod /
me long la yig bdun mtshal gyis bris pa thogs te /
ho :
kun gzhi skye med me long g.ya' dag 'dra :
'khor 'das ma grub gsal stong gzugs brnyan ni :
rnam pa gsal yang gzugs brnyan ngo bos stong :
shar yang ma grub bden med kun snang ba :
ye grol gcer grol rang grol dbang thob shog :
oM ma Ni pad+me hU~M hrI:
zhes me long snying gar bzhag
/bzhi pa shin tu spros med kyi dbang tshig gis ngo sprod du gdab pa ni 'di la gsan 'tshal /
me long la shel rdo btsugs pa thogs te /
hrI:
dri med gsal dag gzhi yi klong :
sems can kun gyi tsit+tar gnas :
'gyu rtog dran pa rang sangs de :
sems can kun gyi rtsa la gnas :
zhi gnas lhag mthong dbyer med pa :
rtog pa gnyis kyi bar na gnas :
sku gsum 'dzin bral rig sku de :
bar snang dag pa'i dbyings na gnas :
ngang der gnas shing ngang der grol :
chos zad 'dzin bral rtogs par shog :
oM ma Ni pad+me hU~M hrI:
zhes shel rdo spyi bor bzhag
/lnga pa rig pa rtsal gyi dbang mchog bskur ba ni /
slob mas stod gos phud de gnas pa la lta sgom spyod pa'i gding skyed par byed pa yin pas tshig 'di la ma yengs par gsan 'tshal /
ho :
gnyis 'dzin rtog pa gzhi med la :
a 'thas zhen pa tshi re chad :
rtag chad bral ba'i rig sku la :
yod med sems pa thang re chad :
ye grol rang rig sku gsum la :
bskyar nas sgom pa tshi re chad :
sems rig rnam rtog mtshan ma rnams :
byung gnas 'gro gsum 'dug gam ltos :
byung ngo snyam pa bdag rtog yin :
gnas so snyam pa der rtog yin :
'gro 'o snyam pa rang mdangs yin :
chu yi chu bur ji bzhin du :
shar grol yan pa byung rgyal skyongs :
zhes brjod mthar 'khor 'das ru shan dbye ba'i spyod pa sna tshogs pa bya bar gsungs so //
drug pa lhun grub thod rgal gyi dbang bskur ba la slob ma rnams seng ge dang glang chen drang srong tsog pu ste 'dug stangs gsum dang /
steng dang thad ka dang cung zad thur du gzigs pa ste /
gzigs stangs rnams tshigs bcad gsum dang mnyam du 'pho zhing nam mkhar zim bus blta ba dang ma yengs par gsan 'tshal /
a :
lus ni chos bdun ngang der 'dug :
ngag ni lkugs pa brjod med ngang :
rig pa spros med dbyings su gtod :
'od sku rnams la blo mi 'chos :
chos kyi sku yang dbyings su thim :
a :
lus ni cer nyal zil bur 'dug :
ngag ni lkugs pa brjod med ngang :
rig pa spros med dbyings su gtod :
'od sku rnams la blo mi 'chos :
longs spyod sku yang dbyings su thim :
a :
lus ni tsog pu'i ngang du 'dug :
ngag ni lkugs pa brjod med ngang :
rig pa spros med dbyings su gtod :
'od sku rnams la blo mi 'chos :
sprul pa'i sku yang dbyings su thim :
zhes brjod /
bdun pa byin rlabs gtor ma'i dbang bskur ba ni /
gtor snod gzhal yas khang tshad dang mtshan nyid thams cad yongs su rdzogs pa'i dbus su thugs rje chen po'i lha tshogs dang /
gzhan yang rtsa gsum dpa' bo mkha' 'gro sprin gtibs pa'am til gong kha phye ba ltar bzhugs pa'i spyi mgrin snying lte'i gnas bzhi nas sku gsung thugs yon tan phrin las kyi 'od zer bdud rtsi dang bcas pa dkar dmar mthing ser ljang ba'i kha dog lnga ldan shig gis byung /
khyed rang gi gnas bzhir thim pas dbang bzhi thob /
sgrib bzhi dag
/rdo rje bzhi'i byin rlabs zhugs /
sku bzhi thob par byin gyis brlabs pa'i mos pa mdzod /
gtor ma thogs la /
oM ma Ni pad+me hU~M hrI:
phyi snod thams cad b+han+d+ha'i zhal bu la :
nang bcud thams cad gtor ma'i rang bzhin te :
snod bcud thams cad lha dang lha mo'i zhing :
chags med pad+ma'i gtor gzhong du :
zhen pa med pa'i gtor ma bshams :
spang blang med pa'i lha tshogs la :
rdzogs ldan dbyings rig ngang du 'bul :
tshogs drug yul dag dbang thob nas :
thugs rje che dang dbyer med shog :
oM ma Ni pad+me hU~M hrI:
lha dbang lus la bskur pa yis :
lus dag snang stong thugs rje che :
sngags dbang ngag la bskur pa yis :
ngag dag chos tshig ma Ni'i dbyangs :
chos dbang sems la bskur pa yis :
gzung 'dzin rang grol skyes grol thugs :
sems dbang ye shes rig pa'i rtsal :
ye nas dmigs gtad med pas gtor :
ma 'gags kun la khyab pas ma :
'dod yon phung lnga rang grol bas :
khams dag ye shes bdud rtsi lnga :
gnyis med thugs rje rtsa gsum lha :
rang la rang longs spyod pa ste :
lhun grub chen por dbang bskur ro :
oM ma Ni pad+me hU~M hrI:
badzra gu ru pad+ma sid+d+hi a ha ra a ha ra hU~M:
a ha ri ni sa hU~M:
a b+hi Shiny+tsa oM:
a b+hi Shiny+tsa A:
a b+hi Shiny+tsa hU~M:
a b+hi Shiny+tsa hrI:
zhes gnas bzhir bzhag
/gtor zan dngos grub tu sbyin par bya'o //
brgyad pa bka' gtad gzhan don gyi dbang bskur zhu ba'i slad du maN+Dal phul /
de nas gsol ba 'debs pa 'di'i rjes zlos lan gsum mdzod :
kye :
bla ma thugs chen spyan ras gzigs :
bdag cag snod ldan bu mchog la :
dbang gi chu bo gang byo yi :
gdams gtad lung rnams rdzogs par zhu :
de nas slob ma seng ge'i khri la bkod cing mchod pa'i tshogs du mas mtha' bskor te me tog gi char 'bebs shing /
glu dbyangs rol mo du ma'i bkra shis kyis mnga' gsol te lag tu shel dkar gtad cing dbu steng du gdugs bzang po bskor ba'i mos pa mdzod /
shel dang gdugs thogs te /
ho :
lta ba phyogs lhung bral ba ni :
'khor 'das kun gyi spyi dpal yin :
blta bya lta byed gnyis las 'das :
blo 'das chen po snang mtha' yis :
skal ldan bu la dbang bskur nas :
chos sku'i bstan pa khyed la gtad :
rigs kyi bus lta ba phyogs lhung dang bral ba'i dbang mchog thob ste chos sku'i bstan pa gsum gyis sems can gyi don gyis shig :
ces lag tu gtad /
dbu rgyan bskon rdor dril lag tu gtad de /
ho :
sgom pa rang gsal yengs med 'di :
'khor 'das kun gyi khong srog yin :
bsgom bya sgom byed gnyis las 'das :
ye grol rang gsal thugs rje che :
skal ldan bu la dbang bskur bas :
longs sku'i bstan pa khyod la gtad :
rigs kyi bus sgom pa rtsol byas dang bral ba'i dbang mchog thob ste longs sku'i bstan pa gsum gyis sems can gyi don gyis shig :
glegs bam me long yig drug rnams lag tu gtad la /
ho :
spyod pa spang blang rang grol ba :
'khor 'das kun gyi rang bzhin yin :
spyad bya spyod byed gnyis las 'das :
ye grol rang gsal bla ma nyid :
skal ldan bu la dbang bskur bas :
sprul sku'i bstan pa khyed la gtad :
rigs kyi bus spyod pa spang blang dang bral ba'i dbang mchog thob ste sprul sku'i bstan pa gsum gyis sems can gyi don gyis shig :
ces me tog gtor rol mo sbir /
de nas bla ma'i thugs ka nas thugs rje chen po'i sku tshon gang pa zhig slob ma'i snying gar 'phros pa'i mos pa mdzod :
glegs bam thogs te /
ho :
'khor 'das chos rnams gzhi rtsa bral :
med bzhin snang ba kun gyi lam :
rig pa skye med brdal ba 'di :
re dogs bral ba a la la :
'bras bu sku gsum lhun gyis grub :
kun gyis mchod 'os mos rten du :
de ring nyid du gyur pa 'o :
zhes lag tu gtad /
'o bu khyod kyis dus 'di nas lta spyod gzhan dang ma bsre bar rang tshugs zin par gyis shig :
me long dang yig bdun bcang zhing ma Ni'i bro ra chos shig :
'gro ba kun la dbang chos kyi char phob cig :
lam 'phrang yig bdun tshugs shig :
gzungs rgyun nar mar chos shig :
tshes bcu'i mchod pa rgyun ma bcad cig :
bla ma la mos gus skyed cig :
rang nyid ting nge 'dzin las ma g.yos shig :
dred po kha gsag mkhan la yig cha mi bstan zhing rang gi brgyud pa zin nges pa la gdams pa rdzogs par ston cig :
lta ba nam mkha'i mdung bskor yin yang spyod pa chos min ma 'chol cig :
spyod pa rgyu 'bras la zhib kyang ka dag gi don la skyol cig :
bsgom bya'i rtsol ba zhig kyang bsnyen sgrub kha gsos shig :
ye grol snang sems kyi bar lag 'gyel kyang ma yengs dran pa'i bya ra bsten cig :
gang bab gshis kyi 'dug tshul yin yang mi 'da' ba gsum gyis gzhi snang la zlos shig :
bla ma dang thugs yid 'dres kyang gdung shugs mos gus kyis gsol ba thob cig :
ri klung la dbye ba med kyang thabs shes kyis sa yang dben gnas dang ri khrod 'grim par byos shig :
ces gdams /
nam mkhar bzhugs pa'i dbang lha rnams kyang khyed rang rnams la thim par gyur pa la :
bla ma dkyil 'khor pa'i lha tshogs rgyal ba sras dang bcas pa rnams kyis bden tshig gis shis pa brjod cing me tog char du bsnyil bar mos shig :
ces byas la zhal nas gsungs pas thog drangs te shis brjod rgyas par spel /
gsum pa dbang gi rjes ni /
dam tshig khas blang /
gtang rag maN+Dal /
lus 'bul /
dge bsngo rnams dang /
dkyil 'khor rjes rim tshogs la rol cing lhag ma gtang ba nas shis pa brjod pa'i bar las byang ltar byas pas 'grub bo //
thugs rje'i 'od kyis sgrib gnyis mun khang brtol //
rang byung spyan ras dri med gzigs pa yis //
nyam thag 'gro rnams dbugs chen 'byin pa yi //
phrin las mu khyud mkha' dang mnyam par shog
/'di'i gter gzhung nyid rgyud kyi lung sbyor sogs rgyas drags pas dbang chog gi dngos don ma tshang ba med par bsdus te bklags pas chog pa'i khrigs su pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang du bgyis pa dge legs 'phel //

//
