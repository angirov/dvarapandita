\u0f01\u0f83:
rtsa gsum sgyu 'phrul drwa ba las :
'dod rgu'i sprin gyi ting 'dzin bzhugs :
\u0f88\u0f88\u0f88\u0f88\u0f88\u0f88\u0f88
rtsa gsum yongs rdzogs lha la 'dud :
kun bzang pad+ma 'byung gnas kyis :
yo byad dbang ba'i cho 'phrul ni :
rin chen sprin gyi ting 'dzin las :
'dod rgu'i char 'beb lha mo bshad :
bcom ldan nor gyi rgyun ma zhes :
mtshan tsam 'dzin dang dran pas kyang :
bar chad sdug bsngal kun zhi zhing :
srid zhi'i 'byor pa 'bad med thob :
sa ma ya :
de nyid nye bar bsnyen 'dod pas :
nags tshal mtsho gling brag skyibs sogs :
dben zhing nyams dga' 'bab chu dang :
me tog dkar pos brgyan pa'i gzhir :
dbang thob dam ldan rnal 'byor pas :
byi dor bya zhing chag chag gdab :
dam tshig rten du bris sku'i mdun :
bdug spos bzang po legs par 'bul :
skyabs sems tshogs gsag sngon 'gro bas :
dngos gzhi'i rim pa 'di ltar brtag :
a :
'khor 'das chos kun mnyam pa nyid :
zung 'jug 'dus ma byas pa'i dbyings :
rig gdangs brtse ba'i snying rje'i rtsal :
rin chen sprin gyi ting 'dzin las :
rgyu yi sa bon baM ser po :
gser mdog nyi ma lta bur shar :
de las 'phros pa'i 'od zer gyis :
snod bcud tha mal snang zhen sbyangs :
stong gsal ngang las 'byung rim steng :
lha dang mi las khyad 'phags pa'i :
byang chub sems dpa'i nor bu'i mchog :
rin chen tog gi blo gros kyi :
gzhal med khang chen nyams dga' ba :
bkod pa du mas 'phags pa'i dbus :
sna tshogs pad zla'i gdan gyi steng :
baM yig yongs gyur skad cig gis :
'phags ma nor rgyun lha mo ni :
gser mdog zhal gcig phyag gnyis pa :
phyag g.yas mchog sbyin phyag rgya yis :
dgos 'byung gang ba'i 'bras bu dang :
g.yon pas skyabs sbyin 'bras snye ni :
'dod rgu'i char 'beb rab tu bsnams :
sna tshogs dar gyi na bza' dang :
rnam mang rin chen rgyan gyis brgyan :
mchog tu sgeg cing 'dzum pa'i nyams :
zhabs zung sems ma'i skyil krung bzhugs :
rang 'od thabs mchog dzam+b+ha la :
ser gsal zhal gcig phyag gnyis pa :
phyag g.yas yum gyi mgul nas 'khyud :
bi dza pU ra'i 'bras bu bsnams :
g.yon pas nor gyi rgyun stsol ba'i :
ne 'u le yi mgrin pa gzung :
ut+pal dar dang rin chen brgyan :
sgeg cing rjes chags gtum pa'i nyams :
yab yum mnyam sbyor mkha' gsang nas :
baM dang dzaM yig phyogs mtshams 'phros :
so so'i gdan steng yongs gyur las :
shar du zla 'od nor bu bzang :
lho ru sbyin ma gang ba bzang :
nub tu rab sbyin nor sbyin che :
byang du 'phags ma rnam thos sras :
shar lho rab bzang rol pa'i phreng :
lho nub sbas ma 'jam po 'khyil :
nub byang mdzes ma gdong gi dbang :
byang shar dbyangs can spyod pa'i dbang :
kun kyang gser mdog rgyan cha lugs :
gtso bo yab yum rigs su bzhengs :
sgo bzhir 'jig rten skyong ba dang :
bar mtshams nor lha rab 'byams tshogs :
nyi ma dang ni 'od zer bzhin :
ma bskyed ye rdzogs 'phro zhing 'du :
'gro kun dbul ba'i gdung sel zhing :
'dod rgu'i dngos grub char bzhin 'beb :

gnas gsum rdo rje'i 'bru gsum mtshan :
sku gsung thugs su lhun gyis grub :
byang sems bdud rtsi'i dbang bskur bas :
ye shes rigs lnga'i phyag rgyas btab :
oM AHhU~M:
trAM hU~M oM hrIHA:
oM:
'phags ma kun gshegs snying rje'i bdag :
snyigs ma lnga yi mthar skyes pa'i :
'gro rnams dbul phongs bsal ba dang :
'dod rgu'i dngos grub stsol ba'i phyir :
bcom ldan lha mo nor rgyun ma :
yab yum sprul pa'i 'khor dang bcas :
sngon gyi thugs dam rjes dgongs te :
gnas 'dir myur du gshegs su gsol :
oM shrI sarba bA su d+hA ri dzam+b+ha la sa pa ri wA ra e h+ye hi :
ma hA ka ru Ni ka dr-i sh+ya ho :
sa ma ya ho :
sa ma ya satwaM:
ho :
snying rje'i lcags kyus rgyud bskul zhing :
byams pa'i zhags pas rten dang bsre :
dga' ba chen po'i sgrog gis bcing :
btang snyoms dril bus dgyes pa bskyed :
dzaHhU~M baM ho :
ho :
chos kun rang bzhin mnyam nyid dbyings :
ye shes sgyu ma'i rnam par 'phrul :
'dod rgu char 'beb lha mo la :
mi phyed gus pas phyag gis 'dud :
a ti pU ho :
pra tIts+tsha ho :
oM:
mchod pa'i phyag rgya chen po ni :
sems kyi yid bzhin rin chen gter :
nyer spyod 'dod yon bsam mi khyab :
kun tu bzang po'i sprin gyis mchod :
oM shrI bA su d+hA ri dzam+b+ha la sa pa ri wA ra ar+g+haM a :
pA d+yaM paM:
puSh+pe trAM:
d+hU pe hU~M:
A lo ke hrI:
gan+d+he A:
nai bid+yA aM:
shab+da ho :
rU pa :
shab+da :
gan+d+he :
ra sa :
spar+she :
d+harma d+hA tu ho :
sarba pU dza ga ga na me g+ha sa ma ye hU~M:
oM:
rin chen rnam par blta ba yi :
ye shes gser mdog yid 'ong sku :
mtshan dpe'i sgyu 'phrul rol pas mdzes :
dkyil 'khor dbang phyug ma la 'dud :
A:
skye ba med pa'i yi ge'i sprin :
'gag med gzungs kyi sgra ru shar :
dran pas dngos grub mchog stsol ba'i :
rdo rje'i gsung la phyag 'tshal lo :
hU~M:
mi gnas mi dmigs 'od gsal ngang :
'khor 'das chos kun mnyam pa nyid :
rin chen sprin gyi ting 'dzin can :
'pho med thig le chen por 'dud :
trAM:
dpag bsam shing chen rgyas pa ste :
bum pa bzang po che ba'i mchog :
byed po sems can kun don byed :
yon tan pha mtha' yas la bstod :
hA:
gang gis khyod la bsnyen pa'i mod :
zhi rgyas dbang drag grub pa brgyad :
dbang bcu'i dngos grub 'dod rgu'i gter :
phrin las bsam mi khyab la 'dud :
ho :
ye shes dgu yi cho 'phrul las :
gtso 'khor sprul pa cir yang ston :
gnod sbyin nor lha'i tshogs rnams la :
gus pas bstod do dngos grub stsol :
ces bstod lha sku'i gsal snang la :
rtse gcig sems gzung dbyer med bsre :
snang ba lha skur rang shar na :
nam mkha'i mdzod la dbang bsgyur 'gyur :
sa ma ya :
yan lag bzlas pa'i rnal 'byor ni :
gtso mo'i thugs ka'i dpal be 'ur :
brtan g.yo'i dwangs ma 'od lnga'i klong :
mi 'gyur thugs srog baM yig mthar :
sngags kyi phreng bas bskor ba las :
'od 'phros rgyal ba sras bcas mchod :
'gro kun dbul phongs sdug bsngal bsal :
'khor 'das 'dod rgu'i dge mtshan kun :
nyi ma 'char ka'i mdangs ltar bsdus :
nam mkha'i mdzod la dbang bsgyur ba'i :
yid bzhin dngos grub mchog thob gyur :
oM bA su d+hA ri swA hA:
oM dzam+b+ha la dza len+d+ra ya swA hA:
spro na 'khor gyi sngags kyang bzla :
'bum phrag gsum gyis las kun byed :
dngos nyams rmi lam zhal mthong dang :
rin chen char 'beb gter rnyed sogs :
dngos grub ya mtshan ltas mang 'byung :
zla ba drug tu goms pa yis :
'phags ma nyid dang mtshungs par 'gyur :
sa ma ya :
bsnyen pa sngon song rnal 'byor pas :
dngos grub sgrub pa'i man ngag ni :
mdun gyi dkyil 'khor tshul bzhin bzhengs :
bdag mdun dbyer med ting 'dzin gsal :
dzapa? khang phye zhing bzlas pas bskul :
thun mtshams maN+Dal gtor tshogs 'bul :
sa bcu'i mdo sde   gser 'od dam pa /la sogs bklag :
khyad par me tog ser po dang :
rin chen 'bru sman bsreg blug bya :
des ni grub pa'i ye shes dbyig :
brtan cing nus pa ldan par 'gyur :
sa ma ya :
las sbyor gter gyi bum pa bzang :
rin chen 'bru sman phyur bur gtams :
dbus su sku dang sngags phreng dang :
khyad par 'khor lo 'dab brgyad zung :
dbus dang phyogs mtshams sa bon mthar :
gtso 'khor so so'i sngags kyis bskor :
mu khyud dbyangs gsal 'dod gsol bkod :
sbrang rtsis kha sbyar skud pas bsdams :
mar dang mngar gsum zhun ma'i dbus :
bzhugs su gsol zhing lhar bskyed la :
mchod bstod bzlas pas thugs dam bskul :
brtan bzhugs shis pa rgya chen brjod :
gang du bzhugs pa'i sa phyogs kun :
'og min lcang los brgyan par mtshungs :
rin chen 'bru nor rigs rgyud dang :
rkang bzhi phyugs dang cang shes rta :
dar gos bza' btung la sogs pa :
'dod rgu'i 'byor pa 'bad med 'du :
tshe ring nad med snyan grags 'phel :
mthar thug bsod nams tshogs rdzogs pas :
ye shes snang ba lhug par shar :
sa ma ya :
dbang bskur byed na snod ldan pa'i :
slob mas maN+Dal 'byor tshogs bcas :
gus pas btud de gsol ba gdab :
ho :
rin chen sprin gyi ting 'dzin las :
ye shes 'dod rgur 'char ba'i sku :
bla ma nor rgyun lha mo yis :
dbang bskur dam pa bdag la stsol :
skyabs sems tshogs gsag sdom pa sbyin :
ye shes dbab bstim brtan par bya :
de nas bum pa'i dbang bskur ni :
baM:
gter gyi bum pa bzang po na :
'phags ma nor rgyun lha mo bzhugs :
dkyil 'khor yongs rdzogs dbang bskur bas :
dngos grub rnam gnyis thob par shog :
sngags mthar :
ma hA ni d+hi ka la shaHa b+hi Shiny+tsa hU~M:
gsang gsum phyag rgya spros te bstim :
oM:
bcom ldan nor rgyun yab yum gyi :
rdo rje sku yi dbang bskur bas :
gzi brjid mtshungs pa med pa yis :
brtan g.yo'i dge mtshan rgyas par shog :
sngags mthar /
kA ya a b+hi Shiny+tsa oM:
A:
bcom ldan nor rgyun yab yum gyi :
nus pa sngags kyi dbang bskur bas :
rdo rje'i sgra dbyangs chen po yis :
srid gsum zil gyis non par shog :
sngags mthar /
wA ka a b+hi Shiny+tsa A:
hU~M:
bcom ldan nor rgyun yab yum gyi :
'od gsal thugs kyi dbang bskur bas :
dran pas srid zhi'i dwangs bcud kun :
thugs kyi thig ler ro gcig shog :
sngags mthar /
tsit+ta a b+hi Shiny+tsa hU~M:
yon tan rten du sgrub rdzas sbyin :
trAM:
yid bzhin nor bu bum pa bzang :
'dod 'jo'i ba dang dpag bsam bzhin :
gzhan don tshul bzhin sgrub nus pa'i :
yon tan pha mtha' yas par shog :
gu Na a b+hi Shiny+tsa trAM:
phrin las gtor ma'i rjes gnang bya :
hA:
gtor ma rin chen 'dod rgu'i dbyig :
zhi rgyas dbang drag las kun rdzogs :
grub chen brgyad dang dbang bcu sogs :
phrin las 'bad med 'grub par shog :
karma a b+hi Shiny+tsa A:
rjes 'brel shis pa rgya cher brjod :
sa ma ya :
zab mo don gyi rnal 'byor ni :
rang nyid 'phags ma yab yum gyi :
thugs kar baM dang dzaM ser po :
shin tu phra ba'i yi ger brtag :
de la rtse gcig sems zin na :
'od kyi snang ba chen po'i sprin :
nam mkha'i khams kun gang bar spros :
'dod rgu'i char chen 'bab pa yis :
sems can dbul ba'i sdug bsngal bsal :
tshur 'dus snod bcud thams cad kun :
mnyam pa nyid kyi ye shes dbyig :
gser zhun mdangs su rab tu zhu :
thugs kyi thig le mnyam par bstim :
kha sbyor rlung gzung yid bzlas bya :
de ltar yang yang spro bsdu'i mthar :
sa bon nyid kyang mi dmigs par :
srid zhi mnyam pa'i ngang du bzhag :
snang grags rtogs pa'i chos ji snyed :
'phags ma'i gsang gsum rang shar na :
ye shes rin chen ting 'dzin gyis :
gang 'dul phrin las rtsol med 'char :
sa ma ya :
zhes pa'ang pad+ma 'od gsal mdo sngags gling pas seng rgod g.yu mtsho nas spyan drangs pa'o ///
/
