@#//
thugs sgrub drag po gu ru rdo rje drag rtsal gyi spros bcas lha dbang chen mo mtshams sbyor gyis brgyan pa drag rtsal thugs kyi bcud dril zhes bya ba bzhugs so //
na mo gu ru ma hA badzra kro d+hA ya /
sgrib med dbu ma'i rang bzhin nam mkha'i mdog
/gnyis rtog 'byung bzhi'i g.yo 'khrugs dbyings su zad //
srid gsum rnam rgyal rang byung he ru ka
/rdo rje drag po rtsal gyis bdag skyongs shig
/drag sgrub rnam grangs mang byon kyang //
rgyud don rtsa ba'i sgrub thabs dngos //
zab gnyan gnad 'dril rnyed dka' bas //
smin byed bdud rtsi'i bcud 'dir spyod //
gu ru rdo rje drag po rtsal gyi dkyil 'khor chen por spros bcas dbang chen bskur ba la don gsum /
sbyor ba sta gon gyi rim pa /
dngos gzhi sgrub mchod dbang bskur /
rjes mjug chog gi rim pa'o //
dang po la bya ba'i sngon 'gro
/stegs bur dkyil 'khor gzhung mthun nam ma 'byor na maN+Dal la lha grangs kyi 'bru tshom bkod pa'i steng many+dzi la bum pa bcud ldan mgul chings mthing nag kha rgyan gseb tu gtso bo'i sku tsaka gzungs rdor dang ldan pa bkod /
mdun phyogs thod phreng sde lnga sogs lha tsaka tshang ba /
g.yas phyogs ban+d+ha bdud rtsis bkang ba dang gu ru zhi ba'i sku tsaka
/rgyab ngos dpal gtor brjid ldan rdo rje nyi zla me ris mtshan pa /
g.yon du tshe 'brang tshe ril dang bcas pa /
bar mtshams su dur khrod chas dbang tsakli /
thod pa'am rak+sha'i bzlas phreng /
khyung lnga chur sbyang ba /
las bum /
sde brgyad dang gza'i srog dbang bskur na de dag gi chas dang /
srung ma'i gtor 'bul /
mdun ngos sman raka gtor gsum /
chu gnyis nyer spyod phreng tshar du bzhag
/gzhan yang sngon gtor /
tshogs chas /
mig dar me tog sogs dgos pa'i yo byad tshang bar bsdog go
/dbang gi sngon 'gro sta gon sogs rgyas par byed na thugs sgrub zhi ba nas sbyar dgos kyang ma byas pas chad skyon med stabs 'dir ma blang ngo //
gnyis pa dbang don sgrub mchod gter gzhung mthar chags su btang la /
bzlas pa'i skabs su dzapa? khang phyes nas bdag mdun so sor 'phro 'du'i dmigs pa bcas dzapa? bsnyen ci 'grub /
lugs 'dir bum bzlas zur du mi mdzad kyang spro na spyi mthun byas pas 'gal ba med /
mthar stong tshig mchod bstod /
las bum du 'khyil pa'i bskyed bzlas /
bka' srung gtor 'bul /
tshogs mchod yan byas la rig pa'i me tog dor la gnang ba nod do //
de nas dbang bskur ba'i thog mar slob ma rnams phyi rol du khrus nas dbyung /
bgegs gtor btang /
bka' bsgo zhing mtshams bcad /
sems bskyed gsal btab la /
chos bshad khyad par /
de la zab mo'i dbang bskur 'di nyid dang 'brel ba'i khyad par gyi lo rgyus zur tsam brjod na /
kun khyab chos sku'i zhing nas sangs rgyas snang ba mtha' yas kyi dgongs pas longs sku thugs rje'i mnga' bdag spyan ras gzigs su snang bar mdzad /
'phags pa'i thugs rje'i spyan gyis 'gro ba kun la gzigs pas /
dug lnga'i rang mdangs stobs su gyur pa'i gdon bgegs sde brgyad ma rungs pa rnams kyis sems can rnams la rims dang nad dang gdon dang 'chi bdag gi las dang gshed mar byas nas sdug bsngal gyis nyam thag par gzigs nas /
tshad med pa'i snying rje'i byin rlabs g.yos te mgon po 'od dpag med kyi thugs rgyud bskul bas /
de'i thugs las 'od zer lnga ldan hrIHsa mtshan pa zhig phyogs bcu'i zhing khams kun tu khyab par 'phros /
sangs rgyas thams cad kyi thugs rje'i 'od zer dang bcas pa bsdus nas spyan ras gzigs la thim /
'phags pa'i thugs ka nas hrIHyig 'od zer lnga dang ldan pa rigs lnga'i sa bon dang bcas dzam+bu gling gi lho nub rgya mtsho'i gling du thim mo //
de'i tshe chos sku'i dgongs pa'i klong nas rgyal ba kun gyi ngo bo ma hA gu ru drag po phrin las kyi rgyud dregs pa snying 'byin zhes bya ba longs sku thugs rje chen po la snang bar byas /
spyan ras gzigs kyis rgyud mchog dregs pa'i spyi srog 'di mkha' 'gro gsang ba ye shes la gnyer gtad pas /
DA ki gu h+ya dz+nyA nas brag phug mA ra ti ka'i ke'u tshang gi nub byang brag phug zur gsum nang du gser nya 'dra ba'i brag 'bur la gter du sbas so //
de nas dzam+bu'i gling du mnyam med shAkya'i dbang po'i bstan pa la 'bras bu gsang sngags rdo rje theg pa'i bstan pa dang ston pas 'dul ba'i dus la babs te /
d+ha na ko Sha'i mtsho gling du sangs rgyas kyi thugs ka'i hrIHyig las gu ru pad+ma 'byung gnas nyid me tog pad+ma las brdzus skyes su sku 'khrungs /
o rgyan rgyal po'i sras kyi skal par mdzad nas rgyal srid chos la bsgyur ba sogs khyad par rmad du byung ba'i mdzad pa bcu gcig dang /
mtshan mchog bdun dang ldan pas o rgyan rgya gar bal po la sogs par bstan 'gro'i don nyi zla lta bur mdzad /
khyad par tshe lam pad+ma can gyi phyag rgya lha lcam man+d+hA ra ba la bsten nas brag phug mA ra ti kar 'chi med tshe'i rig 'dzin bsgrubs pas tshe dpag med dang dbyer med pa'i tshe'i dngos grub brnyes /
de'i dus su mkha' 'gro gsang ba ye shes kyis lung bstan pa bzhin dregs pa'i rtsa rgyud kyang gter nas bzhes /
bal yul yang le shod du bzhugs pa'i skabs su bod kyi chos skyong rgyal po khri srong lde btsan gyis thugs dam dpal gyi bsam yas bzhengs pa'i sa 'dul la mkhan chen bo d+hi satwas lung bstan pa ltar /
gdan 'dren gyi bang chen mi gsum btang 'ong ba mngon shes kyis mkhyen ci+ing skad cig de nyid la tshur bod yul du byon te /
nyi ma brgal ba dang stag tshang seng phug tu dgongs pa mi g.yo bar bzhugs pas /
bod kyi lha srin sde brgyad thams cad kyis ma bzod nas /
slob dpon la bar chad brtsams pas de'i tshe gu ru rdo rje drag po rtsal gyi skur bzhengs nas /
lha srin sde brgyad thams cad dbang du bsdus nas dam la btags /
thams cad kyis rang rtags srog snying phul nas gter kha re re'i srung mar bskos /
khas blangs dam la btags /
phyi rabs dus kyi snyigs mar gdug pa can rnams 'dul ba'i gnyen por drag sgrub rdo rje'i thigs pa 'di mdzad nas der gter du sbas /
slar rdzu 'phrul gyis bal yul du bzhugs pa la bod kyi bang chen mi gsum dang mjal te bsam yas su pheb /
bod kyi lha 'dre rnams rang 'dul du song /
sa gzhi byin gyis brlabs nas bsam yas kyi gtsug lag khang legs par grub nas rab gnas mdzad /
dkor srung rgyal po pe har spyan drangs tshe kho'i cho 'phrul dang 'khu ldog che bar gzigs nas gu ru drag dmar rgyal bsen gyi gshed mar skur bzhengs nas /
pe har gyis srog snying phul dam la btags dam chu blud cing dkor khang gi srung mar bskos /
de'i tshe jo mo mtsho rgyal gyis gu ru drag po'i rgyu mtshan zhus pas dus la babs par dgongs te yab yum gnyis stag tshang seng phug tu byon nas sngon gyi rdo rje drag po rtsal gyi chos skor ma bu tshang ma gter nas gdan drangs te mtsho rgyal dang mnga' bdag gnyis la gnang nas bod du gur drag gi chos la snga ba 'di yin gsungs /
rtsa rgyud 'di la brten nas bla ma drag po'i chos skor rgyas 'bring bsdus gsum bsam gyis mi khyab par spel nas gdul bya 'dul byed dang mthun par so sor gter du sbas /
drag po rtsa ba'i rgyud 'di dang smin grol bskyed rdzogs kyi gdams pa las mtha' rgyas dang bcas pa rnams mtsho rgyal dang ar+Ya sa le'i skye ba chos blo mgon po gnyis la gnyer du gtad nas phyi rabs kyi don du gter rgyas btab pa /
phyis lung las bshad pa'i dus kyi rtags rnams tshang bar shar ba'i tshe /
chos blo mgon po'i yang srid sprul pa'i gter ston thams cad kyi 'khor los sgyur ba o rgyan bsam gtan gling pa'am /
rig 'dzin stag sham rdo rje dri med snying po rtsal dgung lo nyer gsum bzhes pa'i skabs su gu ru'i thugs sgrub zhi ba pad+ma gsang thig
/zhi drag phyed ma gser zhun /
drag po rdo rje rtsal gyi rgyud dang gdams skor yongs su rdzogs pa gter gnas so so nas spyan 'dren par mdzad pa las /
drag po'i chos skor rnams gnas mchog glang ma lung rje btsun sgrol ma'i gsang phug bdud rtsi yan lag brgyad ldan gyi nang gsang ba pad+mo'i yang phug rtsa bya rog nag po'i snying sbubs 'dra ba nas gdan drangs shing /
lo bco brgyad la gsang rgya mdzad nas slar gdul bya mchog dman so so'i dbang skal dang mthun par smin grol bdud rtsi'i chos char phab ste 'gro ba'i don mtha' yas par mdzad pa'i rdo rje drag po rtsal gyi dkyil 'khor du dbang bskur ba la slob dpon gyis bgyi bar 'os pa rnams grub /
khyed rang rnams kyi ngo skal du gyur pa dkyil 'khor du 'jug pa'i chos dang /
zhugs nas mngon par dbang bskur ba gnyis su yod pa yin pas /
de dag zhu ba'i yon du dmigs te zhing khams 'bul 'tshal /
zhes maN+Dal 'bul gzhug
/ma rig pa'i sgrib g.yogs dang bcas par mtshon pa'i mig ras dgab pa dang /
dkyil 'khor gyi lha dang mjal ba'i phyag rten du me tog gsar pa'i phreng ba thogs par mos shig
/ces gdong dgab la me tog sbyin /
bla ma dang dkyil 'khor gyi gtso bo rdo rje drag po rtsal dbyer med pa la dad gus mos pas gsol ba 'debs pa 'di'i rjes zlos mdzod /
e ma ho :
bla ma rje btsun thod phreng rtsal :
bdag cag 'khor ba'i btson rar tshud :
thugs rje'i lcags kyus bzung du gsol :
bdag cag gzung 'dzin zhags pas bcings :
shes rab ral gris gcad du gsol :
bla ma drag po thod phreng gi :
phyi nang gsang ba'i dbang mchog rnams :
bdag cag rnams la bskur du gsol :
zhes lan gsum gsol nas bla mas de'i lan gdab pa ni /
ho :
khyed rnams su yin ci zhig bya :
gsang sngags zab mo'i dkyil 'khor 'dir :
'jug pa'i skal ldan las 'phro can :
brgya lam de na res 'ga' tsam :
gsang sngags dam tshig bsrung nus sam :
zhes bsgos nas /
slob mas rtsa ba dang yan lag gi dam tshig rnams tshul bzhin bsrung snyam pas 'di'i rjes zlos zhu /
kye :
bdag ni skal ldan bu yin pas :
sngon sbyangs las dang skal par ldan :
rtsa ba yan lag dam tshig rnams :
srog gi phyir yang mi gtang bsrung :
lan gsum zhu /
gsang sngags zab mo'i chos ni khe nyen shin tu che bas deng phyin chad bla ma dang yi dam lha la log lta the tshom skad cig kyang ma shor bar ji skad gsungs pa'i dam tshig gi rim pa rnams tshul bzhin tu bsrung dgos pa yin no //
rgyud rnam par dag par bya ba'i slad du thun mong skyabs 'gro /
khyad par sems bskyed sdom pa len cing /
yan lag bcu pas gsag sbyang bya dgos pas 'dun pa 'di bzhin du mdzod /
bla ma rdo rje drag po rtsal gyi dkyil 'khor mchog gsum rtsa gsum kun 'dus kyi ngo bor bzhugs pa la bdag sogs sems can thams cad byang chub ma thob kyi bar du gus pa chen pos skyabs su mchi'o snyam pas 'di'i rjes zlos /
na mo :
bla ma bde gshegs 'dus pa'i sku :
dkon mchog gsum gyi rang bzhin las :
gu ru rdo rje drag po rtsal :
bdag nyid byang chub ma thob bar :
sgo gsum gus pas skyabs su mchi :
lan gsum /
mkha' khyab kyi 'gro ba rigs drug gi don du bdag nyid dkyil 'khor gnyan po 'dir zhugs nas drag po rtsal gyi go 'phang bsgrubs te ma bsgral ba thams cad gdod ma'i dbyings su bsgral bar bgyi'o snyam du sems bskyed pa 'di'i rjes zlos /
bdag ni rnal 'byor dbang phyug gis :
rdo rje drag rtsal bsgrubs nas ni :
gang la gang 'dul phrin las kyis :
gzhan don skyong bar sems bskyed do :
gsum /
yul mchog khyad par can de dag gi spyan sngar gsag sbyong spel gsum gyi snying po yan lag bcu pa'i don rjes su dran pas 'di'i rjes zlos /
hU~M:
rdo rje drag po'i lha tshogs gshegs :
dregs pa sde brgyad gdan la bzhugs :
lus ngag yid gsum gus phyag 'tshal :
phyi nang gsang gsum mchod pa 'bul :
nyams sgrib bshags la rjes yi rang :
drag po'i chos 'khor bskor du gsol :
mya ngan mi 'da' gzhan don bzhugs :
drag po'i phrin las 'grub par mdzod :
lan gsum /
rigs dang skal pa brtag pa'i phyir me tog 'dor ba la /
rigs thams cad kyi mnga' bdag rdo rje drag po rtsal yin pas dbye bsdu so sor med na'ang /
gnas skabs gnyis rtog gi dri ma bsal phyir rang rang tshe rabs kyi lha skal gang yin pa de la me tog 'di bab par shog snyam pas 'bul tshig smon lam 'di rjes zlos mdzad pa'i mjug tu me tog dkyil 'khor la 'bul mdzod /
ho :
gu ru drag po'i dkyil 'khor 'dir :
rang rang snang ba'i me tog 'bul :
sngon nas las 'phro gang yod pa'i :
yi dam lha dang bdag sprod cig :

ces me tog dkyil 'khor ram tshom bu la 'dor gzhug
/de'ang rigs thams cad rdo rje drag po'i ngo bor 'dus phyir khyed rang rnams kyi gsang mtshan la rdo rje rigs 'dus rtsal zhes bya ba yin pas ma brjed par mdzod cig
/thabs shes gser thur gyis mig phyes pas ma rig pa'i sgrib pa ling tog lta bu de bsal nas /
rang rig drag po'i lha tshogs dngos su mjal bar gyur snyam pa'i mos pa mdzad 'tshal /
ho :
bdag ni mig mkhan rgyal po yin :
khyod kyi ma rig ling tog nyid :
rig pa ye shes ngang du phye :
bla ma drag po'i lha la ltos :
zhes mig dar bkrol cing yol ba phye nas dkyil 'khor bstan /
'o khyed rang rnams bskal pa dpag tu med pa nas bsags pa'i tshogs gnyis kyi 'bras bu chud ma zos par da lta dus la smin pas /
bla ma drag po'i dkyil 'khor gyi lha tshogs dngos su mjal zhing mthar thug zhing 'dir 'tshang rgya bar 'gyur ro //
zhes dbugs dbyung /
de rnams kyis bla ma drag po'i dkyil 'khor du 'jug pa'i rim pa grub pa lags /
de nas dbang bskur dngos gzhi'i thog mar gzhi dgod pa ye shes pa dbab pa yin pas khyed rang rnams sgo gsum gyi gnad legs par gcun la dmigs pa 'di bzhin du rtse gcig tu sgoms shig
/las chu dang /
a mr-ita'i sngags kyis bsang /
swa b+hA bas sbyang /
ma dag pa'i dri ma thams cad sbyangs /
stong pa'i ngang las khyed rang rnams kyi sems nyid hU~M mthing nag gcig tu bsam /
hU~M de las 'od zer dpag tu med pa 'phros don gnyis byas /
tshur 'dus gnam lcags kyi rdo rje hU~M gis mtshan pa zhig tu gyur /
de yongs su gyur pa las dregs pa pad nyi'i gdan la skad cig gis gu ru rdo rje drag po rtsal zhal gsum g.yas dkar g.yon dmar dbus mthing /
phyag drug g.yas gsum gri gug rdo rje ral gri dang g.yon gsum thod khrag kha T+wAM lcags sdig 'dzin pa /
zhabs bzhi bgrad pas /
yum rdo rje phag mo dang mnyam par sbyor ba /
yab yum gnyis ka dpa' bo dang dpa' mo'i chas kyis brgyan pa /
sku'i gnas lngar go cha'i lha tshogs /
gzhan yang khro bcu kI la ya sgo skyong ging chen bcas gsal ba rnams kyi gnas gsum yig 'bru gsum gyis mtshan par bsgom /
de nas bdag mdun thams cad kyi thugs ka'i sa bon las 'od zer grangs med pa phyogs bcu'i zhing dang khyad par lho nub rnga yab gling du 'phros pas rtsa brgyud bla ma rig 'dzin rgya mtsho yi dam DA ki chos skyong rnams rdo rje drag po'i rnam par sprin 'khrigs pa ltar 'od me re byon nas dbang rdzas dang khyed rang rnams kyi sgo gsum la thim pa'i mos pa mdzod /
ces dmigs pa sbyar nas spos rol dbyangs bcas tha mal 'khrul zhen gyi snang ba bsgyur nus pa'i rtogs pa spar nas tshig bdun gsol 'debs kyi rjes su /
hU~M:
ji snyed rgyal ba 'khor dang bcas :
sngon gyi thugs dam dam tshig ni :
sgrub la dngos grub stsol ba dang :
bdud dang bgegs rnams zhi ba dang :
phrin las ma lus sgrub pa'i phyir :
sngon gyi thugs dam ci bzhin du :
drag po chen po drag shul can :
'jigs byed 'jigs par byed pa po :
dmar nag me lce'i phreng ba can :
thugs dam dbang gis spyan 'dren na :
dam tshig dbang gis bdag la dgongs :
gsang chen rol pa'i dkyil 'khor nas :
gnas 'dir spyan 'dren gshegs su gsol :
rje btsun pad+ma drag po rtsal :
khro tshogs mang po sprin ltar gtibs :
mkha' 'gro 'bum gyi 'khor gyis bskor :
lha srin sde brgyad bran tu khol :
yak+sha me dbal skar ltar 'khrugs :
hU~M dang phaT kyi sgra chen sgrog :
khyed kyi thugs dam dus la bab :
gnas mchog 'di ru byin phob la :
sgrub mchog bdag la dbang skur cig :
bgegs dang log 'dren bar chad sol :
mchog dang thun mong dngos grub stsol :
oM gu ru badzra kro ta b+ha ga wAn :
sarba ma hA gu ru :
sa ma ya dzaHdza :
dzaHhU~M baM ho :
A be sha ya a A:
ces me tog 'thor nas dam tshig ye shes gnyis med bsre /
de ltar dam tshig ye shes dbyer med pa de nyid brtan par bya ba'i phyir dkyil 'khor gyi lha dbang yongs rdzogs bskur ba la dang po bum pa'i dbang la dmigs pa 'di ltar mdzod /
bum pa gzhal yas khang du gsal ba'i dbus su gu ru drag po'i lha tshogs thams cad snang stong chu zla lta bur gsal ba'i sku gsung thugs yon tan phrin las ma lus pa'i thugs rje'i byin rlabs thams cad rang rang gi rgyud la thim /
sku ye shes phyag rgya'i dbang bskur rdzogs par mos shig
/rnam bum thogs la /
hU~M:
bum pa zlum po gzhal yas khang :
bum rdzas rdo rje drag po rtsal :
sku yi dbang thob lus sgrib byang :
gsung gi dbang thob ngag sgrib byang :
thugs kyi dbang thob yid sgrib byang :
dbang bzhi thob nas sgrib bzhi dag :
sku bzhi lhun gyis grub pa yis :
skal ldan bu la yongs rdzogs shog :
oM AHhU~M gu ru d+he ba DA ki nI rdo rje drag po rtsal shrI he ru ka artsig nirtsig na mo b+ha ga ba te hU~M hU~M phaT:
AHhU~M hU~M phaT:
badzra hU~M:
yak+sha hU~M:
rak+sha hU~M:
kA ya a b+hi Shiny+tsa oM:
zhes bum dbang spyi bor bskur nas bum chu blud /
smon lam ni /
'o+o skal pa dang ldan pa khyed rnams la dkyil 'khor yongs rdzogs bum pa'i dbang bskur pas ma hA gu ru rdo rje drag po rtsal gyi sku lnga mi zad pa rgyan gyi 'khor lo'i dbang rnams thob par gyur cig :
slob dpon dang dkyil 'khor gyi gtso bo dbyer med pa'i sku las bla ma zhi ba'i sku 'phros te khyed rang rnams kyi mgrin par thim pa dang /
thod pa'i bdud rtsi byang chub sems kyi rang bzhin myang bas gsung snying po lung gi dbang bskur rdzogs par mos shig
/thod pa'i bdud rtsi dang bla ma zhi ba'i sku mgrin par bzhag la /
hrI:
'gro ba 'dren mdzad pad+ma 'byung gnas ni :
dad mos can la spyi gtsug dngos su byon :
pad+ma lta bu dri med sprul pa'i sku :
skal ldan bu mchog khyod kyis thob par shog :
oM badzra gu ru ha ri ni sa wA ka a b+hi Shiny+tsa A:
bdud rtsi sbyin /
ban+d+ha bdud rtsi'i dbang bskur pas rdo rje drag po rtsal gyi gsung lnga mi zad pa rgyan gyi 'khor lo'i dbang rnams thob par gyur cig :
slob dpon dang dkyil 'khor gyi gtso bo las thod phreng sde lnga'i ye shes kyi phyag rgya 'phros te snying gar thim pas thugs rig pa rtsal gyi dbang bskur rdzogs par mos /
thod phreng sde lnga'i sku snying gar bzhag la /
hrI:
rang lus phung po lha dang lha mo'i ngang :
thod phreng rtsal mchog longs spyod rigs lnga'i gtso :
dug lnga gnas 'gyur ye shes lngar gsal ba :
skal ldan bu mchog khyod kyis thob par shog :
oM AHhU~M gu ru drag po rtsal badzra rat+na pad+ma karma bud+d+ha thod phreng rtsal tsit+ta a b+hi Shiny+tsa hU~M:
zhes bskur /
'o drag po thod phreng rigs lngas dbang bskur pas nyon mongs pa dug lnga'i rtog pa gnas dag nas rdo rje drag po rtsal gyi thugs ye shes lnga mi zad pa rgyan gyi 'khor lo'i dbang rnams thob par gyur cig :
bla ma dkyil 'khor pa rnams las go cha dang 'khor gyi lha rnams kyi ye shes kyi sku gnyis pa re chad nas khyed rang gi gnas so sor thim pas so so'i mthu dbang byin rlabs ma lus pa rgyud la zhugs pa'i mos pa mdzod /
'jam dpal gshin rje'i sku thogs la /
oM:
bde gshegs sku mchog mkhyen rab 'jam dpal dbyangs :
rmongs pa'i blo sel dug lnga'i mdud pa grol :
chos sgo kun la mgon mdzad byed pa yis :
skal ldan bu mchog sku yi dbang thob shog :
oM AHhU~M muM wA gI shwa ri a b+hi Shiny+tsa oM:
zhes dpral bar bskur /
'o skal ldan khyod rnams la 'jam dpal gshin rje'i dbang bskur bas lus kyi nad gdon bag chags thams cad dag nas rgyal ba ma lus pa'i sku'i dbang rnams thob par gyur cig :
rta mgrin gyi sku thogs la /
oM:
bde gshegs gsung mchog rta mgrin dbang gi rgyal :
rgyal bsen dregs pa sde brgyad zil gyis gnon :
phrin las gang la thogs pa med pa'i dbang :
skal ldan bu mchog khyod kyis thob par shog :
oM AHhU~M hrIHpad+mAn+ta kr-ita badzra kro ta ha ya grI ba hU~M a b+hi Shiny+tsa AH
mgrin par bskur /
'o dbang chen rta mgrin rgyal po'i dbang bskur pas ngag gi sdig sgrib ma lus pa dag nas rgyal ba thams cad kyi gsung gi dbang rnams thob par gyur cig :
phyag rdor gyi sku thogs la /
hU~M:
rgyal ba'i thugs mchog gsang ba'i bdag :
klu dang sa bdag gza' rnams 'dul :
nus rtsal gang la thogs med dbang :
skal ldan bu yis thob par shog :
oM AHhU~M badzra tsaN+Da ma hA ro Sha Na a b+hi Shiny+tsa hU~M:
snying gar bskur /
'o gsang bdag phyag na rdo rje'i dbang bskur bas yid kyi nyon mongs pa'i rtog sgrib thams cad dag nas rgyal ba ma lus pa'i thugs kyi dbang rnams thob par gyur cig :
mkha' 'gro sde lnga'i sku thogs la /
hrI:
snang ba dbang sdud DA ki lnga :
dngos grub byin rlabs 'byung ba'i gnas :
mkha' 'gro dpa' bo'i yon tan dbang :
skal ldan bu yis mchog thob shog :
oM AHhU~M hrIHma ra tsa hri ya ha ri ni sa a b+hi Shiny+tsa hU~M:
lte bar bskur /
yon tan mkha' 'gro sde lngas dbang bskur pas rgyal ba thams cad kyi yon tan lhun gyis grub pa'i dbang rnams thob par gyur cig :
yak+sha me dbal gyi sku thogs la /
phaT:
bde gshegs phrin las yak+sha me dbal sku :
gnod byed gdon bgegs ma lus rdul du brlag :
snang srid dbang sdud dregs pa tshar gcod dbang :
skal ldan bu mchog khyod kyis thob par shog :
oM AHhU~M badzra hU~M yak+sha hU~M:
rak+sha hU~M:
a b+hi Shiny+tsa hU~M phaT:
gsang bar bskur /
'o skal ldan khyod la rngam byed yak+sha me dbal gyis dbang bskur bas rgyal ba ma lus pa'i phrin las rab 'byams kyi dbang rnams thob par gyur cig :
khyung lnga'i sku thogs la /
ho :
bde gshegs sprul pa bya khyung ga ru Na :
mkha' lding rgyal po drag po thogs med rtsal :
sna tshogs phrin las re ba skong ba yis :
skal ldan rigs kyi bu yis dbang thob shog :
khroM ga ru Na :
badzra ga ru Na :
rat+na ga ru Na :
pad+ma ga ru Na :
karma ga ru Na :
bud+d+ha ga ru Na tsa le tsa le a b+hi Shiny+tsa oM AHhU~M hriM hriM:
gnas lngar bskur cing khyung lngas thig le bya /
ho :
klu 'dul khyung chen rigs lngas dbang bskur pas sa bdag klu gnyan gyi gdug pa zhi ba'i dbang thob par gyur cig :
khro bcu'i sku thogs la /
hU~M:
phyogs skyong dregs pa 'dul byed khro bo bcu :
'jigs pa'i kha dog gdug pa'i rgyan gyis brgyan :
phrin las gang la thogs pa med pa'i dbang :
skal ldan bu mchog khyod kyis thob par shog :
hU~M hU~M hU~M:
hU~M hU~M hU~M:
hU~M hU~M hU~M:
hU~M a b+hi Shiny+tsa oM AHhU~M:
gnas bcur bskur /
ho :
sprul pa khro bo bcu'i dbang bskur bas phyogs skyong bcu'i gnod pa thams cad zhi ba'i dbang rnams thob par gyur cig :
kI la ya mched bzhi'i sku thogs la /
hU~M:
bde gshegs kun gyi phrin las pho nya ba :
mngags pa'i las rnams mi 'grub gang yang med :
gang la btab kyang thogs med kI la ya :
mngon spyod phrin las 'grub pa'i dbang thob shog :
badzra rat+na pad+ma karma kI li kI la ya a b+hi Shiny+tsa hU~M:
spyi bor bskur zhing lag tu gtad /
ho :
drag po kI la rigs bzhi'i dbang bskur bas bdud bzhi bar chad thams cad zhi nas tshad med rnam bzhis 'gro ba'i don 'grub pa'i dbang thob par gyur cig :
sgo ma bzhi'i sku thogs la /
ho :
rgyal ba'i pho brang 'jigs pa'i sgo bzhi nas :
'gugs 'ching sdom dbye phrin las bzhi yi bdag :
zhi rgyas dbang drag bzhi yis bstan pa srung :
ye shes sgo ma bzhi yi dbang thob shog :
dzaHhU~M baM ho :
a b+hi Shiny+tsa AHhU~M:
yan lag bzhi la bskur /
ho :
sgo ma bzhi yis dbang bskur pas rtag chad mu bzhi'i 'dzin pa gnas dag nas phrin las rnam pa bzhi yis 'gro ba'i don thogs med du 'grub pa'i dbang rnams thob par gyur cig :
de ltar lha dbang yongs rdzogs bskur pas khyed rang rnams rdo rje drag po rtsal gyi sku gsung thugs yon tan phrin las dang dbyer mi phyed par gyur pa la dur khrod 'bar ba chen po'i chas rnams kyis mnga' gsol bar mos shig
/dang po glang chen ko rlon stod du g.yogs la /
hU~M:
rgyal sras khyod kyi sku stod la :
zhing chen glang chen 'di gsol bas :
gti mug 'joms pa'i stobs ldan nas :
shes rab mchog gi dbang thob shog :
zhing lpags sked par dkris la /
hU~M:
rgyal sras khyod kyi sku sked la :
zhing lpags g.yang gzhi 'di gsol bas :
'khor bar mi ldog nus stobs ldan :
rtogs grol ldan pa'i dbang thob shog :
stag sham smad du dkris la /
hU~M:
rgyal sras khyod kyi sku smad la :
stag lpags sham thabs 'di gsol bas :
'khor ba sgrol ba'i nus stobs ldan :
mtha' gnyis 'joms pa'i dbang thob shog :
mi mgo'i phreng ba se ral gtad la /
hU~M:
rgyal sras khyod kyi sku mchog la :
thod pa'i phreng bas rab brgyan pas :
chos sku mthar phyin stobs ldan nas :
rnam rtog 'joms pa'i dbang thob shog :
sbrul gyi rgyan phreng gtad la /
hU~M:
rgyal sras khyod kyi sku mchog la :
gdug pa sbrul gyis rab brgyan pas :
zhe sdang rnam dag mthu stobs ldan :
dug lnga 'joms pa'i dbang thob shog :
mkhur tshos su rak+ta'i thig le gdab la /
hU~M:
rgyal sras khyod kyi mkhur tshos la :
rak+ta'i thig le 'di gsol bas :
'khor ba 'dren pa'i nus stobs ldan :
ma chags 'gro don byed par shog :
zhag gi zo ris og ma la byugs la /
hU~M:
rgyal sras khyod kyi og ma la :
zhag gi zo ris 'di gsol bas :
ye shes bdud rtsi'i bcud stobs ldan :
bdud rtsi'i rang bzhin smin par shog :
thal chen dpral bar byugs la /
hU~M:
rgyal sras khyod kyi dpral ba ru :
thal chen tshom bu 'di gsol bas :
ma mo mkha' 'gro dbang bsdus nas :
bdud bzhi 'joms pa'i dbang thob shog :
ces brjod la rten 'brel snying pos rab gnas bya /
de ltar dur khrod brgyad kyi chas dbang bskur pas :
dgra bgegs mi mthun pa'i phyogs thams cad bkug pa dang :
bcings pa dang :
rengs pa dang :
mnan pa dang :
dbang du sdud pa dang :
gzhan yang las kyi dngos grub thams cad thob pa yin te :
dper na g.yul du zhugs pa'i dpa' bo la go cha lag mtshon sprod pa lta bu'o :
tshe 'brang bcom ldan 'das tshe dpag med dngos su gsal bas byin gyis brlabs shing /
ril bu brtan g.yo srid zhi'i dwangs bcud 'dus pa myang ba la brten nas skye 'chi med pa rdo rje tshe'i dngos grub thob par mos shig
/tshe zan thogs la /
hU~M:
tshe dpag med pa bde gshegs gsung :
'chi med lcags sgrog rdo rje 'dra :
mi shigs mi 'chi tshe yi dbang :
skal ldan bu yis mchog thob shog :
oM AHhU~M badzra A yu She hU~M b+h+rU~M hrIHa b+hi Shiny+tsa hU~M:
mgo la bzhag cing tshe ril sbyin /
ho :
tshe'i 'brang rgyas tshe ril 'di yis dbang bskur pas tshe dang srog la bar du gcod pa thams cad zhi nas 'chi med tshe'i dngos grub thob par gyur cig :
de rnams kyis dbang gi dngos gzhi grub nas mtha' rten lha bsgom pa dang sngags bzla ba'i rjes gnang byin par mos shig
/bgrang phreng lag tu gtad la /
hrI:
bskyed rim gsal la dran 'dzin cing :
sngags bzlas chu bo'i gzhung dang mtshungs :
gsal stong grags stong lha sngags dbang :
skal ldan bu yis dbang thob shog :
khyad par lha sngags rjes gnang zhu ba'i don du gsol ba 'debs pa 'di'i rjes zlos mdzod /
ho :
dpal chen snying po rtsa ba'i sngags :
pad+mas bdag la gnang lags kyis :
bdag la 'go bar mdzad du gsol :
lan gsum /
dkyil 'khor gyi lha tshogs rnams kyi mgrin pa nas sngags phreng 'od zer dang bcas pa dpag tu med pa byung nas slob ma rnams kyi ngag la thim par mos la sngags 'di rnams kyi rjes zlos mdzod /
phreng ba sbrel la /
oM AHhU~M badzra gu ru d+he ba DA ki nI rdo rje drag po rtsal :
shrI he ru ka :
artsig nirtsig na mo b+ha ga ba te hU~M hU~M phaT:
AHhU~M hU~M phaT:
a mi d+he ba :
khroM ga ru Da :
ya mAn+ta ka :
ha ya grI ba :
badzra pA Ni :
bai ro tsa na :
ha ri ni sa :
yak+sha :
rak+sha :
badzra rat+na pad+ma karma :
badzra kI li kI la ya :
hU~M hU~M hU~M:
hU~M hU~M hU~M:
hU~M hU~M hU~M:
hU~M:
dzaHhU~M baM ho :
lan gsum /
slar yang dmigs pa 'di bzhin du mdzod /
bla ma dang rdo rje drag po rtsal dbyer med kyi thugs ka nas sngags phreng gi 'od zer lu gu rgyud du 'phros pa zhal nas thon /
khyed rang rnams lhar gsal ba'i zhal du zhugs /
thugs kar gnam lcags rdo rje'i lte ba la hU~M yig gi mthar g.yas skor du 'khor par mos la sngags 'di'i rjes zlos mdzod /
oM AHhU~M badzra gu ru d+he ba d+hA ki nI rdo rje drag po rtsal shrI he ru ka artsig nirtsig na mo b+ha ga ba te hU~M hU~M phaT:
AHhU~M hU~M phaT:
lan gsum /
slob dpon gyis me tog spyi bor bzhag la /
lha tshogs sngags dang bcas pa khyed rang rnams la thim par mos shig
/drag po'i lha tshogs 'di la bstsal lags kyis :
'di la 'go bar mdzad du gsol :
lan gsum brjod /
'o skal pa dang ldan pa rnams la ma hA gu ru drag po'i sngags kyi dbang bskur bas sngags rlung dbyer med kyi nus pa ngag la 'bar nas phrin las gang bsam thogs med du 'grub pa'i dbang rnams thob par gyur cig :
dbyangs gsal dang rten 'brel snying pos rab gnas bya /
de nas yongs rdzogs gtor ma'i dbang bskur ba la dmigs pa 'di ltar sgoms shig
/gtor ma dur khrod 'bar ba'i pho brang du ma hA gu ru drag po rtsal gyi lha tshogs rnams bzhugs pa'i byin rlabs ma lus pa /
'od zer dkar dmar mthing gsum 'bru gsum gyis mtshan pa dpag tu med pa rang rang gi lus ngag yid gsum la thim pas /
gnas skabs su byang chub sgrub pa'i bar chad tha dag zhi nas mthar thug bla ma drag po dang mthu rtsal mnyam pa'i mos pa mdzod /
hU~M:
'gro ba 'dren mdzad drag po thod phreng rtsal :
o rgyan yul 'khrungs 'gro ba'i kha lo sgyur :
rgya gar yul byon thos bsam sgron me sbar :
bsil ba tshal du dngos grub rnam gnyis thob :
bod kyi yul byon gdug pa ma lus btul :
sku tshab lung bstan gsung tshab gter du sbas :
thugs kyi dgongs pa dad ldan yongs la gzigs :
smin byed dbang dang grol byed gdams pa rnams :
skal ldan bu mchog 'di la bstsal du gsol :
kA ya a b+hi Shiny+tsa oM:
wA ka a b+hi Shiny+tsa A:
tsit+ta a b+hi Shiny+tsa hU~M:
oM AHhU~M gu ru d+he ba d+hA ki nI ba liM ta puN+ya sid+d+hi a b+hi Shiny+tsa hrI:
spyi bor bskur nas /
ho :
skal pa dang ldan pa khyod rnams la drag po'i dpal gtor 'di yis dbang bskur pas gu ru drag po'i lha tshogs yongs rdzogs ma lus pa'i dbang dang byin rlabs thams cad rgyud la thob par gyur cig :
smin cing grol nas rang gzhan gyi don rgya chen po 'grub par gyur cig :
ces brjod la 'bru 'thor zhing shis brjod rgyas par bya /
skabs 'dir thun mong ma yin pa'i brgyud 'dzin la sde brgyad dregs pa'i srog dbang dang gter srung gza'i srog dbang sbyin no //
de rnams kyis gu ru rdo rje drag po rtsal gyi dkyil 'khor du spros bcas lha dbang chen mo rgyas par grub pa yin pas spyi dang khyad par lhag pa'i dam tshig rnams dang /
dbang bzhi'i dam tshig khyad par ba rnams kyis bsdus pa'i sa ma ya 'bum sde'i gnas la ci nus kyis slob cing bsrung snyam pas 'di'i rjes zlos /
gtso bos ji ltar bka' bstsal pa :
dbang don dam tshig bye brag rnams :
ma lus thams cad bdag gis bsrung :
dam tshig 'di las 'da' re kan :
lan gsum zhu /
de nas gtang rag maN+Dal phul la /
me tog 'thor zhing bkra shis brjod /
dge bsngo byas pas 'grub bo //
gsum pa rjes kyi rim pa ni /
tshogs la rol zhing lhag ma gtor skyong sogs dang /
dkyil 'khor la mchod bstod nongs bshags /
mdun gyi ye shes dkyil 'khor ras bris sogs rten yod na brtan bzhugs dang /
med na gshegs /
bdag bskyed bsdu ldang /
bsngo smon shis brjod kyi bar du phrin las tshang ba mthar dbyung ngo //
rdo rje drag po'i gsang gsum gzi byin gyis //
ma dag sgo gsum dbyings su rab zos te //
lha sngags chos nyid dag pa'i 'khor lo yis //
srid gsum 'khrul pa rtsad nas gcod byed shog
/'di'ang zab chos rgyas par 'gyur ba'i zhabs tog tu dmigs te chos bdag rig 'dzin chen po bsam gtan bstan 'dzin gyi gsung phal cher gzhir bzhag
/'byin 'jug phran bus khyer bder bsdus te /
rgyal dbang pad+ma'i bka' gsang smin grol gyi rgyun dad mos chen pos sdud pa'i rtsol ba la ngal ba med pa /
sngags rigs 'chang ba 'chi med bstan gnyis g.yung drung gling pas rdzong shod bde gshegs 'dus pa'i pho brang du bgyis pa dge legs 'phel ///
/
