\u0f88\u0f88
sgrub pa dang las byang spyi la gces pa'i gnad kyi gdams pa khyad par du 'phags pa gsang sngags 'chang ba kun gyi snying nor bzhugs so :
\u0f88\u0f88\u0f88\u0f88\u0f88\u0f88\u0f88\u0f88\u0f88
bdag 'dra pad+ma 'byung gnas kyis :
sgrub pa byed pa'i dus dag dang :
las byang spyi la gces pa yi :
gnad kyi gdams pa khyad 'phags bstan :
sa ma ya rgya rgya rgya :
rnal 'byor gsang sngags spyod pa kun :
rtsa gsum sgrub dang las byang gtang :
skong zlog la sogs gang byed kyang :
dang po gnas khang byin rlabs ni :
rang nyid skad cig dran rdzogs su :
yi dam lha skur wal gyis bsgom :
de yi thugs ka'i sa bon las :
yi ge b+h+rU~M ser 'od ldan 'phros :
gnas khang de la phog pa yis :
dngos por gyur pa stong pa las :
rin chen sna tshogs gzhal yas khang :
zhi rgyas dbang drag gang yin yang :
kha dog de yi rang bzhin can :
phyi nang zang thal 'od kyi klong :
yangs shing rgya che phyi rol nas :
bar chad bgegs kyis mi tshugs phyir :
bskal me 'bar bas bskor gyur bsgom :
nang ni 'ja' sprin rab 'khrigs shing :
'dod yon thogs pa'i lha mo'i tshogs :
nam mkha'i char ltar 'beb par bsam :
de nas tshig 'dis bskul byas nas :
brtan pa'i sngags 'di mang du brjod :
oM AHhU~M hrI:
nga ni ye shes lha yi sku :
ye shes sgyu 'phrul drwa ba 'gyed :
thugs ka'i 'od kyi 'phro 'du las :
gnas khang 'di yi dngos 'dzin bral :
stong gsal ma 'gags 'od kyi ni :
gzhal yas khang pa mtshan nyid ldan :
phyi nang zang thal sgrib g.yogs bral :
zhi rgyas dbang drag lhun gyis grub :
dag pa lha yi gnas mchog che :
skad cig nyid la 'byung gyur cig :
e maN+Dal ma hA tsakra dz+nyA na gar+b+he tiSh+Tha badzra hU~M b+h+rU~M:
de ltar brjod cing byin gyis brlab :
de nas 'khor g.yog byin brlab ste :
rang nyid skad cig dran rdzogs su :
yi dam lha skur wal gyis bsgom :
thugs ka'i hU~M las 'bru gsum 'phros :
grogs sogs 'khor g.yog rnams la phog :
lus ngag yid kyi bdag 'dzin stong :
lus ni snang stong 'od kyi lus :
ngag ni gsang sngags brda yi skad :
sems ni spros bral chos kyi dbyings :
skad cig nyid gyur bsgom par bya :
de yang pho rgyud dpa' bo ste :
mo rgyud mkha' 'gro ma yi sku :
zhi rgyas dbang drag gang yin pa'i :
de mtshungs dmigs pa kha sgyur ro :
de nas tshig 'dis bskul nas kyang :
brtan pa'i sngags 'di mang du brjod :
oM AHhU~M hrI:
nga ni ye shes lha yi sku :
ye shes sgyu 'phrul drwa ba 'gyed :
thugs ka'i 'od kyi 'phro 'du las :
grogs dang 'khor g.yog dngos 'dzin bral :
gsal stong sgyu ma lha yi sku :
ma 'gags grags stong sngags kyi sgra :
cir snang bde chen chos sku'i dbyings :
zhi rgyas dbang dang drag po yi :
cha lugs so sor gsal bzhin stong :
dpa' bo mkha' 'gro'i rang bzhin du :
skad cig nyid la 'byung gyur cig :
oM AHhU~M yo ga sa pa ri bA ra de ba de bI kA ya wA ka tsit+ta dz+nyA na gar+b+he tiSh+Tha b+h+rU~M:
de ltar brjod cing byin gyis brlab :
de nas skyabs su 'gro ba'i skabs :
dmigs pa zab mo 'di bzhin bya :
rang nyid tha mal gnas pa'i mdun :
nam mkhar rdo rje 'chang chen la :
bla ma rgya mtshos bskor bar dmigs :
de yi g.yas su kun bzang la :
sangs rgyas kun gyis bskor bar dmigs :
g.yon du gsang sngags zab mo sogs :
dam chos pusti grangs med bskor :
rgyab tu che mchog dpal dgu la :
yi dam tshogs kyis bskor bar dmigs :
'og tu mkha' 'gro chos skyong bsgom :
rang nyid mtha' skor pha ma yis :
thog drangs 'gro kun ma lus bcas :
sgo gsum gus pas skyabs mchis dmigs :
skyabs su 'gro ba'i tshig brjod de :
mthar ni bla ma 'od du zhu :
thig le dkar po'i rnam par gyur :
rang gi spyi bo'i gtsug tu thim :
de nas sangs rgyas 'od du zhu :
thig le mthing ga'i rnam par gyur :
rang gi mdzod spu la thim bsam :
dam chos pusti 'od du zhu :
thig le dmar po'i rnam par gyur :
rang gi mgrin pa la thim dmigs :
yi dam lha tshogs 'od du zhu :
thig le kha dog lnga ldan gyur :
rang gi snying gar thim par dmigs :
ma rgyud mkha' 'gro 'od du zhu :
thig le dmar smug rnam par gyur :
rang gi lte bar thim par dmigs :
chos skyong ma lus 'od du zhu :
thig le ljang gu'i rnam par gyur :
rang gi gsang bar thim par bsgom :
rigs drug sems can 'od du zhu :
mkha' la 'ja' ltar yal bar dmigs :
rang nyid 'od zhu lhag pa'i lha :
snang la rang bzhin med par dmigs :
de ni zab pa'i mthar thug yin :
de nas mchod pa byin rlabs skabs :
rang nyid lhag pa'i lhar gsal ngang :
thugs ka'i dbus nas oM yig 'phros :
oM las oM 'phros phyogs mtshams khengs :
sems can kun gyi sdug bsngal sbyangs :
sangs rgyas byang sems zhi khro'i lha :
'od kyi rnam par bsdus nas ni :
oM la thim ste oM nyid las :
oM hU~M trAM hrIHAHdang ni :
mUM lAM mAM pAM tAM yig 'phros :
de nyid rigs lnga yab yum gyur :
yab yum sbyor ba'i sbyor mtshams nas :
ye shes bdud rtsi dkar dmar babs :
thod pa'i bdud rtsir thim pa las :
ye shes bdud rtsi'i rgya mtshor bsam :
mthar ni oM dang rigs lnga ni :
yab yum bdud rtsir thim dmigs bya :
slar yang rang gi thugs ka nas :
AHyig 'phros shing AHlas A:
phyogs mtshams kun khyab 'phros pa yis :
rigs drug sdig sgrib sbyangs byas te :
mo rgyud mkha' 'gro ma lus kun :
'od kyi rnam par AHla thim :
AHnyid lha mo dmar por gyur :
mkha' nas rak+ta'i rgyun babs pas :
bshams pa'i rak+tar thim par bsgom :
mthar ni lha mo 'od zhu ste :
rak+ta'i rgya mtsho la thim bsgom :
slar yang rang gi thugs ka nas :
hU~M gi yi ge gcig 'phros te :
hU~M las hU~M 'phros stong gsum khengs :
rigs drug sdig sgrib ma lus sbyangs :
'khor 'das kun gyi bcud bsdus nas :
'od kyi rnam par hU~M la thim :
hU~M las 'dod yon char bab ste :
gtor ma rnams la sib sib thim :
gtor ma 'dod yon kun ldan gyur :
mthar ni hU~M yang gtor mar thim :
rgya che mu med bsam 'byung gyur :
slar yang rang gi thugs ka nas :
yi ge 'bru gsum tho brtsegs 'phros :
de las de 'dra grangs med ni :
phyogs mtshams ma lus khyab par 'phros :
rigs drug sdig sbyangs sangs rgyas mchod :
snang zhing srid pa'i bcud mchog bsdus :
'bru gsum la thim 'bru gsum nyid :
mchod rdzas rnams la so sor thim :
snod bcud yang dag lha yi rdzas :
so sor grangs med brjod du med :
phun sum tshogs pa dang ldan bsam :
'bru gsum sngags ni mang du brjod :
'di yang zab pa'i mthar thug yin :
de nas tshig 'dis gsal gdab bya :
oM AHhU~M hrI:
nga ni ye shes lha yi sku :
ye shes sgyu 'phrul drwa ba 'gyed :
thugs ka'i hU~M las 'bru gsum 'phros :
mchod rdzas bye brag thams cad kyang :
rang rang so sor phun sum tshogs :
zag med ye shes rol par shar :
'dzad pa dang bral 'byung gyur cig :
sarba pU dza dz+nyA na lA lA oM AHhU~M:
de nas rnga ni byin rlabs te :
rang nyid lha yi thugs ka'i 'od zer ni :
rab 'phros rnga la phog pas dngos 'dzin stong :
rnga ni chos dbyings kun tu bzang mo'i mkha':
rnga lcag kun bzang yab kyi gsang ba ste :
zung 'jug byang sems rnga yi sgra de yis :
snang zhing srid pa'i 'jig rten kun khyab pas :
rgyal ba rgyal sras zhi khro'i lha kun mnyes :
mkha' 'gro chos skyong rgyud bskul las la myur :
rigs drug sgrib kun dag ste gzung 'dzin stong :
thams cad ye shes lha skur gsal gyur bsgom :
rnga nyid lan gsum brdung zhing 'di skad do :
oM AHhU~M hrI:
nga ni ye shes lha yi sku :
ye shes sgyu 'phrul drwa ba 'gyed :
thugs ka'i 'od zer rnga la 'phros :
dngos 'dzin stong nas rnga chen nyid :
chos dbyings kun tu bzang mo'i mkha':
rnga lcag kun bzang yab kyi gsang :
zung 'jug skad ni byang chub sems :
snang srid khyab pa'i ngang nyid las :
'phags mchod srung ma'i thugs rgyud bskul :
rigs drug sgrib sbyangs lha ru gsal :
chos dbyings kun khyab rnga chen 'di :
brdung bas rnal 'byor dngos grub brnyes :
rgyal ba rgya mtsho mnyes gyur cig :
srung ma thugs dam bskang gyur cig :
rigs drug sdug bsngal zhi gyur cig :
snang srid lha ru shar gyur cig :
rnga chen yab yum zung 'jug pas :
zag med bde chen skyed par byed :
rnga chen 'di ni yon tan ldan :
'di yi sgra skad sgrog pa'i tshe :
zhi rgyas dbang drag phrin las nyid :
myur ba nyid du 'grub gyur cig :
a a hU~M hU~M:
e waM dz+nyA na gar+b+he tiSh+Tha b+h+rU~M:
de nas mar me byin rlabs te :
rang nyid lhar gsal thugs ka nas :
'od 'phros mar mer thim gyur nas :
dngos 'dzin dag ste stong pa'i ngang :
kong bu skye med yum gyi mkha':
sdong bu 'gag med yab kyi dbyings :
mar khu gnyis med byang chub sems :
me ni rang byung ye shes 'bar :
de yi 'od kyis snang srid khyab :
rgyal ba'i thugs rje mdangs cher bskyed :
srung ma dgyes pa'i gzi rab 'bar :
rigs drug ma rig mun bsal te :
thams cad ye shes chen po'i dbyings :
sgrib g.yogs bral ba gsal stong du :
skad cig nyid la der gyur bsam :
mar me btegs shing 'di skad do :
oM AHhU~M hrI:
nga ni ye shes lha yi sku :
ye shes sgyu 'phrul drwa ba 'gyed :
thugs ka'i 'od kyi snang gsal gyi :
dngos 'dzin dag pa'i rang rtsal las :
skye med yum gyi pad+ma na :
'gag med yab kyi rol pa las :
gnyis med byang chub sems kyi rgyun :
ye shes me yi rang 'od kyi :
snang srid ye shes chen po'i dbyings :
gsal stong sgrib kun bral gyur cig :
ma hA A lo ke dz+nyA na gar+b+he tiSh+Tha badzra hU~M b+h+rU~M:
de nas yungs dkar la sogs pa :
nye bar mkho ba'i thun rdzas dag :
byin gyis rlabs pa 'di lta ste :
rang nyid lha yi thugs ka nas :
'od 'phros thun rdzas dag la thim :
'od zhu la la khro bo'i sku :
rdo rje'i go khrab zhu lugs gyon :
rno ba'i mtshon cha thogs gyur bsam :
la la rdo rje 'khor lo phur :
ral gri rtse gsum mdung dgra satwa :
la sogs mtshon cha sna tshogs la :
me 'bar thog ser 'phro bar bsam :
thun rdzas rang gi sor mo yis :
reg la 'di skad brjod par bya :
oM AHhU~M phaT:
nga ni ye shes lha yi sku :
ye shes sgyu 'phrul drwa ba 'gyed :
thugs ka'i 'od 'phros thun la thim :
thun rdzas khro bo go mtshon can :
gzhan yang mtshon cha'i 'khor lor gyur :
lha sogs srung ma ma gtogs pa'i :
bgegs dang log 'dren su yang rung :
gang la phog pa phye ma ru :
brlag nus stobs dang ldan par gyur :
kro d+ha mA yu d+ha hU~M hU~M phaT dz+wa la raM b+h+yo :
de nas rdo rje dril bu dag :
byin gyis rlabs pa 'di lta ste :
rang nyid lha yi thugs ka nas :
'od 'phros rdo rje dril bur thim :
rdo rje stong las zla ba'i steng :
hU~M las rdo rje sems dpa' dkar :
cha lugs yongs su rdzogs par bsgom :
dril bu stong las nyi ma'i steng :
AHlas rdo rje snyems ma dmar :
cha lugs yongs su rdzogs par bsgom :
de gnyis las ni 'od zer 'phros :
rgyal ba yab rnams 'od du zhu :
rdor sems sku la thim par bsam :
rgyal ba yum rnams 'od du zhu :
snyems ma'i sku la thim par bsam :
rdo rje sems dpa' 'od du zhu :
rdo rje'i rnam par gyur par bsam :
rdo rje snyems ma 'od du zhu :
dril bu'i rnam par gyur par dmigs :
rdo rje dril bu gsor 'khrol zhing :
ngag tu 'di skad brjod par bya :
oM AHhU~M hrI:
nga ni ye shes lha yi sku :
ye shes sgyu 'phrul drwa ba 'gyed :
'od 'phros rdo rje dril bu stong :
yongs gyur rdor sems yab yum bsam :
rgyal ba yab yum spyan drangs thim :
slar yang rdo rje sems dpa' dang :
snyems ma yab yum zhu ba las :
yab ni thabs kyi rdo rjer gyur :
sku gsum yongs rdzogs mtshan nyid ldan :
ye shes lnga yi rang bzhin gyur :
yum ni shes rab dril bur gyur :
ma 'gags spros bral mtshan nyid ldan :
bde stong zag med ngo bor gyur :
badzra hU~M gaN+De AHtiSh+Tha b+h+rU~M dz+nyA na gar+b+he hU~M:
de nas byin gyis rlabs skabs ste :
rdor dril mtshon byed so sor yod :
de nas mda' dar byin brlab ste :
rang nyid lha yi thugs ka nas :
'od 'phros mda' dar la thim pas :
de yi ngo bo stong pa las :
yi ge 'bru gsum tho brtsegs gyur :
'od 'phros 'khor 'das nus stobs bsdus :
tshur 'dus 'bru gsum la thim zhing :
de yang 'od du zhu ba las :
smyug ma tshigs gsum sku gsum 'brel :
tshad med bzhi yi sgro dang ldan :
shes rab rno ba'i mde 'u sbyar :
dar sna lnga ni ye shes lnga :
brten rdzas thabs mchog yab kyi sku :
me long shes rab yum mchog mdzes :
zung du 'jug pa'i 'od zer gyis :
'jig rten 'das dang ma 'das lha :
sprin chen rlung gis bskyod bzhin du :
skad cig nyid la 'dus par bsam :
mda' dar thogs la 'di skad do :
oM AHhU~M hrI:
nga ni ye shes lha yi sku :
ye shes sgyu 'phrul drwa ba 'gyed :
thugs ka'i 'od kyi g.yab dar gyis :
dngos 'dzin stong ste 'bru gsum brtsegs :
snang srid 'khor 'das bcud bsdus nas :
'bru gsum 'od zhu las byung ba'i :
smyug ma tshigs gsum ldan pa ni :
sku gsum rgyal ba'i ngo bo ste :
dug gsum rang sar dag pa'i rtags :
tshad med bzhi yi sgro dang ldan :
rtag chad mu bzhi grol ba'i rtags :
shes rab mde 'u rno ngar ldan :
ma rig 'khor ba rtsad nas 'joms :
dar sna lnga ni ye shes lnga :
dug lnga las gyur 'gro ba sgrol :
brten pa'i rdzas ni snang ba thabs :
me long stong gsal shes rab ma :
yab yum zung 'jug 'od zer gyis :
rtsa gsum rang bzhin 'du bar 'gyur :
oM AHhU~M hrI:
b+h+rU~M hriM phaT swA hA:
de nas bza' btung byin rlabs ni :
rang nyid lhag pa'i lhar gsal ba'i :
lag g.yas sor mo zla ba'i dkyil :
oM hU~M trAM hrIHAHrnams ni :
rgyal ba rigs lnga'i sku ru bsam :
lag g.yon sor mo nyi ma'i steng :
mUM lAM mAM pAM tAM rnams ni :
rgyal ba yum lnga'i sku ru bsam :
bza' btung lag gnyis gzung ba'i tshe :
yab yum snyoms zhugs bdud rtsi babs :
bza' btung la thim dug lnga yi :
dbang gyur ma dag thams cad sbyangs :
ye shes bdud rtsir byin brlabs dmigs :
rang gi thugs kar ye shes me :
'bar ba'i nang du rtsa ba gsum :
yongs rdzogs gsal gdab de la ni :
bdud rtsi bla med mchod par dmigs :
ngag tu sngags 'di brjod par bya :
oM hU~M trAM hrIHA:
mUM lAM mAM pAM tAM b+ho d+hi tsit+ta a mr-ita hU~M hrIHthA:
de ltar bza' btung byin rlabs so :
de nas rgyun gyi rnal 'byor ni :
rang gis mig yul mthong ba yi :
gzugs su snang ba ma lus kun :
phyi snod gzhal yas nang bcud lha :
yi dam yab yum skur gsal gdab :
yo byad lha yi phyag mtshan sogs :
rgyal ba'i rgyan dang yo byad bsam :
de yang snang la rang bzhin med :
gzugs brnyan 'ja' tshon lta bu bsam :
rna ba'i yul du grags pa yi :
sgra ru grags pa thams cad kun :
'gag med sngags kyi sgra dbyangs sgrog :
yi dam yab yum gang yin gyi :
snying po gsal dag sgra dang bcas :
rang grags rang bzhin 'dzin med bsgom :
rang gi dbugs ni phyir gtong tshe :
nyes pa'i dri ma ci mchis pa :
de dang lhan cig phyir thon pa :
yal zhing stong par bsgom pa 'o :
dbugs ni nang du rngub pa'i tshe :
rgyal ba rab 'byams byin rlabs dang :
yi dam zhi khro'i dngos grub dang :
mkha' 'gro chos skyong nus rtsal stobs :
snang zhing srid pa'i bcud rnams dang :
'byung ba lnga yi bcud bsdus te :
'od zer kha dog lnga ldan gyur :
rang gi sna bug nas zhugs te :
rtsa rnams mer khengs thim par dmigs :
yid kyi 'phro 'du ma lus kun :
ngo bo stong la rang bzhin med :
shar grol chos sku'i rol par blta :
khyad par dug lnga'i rtog pa kun :
ye shes lnga ru shes par bya :
gnad gsum de dang 'bral mi bya :
de ltar las byang gtang ba dang :
sgrub mchod la sogs gang yang rung :
spyi la gces pa'i gdams pa 'di :
shin tu zab phyir thugs kyi gter :
gsang bdag chen po'i skor la bstan :
'di nyid mi ldan sngags pa 'ga':
tshig tsam gyis ni lha bsgrub kyang :
byis pas 'ja' tshon ded dang mtshungs :
de phyir 'di la 'bad pa gces :
skal ldan can dang 'di 'phrad shog :
sa ma ya rgya rgya rgya :
zhes pa 'di ni khams kyi gter ston rol pa'i rdo rjes rang lo nyer bzhir sleb tshe gnas rdo rje cong phug gi brag nas khrom gter du spyan drangs pa'i shog dril gnyis pa las zhal bshus lags /
thams cad dge legs yongs kyi dpal rab shog //
/
