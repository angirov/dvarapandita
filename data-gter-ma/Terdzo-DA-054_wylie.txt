grub thob chen po'i thug tig las :
phrin las ye shes snying po bzhugs :
:
snang ba'i chos rnams ma lus kun :
bde chen dbyings su thim pa las :
zung 'jug grub pa'i 'khor los sgyur :
thang stong rgyal por nges pas 'dud :
kun brtags zad pa'i bum sku'i sbubs :
gzhan dbang rlung sems phyag byas pas :
yongs grub klong lnga'i mdzod khang nas :
zab mo'i snying tig dus 'dir dbye :
sa ma ya :
dben zhing nyams dga'i sa phyogs su :
'bab chu rtsi sman rgyas pa'i zhol :
bkra shis byin chags sgrub gnas der :
sku gsung thugs kyi rten rnams dang :
b+han+d+ha 'bru bcud kyis bkang bar :
a mri ta dang skye bdun sha :
sna tshogs sman gyis gtams byas te :
dar dmar kha bcad de yi steng :
shel dang me long mtshan ldan bsham :
de nas zab mo'i rnal 'byor gyi :
sngon 'gro'i dang po skyabs sems ni :
a :
rang rig thang stong rgyal po la :
'du 'bral med par skyabs su mchi :
'khor 'das rtog tshogs ma lus kun :
'od gsal chen por sems bskyed do :
lan gsum gnyis pa mtshams bcad ni :
a :
lha dang 'dre ru 'dzin pa'i sems :
gdod nas rang grol stong pa nyid :
gzung 'dzin bral ba'i dkyil 'khor 'dir :
skye 'gag med par mtshams bcad do :
dz+nyA na badzra aH
gsum pa dbyings rig byin 'beb ni :
a :
'od gsal dbu ma'i pho brang nas :
shes rig thang stong rgyal po la :
shar grol dus mnyam 'khor gyis bskor :
mnyam nyid ngang nas byin phob cig :
oM AHhU~M gu ru dz+nyA na badzra sa ma ya A be sha ya a A:
bzhi pa bde stong mchod pa brlab :
a :
kun rtog brgyad khri bzhi stong kun :
sa bcu'i dbyings su phyag byas pas :
'bar 'dzag bde stong mchod pa'i sprin :
dkyil 'khor dgyes pa'i rdzas su shar :
oM AHhU~M ma hA su kha sarba pU dza ho :
sa ma ya :
dngos gzhi yongs grub bskyed pa ni :
a :
chos can spros pa'i mtshan ma kun :
nyer zhi'i dbyings su thim pa las :
'od gsal zung 'jug sprul pa'i gar :
rig gdangs rdo rje lu gu rgyud :
'ja' zer thig les spras pa'i dbus :
sgron drug klong nas mtshan dpe'i sku :
zhal phyag spros pa phyir gsal gdangs :
'gyur med thang stong rgyal po ni :
bde stong dbu mar sbyor ba las :
dkar la dmar ba'i mdangs dang ldan :
sa bcu 'khor lor rdzogs pa las :
lcang lo'i zar bu'i thor tshugs brjid :
ye shes yon tan tshad med phyir :
ras dkar na bza' sle ber gsol :
sku gsum go 'phang brnyes pa'i brdar :
phyag g.yas rig stong rdo rje 'dzin :
rtog tshogs zad sar myos pa'i phyir :
phyag g.yon b+han+d+ha bdud rtsis bkang :
'chi med rig 'dzin brnyes pa las :
gzhon tshul mtshan dpe'i yon tan rdzogs :
don gnyis lhun grub stsol ba'i brdar :
chu skyes nyi zla'i dbus na bzhugs :
spyi bor rigs bdag 'od dpag med :
chos nyid ye nas 'gyur med ngang :
mgrin par longs sku spyan ras gzigs :
stong dang snying rje zung du 'jug :
thugs kar dbang chen khro bo'i rgyal :
gang 'dul sgyu mar rol pa'i gar :
'khor du ye shes lnga yi rtsal :
shes rab DA ki sde lnga dang :
rig 'dzin mkha' 'gro rgya mtsho'i tshogs :
srog rtsol rlung gi rgyu ba kun :
yang dag dbu mar rol pa las :
zung 'jug bde ba'i gar stabs bsgyur :
'bar 'dzag rdo rje'i glu dbyangs sgrog :
sku gsung thugs las 'od 'phros pas :
ye shes lha tshogs spyan drangs gyur :
gnyis pa spyan 'dren gdung dbyangs bcas :
a :
gdan gsum tshang ba'i dkyil 'khor nas :
snang stong bum pa'i dbang bskur phyir :
sgyu 'phrul drwa bar rol pa'i gar :
mtshan dpe'i ngang nas gshegs su gsol :
e waM mnyam sbyor dkyil 'khor nas :
gsal stong gsang ba'i dbang bskur phyir :
bde chen drwa bar rol pa'i gar :
sor rtog ngang nas gshegs su gsol :
rnam thar gsum ldan dkyil 'khor nas :
bde stong shes rab dbang bskur phyir :
ye shes drwa bar rol pa'i gar :
dga' bzhi'i ngang nas gshegs su gsol :
spros pa bral ba'i dkyil 'khor nas :
rig stong gnyug ma'i dbang bskur phyir :
'od gsal drwa bar rol pa'i gar :
blo bral ngang nas gshegs su gsol :
mngon sum rig pa'i dkyil 'khor nas :
tshor stong ngo bo'i dbang bskur phyir :
zung 'jug drwa bar rol pa'i gar :
snang bzhi'i ngang nas gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM gu ru dz+nyA na badzra sa ma ya dza dza :
gsum pa bzhugs su gsol ba ni :
a :
rdo rje phung po'i dkyil 'khor du :
rang byung gsang ba'i pho brang cher :
snang bzhi don gyi lha tshogs kun :
'du 'bral med par bzhugs su gsol :
badzra dz+nyA na sa ma ya dzaHhU~M baM ho :
bzhi pa gnyis med phyag 'tshal ni :
a :
rang las shar ba'i dkyil 'khor lhar :
gnyis su 'dzin pa rnam dag phyir :
zung 'jug ye shes chen po'i ngang :
rang zhal mjal ba'i phyag gis 'dud :
na mo na ma ho :
lnga pa phyi mchod 'bul ba ni :
a :
phyi nang snod bcud thams cad kun :
snang yang der 'dzin ma grub pa'i :
ye grol gdod ma'i mchod sprin 'bul :
bzhes nas don gnyis dngos grub stsol :
oM gu ru dz+nyA na badzra sa pa ri wA ra sarba pU dza ho :
drug pa nang mchod 'bul ba ni :
a :
tshogs drug snang ba'i rtog tshogs kun :
'od gsal dbu mar sbyar ba las :
byung ba'i gzugs sgra dri ro reg :
rnam kun mchog ldan chen por bzhes :
oM gu ru dz+nyA na badzra sa pa ri wA ra rU pa shab+da gan+d+he ra sa spar+she d+harma d+hA tu pU dza ho :
bdun pa gsang mchod 'bul ba ni :
a :
thabs shes gnyis med bde ba'i rgyun :
zung 'jug 'khor lor bskyil ba las :
sman gtor rak+ta byang chub sems :
sbyor sgrol chen po'i mchod pa 'bul :
ma hA su kha sarba pU dza ho :
brgyad pa yang gsang mchod pa ni :
a :
blo dang bral ba'i ye shes la :
blos byas gzung 'dzin rnam par dag :
rang bzhin 'od gsal bde gshegs snying :
ka dag gzhi snang mchod par 'bul :
ma hA dz+nyA na pU dza ho :
dgu pa rdo rje'i glu yis bstod :
a :
gdod nas 'khrul pa'i rtog tshogs kun :
snang sems zung 'jug klong du rol :
bde stong gnyis med rdo rje'i sku :
gzhi grol phyag rgya chen por bstod :
spros pa'i mtha' brgyad ma lus kun :
zab zhi spros bral ngang du thim :
'khor 'das chos kun rnam dag gsung :
'od gsal dbu ma chen por bstod :
sa lam rtog pa'i 'khor lo kun :
chos zad blo 'das dbyings su rol :
gzhi 'bras dbyer med ngo bo'i thugs :
blo bral rdzogs pa chen por bstod :
snang ba sgyu mar rol pa las :
'gro 'dul grub pa'i 'khor los sgyur :
stong nyid snying rje dbyer med pa'i :
thang stong rgyal por phyag 'tshal bstod :
bcu pa rdo rje'i bzlas pa ni :
a :
thugs kar 'chi med pad+ma 'byung :
rdo rje b+han+d+ha bsnams pa yi :
snying dbus dbu ma'i sbu gu ru :
gsang sngags 'bru gsum brtsegs mar bsgom :
oM AHhU~M:
nyi khri chig stong srog rtsol rlung :
yi ge gsum dang sbyar la bzla :
'gro 'ong dbu mar rol pa las :
phung po 'od kyi sku ru dengs :
gzung 'dzin 'khrul pa ci shar yang :
rig stong brjod med ngang du bzhag :
rtog tshogs rang sar grol ba las :
khyad chos drug ldan go 'phang 'grub :
sa ma ya :
thun mtshams kun tu gsol 'debs kyi :
bsnyen pa 'di la 'bad par bya :
oM AHhU~M badzra gu ru pad+ma dz+nyA na DA ki nI sarba sid+d+hi hU~M:
'bum phrag bcu bdun sus bzlas par :
grub thob chen pos rjes su 'dzin :
rig 'dzin mkha' 'gros byin gyis rlob :
lus snang ye shes sgyu mar grol :
thun mong lam rtags dpag tu med :
tshe 'di'i snang ba bral ma thag :
rnga yab dpal gyi ri bo ru :
mi 'gyur mngon par byang chub 'gyur :
rjes su mchod bstod dngos grub blang :
gtum mo sbar zhing bde stong sbyang :
khregs chod bsgom zhing thod rgal blta :
lam khyer gsum dang 'bral mi bya :
rgya rgya rgya :
rjes la tshogs kyi mchod pa ni :
thabs shes 'dod yon sna tshogs bsham :
a :
rdo rje phung po'i ka pA lar :
gdan gsum lha sku'i tshogs gtor bshams :
snang stong zung 'jug mchod sprin 'dis :
thang stong rgyal po'i thugs dam bskang :
sprul pa'i sku yi dngos grub stsol :
'gro 'ong rlung gi ka pA lar :
kha sbyor rdo rje'i tshogs gtor bshams :
gsal stong zung 'jug mchod sprin 'dis :
thang stong rgyal po'i thugs dam bskang :
longs spyod rdzogs sku'i dngos grub stsol :
rtsa gsum 'khor lo'i ka pA lar :
'bar 'dzag dga' bzhi'i tshogs gtor bshams :
bde stong zung 'jug mchod sprin 'dis :
thang stong rgyal po'i thugs dam bskang :
chos kyi sku yi dngos grub stsol :
chos nyid gnyug ma'i ka pA lar :
blo bral ngang bzhag tshogs gtor bshams :
shar grol dus mnyam mchod sprin 'dis :
thang stong rgyal po'i thugs dam bskang :
mngon par byang chub dngos grub stsol :
sgron ma drug gi ka pA lar :
'od gsal snang bzhi'i tshogs gtor bshams :
dbyings rig dbyer med mchod sprin 'dis :
thang stong rgyal po'i thugs dam bskang :
mi 'gyur rdo rje'i dngos grub stsol :
gzung ba rnam dag ka pA lar :
'dzin pa rang grol tshogs gtor bshams :
'dod yon sna tshogs mchod sprin 'dis :
thang stong rgyal po'i thugs dam bskang :
mchog dang thun mong dngos grub stsol :
oM AHhU~M gu ru dz+nyA na badzra DA ki nI ga Na tsakra pU dza ho :
yi ge brgya pa brjod :
gnyis pa gzung 'dzin lhag ma ni :
a :
snang sems dngos 'dzin lhag ma 'di :
khregs chod ka dag klong du 'bul :
rang bzhin yid byed bral ba'i ngang :
gnyis 'dzin 'khrul pa zad par mdzod :
rtsa rlung thig le'i lhag ma 'di :
'od gsal dbu ma'i klong du 'bul :
thabs shes mtshan dpe'i skur smin nas :
bde stong rtog pa bral bar mdzod :
phyi nang 'byung ba'i lhag ma 'di :
chos zad blo 'das klong du 'bul :
rags lus 'od skur dag nas kyang :
'khor 'das rang sar grol bar mdzod :
longs spyod bza' btung tshogs lhag 'di :
dkyil 'khor skyong ma'i tshogs la 'bul :
sa lam bar chad bsgral nas kyang :
skye 'chi bral ba'i phrin las mdzod :
ga Na tsakra u ts+tshiSh+Ta ba liM ta khA hi :
gsum pa thugs dam bskul ba ni :
aH
spros bral ka dag dkyil 'khor nas :
chos sku'i bla ma'i thugs dam bskul :
dag pa gnyis ldan chen po'i klong :
rtog tshogs zad pa'i phrin las mdzod :
bde stong zung 'jug dkyil 'khor nas :
longs sku'i bla ma'i thugs dam bskul :
kha sbyor yan lag bdun gyi klong :
gzung 'dzin dag pa'i phrin las mdzod :
'gro 'dul rdo rje'i dkyil 'khor nas :
sprul sku'i bla ma'i thugs dam bskul :
gang 'dul sgyu 'phrul rol pa'i klong :
don gnyis lhun grub phrin las mdzod :
sku gsum dbyer med dkyil 'khor nas :
grub thob chen po'i thugs dam bskul :
mtha' la mi gnas dbu ma'i don :
mngon sum gnad la 'beb par mdzod :
oM AHhU~M gu ru dz+nyA na badzra sa ma ya a :
bzhi pa chad tho bsgrag pa ni :
a :
dus gsum rnam dag bde ba che :
rang rig gdod ma'i dkyil 'khor du :
'chi med grub pa'i he ru kas :
rtog tshogs 'khrul pa dbang sdud tshe :
snang stong dregs pa'i tshogs rnams kyis :
rang shar chen por khas blangs bzhin :
sems byung gtor ma 'di bzhes la :
yid byed dgra bgegs dbyings su sgrol :
sarba d+harma pA la sa ma ya hrIM hrIM pheM pheM ba liM ta b+hUny+dza ho :
lnga pa brtan ma skyong ba ni :
a :
dus sbyor bcu gnyis gnas dag pa'i :
'jig rten brtan ma'i snang cha kun :
lugs 'byung gtor ma 'di longs la :
lugs ldog rang ngor grol bar mdzod :
ma ma hrIM hrIM ba liM ta khA hi :
drug pa mnan pa bya ba ni :
a :
rnam kun mchog ldan chos sku'i klong :
'khor 'das spang blang 'byung po mnan :
re dogs gnyis 'dzin ma zad bar :
nam yang ldang bar ma byed cig :
d+harma d+hA tu satwaM b+ha ya nan :
bdun pa dngos grub blang ba ni :
a :
don dam chos nyid stong pa'i rtsal :
'ja' zer thig le'i gzhal yas su :
zung 'jug grub pa'i he ru ka :
'gyur med thang stong rgyal por shar :
rdo rje gsum gyi dkyil 'khor nas :
rnam kun mchog ldan ye shes che :
bde chen sku gsung thugs kyi dbyings :
mnyam par sbyor ba'i dngos grub stsol :
oM AHhU~M badzra gu ru pad+ma dz+nyA na DA ki nI sarba sid+d+hi hU~M:
dz+nyA na sid+d+hi pha la ho :
brgyad pa bshags pa bya ba ni :
a :
gdod nas ma skyes chos kyi sku :
yongs grub bde gshegs snying po la :
gzung 'dzin 'khrul pas bcings pa'i sgrib :
blo bral gnyug ma'i ngang du bshags :
sa ma ya a a a :
dgu pa bsngo smon bya ba ni :
a :
bde stong zung 'jug dkyil 'khor du :
'khor gsum rnam dag dge ba'i 'bras :
srid zhir mi gnas chos sku'i dbyings :
rdo rje snying po'i klong du bsngo :
a :
'khrul par spyod pa'i 'gro ba kun :
rang rig thang stong rgyal po'i zhal :
'du 'bral med par mthong gyur te :
gdod ma'i dbyings su grol bar shog :
bcu pa mtha' gnyis bsal ba ni :
a :
rig rtsal las byung dkyil 'khor lha :
nang gsal chen po'i dbyings su thim :
slar yang phyir gsal sprul pa'i gar :
gang 'dul 'gro ba'i don la spyod :
oM AHhU~M:
bcu gcig shis pa brjod pa ni :
a :
mtshan dpe'i dpal 'bar rjes chags sku :
gdan gsum yongs rdzogs ngo bo nyid :
sgyu 'phrul drwa bar rol pa'i gar :
sprul pa'i sku yi bkra shis shog :
grags stong rang grol drug cu'i dbyangs :
sgra tshig las 'das zab don mdzod :
zhu bde stong pa nyid kyi dngos :
longs spyod rdzogs sku'i bkra shis shog :
rtsa gsum 'khor lo lnga yi sbubs :
yas babs mas brtan bdud rtsi'i ros :
dga' bzhi'i ye shes mngon gyur pa'i :
chos kyi sku yi bkra shis shog :
yod med rtag chad las 'das pa :
bsam gyis mi khyab gnyug ma'i ngang :
blo dang bral ba'i de nyid don :
rang rig zang thal bkra shis shog :
snang ba bzhi yi chos nyid klong :
dbyings rig dbyer med bskyal ba yis :
gzung 'dzin rtog pa rang sar grol :
chos zad blo 'das bkra shis shog :
ces brjod gnad gsum bstun nas su :
'od gsal sbubs 'jug ngang du bzhag :
sa ma ya :
e ma zab lam gsang ba'i bcud :
'od gsal drwa ba'i sgrub pa 'di :
snying dbus gzhon nu bum sku nas :
rang byung gsal ba'i brda' ris shar :
grub pa'i dbang phyug thang stong pas :
byin rlabs nye brgyud mngon sum bstsal :
gdams ngag rjes su bstan pa las :
dag pa'i snang bar 'byams klas tshe :
'od gsal sprul pa'i rdo rje yis :
tshig don gab sbas med par bkod :
las can rjes 'jug ma lus kun :
rang rig klong du byang chub shog :
rgya rgya rgya :
brda thim :
zhes pa'ang rje grub thob chen po'i gsang ba gsum gyi byin rlabs dngos su thob pa la brten nas 'od gsal sprul pa'i rdo rjes rang lo bco lnga pa rab yid shing pho rta'i lo'i ston zla 'bring po'i tshes bco lngar yi ger bkod cing rang nyams su blangs te /
phyis rang lo zhe bdun par gnas dus kyi rten 'brel phun sum tshogs pa la brten nas 'chi med grub pa'i gnas mchog bkra shis zla gam dbang gi phug par /
'jam mgon grub pa'i dpa' bo blo gros mtha' yas pa'i sde /
sprul pa'i gter ston chen po mchog gyur zhabs /
sdom brtson sde snod 'dzin pa'i khyu mchog thub bstan rgyal mtshan dpal bzang po sogs la smin grol tshang sprugs su phul ba dge legs mchog tu gyur cig //
/
