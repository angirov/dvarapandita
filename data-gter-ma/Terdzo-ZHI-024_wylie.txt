@#//
dbyug gu lha mo mched gsum gyi sgrub thabs che chung dang /
bsang mchod /
mchod thabs /
bstod pa /
bskul /
rtsa gzhung gtor chog
/chu gtor /
zin bris bcas bzhugs so //
dbyug gu lha mo mched gsum gyi sgrub thabs yid bzhin nor bu dngos grub dgos 'dod kun 'byung bzhugs so //
rdo rje 'chang dbang bla ma'i zhabs pad la //
rnam kun dad pas phyag bgyi spyi bor mchod //
dam chos bsgrub la dngos grub ster ba'i lha //
dbyug gu mkha' 'gro gsum gyi sgrub pa bstan //
de la thog mar bcas bsham ni /
grib dang mi gtsang bas ma gos shing bkra shis pa'i sa /
dme sdig can dang khyi bud med sogs rgyu ba ma yin pa dben pa'i gnas su rin po che'i za ma tog gam /
shing gi sgrom bu gru bzhi par sa sna chu sna sogs kyis byug
/maN+Dal pad+ma 'dab brgyad kyi lte bar 'bru'i tshom bu gsum bkod par ro ras sam shing shun la lha bzo mkhas pas lha mo gsum gyi sku mngon rtogs dang mtshungs pa'i skya ris btab la thugs ka'am /
sku rgyab tu mtshal dang g+hi haM sin+d+hu ra gur gum tsan+dan dmar po pad+ma rak+ta /
ma rnyed na na chung gzhon nu ma mda' ma phog pa'i rak+tas srog sngags 'dod gsol dang bcas pa bri /
tshon la yang rdzas bsres shing tshon sbyang spyan dbye rab gnas bskyed bstims byas la gzhug
/sku yi mdun du man ngag las byung ba ltar gyi bla rdo srog 'khor 'dzom na bzhag
/shar drang por rin po che'i snod du gtor ma zlum po dkar byugs rgyan gyis mdzes pa dang /
kha zas 'bru rigs shing tog sha chang sogs bza' bca' dang btung ba'i rigs mang du bshams shing /
mthar nyer spyod bdun dang 'dod yon spyan gzigs sogs kyis bskor /
dang po zhe thag pa nas bla ma dkon mchog gsum la skyabs 'gro dang tshad med pa bzhi bsgom la /
sems can thams cad kyi don du sangs rgyas kyi go 'phang 'thob par bya /
de sgrub pa'i mthun rkyen dang 'gro ba mtha' yas pa'i dbul phongs kyi sdug bsngal bsal ba'i ched du dbyug gu ma gsum gyi bsgom bzlas la 'jug par bya /
bsam pa'i ngang nas lha'i rnal 'byor la gnas pas bgegs gtor bsngo /
srung 'khor bsgom /
gu gul bdug
/khrus chab 'thor /
oM a mr-ite hU~M phaT/
oM swa b+hA bas sbyang /
stong pa'i ngang las b+h+rU~M las rin po che'i snod yangs shing rgya che ba rnams kyi nang du mchod pa'i yo byad bsam gyis mi khyab pa 'dod pa'i yon tan lnga dang ldan pa rgya cher 'phro zhing zag pa med pa'i gter dang ldan par gyur /
oM AHhU~M/
lan gsum gyis byin brlabs /
rang mdun rin chen las grub gzhal yas dbus //
many+dzu shI ka'i me tog kha bye ba'i //
ze'u 'bru zla ba'i dkyil 'khor rgyas pa'i steng //
dngos grub gter 'byin dbyug gu lha mo gsum //
dmar ljang mthing ba'i mdog can sgeg pa'i gzugs //
zhal gcig phyag gnyis g.yas na rin po che'i //
rab mdzes bum pa nor bus gang ba dang //
g.yon pas rin chen 'bar ba sangs rgyas la //
mchod cing 'gro la dgos 'dod stsol ba 'dzin //
'dzum pa'i bzhin ras yid 'ong blta na sdug
/dar dkar stod g.yogs dbang po'i gzhu 'dra ba'i //
sna tshogs dar gyi smad dkris dbu rgyan dang //
rin chen rgyan spras zhabs gnyis bzhengs stabs gar //
mngon sum lhang nger skad cig gsal bar gyur /

/rang gi thugs ka'i 'od zer lcags kyu dang //
mdun bskyed lha yi gnas gsum 'od zer gyis //
rgya gar yul gyi lho nub dur khrod dang //
rang bzhin gar bzhugs gnas nas ye shes pa //
spyan drangs dam tshig ye shes dbyer med gyur //
hrIH
ye shes dbyings las gang 'dul 'jig rten tshul //
sgrub la dngos grub ster ba'i thugs dam can //
glog ltar myur ba'i phrin las dbang mdzad lha //
kun 'khyil mched gsum 'dir gshegs gdan la bzhugs //
dngos 'byor yid sprul nyer spyod 'dod yon lnga //
bkra shis rtags brgyad rgyal srid rin chen bdun //
lha klu mi yi longs spyod mchod pa'i sprin //
phyi nang gsang ba'i dgyes mchod ji snyed pa //
nor ster lha mo gsum la 'bul bar bgyi //
thugs dam bskang la dbu 'phang ngo so bstod //
sngon tshe rgyal ba'i spyan sngar khas blangs ltar //
dam chos sgrub la dngos grub gang 'dod sbyin //
rtags dang mtshan ma bzang po myur du ston //
rnal 'byor bcol ba'i phrin las 'grub par mdzod /

/rang gi thugs ka'i 'od zer gyis lha mo gsum gyi thugs rgyud bskul bas ji ltar bsgo ba'i phrin las bsgrub par bsam la sngags bzla zhing /
slar yang 'od zer gyis thugs rgyud bskul zhing sngon gyi dam tshig dran nas /
thugs ka nas lha mo lcags kyu thogs pa rang 'dra ba'am dmar mo'i tshogs 'phros nas 'jig rten khams kyi pho rigs rnams kyi snying dkar nag mtshams dang /
mo rigs rnams kyi pad+ma'i ze'u 'bru nas lcags kyus btab ste de dag gi kha rje dbang thang bla yid sems gsum zas nor gos gsum /
gzhan yang lha klu mi yi longs spyod tshe nor chos gsum srid dang phywa g.yang sa bcud bsod nams stobs shugs dpal 'byor thams cad bkug nas /
rang dang gnas khang la thim pas gnas khang rin po che'i gter gyis phyur bur gang bar bsam pa'am /
lha mo gsum la thim pas lha mo gsum las dngos grub gang 'dod char du bab cing gnas khang phyur bur gang bar bsam la /
tad+ya thA/
oM tshom me le du kha hU~M phaT swA hA/
gtso cher bzla zhing /
mkha' 'gro dmar mo'i sngags /
oM i ling ki pi ling ki ki ling ki swA hA/
mkha' 'gro ljang gu'i sngags /
oM a na le kun d+ha le gr-ih+Na pi Na Da pi shA tsi na ye swA hA/
mkha' 'gro sngon mo'i sngags /
oM na ma shu tra mu tri ma hA pi shA tsi na ye swA hA/
zhes pa'i sngags gsum po ci nus bzlas pas rung la /
bsnyen pa'i skabs su sngags gsum po lhan cig zhag nyer gcig gam /
yang na sngags gsum po so sor zhag bdun re bzla bar bya'o //
de ltar zhag nyer gcig bsnyen pa rab kyi tshad /
'bring zhag brgyad /
tha na zhag gsum gyis chog par bshad /
thun mtshams su gtor ma chang gis sbyar ba /
b+h+rU~M las byung ba'i rin po che'i snod yangs shing rgya che ba'i nang du gtor ma kha dog dri ro nus pa phun sum tshogs pa bdud rtsi'i rgya mtsho chen por gyur /
oM AHhU~M/
lha mo gsum gyi ljags 'od kyi sbu gus gtor ma'i rgyun drangs te gsol bar gyur /
oM i ling ki
/pi ling ki
/ki ling ki
/a na le kun d+ha le /
gr-ih+Na pi Na Da pi shA tsi na ye /
na ma shu kra mu tri ma hA pi shA tsi na ye i daM ba liM ta kha kha khA hi khA hi /
lan gsum mam bdun gyis phul zhing gyer gyis bsngo ba dang bstod cing phrin las bcol ba ni /
dur khrod nags tshal shing drung chen po ru //
lhag par gnas pa'i sha za mkha' 'gro gsum //
sgyu ma'i skur ston phrin las sgrub pa'i lha //
sna tshogs mdzad pa yid bzhin nor 'dra zhing //
dpag bsam shing ltar dgos 'dod re ba skong //
mi zad gter gyi bum bzang mdzod 'dzin pa //
dgos 'dod mchog sbyin ma la phyag 'tshal bstod //
sha za mkha' 'gro mched gsum gyis //
gtor ma bzhes la bdag gzhan kun //
byang chub bsgrub pa'i grogs gyis la //
sbyin dang bsod nams tshogs kyi rdzas //
'grub pa'i mthun rkyen dngos grub stsol //
ma g.yel mkha' 'gro myur mgyogs can //
sngon gyi dam bca' rjes dgongs la //
mgo nag mi yi snying lag sgul //
rnam shes khug la dbang du sdus /
khams gsum srid gsum nor dang rdzas //
longs spyod 'dod dgu'i char rgyun phob //
yid la gang bsam dngos grub stsol //
bcol pa'i phrin las 'grub par mdzod //
thun gnyis pa'i skabs su gtor ma changs bu gsum gyis gso /
chang gis sbyar te 'bul bar bya'o //
bzod gsol bdag bskyed bsdu rim 'od gsal bsgom pa sogs bya /
!
de lta bu thun gsum bskyed pa'i bsnyen pa'i rtags ni /
bud med bzang mos zas gos ster ba dang gsang tshig smra ba dang /
phyag dang bkur sti byed pa dga' ba'i rnam 'gyur dang /
dkar gsum ster ba /
rin po che'i gter rnyed pa /
nor rdzas kyi khal bkal ba'i dud 'gro tshur byung ba dang /
shing thog dang rtswa sngon shing dang yung dang lo thog 'bru'i tshal sogs rmis na 'grub pa'i rtags dang /
dngos su yang 'du ba bzang po 'byung bar 'gyur ro //
ngan pa'i rtags ni bud med 'thab pa dang nor 'phrog pa khros pa rmis na thun mtshams su yig brgya man ngag ltar bzla /
mi chun pa'i rtags byung na yi dam gyi bsgom bzlas bskyed rim nga rgyal gyis gcun /
sprang mor byung na gtor ma zas phud rgya cher gtang /
bud med kha shwa ma ljags ston pa byung na sgrub pa'i rtags gzhan la gsang /
yang na sngags lhag chad byung bar go dgos /
b+ha ga ston na 'khu ba'i rtags /
yugs sa byung na bar chad 'byung bas rim gro la 'bungs /
gzhan yang rig pas 'phrul shes par bya'o //
de ltar bsnyen tshad rab 'bring tha gsum sngon du song nas /
!
dbang gi las sbyor tsakra bsgrub pa ni /
gud du sbas pa ltar tsakra bri ste de yang rigs gnyis kyi gang rung zhig bri grub nas rang mdun gzhi khod snyoms pa dar dmar gyis bklubs par tsakra bkod /
skyabs sems sngon 'gro bgegs bskrad nas gzung gtor 'bul bcas rdzogs par btang /
oM aM pa kaM pa zhi pa a /
oM ma se la dum pa zhi swA hA/
zhes pa'i sngags 'di thun re la brgya stong la sogs bzla zhing /
yang dril nyi ma gsum la khri phrag gcig rdzogs par bzla gsungs shing /
sngags bzla ba la rang gi mdun gyi tsakra la ha yang btab /
dmigs yul tsakra la 'gugs gzhug gzir gsum bya bar bshad pas bsgrub bya spyi dang bye brag nor rdzas rnams rang rang gi yid gzugs dang rdzas de yi rnam pa 'khor lo la yang yang bstim /
khyad par mdun gyi lha mo rang gi thugs ka'i 'od kyis bskul bas rang 'dra lcags kyu thogs pa gong ltar 'phros nas bsgrub bya bkug bstim nan tan bya /
dmigs yul dang nor longs spyod gang 'dod phrin las bcol /
yid kyis mos 'dun yang yang bya /
de ltar bsgrub zin nas tsakra dar dmar gyis gtums la rang gi gong ba g.yas pa'i nang mi mthong bar byas la btsem te bcang /
de ltar byas pas dmigs bya che phra gang yin yang dbang du 'du nas sbyin bdag tu 'gyur /   tsakra cha mang po dus gcig sgrub na gos so so'i gong ba'i nang re re btsem pa'o //
yang gos rnying pa 'dor na tsakra gos gsar pa la spo bar rung /
gal te dbang du ma 'dus na tsakra gong ltar bris la rab zhag gsum sngags khri phrag bzla ba'am /
de ltar ma grub tshe brgya stong tsam gyis sngags bgrang ste dril la la chas gtum ste dmigs yul gyi them 'og sba /
de ltar ma grub na rang gi them 'og sba /
mchod gnas dbang sdud yin na sgo yi ya them la sbas /
de lta bus bsgrub bya dmigs yul dbang du mi 'dus mi srid pas yid gnyis mi byed pa gal che /
dam tshig tu chag med nyams su len pa dang /
sgrub pa'i rtags dang yo byad gzhan la gsang ba /
rang gi zas phud gzhan la mi ster ba /
yi dwags chu sbyin dang zas za khar su ru pa'i gtor ma gtang /
nyams grib mkhon la 'dzem zhing gnod sems spang /
grib can dang dam nyams la mi 'grogs /
byi ba la mi 'tshe /
zas nor longs spyod ci byung yang chags sems sger mnog ser sna bdag 'dzin mi byed par /
dkon mchog mchod pa mkha' 'gro'i dus gtor sbyin pa gtang ba /
dge 'dun dang gtsug lag dus mchod sogs kyi cha rkyen dang /
de'i ras ma gang byung gis rang gi sgrub rdzas chos brgyags kyi thebs bya zhing /
logs 'tsho skyur 'gong rgyab ser dang bu tsha pho mo tshun mi'i lto gos 'tsho chas su ma song ba gal che /
sgrub pa grol kha lha gsum bris sku la bstim /
dge ba bsngo /
bkra shis brjod pa spyi ltar ram /
brtan bzhugs lta bu yin na /
ar+g+haM nas shab+da'i bar gyis mchod /
bstod par 'os pa thams cad la //
sogs kyis bstod /
ma 'byor pa dang sogs shwa lo ka dang /
yig brgya dbyangs gsal bcas /
'dir ni gzugs dang lhan cig tu //
ji srid brtan par bzhugs nas kyang //
'dod pa'i don rnams stsol ba dang //
bkra shis dge legs 'phel bar mdzod //
oM su pra tiSh+Tha badzra ye swA hA/
rgyun gyi rnal 'byor changs bu la brten nas bsgrub pa dang /
nub mo'i char mkha' 'gro 'du ba'i dus srod la man ngag gi sngags bgrang ba dang /
khyad par gyi las tshogs tsakra kha bsgyur gyi rim pa rnams ni gdams pa mi 'chal ba'i phyir gud du gsal ba 'o //
zhes rje gong ma rin po che kun mkhyen chags med zhabs kyis nor lha spyi gtor rgyab chos chig brgyud sogs dang 'ga' zhig nas zhib tu gsal bar bstan pa dang /
sa skya'i gser chos kyi gdams pa /
bka' gdams las brgyud pa sogs mi 'dra ba'i khyad chos kyi man ngag mang po mthong zhing /
de dag gi don bsdus shin tu zab pa gnad tshang ba 'di bsgrig par rung ba'i gnang ba yang yang zhus te /
phyag dang maN+Dal mchod pa sogs brgya rtsa phul zhing gsol ba btab nas /
karma bstan 'dzin phrin las kyis lcags phag zla tshes bzang por bris pa dge legs 'phel //
'di ni yid bzhin gyi nor bu rin po che dang mnyam zhing dgos 'dod lhun grub 'bad med 'byung bar gdon mi za zhing shin tu gsang ba gal che ///
/

@#//
yid bzhin nor bu dbang gi lha mo'i sgrub thabs dngos grub gter 'byung zab 'dril gnad tshang khyer bde ba bzhugs so //
bka' drin mnyam med bla ma'i zhabs pad la //
gus pas phyag 'tshal dngos grub sbyin mdzad lha //
dbyug gu ma gsum sgrub thabs khyer bde bri //
bla ma lha dang mkha' 'gros gnang ba stsol //
sgrub pa'i rten ji ltar 'os pa'i tshogs bsham /
mchod gtor dang mthun rdzas sogs bsham /
bla ma dkon mchog gsum la skyabs su mchi //
'gro ba'i don du gsang ba'i bdag po bsgrub //
a /
chos rnams smra bsam brjod bral stong pa nyid //
rang sems hU~M yig sngon po'i 'od zer gyis //
gnam sa gser dang gnam lcags ral gri'i gur //
de phyir rdo rje'i rwa gur me ri 'bar //
de dbus pad nyir hU~M yig yongs gyur las //
rang nyid 'byung 'dul mthing nag khros pa'i nyams //
rtsa phyag thugs kar 'byung 'dul phyag rgya dang //
'og gnyis rdo rje sdigs mdzub bgegs la gzir //
zhabs gnyis 'dor thabs me dpung dbus na bzhugs //
gnas gsum 'bru gsum 'od kyis ye shes pa //
dbang lha dang bcas spyan drangs dbang bskur nas //
dbang rtags mi bskyod pa yis dbu brgyan gyur //
thugs kar nyi steng hU~M la sngags kyis bskor //
'od zer spro bsdus las rnams myur 'grub gyur //
hU~M badzra phaT/
ar+g+haM sogs /
lcang lo can gyi gnas mchog dam pa na //
gsang sngags rig sngags kun gyi bdag po ste //
log 'dren bgegs kyi tshogs rnams 'joms mdzad pa'i //
gsang bdag rdo rje 'dzin la phyag 'tshal bstod //
ces bstod pas bstod /
oM a mr-i te hU~M phaT/
oM swa b+hA ba sogs bsang sbyang /
stong pa'i ngang las b+h+rU~M las rin po che'i snod du mchod pa'i yo byad rnams bsam gyis mi khyab pa 'dod yon lnga yi gter dang ldan par gyur /
oM AHhU~M/
lan gsum /
mdun du rin chen las grub khang bzang dbus //
chu skyes 'dab steng ze'u 'brur zla gdan la //
zas gos nor gyi lha mo dmar ljang mthing //
na chung gzhon nu'i tshul 'chang sgeg pa'i gzugs //
gsum ka bzhengs stabs dar dkar stod g.yogs dang //
sna tshogs dar gyi smad dkris rgyan gyis spras //
phyag na bum bzang rin chen 'bar ba bsnams //
gnas gsum oM AHhU~M dang thugs srog las //
'od 'phros rgya gar lho nub dur khrod dang //
o rgyan yul sogs rang bzhin gar bzhugs nas //
spyan drangs dam tshig ye shes dbyer med gyur //
hrIH
ye shes dbyings las gang 'dul 'jig rten tshul //
sgrub la dngos grub ster ba'i thugs dam can //
ma khyod mchod pa'i gnas 'dir spyan 'dren gshegs //
rin chen khri dang pad zla'i gdan la bzhugs //
nyer spyod bdun dang 'dod yon rnam pa lnga //
bkra shis rdzas rtags brgyad dang rin chen bdun //
lha klu mi yi longs spyod mchod pa'i sprin //
phyi nang gsang ba bskang rten bsgrub pa'i rdzas //
ma tshang med pa'i dgyes mchod 'dod rgu'i gter //
dngos su 'byor dang yid kyis rnam sprul te //
nor bdag lha mo gsum la dbul bar bgyi //
gsol lo mchod do thugs dam gnyan po bskang //
bdag cag bag med dbang gyur nyes tshogs dang //
lha sngags srog 'khor man ngag gzhan la spel //
gsang ba bsgrags dang dam tshig nyams chag bshags /
khyed ni myur mgyogs phrin las glog lta bus //
srid gsum dbang du sgyur ba'i 'phrul mo che //
sngon tshe rgyal ba'i spyan sngar khas blangs ltar //
dam chos sgrub pa'i cha rkyen yo byad spel //
rtag tu longs spyod 'byor pas phyug pa dang //
sbyin pa'i phar phyin rdzogs pa'i dngos grub stsol //
tad+ya thA/
oM tshom me le du kha hU~M phaT swA hA/
zhes spyi dril du bzla ba dang /
oM i ling ki pi ling ki ki ling ki swA hA/
oM a na le kun d+ha le gr-ih+Na pi Na Da pi shA tsi na ye swA hA/
oM na mo shu tra mu tri ma hA pi shA tsi na ye swA hA/
zhes gud sbas tsakra'i skabs mthong ba brgyud pa ltar byas la /
oM aM pa kaM pa zhi pa a /
oM ma se la dum pa zhi swA hA/
khri phrag bzla bar bshad pa'o //
tsakra nor bu sna tshogs mdog gi skabs /
tad+ya thA/
oM tsa me u me ni du kha then swA hA/
zhes bzla ba sogs ji ltar 'os pa bya /
thun mtshams gtor ma chang gis sbyang la /
b+h+rU~M las byung ba'i rin po che'i snod du khaM 'od du zhu ba las gtor ma kha dog dri ro nus pa phun sum tshogs pa mang zhing rgya che ba zad mi shes par gyur /
oM AHhU~M/
lan gsum /
lha mo gsum gyi ljags 'od kyi sbu gus gtor ma'i bcud gsol bar gyur /
sngags gsum gcig sbrel mthar /
cang te'u rdung zhing sbyar spos btul ba dang bcas /
dur khrod nags tshal shing drung chen po ru //
lhag par gnas bcas sha za mkha' 'gro gsum //
sgyu ma'i sku ston phrin las mdzad pa'i lha //
sna tshogs mdzad pa yid bzhin nor 'dra zhing //
dpag bsam shing ltar dgos 'dod re ba skong //
mi zad gter gyi bum bzang mdzod 'dzin pa //
dgos 'dod mchog sbyin ma la phyag 'tshal bstod //
sha za mkha' 'gro mched gsum gyis //
gtor ma bzhes la bdag gzhan kun //
byang chub bsgrub pa'i grogs kyi phyir //
sbyin dang bsod nams tshogs kyi rdzas //
'grub pa'i mthun rkyen dngos grub stsol //
lha klu mi yi rgyal po dang //
'gro ba mi yi rnam shes khug
/mi snying sgul la mi 'gram chogs //
dbang du sdus la zil gyis non //
zas nor longs spyod rin chen rigs //
ja dar rkang bzhi rta phyugs dang //
go mtshon mchod cha rten gsum sogs //
mkho ba'i yo byad myur du spel //
'bru dang shing thog bza' bca'i tshogs //
bdud rtsi su ra a mr-i ta //
btung bar 'os pa la sogs pa /
kha zas zhim dgu'i dngos grub stsol //
'jig rten khams na dbang che ba //
dregs ldan rgyal po sa yi bdag
/mkhas grub skyes chen la sogs pa //
dbang btsan rtsal drag yon tan ldan //
stobs dang snyan grags gdul bya can //
'khor 'bangs phrin las can gyi tshogs //
ma thogs dbang sdus zil non la //
stobs 'byor mnga' thang bdag la byin //
mdor na ci ltar 'dod pa yi //
phrin las mtha' dag khyod kyis sgrubs //
mthu rtsal ci 'dug da blta 'o //
rtags dang mtshan ma myur du ston //
bcol pa'i las 'di ma g.yel cig
/gtor ma 'bul phrin las bcol nas gang 'dod dngos grub stsol bar the tshom med do //
brtan bzhugs dgos na /
'dir ni gzugs dang lhan cig tu //
ji srid bar du brtan par bzhugs //
gang 'dod dngos grub stsol ba dang //
bkra shis bde legs phun tshogs mdzod //
oM su pra tiSh+Tha badzra ye swA hA/
zhes rang gis byas pa'i sgrub thabs sogs kyi yig cha gzhan du lus shing skabs thog mi dbang chen po zung gi bzhed pa skong ba'i don 'ga' zhig la mkho bas yig cha'i don tshang 'di gnang ba zhus te /
maN+Dal phul /
gsol ba btab nas chu phag zla ba bcu pa'i tshes bcu la bris pa rten 'brel bzang bar sems so //
bkra shis bde legs phun sum tshogs par shin tu gsang ba mkha' 'gro'i snying khrag sa ma ya rgya rgya rgya /
kha thaM/
gu h+ya ///
/

@#//
lha mo gsum gyi bsang mchod mdor bsdus bzhugs so //
na mo badzra pA Ni ye /
'dir dbyug gu lha mo mched gsum la bsang gi mchod pa 'bul bar spro na /
phye mar 'bru sman ja chang 'o zho'i phud gtsang mar bshams /
bzang shing sna tshogs kyi dud sprin gtul /
mchod pa byas la /
rang nyid lha'i rnal 'byor la gnas pas /
kye /
mkha' spyod dag pa o rgyan mkha' 'gro'i yul /
khyad par rgya gar lho nub dur khrod dang //
rang bzhin gar bzhugs gnas mchog dam pa nas //
dbang gi lha mo kun 'khyil mched gsum po //
dad dang dam tshig dbang gis spyan 'dren na //
ma thogs mchod pa'i slad du gnas 'dir gshegs //
rin chen khri dang pad zla'i gdan la bzhugs //
dngos su 'byor dang yid sprul mchod pa'i sprin //
nyer spyod 'dod yon bkra shis rdzas rtags brgyad //
ri rab gling bzhi lha klu mi rnams kyi //
longs spyod phyi nang gsang ba'i mchod pa 'bul //
bzang shing sman spos phye mar 'bru sna dang //
ja chang 'o zho dar zab la sogs pa //
dag byed zhugs sbar bsang gi dri bsung gis //
nam mkha' sa gzhi bar snang rgyas par 'gengs //
kun 'khyil lha mo mched gsum 'khor bcas la //
gsol lo mchod do bsang ngo nyams chag bskang /
khyod ni dbang gi lha mo myur mgyogs can //
srid gsum 'gugs byed ma mo chen mo ste //
gnad nas bskul lo dam bcas ma g.yel bar //
zas gos nor dang longs spyod 'dod dgu'i tshogs //
ma thogs dbang sdus gnas 'dir ri ltar spungs //
mtsho ltar skyil la char bzhin 'beb par mdzod //
lha klu mi yi rgyal blon 'bangs 'khor g.yog
/bla khug yid sgyur sems nyid dbang du sdus //
dam pa chos kyi snod du 'gyur ba dang //
bkra shis bde skyid longs spyod phun sum tshogs //
don gnyis lhun gyis grub par mdzad du gsol //
zhes lcags yos zla ba dang po'i tshes gcig tho rangs nyams kyi snang bar shar bzhin /
pad+ma 'chi med grub pa'i dbang pos bris pa dge //
/

@#//
yid bzhin nor bu dbang gi lha mo mched gsum gyi mchod thabs dbang gi lcags kyu bzhugs so //
na mo badzra pA Ni ye /
gsang bdag mchog la gus btud nas //
lha mo mched gsum mchod pa'i thabs //
mdor bsdus don 'dril 'dir bkod na //
bla ma mkha' 'gros gnang ba stsol //
yid bzhin nor bu dbang gi lha mo la do gal gyis dngos grub khyad par can zhu ba dang /
yang na snga bcol gyi las grub pa'i gtang rag gam /
sgrub pa chen po'i las sbyor mjug mchod gsol bskang bshags brgya rtsa byed thabs ni /
rin po che'i snod du gtor ma bzang po gsar du bsham /
kha zas sna tshogs dkar mngar gyi bza' bca' ri ltar spungs /
'bru bcud gser g.yu'i phye ma sogs gal du bsham /
sman spos bzang shing gi dud sprin gtul /
bsang mchod byas la /
oM a mr-ita hU~M phaT/
oM swa b+hA bas sbyang /
stong pa nyid du gyur /
stong pa'i ngang las b+h+rU~M las byung ba'i rin po che'i snod du oM AHhU~M 'od du zhu ba las mchod pa'i yo byad rnams bsam gyis mi khyab pa 'dod yon lnga'i gter dang ldan pa zag pa med pa'i bde ba khyad par can bskyed pa'i rang bzhin du gyur /
oM AHhU~M ha ho hrIH
kye /
mkha' spyod dag pa o rgyan mkha' 'gro'i gling //
yul chen nyer bzhi so gnyis gnas mchog dang /
khyad par rgya gar lho nub dur khrod nas //
dbang gi lha mo kun 'khyil mched gsum ni //
rnal 'byor gdung bas spyan 'dren 'bod lags na //
thogs med glog ltar myur bas gnas 'dir gshegs //
rin chen khri dang pad zlar dgyes par bzhugs //
dngos su 'byor dang yid kyis rnam sprul pa'i //
nyer spyod 'dod yon bkra shis rdzas rtags brgyad //
ngo mtshar mchod pa bco brgyad rgyal srid bdun //
rin chen dar zab sman sna dkar mngar phud //
rtsa brgyad stong sbyar dam rdzas bdud rtsi sman //
srid gsum dwangs bcud dmar chen rak+ta'i mtsho /
kha zas sna tshogs bza' bca' ri ltar spungs //
zag med bdud rtsi'i gtor ma gser skyems phud //
zhib mar 'bru sna ja chang 'o zho dang //
bzang shing sna tshogs dud sprin nam mkha' gang //
mda' dar me long rin chen bum pa bzang //
sku gzugs ris su bris dang 'bur du btod //
srog snying gser dngul rang byung mtshal gyis bris //
mu tig shel rgod bye ru'i bla rdo dang //
srog gi 'khor lo phyi nang gsang ba'i rten //
skabs gsum grong mtshan lhun po'i rgyal po dang //
gling bzhi gling phran sa 'dzin bdud rtsi'i mtsho //
lha klu mi yi longs spyod mchod pa'i sprin //
spyan gzigs dkor cha 'dod dgu'i gter chen po //
dngos 'byor yid sprul blo yis blangs byas nas //
dbang gi lha mo gsum la 'bul gyis bzhes //
gsol lo mchod do dbu 'phang ngo so bstod //
thugs dam bskang ngo nyams chag 'gal 'khrul bshags //
bsang ngo mchod do brngan no mnga' gsol lo //
sku gsung thugs dbang mnyes shing tshims gyur cig
/oM DA ki pi shA tsi ar+g+haM nas /
shab+da sarba pU dza badzra d+hU pe pra tIts+tsha AHhU~M swA hA/
oM i ling ki pi ling ki ki ling ki a na le kun d+ha le gr-ih+Na pi Na Da pi shA tsi na ye na ma shu tra mu tri ma hA pi shA tsi na ye i daM ba liM ta kha kha khA hi khA hi /
dur khrod nags tshal shing drung chen po ru //
lhag par gnas bcas sha za mkha' 'gro gsum //
sgyu ma'i sku ston phrin las mdzad pa'i lha //
sna tshogs mdzad pa yid bzhin nor 'dra zhing //
dpag bsam shing ltar dgos 'dod re ba skong //
mi zad gter gyi bum bzang mdzod 'dzin pa //
dgos 'dod mchog sbyin ma la phyag 'tshal bstod //
sha za mkha' 'gro mched gsum gyis //
gtor ma bzhes la bdag gzhan kun //
byang chub sgrub pa'i grogs kyi phyir //
sbyin dang bsod nams tshogs kyi rdzas //
'grub pa'i mthun rkyen dngos grub stsol //
bskul lo mkha' 'gro myur mgyogs can //
thugs dam ma g.yel dus la babs //
lha 'dre mi gsum dbang du sdus //
'dod dgu longs spyod dngos grub stsol //
mdor na yid la gang bsam pa //
phrin las mtha' dag khyod kyis sgrubs //
rtags dang mtshan ma myur du ston //
bcol pa'i las 'di ma g.yel cig
/gtor ma gso phog re re la tshar gang 'grub dang /
gser skyems bsang mchod sogs skabs skabs su 'bul /
yang gso bran skabs byin rlabs tshar re dang /
dngos gzhi la grangs gzung ngo //
de ltar yid bzhin nor bu dbang gi lha mo'i mchod thabs 'di yang yang gsol ba btab nas gnang ba zhus te dbu brtsams kyang bka' rgya dam pas phyi shol yang yang du byung bas /
phun tshogs dge ba rgyas pa'i sa yi lci dog gzhung ser rtsa dgon gyi bla brang du rdzogs chen rnal 'byor 'od gsal klong yangs kyis bris pa'o ///
/
dbyug gu lha mo spun gsum la bstod pa tam+bu ra yi sgra dbyangs bzhugs so //
ka ye gson dang dbyug gu lha mo gsum /
kha dog mthing ljang dmar mdzes sgeg pa'i gzugs //
ga shal rin chen me tog phreng bas brgyan //
nga khyod sngon nas dam tshig gcig 'brel bas //
ca co'i bstod dbyangs rol mo'i sgras bskul na //
cha lugs rnam 'gyur du ma'i rol pas gshegs //
ja chang phud dang gser skyems mchod gtor bzhes //
nya rgyas gdan dang many+dzu shI ka'i dbus //
ta thA ga ta'i 'od zer las 'khrungs shing //
tha dad mkha' 'gro spun gsum tshul ston pa //
da lta snyigs dus dam chos sgrub rnams la //
nA nA kha d+he'i zas dang 'jig rten gsum //
pA shang ku ru'i phrin las myur mdzad nas //
pha rol sdang sems can rnams byams shing 'du //
ba mor nyi zer ji bzhin rkyen ngan sol //
ma gsum mkha' 'gro'i dam tshig skul ba'i sngags //
tsa me u me ni dang tshom me le //
tsha me u me du kha'i sngags zab mo //
dza ya'i dgongs don bzhin bzlas grangs thems na //
wa ler yid kyis mngon shes ldan pa mos //
zha mo zla gam zab ber lhab lhub gos //
za 'thung longs spyod mkho dgu'i 'byor pa spel //
'a 'ur snyan grags gdul bya rgyas pa dang //
ya mtshan 'gran zla bral ba'i phrin las mdzod //
ra ba slas khyim rta phyugs nor gyis khongs //
la chen rgya gar lho nub dur khrod du //
sha wa ri dang klu sgrub pad 'byung bka'//
sa ma ya yi dam tshig phog pa ltar //
ha cang thugs dam phrin las ma g.yel cig
/a yig skye med rgyal yum don rtogs shog
/gser skyems nam mkhar gtor //
lha mo mched gsum mchod pa'i tshul //
karma pa yi slob 'bangs kyi //
tha shal bstan 'dzin phrin las ming //
rgyal khams pa des mgyogs par bris ///
/

@#//
u pa d+he sha
/shin tu zab pa'i man ngag gnad kyi gdams pa /
lha mo gsum gyi gnad bskul mda'i mde'u lta bu ni /
ma b+h+yoH
phyogs phyogs dag kyang pha ki na //
rdo rje gdan gyi lho nub mtshams //
rab tu 'jigs pa'i dur khrod dang //
o rgyan sprul pa'i zhing khams nas //
ma mo chen mo rdzu 'phrul can //
srid gsum kun la dbang sgyur ma //
'jig rten 'das kyang 'khor ba'i tshul //
sgrub la dngos grub ster ba'i bdag
/kun 'khyil mched gsum mtshan yang gsol //
bskul lo thugs dam gnad nas bskul //
ma thogs myur du da tshur byon //
sngon tshe rgyal ba'i spyan snga ru //
snyigs ma lnga brgya'i tha ma la //
bsgrub la dngos grub ster ba dang //
'gro don byang chub sems bskyed cing //
bstan 'gro'i don chen byed pa la //
'tsho ba'i cha rkyen mi phongs shing //
longs spyod 'phel bar dam bcas bzhin //
dus la bab bo sa ma ya //
ma g.yel ma 'da' ma dang sring //
ma g.yel ma 'da' grogs dang bran //
sku shugs phyungs la phrin las mdzod //
lha klu mi yi rgyal po dang //
btsun mo blon 'bangs stobs rtsal can //
che dgu dregs ldan ma lus kun //
dbang du sdus la zil gyis non //
mkhas grub skyes chen dge 'dun sde //
sngags pa shes ldan rig gnas mkhas //
'byor ldan khyim bdag pho mo dang //
lo ka'i skyes pa bud med sogs //
dbang sdus yid sgyur sems rtsa dkrugs //
mi snying sgul la mi sems g.yos //
snang ba sgyur la lag pa sgul //
rang dbang med par dbang du sdus //
g.yang can nor dang bcud can zas //
bang mdzod 'bru nor ja dar gos //
rkang bzhi rta phyugs bzhon pa'i tshogs //
srid na yod dgu dbang sdus la //
zad med longs spyod 'phel bar mdzod //
mdor na snang srid thams cad kun //
mos pa rnam bzhi'i ngang tshul du //
dbang du sdus la zil gyis non //
mthu dang nus pa ci 'dug blta //
bcol pa'i phrin las 'grub par mdzod //
oM i ling ki
/pi ling ki
/ki ling ki
/a na le /
kun d+ha le /
gr-ih+Na pi Na Da /
pi shA tsi na ye /
na ma shu tra mu tri /
ma hA pi shA tsi na ye /
ha ri ni /
'gul 'gul /
ma ma hring hring /
ma ma kha shi
/mi snying sgul sgul /
mi 'gram chogs chogs /
mi lag sgul sgul /
mi sems dkrugs dkrugs /
hring hring /
sdus sdus /
ma ma kha shi baM/
sarba nA nA kha d+he /
sid+d+hi sdus sdus swA hA/
zhes snang ba dbang sdud bse lang mkha' 'gro'i sngags ci nus bzla 'o //
byi ba pho mo'i tsakra yod na /
rang gi thugs ka'i 'od zer gyis /
mkha' 'gro'i ngo bo byi ba pho mo'i thugs rgyud bskul /
gang 'dod dngos grub 'od zer dang nor rdzas kyi rnam par bsdus /
byi ba la thim pas byi ba'i kha nas ji ltar 'dod pa'i nor rdzas skyugs par bsam la /
tad+ya thA/
oM tsa me u me ni du kha then swA hA/
zhes bsgrub pas zas nor longs spyod char ltar 'beb pa gdon mi za'o //
gnad kyi man ngag gud sbas shin tu zab pa gzhan la ma spel /[ \u0f80]atsha rgya /
rnal 'byor 'od gsal klong yangs kyi snying nor 'di kho na'o ///
/

@#//
lha mo kun 'khyil mched gsum gyi gtor chog ni /
rang nyid dzam dkar gsal ba'i mdun //
rang byung 'phrul gyi gzhal yas dbus //
pad nyi zla ba'i gdan gyi steng //
lha mo kun 'khyil mched gsum ni //
dbus su nor gyi lha mo mthing //
g.yas su gos kyi lha mo ljang //
g.yon du zas kyi lha mo dmar //
kun kyang cha lugs mthun pa ru //
bzhengs thabs nor bu bum pa 'dzin //
dar dang rin chen rgyan gyis brgyan //
thugs srog 'od kyis ye shes pa //
spyan drangs gnyis su med par gyur //
dzaHhU~M baM hoH
pad+ma ka ma lA ya satwaM/
ar+g+haM sogs /
oM AHhU~M/
gtor ma bdud rtsi'i rgya mtsho chen por gyur /
tad+ya thA/
oM tshom me le du kha hU~M phaT swA hA/
i daM ba liM ta kha kha khA hi khA hi /
lha mo kun 'khyil mched gsum gyis //
mchod pa bzhes la bdag gzhan kun //
byang chub bsgrub pa'i grogs kyi phyir //
sbyin dang bsod nams tshogs kyi rdzas //
zas gos nor dbyig dgos 'dod tshogs //
char rgyun bzhin du stsol bar mdzod //
hrIH
dbang gi lha mo kun 'khyil mched gsum ni //
sgyu ma'i skur ston phrin las bsgrub pa'i lha //
sna tshogs mdzad pa rin chen nor 'dra zhing //
dpag bsam shing ltar dgos 'dod re ba skong //
mi zad gter gyi bum bzang mdzod 'dzin pa //
dgos 'dod mchog sbyin ma la phyag 'tshal bstod //
ces bstod /
lha mo gsum gyi sku las 'od zer phyogs bcur 'phros pas srid pa gsum gyi zas gos nor dbyig thams cad dbang du bsdus nas bdag gi gnas khang yul phyogs thams cad khengs par bsam la rnam par mi rtog pa'i gzungs /
tad+ya thA/
oM tsha me u me du kha then swA hA/
zhes dang sngags 'di ci nus bgrang /
tad+ya thA/
oM tshom me le du kha hU~M phaT swA hA/
mthar lha mo rang la bsdu /
rang yi dam mi dmigs pa spros bral chos nyid kyi ngang du mnyam par bzhag pas chog go
/'di 'don mi nyin mo'i skar ma tsam 'dug kyang da dung shin tu gsang bar bya'o //
zhes pa 'di rA ga a s+yas so //
sarba mang+ga laM///
/

@#//
dbyug gu lha mo mched gsum gyi chu gtor dngos grub bum bzang bdud rtsi'i chu gter bzhugs so //
na mo lo ki shwa ra ya /
'jig rten dbang phyug la btud nas /
lha mo gsum gyi chu gtor gyi lag len yang zab bstan pa ni /
bsham bkod mthong brgyud bzhin bya /
chos rnams thams cad stong par gyur //
de yi ngang las skad cig gis //
pad zla'i steng du rang nyid ni //
thugs rje chen po sku mdog dkar //
zhal gcig phyag gnyis g.yas pa yis //
mchog sbyin g.yon pas ut+pal 'dzin //
rdo rje skyil krung gis bzhugs pa //
yid 'ong rgyan dang ldan par gyur //
mdun du rin chen las grub pa'i //
gzhal med khang dbus pad zla'i steng //
sa bon 'od kyi 'phro 'du las //
zas gos nor gyi lha mo gsum //
dmar ljang mthing ba'i kha dog can //
bcu drug lon tshul sgeg pa'i nyams //
kun kyang cha lugs mthun pa ru //
bzhengs thabs nor bu bum pa 'dzin //
dar dang rin chen rgyan gyis brgyan //
gnas gsum 'od kyis ye shes pa //
spyan drangs gnyis su med par gyur //
dzaHhU~M baM hoH
pad+ma ka ma lA ye satwaM/
oM badzra a mr-ita kuN+Da lIs bsang /
swa b+hA bas sbyang /
rin chen snod kyi nang du ni //
gtor ma dam tshig bdud rtsir gyur //
oM AHhU~M/
rang gi lag mthil zla ba'i steng //
'bru gsum zhu ba'i bdud rtsir gyur //
zla ba yig 'bru zhu ba'i rgyun //
gtor ma'i nang du babs pa las //
gtor ma ye shes bdud rtsir gyur //
oM AHhU~M/
gsum /
de bzhin gshegs pa rin chen mang la phyag 'tshal lo //
sogs de bzhin gshegs pa bzhi'i mtshan brjod /
na maHsarba ta thA ga ta a ba lo ki te oM sam+b+ha ra sam+b+ha ra hU~M/
lan bdun /
gtor ma bdud rtsi'i rgya mtsho 'di //
yid bzhin nor bu dbang gi lha //
zas gos nor gyi bdag mor 'bul //
dngos grub ma lus bstsal du gsol //
chu sbreng zhing /
tad+ya thA/
oM tshom me le du kha hU~M phaT swA hA/
brgya rtsa brgyad bzlas /
ar+g+haM sogs /
gtor ril lam mar gyi dzaM luM bshams la chu sbreng nas /
oM AHhU~M/
gtor ma bdud rtsi'i rgya mtsho chen por gyur /
lha mo gsum gyi ljags 'od kyi sbu gus gtor ma'i bcud drangs te gsol bar gyur /
oM i ling ki pi ling ki ki ling ki
/a na le kun d+ha le gr-ih+Na pi Na Da pi shA tsi na ye /
na ma shu tra mu tri ma hA pi shA tsi na ye /
i daM ba liM ta kha kha khA hi khA hi /
lan gsum /
dur khrod nags tshal shing drung chen po ru //
lhag par gnas bcas sha za mkha' 'gro gsum //
sgyu ma'i skur ston phrin las sgrub pa'i lha //
sna tshogs mdzad pa yid bzhin nor lta bu //
dpag bsam shing ltar dgos 'dod re ba skong //
mi 'dzad gter gyi bum bzang 'dzin mdzad ma //
kun 'khyil lha mo gsum la phyag 'tshal bstod //
sha za mkha' 'gro mched gsum gyis //
mchod sbyin gtor ma 'di bzhes la //
bdag gis sems can kun don du //
rdzogs pa'i byang chub bsgrub pa la //
skye ba 'di dang gzhan du yang //
zas gos nor gyis mi phongs shing //
sbyin pa'i phar phyin rdzogs pa yi //
dngos grub ma lus bstsal du gsol //
srin lag gis chu yi phud nam mkhar gtor /
oM AHhU~M/
zhes bla ma yi dam mkha' 'gro chos skyong mchod par mos /
bar pa rang gi lag tu bcangs dngos grub thob par bsam /
tha ma phyogs bcur gtor /
lha mo gsum 'od du zhu nas rang la thim /
rang yang mi dmigs par mnyam par bzhag
/ces ba ri lo tsA ba'i gdams pa gser chos kyi gras shin tu zab pa'i man ngag las btus te /
karma bstan 'dzin phrin las kyis shing phag zla ba gsum pa'i tshes dge bar gnang ba zhus nas bkod pa'o ///
/

@#//
dbyug gu lha mo'i chab gtor zin bris dngos grub mchog gi 'dod 'jo zhes bya ba bzhugs so //
'jig rten mgon la rab btud de //
dbyug gu lha mo mched gsum gyi //
chab gtor dmigs rim 'dir bkod na //
lha dang srung mas gnang ba stsol //
de la sbyor ba dngos gzhi rjes kyi rim pa dang gsum las /
dang po ni nya stong tshes brgyad lta bu'i dus khyad par can nam /
'grub sbyor g.yang skar sogs kyi nyin mor snga dro'i char dug rigs ma yin pa zangs snod gtsang ma chag gas med par many+dzi lta bu brtan par bzhag
/mar ril dzaM lum gtor chu gtsang ma 'du bgyis /
snod thog ma nas chus bkang zhing stong par mi bzhag
/gtor ma gzhan dang ma 'brel na /
thog mar skyabs sems yid la 'dres nges bya zhing /
dngos gzhi la rang nyid kha sar+pa Ni gzhung ltar bsgom pa'i mdun du rin po che sna lnga las grub pa'i gzhal yas khang yangs shing rgya che ba nang bar khyams su rin po ches phyur bur gtams pa'i dbus su pad sdong sum tshom 'dab ma stong ldan gyi ze'u 'brur ha ri ni'i yi ge las 'od 'phros /
'phags pa mchod /
sems can dbul phongs 'jigs pa bsal /
tshur 'dus yongs su gyur pa las lha mo gsum gzhung ltar bsgom pa'i gnas gsum 'bru gsum dang sa bon las 'od zer 'phros /
nub phyogs o rgyan dang rgya gar rdo rje gdan gyi lho nub dur khrod nas ye shes pa spyan drangs /
dam ye dbyer med 'dres /
pad+ma'i gdan la bzhugs par bsgom /
a mr-itas bgegs bskrad /
swa b+hA ba'i sngags kyis dngos 'dzin stong par sbyangs /
rin po che'i snod du gtor ma dam tshig gi bdud rtsir mos la /
de nas rang gi phyag g.yas mchog sbyin gyi mthil /
zla ba'i dkyil 'khor nya gang ba la oM dkar AHdmar hU~M mthing gsum gsal ba sku gsung thugs kyi bdud rtsi dkar dmar mthing ga'i tshul du zla ba dang 'dres pa'i 'od kyi gang bu'i rnam pa bdud rtsi'i rang bzhin gyi rgyun babs /
gtor snod du lhung bas dam tshig gi bdud rtsi dang ye shes kyi bdud rtsi dbyer med du 'dres /
de bzhin gshegs pa bzhi yi mtshan dang sam+b+ha ra'i sngags brjod bzhin las /
spel sgyur thob tshim rang rang gi smon las bzhin 'grub pas /
bdud rtsi 'o ma lta bur gyur cing mtsho ltar 'khyil pa lha gsum gyi ljags 'od kyi sbu gus bcus nas gtor ma'i bcud gsol bar dmigs la /
chu sbreng zhing sngags brgya rtsa brgyad bgrang tshe dmigs pa ni /
gtor ma bdud rtsi'i rang bzhin phul bas sku gsung thugs la zag med bde ba chen pos mnyes shing tshims nas /
sngon tshe dam bcas zhal gyis bzhes pa bzhin du sku las 'od zer phyogs bcur 'phros /
'khor 'das snod bcud kyi byin mthu tshe dpal bsod nams mnga' thang longs spyod mi nor rta phyugs rin chen 'bru yi g.yang /
khas drags stobs rtsal sogs dngos grub thams cad 'od zer gyi rnam par bsdus /
mdun gyi lha mo gsum la thim /
khyad par rang la dbang gi dngos grub rnams so sor bsdu ba dang bstim pa sogs byas shing /
lha mo gsum las tshe dpal byin mthu 'khor 'das kyi dpal yon thams cad 'od zer gyi rnam par bdag la thim /
lha mo'i sku dang na bza'i sul phyag mtshan rnams las gang 'dod dngos grub thams cad char ltar babs ri ltar spungs /
mtsho ltar 'khyil phyogs su mi shong tsam gang bar dmigs /
rang gi thugs las nyer spyod thogs pa'i lha mo spros /
ar+g+haM sogs kyis mchod bzhin pas /
gtor snod du dzaM lum dang chu gsos la /
rin po che'i snod du gtor rdzas bdud rtsi'i rang bzhin du mos /
gzhung ltar sngags kyis phul /
bstod cing phrin las bcol pas las bsgrub par zhal gyis bzhes par bsam pa dngos gzhi dang /
rjes kyi rim pa la /
chu srin lag gis nam mkhar gtor zhing oM AHhU~M brjod pa dang mnyam lha mo gsum gyi phyag g.yas nor bu 'bar ba las 'od zer 'phros pa'i rtse la nyer spyod 'dod yon bkra shis rdzas rtags rin chen bdun /
ri rab gling bzhi lha mi klu'i longs spyod mchod pa'i sprin chen pos sangs rgyas kyi zhing rab 'byams na bzhugs pa'i lha tshogs thams cad la mchod cing mnyes par byas /
chu bar pa rang gi lag mthil du bcangs pa dang mnyam /
phyag g.yon rin po che'i bum bzang bdud rtsis bkang ba las gang 'dod nor gyi char dbab dbul phongs bkres skom gyi 'jigs pa bsal /
longs spyod phun sum tshogs par byas /
tha ma phyogs thams cad du gtor bas snang gsal lha mo'i 'od kyis sems can dbul phongs bkres skom 'byung ba'i rgyu rkyen ngan pa dang de'i sdug bsngal thams cad bsal /
zas 'dod pa la zas /
gos 'dod pa la gos /
de bzhin du rang gis gang 'dod pa char babs pa ltar gyur te bsam pa rdzogs par bsams pas /
bsod nams dang ye shes kyi tshogs gnyis rdzogs pa'i sa bon thebs te 'di yi zab khyad yin no //
lha 'di ni 'jig rten gyi mkha' 'gro rang rgyud par gzung mi rung ste /
bcom ldan 'das kyi phyag gi lhung bzed nang nas 'khrungs te phyi rab sgrub po'i 'tsho ba spel ba'i lhar byin gyis brlabs nas rnam par mi rtog pa'i gzung dang rtog pa sogs gsungs pa'i lo rgyus yod do //
gzhan yang rgyu mtshan mang ngo //
mthar lha mo gsum dngos grub kyi rdzas ri ltar spungs /
mtsho ltar bskyil pa dang bcas 'od dmar por zhu nas rang la thim /
rang nyid kyang mi dmigs par spros bral ka dag rdzogs pa chen po'i klong du dar cig mnyam par bzhag
/bkra shis dang bsngo ba dang smon lam sogs gang 'os bya /
dbyug gu ma'i chab gtor zin bris 'di'ang karma a b+hA yas bskul ngor /
rnal 'byor pa 'od gsal klong yangs kyis bsam gtan khang bur yar tshes brgyad kyi nyi shar la dkyus bris su btab pa dge bar gyur cig //
/
