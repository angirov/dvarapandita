@#//
bla ma'i thugs sgrub gsang ba 'dus pa'i bsnyen sgrub kyi yi ge nyung gsal snying por dril ba yid kyi 'dod 'jo zhes bya ba bzhugs so //
na maHshrI mAM bud+d+ha pad+mA ka ra ya /
khams gsum 'gro la thugs rje'i shugs //
rgyal dang rgyal sras kun las kyang //
phul byung nges pa'i theg pa ston //
mtsho skyes rdo rjer gus pas 'dud //
gang de'i sgrub thabs rgya mtsho'i bcud //
gter kha 'og ma'i bka' srol gyi //
rim pa dang po'i lam bzang la //
'jug 'dod snying gi dpyid 'di 'o //
gu ru'i thugs sgrub thams cad kyi rgyal po bla ma gsang ba 'dus pa'i bsnyen sgrub bgyid par 'dod pa na /
sgrub pa po'i gang zag smin byed dbang gi sgrom brgyud pa'i phyag bzhes ltar nos shing dam tshig la gnas pa /
sgrub pa'i gnas gu ru'i byin gyis brlabs pa'am dben zhing nyams dga' ba /
sgrub pa'i dus yar ngo'i tshes bcu lta bu la dbu brtsam par bya'o //
ji ltar sgrub pa'i tshul la gsum /
sbyor ba /
dngos gzhi /
rjes kyi rim pa'o //
de dag sgrub gzhung rtsa bar don tshan bco brgyad du gsungs pa la man ngag lhan thabs kyi chos drug gi nang tshan las byang le'u brgyad dang sgrub pa'i sgrom rnams kyis kha 'gengs nas lag tu blang dgos pas thog mar sbyor ba la gnyis /
sgrub pa'i sngon 'gro dang /
rten bsham pa'o //
dang po ni /
mtshams la zhugs kar dkon mchog rtsa ba gsum la phyi nang gi tshogs gsog
/bshags skong /
cha gsum dang chu gtor /
sAts+tsha /
bsang brngan sogs ci 'grub bya /
sgrub pa'i khang par rten mchod ci 'byor bsham /
sdod mal du bar chad srung byed rdo rje gur gyi sgrom sAts+tsha zhabs mnan dang bcas pa gzhung du dpe'u ris phyag len las 'byung ba ltar tshul bzhin bkod grub na dgos pa che zhing /
spros med ku sA li lta bus de dag ma 'grub kyang /
bsnyen sgrub mi rung ba ni ma yin no //
gtso cher thog mtha' kun tu rnal 'byor srog shing dam tshig gi sgrom dang sgrub pa srang 'jug man ngag gi sgrom las gsungs pa'i spang blang rnams la bslab par bya ba ni gal shin tu che bas gzhung dang brgyud pa'i man ngag las rtogs par bya dgos shing /
'on kyang de dag gsang ba spyi'i gnad shes nas nyams su len pa la phal cher 'du'o //
gnyis pa rten bsham pa la gnyis /
rten gyi dkyil 'khor 'du bya ba /
rten mchod bsham pa'o //
dang po ni /
sgrub par yun ring bya na dkyil 'khor ras bris bting ba legs pas de la sa chog sogs mi dgos kyang phyag len du rdul tshon gyis bzhengs pa dang de'ang gzhung gi dngos bstan pho brang gnam bab ma'i lugs su mdzad pa shas che bas /
de ltar na gzhi gnas kyi bdag po la gtor ma gser skyems phul /
dkyil 'khor gang du bya ba'i stegs bur chang dang bdud rtsi lnga sbyar bas chag chag gdab /
thig skud lnga bsgril dang tshon sna lngar dpa' bo 'bru lnga bris pa dbus dang phyogs bzhir bkod /
swA b+hA bas sbyang /
stong pa'i ngang las thig skud lnga //
ye shes lnga yi ngo bor gyur //
bdag nyid rta mgrin yum phag mo //
gnas gsum 'bru gsum lte bar hrIH
mkha' gsang rdor pad hU~M phaT mtshan //
tshangs bug haM la thig le dkar //
yig 'bru tsam pa bcu drug bskor //
spyi gtsug pad sdong nyi zla'i steng //
gu ru yab yum bde sbyor rgyun //
spyi bo nas zhugs bdag nyid kyang //
yum dang snyoms zhugs sbyor mtshams nas //
rtsa gsum dkyil 'khor spros par gyur /
ces mos la smin mtshams su bzung ste gnam thig
/snying ga nas bar thig
/gsang ba nas sa thig gdab tshul byas la las thig thig chen brgyad spyi 'gro gdab /
dbus su zlum skor lte ba /
de mthar cha phran gcig ze'u 'bru /
de rgyab cha phran gsum re can gsum la 'dab bzhi dang /
rin chen zur brgyad pad 'dab bcu drug
/de mthar cha chen gcig dur khrod /
cha phran gcig rdor rwa /
cha chen gcig me ri'i sa bya /
de rgyab sgo rdzogs spro na rta babs snam bzhi ma spyi 'gre bya /
tshon byin rlabs ni /
hU~M A+oM swA AMHhA/
tshon lnga dpa' bo 'bru lngar gyur /
hU~M/
rdul tshon kha dog sna lnga po //
sbyong byed dpa' bo 'bru lnga yis //
rigs lnga yab yum sbyor byin brlabs //
ye shes lnga ldan rat+nar gsal /
ces dang 'bru lnga brjod la mtheb srid gyis mnyes pas rin po che'i rang bzhin du gyur par bsams la /
dbus mthing /
ze'u 'bru ljang /
'dab bzhi phyogs mdog
/rin chen zur brgyad mthing ga'i rtser nor bu /
gzhi dmar ser /
pad 'dab bcu drug mdzes tshon gzhan spyi mthun bri /
shin tu bsdu na lha grangs kyi tshom bu legs par bkod pas kyang rung ngo //
gnyis pa rten mchod bsham pa la /
thog mar med ka med kyi sku rten ni ras gzhi la bla ma gsang 'dus yab yum gyi sku gzhung mthun skya bris zin pa dang byang sems sin+d+hu ra 'o ma rnams sbyar ba tshon la mi gnod pa'i sla mos /
yab yum gnyis ka'i gnas gsum du A+oM AHhU~M/
lte bar hrIHdang ma /
mgrin pa tsam nas /
badzra gu ru pad+ma /
des 'gre badzra gu ru 'di phyin thams cad la sbyar te /
thod phreng rtsal /
pad+ma saM b+ha ba /
sUr+Ya 'od zer /
shAkya seng+ge /
blo ldan mchog sred /
pad+ma rA dza /
siM ha sgra sgrog
/rdo rje gro bo lod /
badzra gu ru sarba ta thA ga ta b+ha ga wAn sarba d+he ba sarba hrIHma ha ri ni sa ra tsa hri ya d+hA ki nI sarba sid+d+hi pha la hU~M AH
oM ye d+harma sogs rten snying bcas gzab chung dag par bris la tshon rdzogs grub ma thag rab gnas legs par bya /
bum rdzas ril bu ni brgyud pa sel med kyi chos sman dang sman sna mngar gsum phye zhib bsres nas bsgril /
kha dog dmar po skam thag chod par bya /
go yul 'grigs na rang nyid nub tu lta ba dang kha sprod du 'ong ba'i dkyil 'khor gyi dbus su zangs bum dar dmar gyi mgul chings can ril bus sum gnyis bkang ba'i khar shug pa dang rma bya'i sgros brgyan pa la gzungs thag btags /
de'i steng du khri'u la thod pa dum gcig 'bru dkar gyis bkang ba'i dbus su sku rten rab gnas can btsugs /
sku tshab lta bu yod na'ang bzhugs la dar dmar gyi gur phub /
bum pa'i mdun du gtor ma rin chen 'bar ba gzhung mthun nam ma grub na gtor zlum pad 'dab bzhis bskor ba /
g.yas g.yon du sman raka phab ldan /
mtha' skor zhi mchod g.yas dang /
drag mchod g.yon bskor /
rgyab ngos lta bur gter srung ma ning /
mkha' ri lcam dral /
smyo kha sogs kyi 'bul gtor yang bsham /
phyogs bzhir rgyal mtshan dang zur bzhir 'phan re gzug
/maN+Dal ri rab gling bzhi gling phran nyi zla bcas pa'i tshom bu bco lnga pa'am /
ri rab gling bzhi 'dod yon lnga mtshon pa'i bcu gcig bkod pa mdun du bzhag
/bgegs gtor tshogs kyi yo byad sogs ci bder bzhag
/rang gi mdun du DA dril gul yungs 'thor nas sogs nyer mkho rnams tshogs par bya /
phyi sgor tho dkar po brtsigs la rgyu 'grul bcad do //
gnyis pa sgrub pa dngos gzhi ni /
dgongs thun zhig la dbu btsugs /
tshig bdun gsol 'debs sogs sngon du 'gro bas /
rang nyid rta mgrin du gsal /
bgegs gtor brlabs shing bsngo /
bka' bsgo dang mtshams gcod yungs thun gtor zhing gu gul dud pas bdug
/rang nyid rta mgrin du gsal ba'i sku las rta mgrin gyi sku chung ngu dpag tu med pa spros pas steng 'og phyogs mtshams nam mkhas gar khyab rnams thams cad khyab ste /
sgrub pa la bar du gcod pa'i bgegs rnams rgya mtsho'i mthar bskrad cing tshur 'dus pas khro bo'i rol mtshams dang rdo rje'i rwa gur bla bres gzhis bsrung bar bsam /
rgyal chen tho 'dzug mdor bsdus spyi 'gre byed na skabs 'dir gtang /
rten bskyed nas mchod pa'i bar las byang dkyus ltar btang la snying po sum brgya tsam bzla /
dgongs pa bskyang ba dang bsam gtan bum sgrub la bzlas pa nyer gcig tsam byed /
las byang dkyus su tshogs mchod mchod pa'i rjes 'brel du bstan kyang bsnyen pa'i skabs su 'dir byed pa phyag len yin pas tshogs byin brlab nas bsgral bstab bar gtang /
skong ba dang dam rdzas gtor chen sogs kyis gtor sman rak+tas mchod cing bstod bskul rnams kyi mthar gter srung gtor 'bul gsung rgyun ma ltar bya /
tshogs la rol zhing lhag ma bsngos la btso+on du bzung /
nub dang po 'dir chad tho brtan skyong rta bro bcas kha cig gis byed srol 'dug kyang ci bder chog
/rjes nas de rnams grol dus bar mi dgos /
de nas bzod gsol bsdu ldang bsngo smon shis brjod kyi bar byas te mtshan mo nyal ba'i rnal 'byor la 'jug go
/nangs par nas brtsam thun bzhi re gcod dgos pas thor thun /
zhogs thun /
dgong thun /
srod thun bzhi por mchod gtor re re bzhin kha gso //
mi lcogs na zhogs thun lta bur tshar re gsos pas chog
/gang ltar tho rangs sngags sgras bskul te thun mtshams kyi lhar ldang /
ngag byin rlabs dang dam rdzas brten /
tshig bdun dang mtshams gcod nas bzung las byang mthar chags su gtang /
de'ang gzhung rtsa ba'i dgongs pa sbyor dngos rjes gsum re re la drug gsum bco brgyad du yod pa gzhir bzhag kha skong las byang le'u brgyad ma nyid lag tu blang bya yin yang sras slob so so'i brgyud srol dang sne'u gdong rtse lugs sogs khams bod chos sde so sos cho ga gtang lugs 'dra min mang du mchis mod /
khra tshang pa dang pad phrin gyis mdzad pa'i lam zab snang ba'i gter chen gsal byed bcas pa /
smin gling gter chen gyis mdzad pa'i snying po rab gsal gnyis da lta yongs su grags shing gzhung gi dgongs pa nor 'khrul lhag chad med pa yin la /
de las lam zab snang gter zhal rgyun kha 'gengs bklag chog tu yod pas legs kyang rgyun ring lta bur thun bzhir cung zad lcogs dka' zhing /
smin lugs nyung bas khyer bde bar snang rung so so'i mos zhen dang bstun pas 'thus /
gnyis kar spyi tsam du mtshams gcod 'phros su /
sku rten la dmigs te rten bskyed /
skyabs sems lan gsum dang bshags pa bya /
maN+Dal phul /
'dir ku sA li'i tshogs gsog bya bar gsungs pa ni /
rtsa ba'i sgrub gzhung las gsungs pa 'di nyid 'don bsgom bya ste /
de nas rang mdun mi mgo yi :
sgyed pu rnam pa gsum btsugs te :
rang sems rdo rje rnal 'byor mas :
rang gi thod pa bregs te gzug :
de nang rang lus gtubs te blugs :
sha lnga bdud rtsi lngar bsams te :
de steng snying po 'di bcu bsam :
hU~M A+o~M swA AMHhA:
muM lAM mAM pAM tAM:
de steng rdo rje hU~M dang bcas :
rtse la oM dkar brgyan par bsam :
'og tu yi ge raM yaM las :
me rlung 'bar bas rlangs byung ste :
phyogs bcu'i sangs rgyas zhing du spros :
ye shes bdud rtsi'i rgyun drangs nas :
rdo rje la thim rdo rje yis :
lan gsum dkrugs pas bdud rtsir 'khyil :
rang sems rdo rje rnal 'byor mas :
ka pA las bcus bla ma mchod :
phyogs bcu'i sangs rgyas byang sems mchod :
lhag mas rigs drug gdon bgegs rnams :
lan chags 'khor nas mnyes par bsam :
zhes mchod sbyin gyi dmigs pa rgyas pa spyi mthun bya'o //
de nas gsol 'debs rgyas pa mnyam sbyor nas kha skong ba'am bsdus pa rtsa gzhung ltar byas la gsol 'debs snying po badzra gu ru ci 'grub bzlas la dbang bzhi blang /
mthar /
tshogs zhing snang srid bla mar 'dus //
de nyid rang gi spyi gtsug byon //
mnyam sbyor byang chub sems su zhu //
gnas bzhi gang bas dbang bzhi thob //
rang yang hU~M thim de nyid kyang //
brjod bral chos dbyings ngang du dag
/ces mos la /
dbang don bsam pa ni /
gzhung las /
lus ni rnam snang chos bdun bca':
yid ni gsang lam mig 'bras kyi :
dkyil du ma yengs tsen ne bzhag :
blo yis ma bcos dran med du :
skyes bu khong snying phyung pa ltar :
bdag 'dzin med par sa ler bzhag :
bsgom bya sgom byed med par bzhag :
rang byung ye shes lhan skyes 'char :
bde gsal chos nyid rol pa la :
der 'dzin skyes na 'ching bar byed :
de nyid rang rig mi 'gyur na :
rig pa rtsal gyi dbang thob nas :
nyon mongs skyes tshad grogs su 'char :
bdag nyid chen po bla ma yi :
dbang chen thob par nges shes bskyed :
ces 'byung ba'ang 'don bsgom sbrags na legs so //
de dag gis sbyor ba'i chos rnams grub /
dngos gzhi la skabs su babs pa sku bskyed pa /
snying po bzla ba /
dgongs pa bskyang ba gsum gtso bo yin pas dang po ni /
ting 'dzin rnam gsum gyis khog dbub /
rten dang brten pa'i dkyil 'khor mdun gyi sgrub dkyil dmigs rten gyi mtshan gzhi lta bur bzung ste bdag mdun dbyer med du bsgom pa ste /
de'ang dkyil 'khor dbus nyi zla pad+ma'i gdan la rang nyid gtso bo rta phag yab yum du bsgoms pa'i phyogs bzhir pad 'dab la rigs bzhi yab yum /
rta mgrin gyi dbu thog tu bla ma rdo rje sems dpa' yab yum /
de'i mdun dang phyogs bzhir thod phreng rigs lnga /
de'i phyi rol la rin chen zur brgyad kyi thad ka'i steng gi bar snang la mtshan brgyad /
de'i mthar mos bskyed tsam gyis rtsa brgyud kyi bla ma'i tshogs dang /
pad 'dab bcu drug la yi dam lha dang rig 'dzin mkha' 'gro chos skyong rnams sprin gtibs pa bzhin du bsgoms shing /
de thams cad du mar snang yang rang gi sems nyid bla ma rdo rje sems dpa'i rang bzhin du rnam par dag pa'i rtsal snang tsam du thag bcad nas /
ma 'dres yongs rdzogs me long nang gi gzugs brnyan bzhin gsal stong zhen bral du bsgom par bya ba gces so //
de'i rjes 'brel du ye shes pa spyan 'dren zhing bzhugs gsol phyag mchod rnams tshang ba bya /
gnyis pa sngags bzla ba'i thog mar /
snang srid gzhal yas bla ma lha :
thams cad phyag rgya'i dkyil 'khor che :
dper na chu zla 'ja' tshon ltar :
snang la rang bzhin med par gnas :
'dzin pas ma bcings gsal bar bsgom :
zhes gsungs pa'i dgongs pa srog tu bzung nas spyi bo'i bla ma la sems rtse gcig pa'i mos gus gdung shugs drag pos badzra gu ru cung zad gsol 'debs kyi tshul du bzla /
bzlas pa'i dngos gzhi ni thod phreng rtsal sham bu med pa kho na yin la dmigs pa'i gtso bo ni /
rtsa gzhung las /
bla ma yab yum gnyis med pa'i :
spyi gtsug oM la mgrin par AH
thugs kar hU~M la lte bar hrIH
yum gyi lte bar ma bsgom mo :
de nas yab yum spyi gtsug nas :
oM dkar 'od zer dang bcas pa :
bdag gi smin mtshams mdzod spur babs :
bum dbang thob nas lus sgrib dag :
sku yi dngos grub thob par bsam :
de nas yab yum mgrin pa nas :
AHdmar 'od zer dang bcas pa :
bdag gi lce yi dbang por babs :
gsang ba'i dbang thob ngag sgrib dag :
gsung gi dngos grub thob par bsam :
de nas yab yum thugs ka nas :
hU~M mthing 'od zer dang bcas pa :
bdag gi snying ga'i dkyil du babs :
ye shes dbang thob yid sgrib dag :
thugs kyi dngos grub thob par bsam :
de nas yab yum lte ba nas :
hrIHma 'od zer lnga bcas pa :
bdag gi lte ba'i dkyil du babs :
sgo gsum tha dad 'dzin sgrib dag :
dbyer med lhan skyes dbang bzhi thob :
bdag dang sems can kun bder gyur :
ces gsungs pa nyid yang nas yang du bskyar gyin bsgom /
sbyor dngos gnyis kyi dbang len pa'i dmigs pa dngos gzhi la khyad med kyang sbyor ba'i skabs mdun gyi rten dang 'dir spyi bo'i bla ma las dbang len pa'i khyad par yod do //
gzhan yang thems med zhal gdams las /
res 'ga' sngags kyi 'bru don bsam :
oM nas AHni yan chod la :
bzlas bsgom rig pa gtad dus su :
bla ma DA ki'i srog thob 'gyur :
zhes gsungs pas /
'bru nyer bzhi po re re bzhin dbyibs dang gdangs dang shes na sngags don bsams la sems gtad pa dang /
yang /
res 'ga' thod phreng rtsal gyi sku :
nam mkha' gang ba char ltar babs :
sgrub pa po yi spyi bor thim :
sha med 'od kyi gzugs can ni :
pad+ma 'byung gnas sku ru bsgom :
de dus che ba'i nga rgyal bskyed :
srog gi snying po thod phreng rtsal :
brag kha dag nas chu 'bab bzhin :
drag por bar mtshams med par bgrongs :
nga nyid rang dbang med par 'byon :
o rgyan pad+ma bdag nyid la :
mos gus drag pos gus pa dang :
dung dung gdung sems drag po yis :
gsol ba drag po btab pa'i tshe :
nga nyid de yi drung du byon :
zhes gsungs pa'i tshig don bsam zhing nges shes bskyed /
khyad par thod phreng rtsal gyi sku nam mkha' gang bar byon te rang la thim pa'i dmigs pa sogs gsung ji bzhin bya /
rtsa gzhung las /
tsa ka li ni sku yi rten :
de la blta zhing dmigs pa bzung :
ma yengs yid kyi 'dzin phur gdab :
ces gsungs pas mdun gyi sku rten de la mig tsir zin mdung tshugs min pa'i yid mig rlung gsum lhan ne gtad la bzla /
skabs rer lha sngags la ched 'dzin med par rang rig ngo bo bskyangs la bzla ba sogs mdor na dmigs gtad gcig kho na'i spar bkab min par shes pa bag yangs su ma shor ba'i ngang nas nyams dang gang mthun pa bskyang zhing 'dzab bzla'o //
bzlas pa'i thun 'jog khar gsum pa dgongs pa bskyang ba ni /
rtsa gzhung las /
bla ma yi dam mkha' 'gro rnams :
log na yod pa ma yin te :
ye nas bdag med gzhal yas khang :
'khor bas ma gos pad+mar gsal :
dgos 'dod kun 'byung rin po che :
kun gzhi klong yangs phag mo yum :
yid kyi byed pa rta mgrin yab :
ma skyes mi 'gag chos kyi sku :
ye nas bdag med spros dang bral :
bla ma rang rig kun tu bzang :
bde chen rnam dag mtsho rgyal yum :
rtog tshogs rang grol dpa' bo ste :
'gyur med thag chod mkha' 'gro ma :
de ltar rang byung lhun gyis grub :
rang byung dngos grub bsam yas pa :
skye med chos sku'i rang rtsal yin :
skye med bde chen don rtogs na :
gzhi med rtsa bral lhan skyes 'char :
'khor ba ma spangs 'khor skyon dag :
pad+ma 'byung gnas rang la rdzogs :
gnyen pos mi shigs 'gyur ba med :
rdo rje sems dpa' rang la rdzogs :
de ltar dgongs na kun tu bzang :
zhes brjod cing don yid la bsam :
spro na gegs sel gsol 'debs thems med bla ma chos sku'i sgrub pa nas gsungs pa ltar bya /
skabs 'dir bsam gtan bum pa la brten nas bum bzlas kyi sgo nas dngos grub blang ba rtsa ba'i dgongs pa ltar mdzad par snang bas /
hrI:
bum pa'i rang bzhin gzhal yas khang :
pad+ma rin chen 'bar ba spel :
'ja' tshon bres pa lta bu'i nang :
ril bu rtsa ba gsum du bskyed :
rang gi thugs ka'i 'od zer ni :
gzungs thag la 'khril bum nang gi :
lha tshogs rnams kyi thugs kar thim :
thugs rgyud bskul bas rtsa ba gsum :
kun gyi sku gsung thugs ka nas :
'od 'phros phyogs bcu'i dngos grub bsdus :
bum pa'i nang du bdud rtsir 'khyil :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M AHhrIHma ha ri ni sa ra tsa hri ya tsit+ta hriM hriM dza :
kA ya wA ka tsit+ta sid+d+hi hU~M hU~M shAn+tiM puSh+TiM pa shaM karma sid+d+hi hU~M hU~M:
sid+d+hi pha la sarba hU~M hU~M:
zhes nyer gcig tsam bzlas la /
rtsa ba gsum yang 'od du zhu :
dkar dmar 'od de gzungs thag la :
'khril nas bdag gi snying khar thim :
dngos grub thams cad thob par bsam :
zhes mos /
de'i rjes 'brel du sku gsung thugs skong lcogs na thun bzhi kar bya /
mi lcogs na tshar gcig gis chog
/rjes la dag snang bskyed pa ni /
sangs rgyas mnyam sbyor rgyud dag las :
rtsa ba'i bla ma 'dren pa'i gtso :
sems can sangs rgyas mnyam par sbyor :
'di la ma dad log lta na :
shes bya kun la ma rmongs kyang :
ngan song gsum nas 'phags mi srid :
de skad gsungs pas rtsa ba yi :
bla ma gtsor mchod bla ma yi :
spyod lam kun la dag snang bsgom :
gal te mi dge sdig spyod kyang :
rang gi ma dag snang ba yin :
dper na mig skyon can gyis ni :
gangs nyid nag por mthong dang mtshungs :
log rtog can gyis chu nyid la :
rnag khrag mtshon char mthong dang mtshungs :
de phyir bla ma'i rnam thar la :
log lta skyes na thar lam 'gag :
de phyir blo bcos dag snang bskyed :
ces pas gsal gdab ste /
bla ma nyid skyabs gnas kun 'dus kyi ngo bor shes pas bzod du med pa'i mos gus gdung shugs drag po dang bcas /
dam rdzas gtor chen sogs sman raka gtor mas mchod cing bstod pa dang bskul ba bya /
nyams chag skong ba ni /
spyi bo'i bla ma rdo rje sems dpa'i ngo bo las bdud rtsi 'beb sbyong gi dmigs pa bcas yig brgya ci nus bzla /
dkyil 'khor gyi 'khor lo thams cad spyi bo'i bla ma la 'dus /
de nyid rang la thim nas gnyis med blo 'das ka dag gi ngang la bzhag
/slar zung 'jug skur ldangs la bsngo smon dang shis brjod bya /
thun mtshams su'ang khyer so gsum gyi rnal 'byor dang ma bral bas snying po ci nus bar ma chad du bzla zhing grangs la mi brtsi /
bza' btung bdud rtsir brlabs te nang gi tshogs su rol /
thun bzhi kar des 'gres su bya zhing dgong thun nam srod thun gang rigs la dgongs pa bskyang ba'i rjes su tshogs mchod dang /
bskul ba'i rjes su gter srung gtor 'bul rnams kyang ma chag par bya zhing srod thun gsham du dkyil 'khor bsdus nas rtog med 'od gsal gyi ngang du nyal ba sogs spyod lam thams cad kyang lam du sgyur ba'i rnal 'byor dang ma bral bar bya'o //
bzlas pa'i 'gor phreng ba byin rlabs dang mjug tu dbyangs gsal rten snying gis kha skong ba sogs kyang spyi ltar byed pa legs pa'i yan lag go
/thun gyi dngos gzhir mi tshig gis bar ma chod par bzla zhing /
sgra ha cang che ba dang chung nas 'bru mi gsal ba dang /
myur nas sgra 'dres pa dang bul nas byer ba dang /
yengs pa dang dub par sgrib pa rnams spangs la dus bsnyen zla ba gsum /
grangs bsnyen bye ba gcig ste 'bum phrag bcu /
mtshan ma'i bsnyen pa dngos nyams rmi lam du gu ru'i zhal mthong ba sogs rtags spyi mthun 'byung ste grangs dus rtags gsum ka rdzogs na rab yin la /
ma byung yang gang rung zhig mthar phyin par bya'o //
gsum pa rjes mtha' rgyas la gsum /
khyad par snyan brgyud /
thun mong las sbyor /
dngos grub blang ba sogs so //
dang po ni /
dus bsnyen zla ba gsum song ba'i srod thun nam thor thun lta bu zhig nas dbu btsugs la snyan brgyud zhag bdun ma nyid sbrel /
de'i zin bris rgyal sras rin rnam gyis mdzad pa yod kyang zhal shes gab pas mi tshang la /
lcags zam pa bstan 'dzin ye shes lhun grub kyis mdzad pa nyid tshang la rgyas pas de ltar bya'o //
gnyis pa thun mong las sbyor ni /
dus bsnyen rgyas pa'i skabs snyan brgyud zhag bdun ma grub pa'i rjes su zhag gsum mam bzhi tsam dang /
bsnyen sgrub 'brel 'jog tsam la snyan brgyud mi sbyor bas mtshams ma grol gong nyin gsum tsam gyi ring thog mar dgong thun zhig nas dbu bzung ste thun thams cad kyi zhabs su thod phreng rtsal gyi sham bur /
hrIHma ha ri ni sa ra tsa hri ya tsit+ta hriM hriM dzaHsarba sid+d+hi shAn+tiM puSh+TiM bA shaM mA ra ya rbad :
ces btags pa sum brgya tsam bzla /
'di skabs dmigs pa ni /
spyi bo'i shar gyi rdo rje thod phreng rtsal gyi thugs ka nas 'od zer 'phros /
mdun gyi rdo rje mkha' 'gro yab yum la phog pas thugs rgyud bskul /
de gnyis ka'i thugs ka nas 'od zer dkar po zla ba shar ba lta bu 'phros /
snod bcud thams cad la khyab pas snod kyi 'byung ba'i dug bcil /
bcud kyi skye 'gro'i las nyon nad gdon sdig sgrib sbyangs /
tshur 'dus rang la thim pas nad gdon sdig sgrib zhi bar bsam /
de bzhin du rigs 'gre sbyar te /
rat+na thod phreng dang rin chen mkha' 'gro las 'od zer ser pos bdag gzhan gyi tshe dpal bsod nams rgyas pa /
pad+ma thod phreng dang pad+ma mkha' 'gro las 'od zer dmar po lcags kyu lta bu spros pas lha 'dre mi gsum thams cad kyi pho'i snying ga
/mo'i gsang gnas nas rang dbang med par bkug ste mos shing chags pas bdag gi zhabs drung du 'khod pa 'od dmar por zhu nas rang la thim par bsam pa dang /
karma thod phreng dang karma mkha' 'gro las 'od zer ljang nag mtshon cha lta bu tsha zhing rtsub pa thog ltar 'phros pas dgra bgegs bar chad thams cad thal bar brlag
/tshur 'dus rang la thim pas lus kyi nad gdon bar chad dmigs med du sbyangs par bsam /
bud+d+ha thod phreng rtsal dang mkha' 'gro bzhi char las 'od zer kha dog sna tshogs 'phros pas las bzhi gcig car du 'grub cing snod bcud thams cad bla ma'i dkyil 'khor du sbyangs /
tshur 'dus bdag la thim pas mchog dang thun mong gi dngos grub thams cad thob par bsam /
'di dag gi tshe mkha' 'gro sde bzhi re re la'ang so so'i rigs kyi dpa' bo mkha' 'gro 'bum phrag du mas bskor ba rnams thod phreng rtsal gyi bka' nyan zhing las de dang de sgrub pa'i phrin las la gcig tu brtson par bsam /
spros pa la dga' na sngags kyi sham 'dogs kyang /
sarba sid+d+hi zhes pa'i mthar /
nad gdon sdig sgrib shAn+tiM ku ru ye swA hA/
tshe dang bsod nams puSh+TiM ku ru ye swA hA/
khams gsum srid gsum pa shaM ku ru ye swA hA/
gnod byed dgra bgegs mA ra ya rbad /
ces sbyar na legs par yang gsungs /
thun gyi thog mtha'i 'grigs sngar bzhin no //
gsum pa dngos grub blang ba ni /
bsnyen sgrub las sbyor bcas grub nas yar mar tshes bcu lta bu'i thor thun nam snga dro'i thun mthar dngos grub blangs nas mtshams grol rgyu yin pas gtor ma rin chen 'bar ba phyag len bzhin bzhengs par sha chang gtso bor gyur pa'i tshogs rdzas bza' bca' gang 'byor gyis bskor ba dkyil 'khor gyi nye logs su bsham /
gzhan yang bgegs gtor gcig
/'dzugs gtor gras su med na chad tho'i gtor ma /
tshogs dang /
rgyal chen bzhi'i tho 'grol gyi gtor ma bcas bsham /
las byang mgo mjug bar gsum tshang bar gtang ba'i bgegs gtor gyi skabs sgrub rdzas la bgegs bskrad pa'i dmigs pa byed /
lha bskyed skabs rang dang /
mdun gyi sku rten gtor ma chen po bcas ngo bo rig pa'i mdangs rtsal gcig la rnam pa bzhin dang me long ltar tha dad zhal sprod kyi tshul du bsgom par ye shes pa lhan cig tu bstim /
bzlas pa'i skabs su rtsa sngags kyi bzlas pa lnga brgya tsam /
las sngags sham bu sbrel ba brgya'am nyer gcig bzla /
'di skabs kyang dmigs pa gtso bor bdag bskyed rang la byas kyang rung /
yang mdun bskyed kyi bla ma dbang len pa'i yul byas kyang rung ste blo la 'char gang bde byed /
bum sgrub kyi skabs su phyi nang snod bcud 'khor 'das kyi dwangs bcud thams cad bsdus te bum par bskyil ba dang mnyam du mdun du bshams pa'i dngos grub kyi rdzas rnams la yang bstim pa'i mos pa byed cing bum pa'i gzungs thag nas dngos su bzung nas bum pa'i dzapa? de stong phrag las mi nyung ba bzla /
de 'phros dgongs pa bskyang zhing tshogs mchod nas gnad bskul gyi bar dus rgyun ltar song rjes /
chos srung spyi dang ma ning gter srung gi gtor bsngos rgyas par byed /
tshogs la rol cing sngar bsags pa'i tshogs lhag dang tshogs lhag gsar pa snod gcig tu spungs par sman raka bran /
las byang ltar lhag ma bsngos la sgrub khang phyi rol lho nub gom pa bdun cu'i sar skyel du gzhug
/de nas chad mdo btang la chad tho'i gtor ma dang chos skyong gi gtor ma thams cad yang thog khar 'bul /
bshal chus brtan ma bskyang /
gtor snod kha sbub ri rab tu gsal ba'i 'og bar chad 'byung po thams cad mnan pa'i khar snang srid thams cad rta mgrin gyi dkyil 'khor du gsal bas bro brdungs par bsams la /
rta yi brtul zhugs sogs brjod /
spro na tshe 'gug kyang bya /
'dir spro na gtor dbang gnad kyi shog gcig ma ltar dbang blang /
bsdu na thog mar sgrub gtor lhar gsal ba las dbang bzhi len pa'i dmigs pa rgyun gyi dbang bzhi'i dmigs pa ltar byed /
de rjes thod pa sku tsaka bcas lhar gsal ba dang /
bum pa'i nang du rtsa ba gsum slar yang skad cig gis gsal btab pa las kyang dbang bzhi nan chags su len cing gtor ma /
sku tsaka
/bum pa thams cad rang gi spyi bo sogs gnas bzhir reg
/hU~M/
bde mchog bde spyod sogs brjod pa'i mthar bum pa dang gtor ma'i ye shes pa rang la thim /
dam tshig pa 'od du zhu ba las sgrub rdzas dngos grub kyi bdud rtsi chen por gyur par bsams la gtor zan dang bum pa'i ril bu nas cung zad longs spyad /
slar yang thod pa bum pa sogs sngar shul du bkod /
gtor ma rin chen 'bar ba zas snas bskor ba de dum bur bkas la rang nyid kyis longs spyod cing nang mi dam gtsang la'ang sbyin /
de rjes mchod gtor kha gsos la byin brlabs /
las byang ltar phyi nang gsang mchod tshigs bcad bcas 'bul /
ma bcos spros bral sogs kyis bstod /
nyams chag skong ba'i dmigs pa dang /
yig brgya brgya'am nyer gcig bzlas rjes /
ma 'byor pa dang sogs kyis bzod par gsol /
dkyil 'khor rdul tshon yin na ye shes pa gshegs /
dam tshig pa rang la bsdu /
ras bris kyi dkyil 'khor dang bris sku la dmigs te /
'dir ni gzugs dang sogs /
su pra tiSh+Thas me tog 'thor zhing brtan bzhugs bya /
bdag bskyed nyer bsdu spros pa la dga' na /
snang srid lhar gsal ba 'od du zhu /
srung 'khor la thim /
srung 'khor gzhal yas khang la thim /
de 'od du zhu 'khor rnams la /
de thams cad rang rta mgrin du gsal ba la thim /
bla ma rdo rje sems dpa' nyid :
ces pa dang mnyam du spyi bo'i bla ma yang rang la thim /
rang yang yas mar nas 'od du zhu ste thugs srog hrIHla /
de 'a /
ra btags /
ha /
gi gu'i bar rim bzhin yar thim /
gi gu mi dmigs par bsams la mnyam par 'jog pa'am /
bsdu na rgyun gtan ji lta ba bzhin bgyis kyang rung /
de rjes rang nyid thun mtshams kyi lha rta mgrin dpa' bo gcig pa'i skur langs /
gnas gsum bsrung /
lam zab 'di kho na dngos grub thams cad kyi rtsa bar nges pa'i shes pa gting tshugs bskyed la grub mtha' bzung /
smon lam dang shis brjod spyi dang bye brag rgyas par bya /
de'i rjes thog tu /
rang thun mtshams kyi lha'i nga rgyal gyis mtshams tho'i rgyal po chen po bzhi gsal btab par gtor ma phul la rang gnas su gshegs su gsol /
mtshams tho bsdu /
thog mar mig nyi zla'i phyogs su blta zhing gyen du 'gro ba sogs rten 'brel gyi sgo ma log pa byas te nang mtshams nas brtsam ste rim par grol /
dga' ston phun sum tshogs pas dge legs gong 'phel du bya /
de ltar bsgrubs pa'i phan yon byad rdo rje'i gsung las /
yang gter nang gi snying tig 'di :
rtag tu bsam zhing yid la brnag :
las 'phro can gyi srog yin pas :
kun la ma spel gsang la sgrubs :
dngos grub the tshom med par thob :
byin rlabs the tshom med par 'byung :
rtogs pa the tshom med par 'char :
'bras bu the tshom med par brnyes :
zhes gsungs pa don la gnas shing rdo rje'i tshig la 'gyur ba med pas mi bslu ba dang /
nges shes skyed pa lung gi sgrom las /
yang gter snying khrag 'di la su spyod pa :
dngos grub dus las 'da' ba ga la srid :
'di nyid bris sam bcangs pas dngos grub thob :
lan gcig bka' shog mthong ba thams cad kyang :
o rgyan smon lam mthu yis ngan song khegs :
dbang thob tsam gyis pad+ma can du skye :
nyams su blangs pa'i 'bras bu smos ci dgos :
zhes gsungs pa sogs la yid ches par bya'o //
lam zab bla ma'i rim pa la brten nas //
thun mong mchog gi dngos grub bde blag 'grub //
bla ma gdod ma'i mgon po bde ba che //
thun min gsang bas sgrub 'di skal pa bzang //
'di dges 'jigs rung srid pa'i 'khrul 'khor bzlog
/nang gi lam mchog rtsol ba med par bgrod //
'khor 'das mnyam nyid pad+ma 'od kyi klong //
tshom bur bcas te mngon par byang chub shog
/ces bla sgrub 'di nyid kyi sgo nas spros bcas kyi cho ga dar rgyas che yang nyams su len mkhan dkon pa dang /
lugs srol 'di la tshad mar gyur pa'i dam pa snga ma rnams kyi gsung yang rgyas bsdus kyi mthar lhung pas rang 'dra'i skal mnyam la phan pa'i blos /
'chi med bstan gnyis gling pa'am pad+ma gar dbang rtsal gyis rdo rje thugs kyi gnas shrI de bI ko Ti'i snying por bgyis pa dge legs 'phel ///
/
