@#//
'chi med tshe yi sgrub thabs rdo rje'i rgya mdud kyi zab khrid dam ldan gyi snying nor bka' rgya ma zhes bya ba bzhugs so //
bde ldan zhing gi mgon po tshe dang ye shes dpag tu med pa dang gnyis su med pa'i drin can rtsa ba'i bla ma dam pa la phyag 'tshal lo //
'chi med tshe yi sgrub thabs rdo rje'i rgya mdud kyi rim pa la /
sngon 'gro dang dngos gzhi rjes dang gsum las /
dang po sngon 'gro blo ldog sogs ni chos spyi ltar las /
thun gyi dang por dal 'byor thob dka' 'chi ba mi rtag
/las 'bras kyi gnas tshul legs par bsam zhing lhag tu 'chi ba mi rtag ni nam yong cha med yin /
sleb pa'i tshe na sus kyang bzlog tu med /
nga tshe ring du 'dod pa dang lo gcig gnyis kyi bar chad sel bsam pa ma yin par 'chi ba med pa mchog gi go 'phang thob ste 'chi med pad 'byung lta bu zhig byed do snyam pa'i blo bskyed /
de nas rang gi spyi bo'am mdun gyi nam mkhar pad+ma nyi zla'i gdan steng rtsa ba'i bla ma dang gnyis su med pa /
mgon po tshe dang ye shes dpag tu med pa sku mdog dmar ba las kyang ches dmar ba byi ru'i lhun po la nyi ma 'bum gyis 'khyud pa 'dra ba dar dang rin po che sna tshogs kyi rgyan gyis spras shing /
phyag mnyam gzhag gi steng na 'chi med tshe'i bdud rtsi'i bcud kyis bltams pa'i bum pa dgos 'dod 'byung ba'i dpag bsam gyi sdong po la lo 'bras me tog g.yur du rgyas pa bsnams pa'i mtha' skor du /
tshe khrid brgyud pa'i bla ma sogs mdor na brgyud pa dgu ldan gyi bla ma thams cad dang /
dus gsum gyi sangs rgyas dang byang chub sems dpa'/
dam pa'i chos 'phags pa'i dge 'dun /
rgyud sde bzhi drug gis bsdus pa'i yi dam zhi khro rab 'byams /
dpa' bo mkha' 'gro dam can chos skyong ba'i srung ma ye shes kyi spyan dang ldan pa bcas 'ja' dang 'od du spung nge khra chem mer bzhugs pa'am /
yang na bla ma'i rnal 'byor gyi skabs ltar mdun du yi dam lha tshogs /
g.yas su sangs rgyas /
rgyab tu dam chos /
g.yon du dge 'dun /
bar mtshams dpa' bo mkha' 'gro'i tshogs kyis bltams pa gsal ba gang bde bskyed cing /
lhag tu rtsa ba'i bla ma dang tshe dpag med gnyis su med par legs par gsal la /
na mo :
'chi med tshe'i lha la skyabs su mchi :zhes pas skyabs 'gro bya /
bdag dang sems can thams cad dus dang dus ma yin pa'i 'chi ba las brgal te 'chi med rdo rje'i sku 'grub par byed pa 'chi med rdo rje'i rgya mdud nyams su blangs nas /
nam mkha' dang mnyam pa'i sems can thams cad kyang 'chi ba med pa'i sar bkod do snyams nas /
sems bskyed 'gro ba kun don tshe sgrub bya :
zhes sogs tshig don mthun par nan tan bya /
de yan skyabs sems gnyis so //
tshogs zhing de ltar gsal ba la slar yang 'chi med tshe'i lha tshogs sogs brjod pas lha tshogs dpag tu med pa byon nas sngar bas kyang je mang du bsgom la rang nyid kyis gtsor byas 'gro ba thams cad lhan cig tu gus pa chen pos /
bde ba /
mnyen pa /
'khyug pa dang bcas pas phyag 'tshal ba ni nga rgyal gyi gnyen po ste phyag gi yan lag go
/gzugs sgra dri ro reg bya la sogs pa phyi nang gsang ba'i mchod pa dngos bsham yid sprul gyi tshogs kun tu bzang po'i mchod pa'i sprin dang mtshungs par 'bul ba 'dod chags kyi gnyen po ste mchod pa'i yan lag go
/lus ngag yid gsum gyi sgo nas sdig ltung nyes pa'i tshogs ci bgyis pa dang /
bgyid du bstsal ba dang /
gzhan gyis bgyid pa la yi rang ba dang mdor na nyes ltung gi tshogs tshor ba dang ma tshor ba'i tshogs ci yod pa thams cad gnong 'gyod drag po dang bcas pas mthol lo bshags so //
mi 'chab bo //
mi sbed do snyam pa zhe sdang gi gnyen po ste bshags pa'i yan lag go
/sras bcas rgyal ba'i mdzad pa /
rang gis lus ngag yid gsum gyis spyad pa'i dge ba /
gnyen 'dun gyis spyad pa'i dge ba /
dgra gnyen bar ma do rnams kyis byas pa'i dge ba /
dgra yis spyad pa'i dge ba sogs su yis spyad pa'i rnam dkar gyi dge ba thams cad la rjes su yi rang ba ni phrag dog gi gnyen po ste yi rang ba'i yan lag go
/rang gi snying ga nas lha tshangs pa lag na rin po che'i maN+Dal thogs pa grangs med par sprul nas dus gsum gyi sangs rgyas sras slob dang bcas pa la /
yang dag pa'i chos kyi 'khor lo bskor bar bskul ba ni gti mug gi gnyen po ste chos 'khor bskul ba'i yan lag go
/yang rang gi snying kha nas lha mo tsun+d+ha dang /
dgra bcom pa tsun+d+ha sogs skul byed kyi lha dpag tu med pa sprul nas rgyal ba sras slob thams cad yongs su mya ngan las mi 'da' bar bzhugs su gsol ba btab pa ni /
log lta'i gnyen po ste mya ngan mi 'da' bar bzhugs su gsol ba'i yan lag go
/'chi med tshe'i sgrub pas mtshon mdor na rang gzhan gyi rnam par dkar ba'i dge ba'i tshogs ci bgyis pa thams cad bdag gir bzung ba spu tsam med par /
nam mkha' dang mnyam pa'i sems can thams cad pha ma drin can sha stag tu 'du shes pas thams cad phyir mi ldog pa'i sa la bkod pa'i phyir du bsngo ba ni the tshom gyi gnyen po ste dge ba'i yan lag go
!
/de nas dngos gzhi ni /ting 'dzin rnam gsum las dang po de bzhin nyid ni /
phyi nang snod bcud sogs snang grags kyis bsdus pa'i chos thams cad stong zhing bdag med pa dmigs su med pa ste nam mkha' lta bu ni de bzhin nyid kyi ting nge 'dzin no //de yang nam mkha' stong pa nyid kyi dper mtshon pa las da lta'i phyi'i nam mkha' ltar a 'thas chad pa'i mthar ltung ba ni ma yin no //
de'i ngang las nam mkha' dang mnyam pa'i sems can thams cad thog med nas rang gi pha ma drin can sha stag yin kyang /
'di rnams rgyu ma rig pa la rkyen gzung 'dzin gnyis kyis bcings nas 'bras bu 'khor ba sdug bsngal gyi rgya mtshor 'khyams pa 'di rnams snying re rje /da rnam pa thams cad mkhyen pa'i go 'phang du 'khod na ci ma rung snyam pa'i sems bskyed de stong nyid la snying rje'i mdangs su 'char ba ni kun snang gi ting 'dzin /
de ltar stong nyid snying rje zung 'jug gi klong las /
paM las pad+ma /
raM las nyi ma /
a las zla ba'i dkyil 'khor dbus su sems kyi ngo bo hrIHyig dmar po ring cha tsheg drag dang bcas pa bskyed /
de yongs su gyur pa las rang nyid khro bo'i rgyal po rta mgrin dbang chen sku mdog dmar po g.yas gri gug nam mkhar 'phyar ba /
g.yon thod pa khrag gis bkang ba thugs kar bsnams pa'am /
yang na g.yas tshe 'gugs par byed pa'i lcags kyu dang g.yon tshe bcud kyis gang ba'i bum pa 'dzin pa'am thod khrag gi steng du bum pa yod pa gang bde dang /
gzhan yang dur khrod kyi chas brgyad /
dpal gyi chas bcu /
gar gyi nyams dgu dang ldan pa'i gtsug tu phrin las bzhi'i brda mtshon phyir rta mgo ljang khu drag po'i rang bzhin /
zhur dkar po zhi ba /
gdong phrum ser po rgyas pa /
rngog ma dmar po dbang gi rang bzhin te /
de yang a 'thas ther zug ma yin pa snang stong gi skur lham mer gsal ba nye ring 'tsham pa la /
bris 'bur gyi me ri lta bu leb mo ma yin pa 'ja' 'od dang me dpung gi gur du phub pa /
me lce'i rtse mo thams cad nas rdo rje ral gri la sogs pa rno ngar dbal dang ldan pa'i mtshon cha du ma 'phros te /
tshe srog la bar du gcod pa'i gdon bgegs 'byung po mi dang mi ma yin pa'i tshogs thams cad brlags par bsam pa ni srung 'khor yang mchog tu gyur pa yin gsung /
spyi gtsug tu pad+ma dmar po 'dab ma bzhi pa ze'u 'bru'i steng du nyi ma dang zla ba'i dkyil 'khor gyi dbus su sangs rgyas thams cad kyi bdag nyid /
drin chen rtsa ba'i bla ma dang gnyis su med pa mgon po tshe dang ye shes dpag tu med pa sku mdog dmar po byi ru'i lhun po la nyi ma 'bum gyis 'khyud pa lta bu /
dar dang rin po che sogs mdzes pa'i rgyan cha du mas spras pa /
zhabs rdo rje'i skyil mo krung du bzhugs pa /
sku las 'od zer bye ba dgu khri sogs phyogs bcur 'phro ba /
phyag gnyis mnyam gzhag gi steng du rin po che bdun las grub pa'i bum pa 'chi med tshe'i bdud rtsi'i bcud kyis bkang ba la dgos 'dod 'byung ba dpag bsam shing gi kha rgyan can bsnams pa /
pang du yum gos dkar mo dmar mdangs can phyag g.yas pad+ma'i phreng ba yab kyi mgul nas 'khyud pa /
g.yon tshe bum yab kyi snyan thad du 'dzin pa thabs shes gnyis med du 'khril ba /
g.yas kyi pad 'dab la spyan ma dkar /
g.yon du mA ma kI ser /
mdun du dbyings phyug ma sngo /
rgyab tu dam tshig sgrol ma ljang gu
/de rnams kyang dar dang rin po che'i rgyan gyis brgyan cing bcu drug gi lang tshos mdzes pa phyag gnyis kyis bdud rtsi'i bum pa dkur bsnams pa bsgom /
de ltar bsgoms pa'i gtso bo'i spyi bor sku rdo rje'i bdag nyid oM yig dkar po /
mgrin par gsung rdo rje'i ngo bo AHyig dmar po /
thugs kar thugs rdo rje'i bdag nyid hU~M sngon po dang /
zla ba'i dkyil du ye shes rdo rje'i bdag nyid hrIHyig dmar po mar me rlung gis ma bskyod pa lta bu rnyogs ma dang bral ba zhig bskyed /
de'i mtha' skor du oM gu ru A yur+dz+nyA na'i sngags phreng bklag thabs su bskor /
hrIHlas 'od zer lcags kyu ltar rtse mo tshur gug pa zhig 'phros pas rgyal ba sras dang slob mar bcas pa thams cad dang /
khyad par nub phyogs bde ba can nas bcom ldan 'das mgon po tshe dang ye shes dpag tu med pa rigs bzhi mgyogs ma dang bcas pa /
sngar gyi tshogs zhing las kyang ches mang ba til gyi gang bu ltar dpag tu med pa brjod du med pa lho sprin gtibs pa bzhin du byon nas so so'i dam tshig pa la thim pas da dung sngar bas kyang je mang dang gzi brjid 'od zer du ma spro ba zhig bsgom /
rang nyid rta mgrin du gsal ba'i thugs ka nas mchod pa'i lha mo sgeg pa'i nyams dang ldan pa dpag tu med pa spros /
de dag gis mgon po tshe dpag med kyi lha tshogs kyi spyan gyi dbang po tshim par byed pa man+d+ha ra ba sogs me tog
/de bzhin shangs la a ga ru sogs bdug spos /
ljags la ro bcud nus ldan gyi zhal zas /
thugs la zhun mar mdangs ldan gyi mar me /
sku la tsan+dan gur gum la sogs kyi dri chab 'thor 'thung sogs kyi phyi'i mchod pa /
mdzes pa'i gzugs /
snyan pa'i sgra /
zhim pa'i dri /
bda' ba'i ro /
'jam pa'i reg bya la sogs pa nang gi mchod pa /
rigs ma bcu drug la sogs pa gsang ba'i mchod pa sogs phul zhing /
khyad par snying ga nas sman gyi lha mo 'phros te rtsa brgyad yan lag stong dang sbyar ba'i bdud rtsi thugs kar phul bas thugs kyi dam tshig nyams pa thams cad sor chud nas thugs kyi byin rlabs sems la zhugs /
yid 'khrul med ye shes rtogs par bsam /
'dod chags rak+ta 'bul skabs tshe dpag med cung zad khros pa'i nyams dang ldan par bsam la /
zhe sdang gti mug sogs dug lnga bsgral pa'i rak+ta /
'byung ba rgyu'i rak+ta chu /
ma hA rak+ta ste zhing bcu bsgral ba'i khrag
/yab yum snyoms 'jug gi byang sems dkar dmar gyi mdangs la sngo ba'i 'od zer 'phro ba'i rdul mgrin par phul bas gsung gi dam tshig nyams pa sor chud gsung gi byin rlabs ngag la zhugs /
ngag 'gag med tshangs dbyangs thob /
kha mngar skyur ba sogs ro drug nus bcud ldan pa'i gtor ma smin mtshams su phul ljags kyi sbu gus gsol bar bsam pas sku yi dam tshig nyams pa sor chud sku yi byin rlabs lus la zhugs /
lus 'chi med rdo rje'i skur grub par bsam zhing /
nam mkha' nas lha dang lha mo rnams kyis mchod pa'i tshul dang /
phyogs bcu'i rgyal ba rnams kyis bsngags pa'i tshul gyis /
rang byung 'od gsal la sogs sku gsung thugs la bstod pa bya bar bsam la /
oM nas hrIHthA yA'i bar 'don zhing /
slar yang gong gi dmigs pa gsal btab /
de nas lha mo de dag thams cad rang la thim pas gzi brjid dang ldan par bsam /
de nas mgon po tshe dpag med kyi thugs ka'i hrIHyig dang phyag gi bum pa'i nang gi hrIHlas 'od zer phyogs bcur spro zhing /
khyad par yab yum snyoms par 'jug pa'i bde ba chen po'i rdul gyis phyogs bcu'i rgyal ba sras bcas rnams kyi thugs rgyud bskul /
de dag gi sku gsung thugs rdo rje'i byin rlabs /
lha dang drang srong rig 'dzin la sogs kyi tshe dpal /
sa chu me rlung la sogs 'byung ba'i bcud /
lha klu mi dang bcas pa'i srog nr-iHa la sogs pa /
mdor na 'khor 'das kyi tshe dpal bsod nams stobs dang grags pa thams cad 'ub kyis 'dus te tshe dpag med kyi bum par thim /
slar yang phyogs bzhi'i tshe'i lha mo bzhi las de dang 'dra ba sprul pa dang /
pang gi yum mchog gos dkar mo las sprul pa'i phyag gi bum pas 'byung ba me'i bcud pad+ma rA ga'i kha dog lta bu 'ub kyis bsdus /
de bzhin mA ma kIs 'byung ba chu'i snying po zla ba chu shel gyi phung po lta bu /
spyan mas 'byung ba sa'i snying po gser zhun ma lta bu /
dam tshig sgrol mas 'byung ba rlung gi snying po in+t+ra nI la'i khu ba lta bu /
dbyings phyug mas 'byung ba nam mkha'i snying po bai DUr+Ya'i thigs pa lta bu de yang bum pas chu bcus pa lta bu ma yin par /
dper na sa'i snying po blang phyir bum pas ri rab la reg pa tsam gyis sa'i bcud thams cad thugs rje dang nus pa'i stobs kyis rdo khab len gyis lcags phye blangs pa bzhin du 'ub kyis bsdus nas /
so so'i bum pa bkang nas gtso bo'i bum par byos pas tshe'i bdud rtsi chi li li khol bar bsam la thal mo snying khar sbyar te /
hrI:
lhag pa'i lha mchog sogs kyis gsol ba btab pas /
gtso bo'i bum pa'i bdud rtsi lud pa'i tshul gyis tshangs bug nas zhugs mgrin pa yan khengs dbang dang po bum dbang thob lus sgrib sbyangs lus lha sku bsgom pa la dbang ba sku yi dbang /
snying ga yan gang dbang gnyis pa gsang dbang thob ngag gi sgrib pa sbyangs ngag tshangs dbyangs thob cing rtsa rlung bsgom pa la dbang /
lte ba yan gang dbang gsum pa shes rab ye shes kyi dbang thob yid kyi sgrib pa sbyangs yid rtog med lhan skyes kyi ye shes 'char lam thig le sgom pa la dbang /
rkang mthil yan gang dbang bzhi pa tshig dbang spros med thob ye shes kyi dri ma sbyangs lam rdzogs pa chen po sgom pa la dbang /
rim pa bzhin du 'bras bu sku bzhi thob pa'i skal pa bzhag par bsam /
de ltar thengs gsum nan tar byas pa'i mthar bdud rtsi'i zer ma rang gi ba spu'i bu ga rnams nas phyogs bcur 'phros pas /
phyi snod kyi dwangs ma nang bcud kyi snying po khyad par tshangs pa sogs lha dga' bo sogs klu dbang rgyal po sogs mi mdor na phyi nang snod bcud thams cad 'od du ltem gyis zhu ba'i dwangs ma /
a dkar po dang nr-iHljang gu'i rnam pa bkrag mer mer gang ba 'od zer dang bcas te rang gi ba spu'i bu ga rnams su zhugs /
khyad par nr-iHnyid snying ga'i hrIHyig gi ha yi khog par bcug
/a nr-i'i mig tu bcug la snying khar nyi zla gwa'u'i nang du bcug ste pha lam gyi rdo rje'i skud pas bcings te sus kyang glags mi rnyed pa 'chi med rdo rje'i sku thob par bsam zhing /
gong gi lha mo rnams kyis bcud bsdus pas me yis drod kyi sgo nas tshe nyams pa dang chus khrag gi sa yis sha rlung gis dbugs nam mkhas sems kyi ste tshe nyams pa thams cad gsos nas /
rang lus bkrag mdangs gzi brjid phun sum tshogs pa rdo rje'i skur gyur par bsam la /
oM gu ru A yu'i dzapa? ci nus su 'bad /
de nas rjes kyi don ni /
mdun bskyed kyi rgyal ba sras bcas thams cad dang khyad par tshe'i lha mo dang bcas pa gtso bo la thim /
de spyi gtsug bde ba chen po'i 'khor lor byon /
thugs ka'i zla ba las thigs pa zhig mched nas thabs mchog haM yig gi ngo bo zla ba'i dkyil 'khor zhig snying gar babs /
lte ba shes rab a thung las nyi ma'i dkyil 'khor zhig yar mched de zla nyi 'dzom pa'i bar du hrIHyig ha'i khog par phyi nang 'byung ba'i dwangs ma tshe bcud kyi snying po nr-i ljang gu
/nr-i yig gi mig a long lta bu'i nang du a dkar po gnas pa'i mthar oM gu ru A yur+dz+nyA na zhes pa'i sngags rnams 'od zer gyi drwa ba gcig la gcig 'khyud pa dang tshon gyi gru gu bzhin du bstums pa /
de'i phyir gong ltar pha lam las grub pa'i rdo rje'i skud pas bcings te nam du'ang lha 'dre mi sogs gdon bgegs gang gis kyang glags mi rnyed pa zhig rdo rje'i lte bar byas nas /
rang lus gser gyi rdo rje rtse lnga pa rgyu pha lam las grub pa sra zhing brtan pa sogs rdo rje'i mtshan nyid bdun dang ldan pa zhig tu gsal /
sngar 'das kyi rjes mi bcad ma 'ongs pa'i mdun mi bsu da lta'i shes pa la bzos ma bslad pa gsal stong 'dzin med skye 'gag gnas bral sems kyi rang bzhin 'od gsal ba zhes pa'i ngang la cham gyi klod la bzhag go
/zhes rtsa ba'i bla ma'i gsung ljags kyi bdud rtsi zhal shes man ngag yang zab 'di nyid rang gi khrid ma thob pa rnams la bstan mi rung ba'i dam tshig shes par mdzod cig /

//
