oM swasti /
rgyal ba'i mthu stobs gcig bsdus pa //
bdud dpung mthar mdzad bdud kyi mgon //
zhing skyong chen po la btud nas //
sgrub thabs rjes gnang cho ga bshad //
'dir zhing skyong seng gdong can gyi sgrub thabs dang 'brel bar dbang bskur ba la gsum ste /
sbyor ba yo byad kyi gshom dang /
dngos gzhi sgrub pa'i thabs /
dbang gi cho ga'o //
dang po yo byad bsham pa ni /
dus khyad par can la dben pa'i gnas su /
stegs bu gru bzhi pa khrag gis byugs pa la maN+Dal gru gsum nyis rim phyi nas thod ra me ri dang bcas pas zlum por bskor bar lha grangs kyi tshom bu bkod /
dbus su many+dzi la bshos bu gru gsum 'khor bcu gcig gis bskor ba sha khrag gis brgyan pa la mda' dar nag po sku rten dang bcas pa btsugs /
de'i mdun du sku rten /
g.yas su sgrub yig gam sngags byang /
g.yon du bdud rtsi'i thod pa /
mthar sman raka dang nyer spyod lnga sogs mchod pa rnams dang /
'og tu dgos pa'i dbang rdzas rnams phyogs ci bde bar bsham mo //

//gnyis pa sgrub pa'i thabs ni /
bdag bskyed phyag rdor sogs yi dam khro bo gang rung zhig gi sgom bzlas sngon du 'gro bas /
phyi nang gi mchod pa rnams byin gyis brlab /
mdun gyi rten bsang sbyang /
rang gi mdun du me rlung dmar nag 'tshubs pa'i dbus su pad nyi dgra bgegs kyi steng du hU~M las bdud mgon seng ge'i gdong pa can khros pa'i zhal gdangs shing mche ba gtsigs pa /
ral pa kham nag gyen du 'bar ba'i gseb nas seng chung spro ba /
g.yas dar nag gi ba dan 'phyar zhing g.yon thod par dmar gtor khyer ba /
shin tu mi bsrun pa /
dar nag gi ber can bdud rta nag po la zhon pa /
g.yon du tri las bdud mo seng gdong ma dmar mo shin tu khros pa /
khrag gi ral pa can /
ral pa'i gseb nas seng chung dang me stag 'phro ba /
gcer bu stag lpags kyi smad dkris can /
g.yas kha T+wAM rtse gsum dang g.yon na snying bsnams pa rta dmar la 'chib pa /
de gnyis kyi mdun du bam ro pho mo spre'u'i gzugs can spyi tshugs su lag gnyis sa la btsugs nas rgyug cing /
rkang pas dmar gtor 'phen pa srid pa'i rlung las mgyogs pa /
gzhan yang las byed sha za sde brgyad sogs snang srid kyi lha ma srin dregs pa can thams cad kyis bskor ba'o //
gnas gsum byin gyis brlab /
hU~M las 'od zer 'phros pas dpal gyi tsa ri tra sogs gar bzhugs kyi gnas nas bdud mgon 'khor bcas spyan drangs par bsam la /
gu gul /
grir bsad pa'i sha khrag klad pa spang spos sgog gcig bu ram rnams sbyar ba'i spos bsreg cing /
hU~M b+h+yoH
pho brang mkha' spyod tsa ri nas //
bdud mgon seng gdong yab yum dang //
mi bsrun grogs bam 'khor dang bcas //
sngon gyi khas blangs dam la 'du //
bdud kyi dmag tshogs sku skyod la //
bstan pa srung phyir gshegs su gsol //
oM ma hA kA la siM ha mu kha hU~M phaT tri hriM dzaH
si na ra ma hU~M phaT tri hriM dzaH
ya ma ra tsa du tri phu tri hU~M phaT/
A kar+ShA ya dzaHdzaH
zhes pas spyan drangs /
hU~M:
rdo rje 'chang gi bka' ma bcag :
dkon mchog gsum gyi dam ma 'dral :
gal te dam las 'das gyur na :
'khor bcas brlag par gdon mi za :
sa ma ya rak+Shan+tu :
zhes pas dam la bzhag
/hU~M b+h+yo :
zhing skyong seng gdong 'khor bcas la :
gdug pa'i dgra bgegs bsgral pa yi :
mthun pa'i dam rdzas sna tshogs pa :
ting 'dzin sngags dang phyag rgya yis :
nam mkha' gang bar spel te mchod :
dam tshig dbang gis bzhes su gsol :
ar+g+haM nas shab+da'i bar dang ma hA pany+tsa a mr-ita kha kha khA hi khA hi /
ma hA rak+ta kha kha khA hi khA hi /
sngags mthar i daM ba lin+ta kha kha khA hi khA hi /
zhes pas gtor ma phul la phrin las gsol /
bstod pa ni /
hU~M:
pho brang mkha' spyod tsa ri tra'i :
zhing skyong bdud kyi mgon po che :
mdog nag 'jigs gzugs seng ge'i gdong :
zhal gdangs mche gtsigs spyan rtsa dmar :
g.yu ral seng chung skar ltar 'khrugs :
dar nag ber chen sku la gsol :
phyag gnyis ru dar dmar gtor bsnams :
bdud dmag g.yab cing dam can sdud :
bdud rta nag po rlung gshog 'chib :
sprul pa sna tshogs phyogs bcur 'gyed :
gung gnyis rgyu zhing me rlung 'tshubs :
yum chen bdud mo seng ge'i gdong :
rab 'jigs dmar nag khrag ral can :
phyag gnyis kha T+wAM dgra snying bsnams :
bdud rta dmar nag rlung gshog 'chib :
bam ro pho mo spyi tshugs 'gro :
rkang pas gtor khyer dgra la 'phen :
bdud mgon yab yum bka' 'khor na :
las byed sha za sde brgyad tshogs :
mi bsrun khro gtum drag rtsal can :
'khor dang bcas la phyag 'tshal bstod :
'dir gshegs dmar gyi gtor ma bzhes :
rnal 'byor bcol ba'i phrin las mdzod :
ces pas bstod /
bzlas pa ni /
bdud mgon 'khor bcas kyi thugs kar nyi ma la gnas pa'i srog yig gi mthar sngags kyis bskor ba bdag gi thugs ka'i 'od kyis bskul bas ci 'dod pa'i phrin las thogs med du sgrub par bsam nas /
oM ma hA kA la siM ha mu kha hU~M phaT:
tri hring dza :
si na ra ma hU~M phaT:
tri hriM dza :
ya ma ra tsa du tri phu tri hU~M phaT:
ces bzlas nas mchod cing 'dod don gsol /
skong bshags dang rbad bskul sogs byed na'ang skabs 'di nyid du'o //
thun mthar gtor ma bstab pa dang gshegs bsdu sogs spyi dang 'dra'o //
!
//gsum pa dbang gi cho ga ni /
bdag mdun gyi sgrub mchod sngar ltar byas /
slob ma'i bya ba khrus dang bgegs skrod rnams song nas /
mtshams sbyor gyi khyad par /
'dir rgyal ba'i bstan srung thams cad kyi nang nas mthu nus lhag par che zhing drag rtsal myur mgyogs kyi phrin las dang ldan pa 'di nyid /
nges pa'i don du dpal chen po he ru kaHnyid rnam pa bstan pa srung zhing gdug pa can rnams drag po'i phrin las kyis tshar gcod pa'i ched du bdud mgon seng+ge'i gdong pa can gyi skur bzhengs nas dpal gyi tsa ri tra'i zhing skyong bar mdzad pa ste /
de yang sngon gsang ba'i bdag po phyag na rdo rjes 'di'i rgyud gsungs te rdo rje theg pa'i bstan pa bsrung bar gnyer gtad pa ltar bdud mgon nyid kyis khas blangs shing dam bcas /
de nas slob dpon chen po d+ha na saMskr-ita la bka' babs /
slob dpon des o rgyan gyi slob dpon pad+ma 'byung gnas la bstsal nas rgyud dang sgrub skor u tsa la'i dur khrod kyi pha wang spre'u 'dra bar yod par lung bstan pa bzhin spyan drangs /
mgon po nyid kyis gzugs dngos su bstan nas srog snying phul dam la zhugs shing phrin las sgrub pa'i tha tshig bcas pa la brten nas /
'di nyid kyi rgyud dang sgrub thabs du ma gangs can gyi ljongs 'dir phyi rabs bstan pa srung ba'i ched du gter kha du mar sbas pa las /
'dir las 'brel rtsal dang rgyal sras legs ldan pa'i zab gter las byon pa dang rjes su 'brel ba'i srog dbang zab mo rig 'dzin brgyud pa'i phyag bzhes bzhin sgrub pa la slob dpon gyi bya ba rnams sngon du song /
slob ma'i bya ba maN+Dal phul nas /
gsol ba gdab pa /
sangs rgyas bstan pa srung ba dang :
dgra bgegs dpung tshogs gzhom pa'i phyir :
seng ge'i gdong can rjes gnang ni :
dpa' chen khyod kyis bstsal du gsol :
zhes gsol ba btab /
bstan dang 'gro la brtse ba dang :
rtag tu seng gdong sgrub cing mchod :
de ltar nus par dam 'cha' na :
bu khyod la ni sbyin par bya :
zhes lan byin /
tshogs gsag rgyun bshags gang 'os bya /
slob dpon dang slob ma phyag rdor du bskyed nas /
gtor ma mdun bskyed bzhin gsal 'debs pa'i dmigs pa phog la /
slob dpon la mos gus dung byas pas /
slob dpon gyi thugs ka nas 'od zer 'phros /
mdun bskyed kyi thugs kar phog pas rgyud bskul /
de'i thugs ka nas mgon po gtso 'khor bsam gyis mi khyab pa byung ba khyed rang rnams kyi lus la thim par mos shig byas la /
spos dang rol mo'i sgra bya /
sku rten spyi bor bzhag ste /
hU~M:
phrin las mtha' dag sgrub byed cing :
dgra bgegs ma lus bsgral ba'i phyir :
mgon po seng gdong yab yum gyi :
sku yis mngon par dbang bskur ro :
gzi brjid mthu yi dbang thob shog :
sngags mthar kA ya a b+hi Shiny+tsa oM:
zhes pa sku'i dbang ngo //
yang slob dpon gyi thugs ka nas 'od zer 'phros /
mdun bskyed kyi thugs rgyud bskul /
de'i thugs ka nas rtsa sngags dang dbyangs gsal gyi yi ge bsam gyis mi khyab pa byung /
khyed rang rnams kyi mgrin par thim zhes brjod la /
sngags byang sgrub pod gtad la /
hU~M:
phrin las mtha' dag sgrub byed cing :
dgra bgegs ma lus bsgral ba'i phyir :
mgon po seng gdong yab yum gyi :
gsung gis mngon par dbang bskur ro :
drag sngags nus pa'i dbang thob shog :
ces dang sngags mthar wA ka a b+hi Shiny+tsa A:
de nas sngags kyi bzlas lung bya ste /
slob dpon dang khyed rang gnyis ka gsang ba'i bdag por gsal ba'i bla ma'i thugs ka'i 'od zer gyis mdun bskyed bskul /
thugs ka nas sngags phreng byung /
zhal nas thon /
khyed rang gi snying gar thim par mos shig byas la sngags kyi rjes zlos lan gsum byar gzhug
/gsung gi rjes gnang ngo //
yang slob dpon gyi thugs ka nas 'od zer 'phros /
mdun bskyed kyi thugs rgyud bskul /
de'i thugs ka nas srog gi snying po rdo khab len gyis lcags phye bsdus pa bzhin du khyed rang gi snying ga'i sa bon la thim zhes brjod la /
bdud rtsi'i ka pA la snying gar bzhag ste /
hU~M:
phrin las mtha' dag sgrub byed cing :
dgra bgegs ma lus bsgral ba'i phyir :
mgon po seng gdong yab yum gyi :
thugs kyis mngon par dbang bskur ro :
stong nyid snying rje'i dbang thob shog :
sngags dang tsit+ta a b+hi Shiny+tsa hU~M:
zhes thugs kyi rjes gnang ngo //
yang slob dpon gyi thugs ka nas 'od zer 'phros /
mdun bskyed kyi thugs rgyud bskul /
de'i thugs ka nas rgyan dang chas gos phyag mtshan bsam gyis mi khyab pa byung /
khyed rang rnams la mnga' gsol bar gyur /
ces brjod la /
dar ber stag sham mi lpags mgo phreng khrag zhag thal ba ru mtshon kha T+wAM sogs kyi tsakli gtad la /
hU~M:
phrin las mtha' dag sgrub byed cing :
dgra bgegs ma lus bsgral ba'i phyir :
mgon po seng gdong yab yum gyi :
yon tan dpa' chas dbang bskur ro :
che btsan drag po'i dbang thob shog :
sngags mthar gu Na a b+hi Shiny+tsa trAM:
yon tan gyi dbang ngo //
yang slob dpon gyi thugs ka nas 'od zer 'phros /
mdun bskyed kyi thugs rgyud bskul /
de'i thugs ka nas sprul pa'i pho nya bsam gyis mi khyab pa spros /
phyogs bcur gnas pa'i dgra bgegs gdug pa can thams cad bkug cing tshar bcad par bsam la /
ling+ga gsum bcas par dmigs bya dgug bstim byas pa lag tu gtad la /
hU~M:
phrin las mtha' dag sgrub byed cing :
dgra bgegs ma lus bsgral ba'i phyir :
mgon po seng gdong yab yum gyi :
phrin las brtul bzhugs dbang bskur ro :
las rnams thogs med 'grub par shog :
sngags mthar karma a b+hi Shiny+tsa hA:
de ltar gtad pa'i ling+ga gcig bsgral /
gcig slob mar stob /
gcig gdan du bting nas che ba'i nga rgyal bskyed du bcug la /
zhi dang rgyas dang dbang dang dgug :
gdug pa bsgral dang cho 'phrul ston :
gnan dang bskrad pa la sogs pa :
las de rnams kyang sgrub par gyis :
zhes pa ste phrin las kyi rjes gnang ngo //
de nas gtor ma lag tu gtad la /
bla ma brgyud pa'i bshar 'debs sngon du 'gro bas bka' nyan du bka' bsgo drag tu byas te gtor ma'i mtheb kyu nas cung zad blangs pa bdud rtsi dang sbyar ba dngos grub kyi don du byin /
phyin chad bla ma la mi dmod cing /
chos skyong mi spong ba /
sgrub pa la zhugs nas bla rdo mi 'dor ba ste mi spong ba'i dam tshig gsum /
bya nag dang khyi nag la mi 'tshe /
chos bzhin spyod pa la mi rbad /
rang don gcig pu la las sbyor mi byed /
nyes pa phra mo la mi bskul ba ste srung ba'i dam tshig bzhi /
zhag re'i rgyun gtor ma chag pa /
dgu stong gi dus gtor 'dzin pa /
gtsang sbra dang ldan pa ste spyad pa'i dam tshig gsum mo //
de ltar dam tshig bcu po bsrung bar bsgrag cing /
khas blang ba sogs rjes spyi dang 'dra /
mthar gtang rag gi mchod bstod bzod gsol /
mdun bskyed gshegs gsol rjes kyi bya ba rnams gong bzhin no ///
/
@/
rjes gnang 'bring po'i lugs su byed na /
bcas gshom tshom bu dang gtor ma tsam la brten cing /
rjes gnang dngos gzhi'i sku gsung thugs kyi rjes gnang dmigs pa la brten pa las dbang rdzas dang tshigs gcad med pa byed /
yon tan gyi rjes gnang la /
mgul rgyan srog zhu ber nag ska rags phyag mtshan rnams dngos sam tsakli gtad la /
dpal ldan khrag 'thung chen po yi :
rin chen las grub srog zhu dang :
klu rigs lnga yis yan lag brgyan :
mdzes pa'i gser rked ber chen dang :
phyag rgya bcas pa 'di dag ni :
khyod rnams la ni sbyin par bya :
zhes pa dang /
phrin las kyi rjes gnang la ling ga gtad nas /
zhi dang rgyas dang sogs sngar ltar gyi mthar /
gtor ma'i bka' bsgo bya zhing /
7
bsdus pa ni /
sku gsung thugs kyi rjes gnang bshad ma thag pa ltar byas pa'i rjes su gtor ma'i bka' bsgo byas pas kyang 'grub bo //
'di'i phyag mtshan g.yon pa da lta'i lag len ltar zan gtor gyi dbyibs su byed pa phyogs 'dir mi 'gal mod /
ngo bo ni glo snying sogs sha khrag gi gtor ma'o //
rnam 'a~Xgyur mi bzad thogs me~Xd mthu //
rno myur rdo~X rje~X theg pa yi //
bstan srung zhing skyong chen po yi //
sgrub thabs rgya mtsho'i bcud du dril //
bdud mgon seng gdong can gyi sgrub thabs rjes gnang dang bcas pa'i le'u tshan no ///
/
