\u0f88
dpal yang dag he ru ka'i gsang ba thugs kyi tan+t+ra bzhugs so :
\u0f88\u0f88\u0f88\u0f88\u0f88\u0f88\u0f88
rgya gar skad du :
ma hA shrI badzra kro d+ha ya tsit+ta tan+t+ra nA ma :
bod skad du :
dpal rdo rje khro bo chen po'i thugs kyi rgyud ces bya ba :
dpal rdo rje sems dpa' la phyag 'tshal lo :
'og min mtha' dbus med pa'i zhing :
gsang ba mchog gi pho brang du :
rdo rje sems dpa' lha yi lha :
sangs rgyas kun gyi bdag nyid che :
sangs rgyas kun gyi 'khor los bsgyur :
sangs rgyas kun gyi bde ba'i dpal :
sangs rgyas kun gyi las rnams byed :
shrI badzra satwa nyid :
mi 'gyur sku ni nam mkha' 'dra :
mtshan ma rtags kyi zhal phyag kyang :
sna tshogs rol pa bsam mtha' yas :
de dag kun gyi gzhi gcig pu :
cho 'phrul ji snyed kun gyi rgyu :
sna tshogs ma lus 'byung ba'i gnas :
mi 'gyur bde ba chen po'i sku :
ye shes rnam pa lnga nyid dang :
bye brag ye shes rgya mtsho yang :
kun 'dus rnam par dag pa'i zhal :
sangs rgyas 'od zer dang ldan pa'o :
ye shes kun tu 'bar ba yi :
spyan gyi dkyil 'khor gsum du rgyas :
rdo rje rtse lnga thabs kyi rgya :
skye med don mtshon dril bu dang :
sna tshogs sgeg mdzes rgyan gos 'chang :
rdo rje'i skyil mo krung bcas te :
'dzum pa'i mdangs kyis btsun mor rol :
tsit+ta 'od kyi ti ka las :
bye ba khrag khrig 'od zer gyis :
'jig rten khams rnams mang po yang :
bskul ba'i 'phro 'du cir yang mdzad :
de nas dpral ba'i mdzod spu las :
shrI badzra pA Ni'i sku :
mthing ga rdo rje dril bu can :
zhi khro'i nyams 'gyur rdzogs pa yang :
ji ltar mkha' las glog bzhin spros :
rang mdun lhags nas gus gsol ba :
chos rnams sangs rgyas mnyam sbyor ba'i :
bla med yang dag nges pa'i lung :
rdo rje sems dpa'i thugs kyi mdzod :
dgyes shing rol pa bstan du gsol :
bskul ba'i lan du rang byung ba :
ma skyes gsang ba chen po'i bka':
nges pa'i lung 'di bab las snang :
kye ma gsang ba'i bdag po nyon :
skye ba bzhi la gang gnas pa'i :
'gro ba lnga po 'di dag kyang :
rnam dag rgyal ba'i sku ru gnas :
lus can tsit+ta'i gzhal yas na :
sangs rgyas ye shes bde chen po :
ngo bo spros pa med pa dang :
rang bzhin ye shes gnyis med gsal :
yon tan sku dang rgyal ba'i gsung :
thugs kyi bye brag bsam mi khyab :
sna tshogs mdzad pa'i phrin las bcas :
ma 'dres rdzogs kyang mtshan ma med :
bdag med phyogs lhung rnam par spang :
bde chen rtag tu mi 'gyur ba :
lhun gyis grub ste mngon sum gnas :
'gro kun tshul gcig sangs rgyas pa :
nga dang gnyis med rnam dag sku :
rang bzhin ngang gi bud+d+ha nyid :
de bzhin 'byung ba phung po khams :
ma lus rdzogs pa'i sangs rgyas nyid :
chos kun ye nas byang chub pas :
kun kyang rgyal ba'i sku gsung thugs :
yon tan phrin las bye brag las :
gzhan du rdul tsam med nyid kyang :
ma mthong rang la rang rmongs shing :
sna tshogs las kyi rgyu rkyen las :
rnam smin 'gro drug snang ba ni :
rmi lam sgyu ma'i tshul du byung :
des kyang bde chen bcings med pas :
ngo bo rnam dag dkyil 'khor gsum :
rnal 'byor blo yis drangs pa'i mthus :
blo min ye shes yul du shar :
de tshe de la rab sbyor bas :
rnam smin sgyu ma rnam bsal te :
yang dag ye shes sku ru 'gyur :
de phyir thabs kyi bye brag ni :
grangs med brjod med bsam mi khyab :
re zhig 'gag tu dril ba yang :
thabs dang thabs las byung ba 'o :
thabs ni bcos pa'i rnam pa dang :
ma bcos pa zhes brjod pa dang :
rnam pa gnyis su yang dag 'dus :
de la skye ba'i rgyu dang rkyen :
rten dang las kyi bye brag go :
rgyu nyid bde chen kho na ste :
skyed du med pa rang nyid gsal :
de'i rkyen de yang phyi nang gnyis :
'jig rten rab tu snang ba dang :
snang ba yang dag nges pa'i lung :
de nyid phyin ci ma log pa'i :
don ston gtso bo dam pa phyi :
bde chen rang gi cho 'phrul las :
nges pa'i mthu dang ldan pa'i blo :
'jig rten rnam smin la 'jigs dang :
snying rje sems kyi dam pa dang :
mchog gi gnas la rab dad dang :
'jug brtson yang dag 'dod nyid do :
rten nyid mtho ris gsum pa mchog :
las ni phyi nang rkyen dbang gis :
rim pa dag dang don bstan pa :
nges pa'i thabs la brtson rnams so :
de ltar de dag dang ldan pas :
gu h+ya yongs rdzogs dag pa'i lam :
snying po nyid de btsal mi dgos :
de yang rnal 'byor blo nyid kyis :
thog ma nga nyid ji bzhin bsgom :
tsit+ta 'od kyi gur nang na :
nyi zla 'bru gsum ldan pa la :
yang snying phreng ba 'di dag bkod :
oM badzra satwa shrI he ru ka sa ma ya AHhU~M:
lnga ldan tshon skud lta bu yang :
thabs dang shes rab thig le dmar :
brgyud de gu h+ya bde ba'i lam :
drangs te gzhi yi 'bru gsum la :
rdo tshan char babs lta bu 'am :
mgal me dag la rlung phog ltar :
thim zhing reg pas kun zhu ba'i :
thig le tsit+ta'i sbubs bsgom bzla :
rang sems las rung nyid 'gyur ro :
de nas chos rnams skye med pa :
'od gsal nyid de nga yi yid :
rtag pa rtag pa nyid mi 'dzin :
ngang bsgom de ni de bzhin nyid :
rig pa rtog med de yi 'phrul :
'gro la rab brtse nyid du bzhag :
de dag ma lus dkyil 'khor gyi :
rgyu ste yi ge hU~M nyid do :
de las byung ba'i lnga ldan 'od :
rten dang 'phrad tshe gzugs brnyan bzhin :
khro bo'i pho brang nyid du blta :
hU~M de rdo rje 'bru gsum bcas :
spro bsdus yang dag bde ba'i sku :
mthing nag zhal gsum phyag drug pa :
zhabs bzhi khro tshul rngam dang ldan :
g.yas dkar g.yon dmar spyan dgu 'khrugs :
dbu skra sma ra smin ma me :
zhal gdangs ljags 'dril mche ba gtsigs :
hU~M phaT b+h+yo yi nga ro sgrog :
rdo rje kha T+wAM thod rnga g.yas :
dril bu thod khrag rgyu zhags g.yon :
glang ko mi lpags stag sham gsol :
thod skam lnga yis dbu la brgyan :
thod rlon lnga bcu'i do shal 'phyang :
sbrul lnga rin chen rus pas mdzes :
thal chen rak+ta zhag gis byug :
rdo rje'i khyung gshog rno ngar ldan :
rang 'od dbyings kyi yum chen ni :
badzra kro d+hI shwa rI ma :
kha T+wAM thod khrag thogs pa mo :
bde stong 'du 'bral med par bsgom :
tsit+ta'i dkyil du sems dpa' ni :
sngo bsangs rgyan med thabs shes rgya :
rin chen zur brgyad 'bru brgyad dbus :
nyi ma'i dkyil 'khor srog gi thig :
gsal zhing ru lu ru lu'i sgra :
dag cing gsal ba bzlas pa'i mthus :
thabs shes gu h+ya'i da la nas :
lnga ldan 'od 'phros 'khor 'das kun :
bskyed pa'i lha ru lam gyis bsgyur :
de dag rang sngags sgra dang bcas :
rang la bsdus te yang yang bzla :
mchog gi dngos grub skal ldan 'gyur :
ru lu 'bru brgyad rgyun du bgrang :
spyod yul sangs rgyas lam khyer bya :
rtsa ba bde chen gang nges pa :
yang dag nyid du bsgom par bya :
zla drug dag tu bzlas gyur na :
rang sems las rung nyid 'gyur ro :
de yi yan lag mtshan ma'i dal :
gru bzhi sgo bzhi rta babs bzhi :
zla gam dbang gi sgo gcig bri :
pho yi thod pa bzang po ru :
tsakra rtsibs brgyad dbus su srog :
rtsibs brgyad dag la gser phreng ni :
re re bzhin du tshang ba yang :
gser ram le brgan rtsi yis bri :
dal gyi dkyil ni thod pa nyid :
'khor ni ci 'byor mchod pas bskor :
mtshon cha la sogs rnam pa lngas :
mtshams gcad mchod pa'i tshogs rnams kun :
bdud rtsi'i rang bzhin byin gyis brlab :
bdag dang bshams pa'i yo byad sogs :
dngos snang lha yi skur gsal ba :
rim gyis yang na gcig car te :
rnal 'byor blo yi rtsal dang sbyar :
dam ye gnyis su tha mi dad :
gnas gsum yi ge 'bru gsum bkod :
de las 'od spros rang 'dra ba :
mang po spyan drangs bzhugs su gsol :
phyag rgya gar dang sman mchod dang :
sbyor ba las byung rak+ta dang :
sha lnga spungs pa'i gtor ma dang :
me tog spos sogs dgyes mchod rdzas :
rnam mang phyi nang gsang ba kun :
mnyam sbyar 'bul zhing bstod par bya :
de ltar rim pa mthar phyin pa'am :
gsal brtan rab tu gyur pa'i tshe :
lha sku stong gsal nyid kyi sbubs :
rtsa gsum bkod de dug phyir dbyung :
srog thur sbyar te lte 'og 'chings :
de yang nyin zhag re re bzhin :
khug pa sum brgya drug cu bzung :
snying rus bskyed de rab brtson gces :
zla ba gcig gis dgos pa 'grub :
de nas 'khor lo rnam bzhi bkod :
a dang ha~M yang gsal bkod de :
rlung dang 'khrul 'khor rnams sbyar bas :
'bar dang 'dzag pa'i byed las kyis :
bde ba rnam pa bzhi dag gis :
ye shes rang la gsal bar 'gyur :
ldog dang bkram pa'i byed las kyis :
bde ba'i ye shes gsal brtan 'gyur :
de yang 'khrul 'khor dag dang sbyar :
de ltar las su rung ba na :
bcu drug lo lon gzhon nu ma :
rgyud bzang dar zhing mtshan ldan pa :
ma nor brtags la dbang du bya :
rgyud sbyong dbang gis smin bya'i phyir :
rnam dag bde chen byang chub sems :
mchog tu bde ba 'byung ba'i gnas :
rin chen bum pa'i bcud du bskyil :
pho nya mo der blud par bya :
snang stong ye shes lha yi sku :
sangs rgyas kun gyi 'dus gnas te :
phyag rgya chen po rmad byung ba'i :
thabs chen lha yi gzugs nyid dang :
smra ba'i rgyal po gser phreng ni :
mang du bzlas pas sid+d+hi rdzogs :
de yang mtshan ldan mo der gtad :
rang gi khu ba gsang ba'i rdzas :
ye shes bskyed pa'i rten gyi mchog :
gal te de yis gus blangs na :
des kyang phun sum tshogs thob pas :
mos dang sbyar la rab tu sbyin :
lhan skyes bde ba bde ba'i mchog :
dga' bde'i thabs kyis nye bar mtshon :
'di yang mi mos dang blang na :
rig 'dzin rgyal ba nyid grub pas :
gsum pa yang ni rang gis sbyin :
de nas de la rnal 'byor lam :
thun mong thun mong min pa bshad :
snod dang go rim dag dang sbyar :
rnal 'byor brtson te nus thob na :
ye shes gsal ba'i grogs su che :
de la cho ga bzhin du spyad :
dbab ldog dgram la mkhas gyur na :
mchog bde ye shes rgyas par 'gyur :
de yi mthu las lam lnga dang :
sa bcu yongs su rdzogs gyur nas :
zung 'jug mthar thug chos kyi sku :
mngon du 'gyur bar gdon mi za :
de bas rigs bzang thos brtson bu :
tshul bzhin bsgrub par mdzad rnams la :
bka' gsang snying po 'di gtad kyis :
gal te rigs ngan rmongs pa'i yid :
nga rgyal rang che 'dzin pa dang :
mi bsgom gzhan la 'chel ba yi :
snod ngan dag la 'di min no :
de skad yang dag bka' bstsal pas :
rdo rje can nyid yi rangs nas :
gus 'dud tshig gi rim pas bstod :
sku ni rab 'jigs gar gyi nyams dang ldan :
phrin las sna tshogs gang yang thogs pa med :
bdag tu lta ba 'joms mdzad he ru ka :
bcom ldan khrag 'thung gtso la phyag 'tshal bstod :
skye ba'i cho 'phrul shes rab yum gyi tshul :
khams gsum bde rol skye shi rtsad nas gcod :
thabs dang ldan pa'i cho 'phrul cir yang ston :
khro mo'i dbang phyug sku la phyag 'tshal bstod :
dus gsum mi 'gyur rdo rje lta bu'i sku :
skyon dang bral ba 'gro ba'i don kun mdzad :
'khor 'das kun la dbang bsgyur bcom ldan 'das :
dpal chen yab yum gnyis la phyag 'tshal bstod :
de ltar bstod de phyag byas pas :
zhi sku nyid las khro bo'i tshul :
yab yum sbyor ba'i skur bzhengs te :
rol pa'i khro tshogs mang po spros :
gdug pa can gyi don mdzad do :
slar yang thugs rje zhi ba'i skur :
bzhengs nas tshig 'di rab tu bstan :
gsang ba mchog gi dgyes pa nas :
thams cad zhi ba nyid du yang :
gdug pa mang po rab bsgral phyir :
rab 'jigs rnam par bkod pa'i rgyal :
dus gsum bde gshegs kun 'dus dpal :
rdo rje'i khrag 'thung bde ba'i sku :
gsang ba mchog gi dgyes pa nas :
dpal yang rtag tu sbyin par nges :
zhes gsungs nas bsam gyis mi khyab par bkod pa'i rgyan nyid du rtag par bzhugs so :
rgyud 'di slob dpon pad+ma dang :
lo chen bai ros bsgyur ba 'o :
skal ldan bu dang 'di 'phrad shog :
sa ma ya :
rgya rgya rgya :[ \u0f88\u0f88\u0f88 ]dpal yang dag he ru ka'i gsang tig las :
zhi khro rtsa ba'i mchog sgrub nyi ma'i dkyil 'khor bzhugs so :[ \u0f88\u0f88\u0f88\u0f88\u0f88\u0f88 ]dpal he ru ka la phyag 'tshal lo :
thugs dam gsang ba'i lha 'di nyid :
rnal 'byor bya ba'i rim pa ni :
bkra shis nyams dga'i sa phyogs su :
dkyil 'khor gru bzhi sgo bzhi pa :
rta babs bzhi dang ldan pa'i dbus :
zla gam dmar po sgo gcig bri :
pho thod mtshan nyid ldan pa'i nang :
gser ram yang na khrag chen gyis :
sku gzugs mngon rtogs lta bu 'am :
'khor lo rtsibs brgyad lte bar hU~M:
rtsibs brgyad dag la gser phreng ni :  ru lu /
re re bzhin du tshang bar bkod :
ban+d+ha dkyil 'khor dbus su bzhag :
de mthar sman gtor rak+ta sogs :
phyi nang mchod pa du mas bskor :
mi yi 'grul bcad smra ba spang :
rnal 'byor bde ba'i gdan la 'khod :
rtse gcig yid kyis bsgrub par bya :
sa ma ya :
ho :
sangs rgyas rdo rje slob dpon dang :
yang dag dpa' bo bde gshegs gtso :
dpang gyur skyabs mchog ma lus par :
kun nas dad pas bdag skyabs mchi :
sangs rgyas bde ba bla na med :
'gro ba'i don phyir bdag gis bsgrub :
gsang ba gsang mchog bde ba'i lam :
tshul bzhin nyams su blang bar bgyi :

chos rnams rang bzhin dag pa'i ngang :
ma chags pad+ma nyi ma'i steng :
hU~M las bdag nyid rdo rje sems :
mthing nag zhal gcig phyag gnyis pa :
spyan gsum khro 'dzum rus pa dang :
dar gos rin chen rgyan gyis mdzes :
rdo rje g.yas la dril bu g.yon :
dbu skra thor tshugs rigs lngas brgyan :
rang 'od dgyes pa'i yum dang bcas :
rdo rje pad+ma'i skyil krung gis :
rang bzhin 'od lnga'i klong na bzhugs :
tsit+ta 'od kyi gur khyim dbus :
thabs shes nyi zla'i gdan gyi steng :
oM dkar AHdmar hU~M sngon po :
brtsegs mar gnas pa'i mtha' skor du :
yang snying sngags kyi phreng bas bskor :
oM badzra satwa shrI he ru ka sa ma ya AHhU~M:
brgya stong la sogs ci 'grub tu :
bzlas pas sngags phreng 'od lngar 'bar :
de yang tshon skud bsgril ba bzhin :
zhal nas brgyud de yum gyi zhal :
thig le dmar po'i dkyil du zhugs :
sku yi dbyibs brgyud mkha' las thon :
gsang lam rdo rje'i sbubs nas drang :
thugs ka'i yig 'bru gsum la phog :
'bru gsum sngags kyi phreng ba bcas :
dwangs gsal 'od kyi thig ler zhu :
lnga ldan 'dril ba sran zlum tsam :
tsit+ta'i dkyil du rab bsgom la :
'bru gsum rdo rje'i bzlas pa bya :
des kyang rang sems las rung 'gyur :
sa ma ya :
de la gsal snang brtan pa'i tshe :
chos rnams skye med 'od gsal ba :
rdo rje sems dpa' bde ba'i thugs :
mchog tu mi 'gyur mi rtog ngang :
de bzhin nyid kyi ting 'dzin bsgom :
rang sems gsal la mi rtog pa'i :
rang snang cir yang ma 'gags pa :
'gro drug brtse bas drangs slad du :
snying rje sgyu ma'i thabs la 'jug :
bde stong snying rje dang bcas sems :
ma lus dkyil 'khor bkod pa'i rgyu :
'khor ba rab tu sbyong ba'i thabs :
byang chub sems ni hU~M du bsgom :
hU~M hU~M:
hU~M nyid las byung 'od zer lnga :
snod la phog pas skad cig gis :
rnam dag gsang ba mchog gi gnas :
rang byung khro bo'i gzhal med khang :
rin chen ban+d+ha 'bar bas brtsigs :
ma bkod lhun gyis grub pa'i tshul :
rgyan dang mtshan nyid thams cad rdzogs :
snang la rang bzhin med pa'i dbus :
zla gam dbang chen e dkyil du :
rU dra nyi zla pad+ma'i steng :
hU~M nyid rdo rje rtse lnga pa'i :
lte bar 'bru gsum dang bcas bsgom :
de las 'od 'phros don gnyis byas :
tshur 'dus yongs su gyur pa las :
dpal chen yang dag bde ba'i sku :
mthing nag zhal gsum phyag drug pa :
zhabs bzhi khro tshul rngam dang ldan :
g.yas dkar g.yon dmar spyan dgu 'khyugs :
dbu skra sma ra smin ma me :
zhal gdangs ljags 'dril mche ba gtsigs :
hU~M b+h+yo phaT kyi nga ro sgrog :
rdo rje kha T+wAM thod rnga g.yas :
dril bu thod khrag rgyu zhags g.yon :
glang ko mi lpags stag sham gsol :
thod skam lnga yis dbu la brgyan :
thod rlon lnga bcu'i do shal 'phyang :
sbrul lnga rin chen rus pas mdzes :
thal chen rak+ta zhag gis byug :
rdo rje'i khyung gshog rno ngar gdengs :
rang 'od dbyings kyi yum chen ni :
badzra kro d+hI shwa rI mthing :
phyag g.yas kha T+wAM yab la 'khyud :
g.yon pa chags pa'i dung dmar stob :
rus pa'i rgyan ldan gzig sham gsol :
zhabs gnyis thabs shes brkyang bskum tshul :
bskal pa'i me 'bar e yi klong :
bde stong 'du 'bral med par bsgom :

yab kyi tsit+ta 'od klong du :
nyi ma'i gdan la rdo rje sems :
sngon po rdo rje dril bu 'dzin :
rgyan med nyams ldan skyil krung bzhugs :
de yi thugs kyi dkyil 'khor ni :
rin chen zur brgyad pho brang du :
sran zlum tsam gyi nyi gdan la :
dwangs gsal mi 'gyur yi ge hU~M:
zur brgyad la ni yig 'bru brgyad :
phra zhing 'od 'bar gsal bar bsgom :
de ltar gsal zhing bzlas pa'i mthus :
yab yum sbyor ba'i mkha' gsang nas :
ye shes lnga yi 'od zer 'phros :
rgyal ba rnams la mchod pa 'bul :
sems can kun gyi sgo gsum sbyong :
'khor 'das snod bcud thams cad kyang :
yang dag bde ba mchog gi sku :
chu zla lta bur byin gyis brlabs :
de dag kun kyang ru lu'i sngags :
bung ba tshang zhig bzhin du ldir :
tshur 'dus rang la gnyis med thim :
mchog gi dngos grub thob par bsgom :
oM ru lu ru lu hU~M b+h+yo hU~M:
yang yang bsgom zhing rtag par bgrang :
spyod lam rnam bzhi'i dus kun tu :
gzugs snang thams cad he ru ka :
chu zla bzhin du dran par bya :
sgra grags thams cad ru lu'i sgra :
tshangs pa'i glu dang 'brug sgra bzhin :
kun gyi rtsa ba bde chen nyid :
sgro 'dogs blo las 'das pa'i ngang :
rang gsal mi 'gyur btsan sa bzung :
sa ma ya :
lha la gsal snang thob pa dang :
bzlas pa zla ba drug gi bar :
sgra zur ma nyams lhag chad bral :
tshul bzhin bzlas na las rung 'gyur :
de tshe rnal 'byor rdzogs rim bsgom :
bskyed rim thabs kyi rnal 'byor mchog :
'di ltar tshul bzhin sus bsgom pa :
tshe 'di nyid la rig 'dzin sku :
thob par 'gyur ba gdon mi za :
sa ma ya :
bde gshegs zhi khro grangs med kyi :
rtsa ba'i sgrub thabs zab mo 'di :
dper na nyi ma'i dkyil 'khor 'dra :
'jig rten blo yi mun pa 'joms :
mchog gi dngos grub sus 'dod pa :
de kun 'di la nan tan gces :
d+ha thim :
slob dpon pad+mas mdzad pa 'o :
las 'phro can dang 'di 'phrad shog :
rgya rgya rgya :[ \u0f88\u0f88\u0f88\u0f88 ]dpal yang dag he ru ka'i gsang tig las :
las byang don gyi snying po bzhugs so :[ \u0f88\u0f88\u0f88\u0f88\u0f88\u0f88\u0f88 ]dpal he ru ka la phyag 'tshal lo :
zab mo'i lam 'di bsgom pa'i tshe :
rnal 'byor nyams len cha rkyen du :
las byang don gyi snying po bkod :
nyams su longs shig skal ldan kun :
sa ma ya :
hU~M:
bka' gsang sgrub la mi dbang ba'i :
bdud dang log 'dren 'byung po bgegs :
lan chags glud gtor 'di longs la :
bka' las ma 'da' gzhan du dengs :
gal te mi 'gro 'tshe byed na :
bde gshegs rgyal ba thams cad kyi :
thugs rje rab khros khro tshogs kyis :
mgo lus snying yang dum bur gtubs :
oM ru lu ru lu hU~M b+h+yo hU~M:
gnod byed 'byung po thams cad mA ra ya phaT:
hU~M:
steng 'og phyogs mtshams snod bcud kun :
rigs lnga ye shes lnga yi lha :
ma rtogs 'khrul pa'i bgegs byung na :
mtshon cha 'bar ba lnga yis sgrol :
'khor lo rdo rje rin po che :
pad+ma ral gri me 'bar ba'i :
gur khang khro bo'i tshogs bcas 'khrigs :
gdug pa 'da' ba'i gnas med gyur :
badzra kro d+ha dz+nyA na dz+wa la raM rak+Sha rak+Sha b+h+rU~M:
ho :
yongs rdzogs bde gshegs zhi khro'i tshogs :
rigs 'dus ma bcos rtsa ba'i lha :
kun nas bdag la dgongs su gsol :
bdag ni dug gsum dbang gyur te :
rnal 'byor rig pa'i dam tshig las :
nyams chag 'gal 'khrul ci mchis pa :
thabs dang yang dag lta ba yis :
cho ga bzhin du so sor bshags :
badzra sa ma ya shud+d+he a :
hU~M:
dur khrod gsang ba mchog gi dkyil 'khor nas :
zhi khro bde gshegs rgyal ba 'khor dang bcas :
sngags tshig shugs pa'i brda yis rab bskul na :
mkha' dbyings klong las phyag rgya'i skur bzhengs 'tshal :
gsang ba grub pa'i bla ma rig 'dzin tshogs :
dur khrod brgyad kyi mkha' 'gro 'bar ba rnams :
so so'i thugs dam gnyan po ma g.yel bar :
dam tshig dkyil 'khor 'di la byin chen phob :
badzra sa ma ya dza dza :
badzra A be sha ya ho :
hU~M:
rtsa brgyad stong sbyar rigs lnga'i bdud rtsi dang :
rten 'brel bcu gnyis bsgral pa'i khrag chen dang :
snod bcud rgyu rkyen phun tshogs gtor ma sogs :
gsang ba mchog gi mchod pa'i phyag rgya rnams :
so so'i 'dod yon lha mo'i rol par bcas :
phyogs bcur khyab nas yongs su 'byung gyur cig :
ma hA sarba pU dza sa ma ya ho :
skyabs su 'gro zhing sems bskyed la :
zhi khro'i rnal 'byor gzhung bzhin bsgom :
gnas gsum oM AHhU~M gsum gsal :
de las ye shes 'od 'phros pas :
'og min gnas nas rang 'dra'i sku :
slar yang grangs med spyan drangs thim :
hU~M:
thabs dang shes rab bla med dkyil 'khor nas :
zhi khro rigs 'dus bde chen rtsa ba'i lha :
dpal chen yang dag khro bo kun gyi gtso :
gnyis med yum dang bcas te gshegs su gsol :
badzra sa ma ya dza dza :
hU~M:
zla gam dbang chen e dkyil du :
rU dra nyi zla pad+ma'i gdan :
bde gshegs pho brang 'di lags na :
ci bder dgyes par bzhugs su gsol :
dzaHhU~M baM ho :
sa ma ya satwaM:
hU~M:
khro bo kun gyi che btsan lha :
gdug pa 'dul mdzad drag shul can :
dbu gsum phyag drug zhabs bzhir ldan :
rdo rje dril bu thabs shes ldan :
kha T+wAM thod khrag sbyor sgrol mdzad :
thod rngas ma mo mkha' 'gro bskul :
rgyu zhags log rtog thabs kyis 'dren :
sku la dur khrod chas rnams rdzogs :
yum chen badzra kro d+hI 'khril :
bde stong nyams dang rab sbyar ba'i :
sna tshogs phyag rgya gar mchod bzhes :
oM badzra shrI he ru ka hU~M:
badzra kro d+hI shwa rI hU~M:
ma hA mu dra ho :
hU~M:
sku lnga ye shes lnga yi dngos :
rigs lnga yab yum mnyam sbyor rdzas :
bdud rtsi lnga dang ldan pa'i sman :
dam tshig mchog tu dgongs te rol :
ma hA a mr-ita kha raM khA hi :
hU~M:
khro mo yum gyi mkha' dbyings su :
rdo rje'i tho chen 'bar ba yis :
dgra bgegs dug lnga rab bsgral te :
rak+ta'i mchod pa 'bul gyis bzhes :
ma hA rak+ta khA hi :
hU~M:
yangs pa ban+d+ha'i snod mchog tu :
dam rdzas lnga yi gtor ma bshams :
'dod yon rgyan gyi lha mor bcas :
khro rgyal thugs dam bskang phyir 'bul :
gzhan yang dgyes mchod bsam mi khyab :
me tog spos sogs rnam pa lnga :
phyi nang gsang gsum mnyam sbyar nas :
gus pas 'bul lo bzhes su gsol :
ma hA ba liM ta kha raM khA hi :
oM badzra puSh+pe sogs shab+da AHhU~M swA hA:
hU~M:
sku ni rab 'jigs gar gyi nyams dang ldan :
phrin las sna tshogs gang yang thogs pa med :
bdag tu lta ba 'joms mdzad he ru ka :
bcom ldan khrag 'thung gtso la phyag 'tshal bstod :
skye ba'i cho 'phrul shes rab yum gyi tshul :
khams gsum bde rol skye shi rtsad nas gcod :
thabs dang ldan pa'i cho 'phrul cir yang ston :
khro mo'i dbang phyug sku la phyag 'tshal bstod :
dus gsum mi 'gyur rdo rje lta bu'i sku :
skyon dang bral ba 'gro ba'i don kun mdzad :
'khor 'das kun la dbang bsgyur bcom ldan 'das :
dpal chen yab yum gnyis la phyag 'tshal bstod :
skabs 'dir bzlas pa'i las rnams bya :
ho :
thugs rje'i dbang bsgyur lhag pa'i lha :
kun nas bdag la dgongs su gsol :
sku gsung thugs dang mnyam sbyor ba'i :
bsnyen sgrub ting 'dzin mthar phyin pas :
deng 'dir skal ldan bdag cag la :
thun mong mchog gi dngos grub gter :
da lta nyid du bstsal du gsol :
oM ru lu ru lu hU~M b+h+yo hU~M:
kA ya wA ka tsit+ta sarba sid+d+hi pha la ho :
'di ltar lhar snang rang gi sems :
sems nyid ma bcos skye 'gag med :
skye med rdo rje lta bu'i ngang :
rol pa'i bye brag 'ja' ltar yal :
a a :
ye shes rang snang gsal ba'i sku :
dper na chu zla 'ja' tshon bzhin :
'pho 'gyur 'gro 'ong las 'das ngang :
gang 'dul 'gro don brtson par bgyi :
phaT phaT:
bdag gis zag bcas zag med pa'i :
bsod nams stobs chen 'di yi mthus :
yang dag snying po'i don rtogs nas :
'bras bu sku gsum mngon gyur shog :
ho :
dus gsum bde gshegs kun 'dus dpal :
rdo rje'i khrag 'thung bde ba'i sku :
gsang ba mchog gi dgyes pa na :
rtag tu dpal gnas bkra shis shog :
las can bu dang 'di 'phrad shog :
sa ma ya :
rgya rgya rgya :





dpal yang dag he ru ka'i gsang tig las :
dbang chog bde chen snying po bzhugs so :[ \u0f88\u0f88\u0f88 ]he ru ka la phyag 'tshal lo :
slob ma smin pa'i cho ga ni :
dbang bum lha yi sku dang sngags :
mu dra mtshan ldan 'du byas la :
gzhung bzhin bsgrub cing rang nyid 'jug :
sa ma ya :
dngos grub kun gyi bdag po ni :
bde chen rdo rje slob dpon mchog :
khyed la bdag ni 'bul lags na :
rjes su bzung zhing dbang mchog stsol :
ho :
sangs rgyas rnams ni thams cad kyi :
sku gsung thugs dang rab ldan pa'i :
bde chen gsang lam bla med 'dir :
bu khyod dad pas 'jug par gyis :
dbang bskur dam pa bdag gis sbyin :
ho :
ji ltar rgyal ba sras bcas kyis :
yang dag dam tshig rab bzung nas :
rang gzhan don ni rab bsgrubs bzhin :
bdag kyang dam la gnas par bgyi :
badzra tsit+ta sa ma ya ho :
hU~M:
rnam dag bde chen byang chub sems :
mchog tu bde ba 'byung ba'i gnas :
rin chen bum pa'i bcud du bskyil :
deng 'dir bu la dbang bskur ro :
oM ru lu ru lu hU~M b+h+yo hU~M:
kA ya a b+hi Shiny+tsa hU~M:
hU~M:
snang stong bde chen ye shes sku :
'dir ni sangs rgyas thams cad 'dus :
phyag rgya chen po rmad byung ba'i :
thabs chen dbang mchog sbyin par bya :
oM ru lu ru lu hU~M b+h+yo hU~M:
dz+nyA na kro d+ha kA ya badzra sa ma ya a b+hi Shiny+tsa hU~M:
ho :
brjod pa kun gyi rgyal po ni :
'bru brgyad gser phreng rin po che :
bzlas pas dngos grub yongs rdzogs phyir :
skal ldan bu la dbang bskur ro :
oM ru lu ru lu hU~M b+h+yo hU~M:
ma hA dz+nyA na kro d+ha wA ka badzra ma hA su kha sarba sid+d+hi a b+hi Shiny+tsa ho :
ho :
bde dang stong pa mnyam sbyor ba'i :
bcud 'di ye shes skyed pa'i rten :
gang zhig gus pas 'di blangs na :
de la dngos grub phun sum tshogs :
ma hA su kha bo d+hi tsit+ta sarba sid+d+hi pha la a b+hi Shiny+tsa ho :
ho :
lhan cig skyes pa bde ba'i mchog :
dga' bde'i thabs kyis nyer mtshon te :
rig 'dzin rgyal ba'i sku thob phyir :
las kyi phyag rgya'i dbang bskur ro :
ma hA mu dra a b+hi Shiny+tsa sa ma ya ho :
a la la ho :
de yis slob ma smin par 'gyur :
sa ma ya :
rgya rgya rgya :[ \u0f88\u0f88\u0f88 ]dpal yang dag he ru ka'i gsang tig las :
tshogs kyi cho ga dngos grub kun 'byung bzhugs so :[ \u0f88\u0f88\u0f88\u0f88\u0f88\u0f88 ]dpal he ru ka la phyag 'tshal lo :
bsod nams tshogs chen rab rdzogs phyir :
'dod yon tshogs rdzas sna tshogs bshams :
hU~M:
b+han+d+ha yangs pa'i tshogs snod du :
zag med sha lnga bdud rtsi lnga :
'dod yon lnga yi lha mo'i tshogs :
dpag med nam mkha' gang bar gyur :
oM AHhU~M:
hU~M:
dad pa dang ni dam tshig gis :
tshur gshegs tshur gshegs khro bo'i rgyal :
mkha' 'gro mi bzad 'bar ba'i tshogs :
rol pa tshogs kyi 'dod yon la :
gtum rngams khros pa'i cho 'phrul gyis :
gar dang phyag rgya bsgyur byas te :
ma lus dgongs shing gshegs su gsol :
snang srid 'dod pa'i yon tan kun :
ye shes rdzas su byin brlabs te :
khro rgyal 'khor bcas dgyes phyir 'bul :
a la la ste bzhes su gsol :
bdag ni chags dang zhe sdang dang :
gti mug dbang gyur bag med pas :
khyed kyi thugs dang ci 'gal ba :
mthol bshags tshangs pa'i dngos grub stsol :
hU~M:
e yi tshogs kyi dkyil 'khor 'dir :
khrag 'thung rdo rje 'khor bcas kyis :
'jig rten khams ni rab 'byams nas :
gdug pa can tshogs su yang rung :
ma lus bsdus te 'dir khug la :
rdo rje khros pa'i phur pas btab :
gzugs kyang rdul du bshigs byas te :
gtum rngams 'khrugs pa'i tshogs la 'bul :
bzhes nas stobs kyi dngos grub stsol :
skabs 'dir rnal 'byor tshogs la rol :
lhag ma b+han+d+ha'i nang du spungs :
sman raka dza gad phud kyis bran :
hU~M:
rnam dag chos dbyings rang bzhin las :
thugs rje'i rol pa chen po'i sku :
bdag nyid chen po he ru ka'i :
bka' yi pho nya lhag sdud ni :
rdo rje rin chen pad+ma las :
so so'i rigs dang yang 'khor bcas :
'dir gshegs rgyan gyi lhag gtor bzhes :
sangs rgyas bstan pa srung ba dang :
rnal 'byor sgrub pa'i sdongs grogs la :
skad cig tsam yang ma g.yel cig :
ma ma hring hring dza u tsiSh+Ta ba liM ta khA hi :
ma hA a mr-ita khA hi :
ma hA rak+ta khA hi :
hU~M:
sngon tshe dpal chen he ru kas :
bka' gsang rgyud rnams bstan pa'i tshe :
bstan pa srung bar zhal bzhes pa'i :
dam can rgya mtsho 'khor dang bcas :
'dir gshegs bka' yi gtor ma bzhes :
phrin las rnam bzhi myur 'grub mdzod :
de 'og slob dpon pad+ma sogs :
rig 'dzin rnams kyi spyan snga ru :
bstan srung zhal bzhes dregs pa'i tshogs :
'dir gshegs mchod bzhes phrin las mdzod :
da lta sngags 'chang sgrub pa pos :
gsang sngags gnyan po bsgrub pa'i tshe :
bstan pa srung mdzad chos skyong rnams :
'dir gshegs dam rdzas gtor ma bzhes :
gsang sngags bstan pa srung ba dang :
zhi rgyas dbang drag las rnams mdzod :
b+h+yo :
bod khams skyong mdzad brtan ma'i tshogs :
'khor dang yang 'khor grangs med bcas :
'dir gshegs bka' yi gtor ma bzhes :
khyed rnams sngon gyi khas blangs bzhin :
bod yul so kha srung ba dang :
'jig rten bde skyid spel ba dang :
bdag gi dge ba'i grogs mdzod cig :
hU~M:
khams gsum yongs sgrol mdzad pa'i phyir :
khro bo'i sprul pas bar snang gang :
khro mo'i sprul pas sa gzhi gang :
rol pa'i gar gyis stong gsum g.yo :
dgra bgegs dam sri bdud kyi tshogs :
ldang med 'jig rten 'og tu mnan :
ya ma dam sri sarba shA trUM mA ra ya nan :
'di ltar brtson pa'i skal ldan gyis :
tshe 'di'i 'gal rkyen mtha' dag zhi :
'phos tshe rig 'dzin zhing du skye :
de nas ring min mngon sangs rgyas :
gnas skabs kun tu dngos grub gter :
ci ltar 'dod pa bzhin du thob :
de bas 'di la nan tan gces :
sa ma ya :
rgya rgya rgya :[ \u0f88\u0f88\u0f88 ]:dpal yang dag he ru ka'i gsang tig las :
rtsa rlung thig le'i nyams len bde chen mchog stsol bzhugs so :[ \u0f88\u0f88\u0f88 \u0f88\u0f88\u0f88\u0f88\u0f88 ]dpal he ru ka la phyag 'tshal lo :
bskyed pa'i rim pa sngon song nas :
rdzogs rim zab mo 'di ltar bsgom :
shin tu dben par mtshams bcad nas :
rang lus chu dron 'o mas bkru :
til mar sogs kyis bsku mnye bya :
dar ram ras kyi rked sham gon :
'jam 'thug 'bol ba'i gdan la 'khod :
rkang pa rdo rje'i skyil krung bsdam :
lag gnyis mthe bong srin lag rtsar :
mnan pa'i khu tshur dpyi mtshams gtad :
dpung pa gnyis ni drang por brgyang :
sgal tshigs mda' bslang bzhin du bsrang :
mgrin pa an tsam mdun du bkug :
mig gnyis sna rtser rang sor phab :
gsus khyim cung zad ldir bar bya :
bdun po 'di dag lus gnad do :
bla ma rdo rje sems dpa' nyid :
spyi bo'i gtsug tu bsgom byas la :
phur tshugs gsol 'debs mos gus bya :
bla ma rang la thim pa'i mod :
rang nyid yang dag he ru ka :
yab yum 'khril sbyor rgyan dang bcas :
gzhung bzhin gsal bar bsgom pa 'am :
yang na zhal gcig phyag gnyis pa :
rdo rje dril 'dzin yum la 'khyud :
rus pa rin po che yi rgyan :
rdzogs shing nyi ma'i gdan la bzhengs :
khro chags nyams 'gyur 'bar ba bsgom :
gang yang stong ra 'od kyi sku :
dper na shel gyi bum pa bzhin :
de yang gdos bcas las 'das pa :
chu zla 'ja' tshon lta bur bsgom :
khog pa'i dbus drang rtsa dbu ma :
mthing gsal rang gi mthe bong tsam :
dwangs gsal sgrib med 'od lnga can :
spyi gtsug bde skyong gnyis kyi bar :
drang zhing g.yo 'gul med par gnas :
g.yas su ro ma dmar mo dang :
g.yon du rkyang ma dkar mo gnyis :
sbom phra rang gi srin lag tsam :
yar sne smin phrag mtshams nas gug :
sna bug gnyis su ha re zug :
mar sne lte 'og sor bzhi'i mtshams :
dbu ma nyid dang sbubs gcig tshul :
drang zhing dwangs gsal sgrib dang bral :
rdul dang khu ba'i gsher chags pa :
dkar dmar 'od ldan gsal brtan bsgom :
ma dag sgo gsum dug gsum dang :
snang gsum sgrib pa nad gdon bgegs :
las rlung nag po'i rnam pa ru :
phyir thon sangs kyis dag par bsam :
rlung ro dgu phrugs drag tu 'bud :
sgo gsum dang ni rtsa gsum po :
skyon bral dri ma med par bsam :
phyi ltar 'byung ba lnga yi bcud :
nang ltar lha dang mi la sogs :
bsod nams stobs dpal 'byor ldan gyi :
tshe bsod nus bcud ma lus dang :
gsang ba phyogs bcu dus gsum gyi :
rgyal ba sras bcas yi dam lha :
mkha' 'gro ma dang mkha' 'gro'i tshogs :
khyad par gnas mchog nyer bzhi na :
bzhugs pa'i he ru ka dpal dang :
dpa' mo 'bum phrag yangs pa'i 'khor :
kun gyi byin rlabs nus stobs rnams :
ma lus 'dus pa'i ngo bo la :
rnam pa kha dog lnga ldan rlung :
'ja' tshon lnga sgril lta bu yang :
dper na yur chu drangs pa ltar :
sna bug g.yon nas dal bus rngub :
rkyang ma'i lam brgyud 'dus mdo nas :
dbu ma'i nang du 'ub 'ub zhugs :
lte 'og sor gnyis gzhal ba'i mtshams :
dbu ma'i lam du 'od lnga yi :
thig le yungs 'bru lta bu la :
rlung gi rgyu ba thams cad thim :
de tshe sems kyi rtog pa yang :
der thim rlung sems rang sar 'gags :
skyon bral 'od gsal 'bar bar bsgom :
'og sgo 'byed 'dzum byed bcing gis :
thur sel lte 'og thig ler sdud :
gyen rgyu thur du mnan pa yi :
shugs kyis srog 'dzin yang der 'chings :
gsus pa drag tu ldir ba yis :
me mnyam g.yo med rang sor gnas :
yan lag thams cad bsgrim pa dang :
rtse gcig dmigs pa'i byed bcing gis :
khyab byed tshogs kyang rim par 'dus :
mdor na bcud 'dus phyi rlung lnga :
bya ba byed pa'i nang rlung lnga :
kun kyang phra rags ma lus kun :
gzhi yi 'od lnga'i thig le la :
thim nas rang sar dag par bsgom :
steng 'og rlung gnyis kha sbyar la :
lte 'og bum pa bzhin du dgang :
rlung sems rtse gcig der gtad la :
bcag bcag   pus gtad   byed de yang yang gzhil :
mi thub dus su lto ba'i thad :
ba spu'i khung bu thams cad nas :
rlung skyon sang sang bud par bsam :
'di nyid ha cang mang mi bya :
gang yang steng rlung shugs kyis bcag :
byang khog stod phyogs ma shor gces :
rtse gcig sems der ma gtad na :
rlung yang mi zin rlung log 'byung :
lus gnad drag tu ma gcun na :
lus 'khrugs sha bkra'i nad sogs ldang :
de dag gcun pas rlung sems dwangs :
sgo gsum bde yang dngos grub 'byung :
de phyir 'dun pa rtse gcig pas :
rlung sems lus gnad drag tu gcun :
mi thub dus su rlung skyon rnams :
ro ma'i lam brgyud sna g.yas nas :
phyir thon sang sang dag par bsgom :
thog mar sna bug g.yas nyid nas :
rlung ro lan gsum mda' ltar 'phang :
de nas lag gnyis pus mor gtad :
rlung ro drag 'bud skyil krung bshig :
ngal gso shes pa rang bab lhod :
rnam g.yengs bre mo'i gtam la sogs :
spyod lam gzhan gyis ma chad par :
slar yang tshul bzhin bsgom la 'bad :
thun bzhi'am thun drug nyams dang sbyar :
nyin zhag gcig la rlung khug grangs :
sum brgya drug cu rgyud las gsungs :
goms pa'i tshe na yun bsring 'bad :
thog mar yun thung grangs mang bya :
thun drug skabs su gung gnyis tshe :
g.yas nas rgyu ba'i dus dag dang :
thun bar spyod lam gzhan rnams su :
srog rtsol drag tu mi bsdam par :
shes pa gtan gyi thig ler gtad :
bar rlung thad kar chil gyis gzhil :
des ni gegs zhi yon tan 'byung :
gtsub shing gtsub pas me 'byung bzhin :
bar med shugs drag ma 'bad na :
lo zla'i grangs kyis nus mi 'byung :
brtson pa rab kyis zla gcig dang :
'bring gnyis zla ba gsum dag gis :
rlung zin sems kyang las rung 'gyur :
de tshe gtso mo gsum nyid la :
spyi bo bde chen 'khor lo ru :
rtsa 'dab sum brgya drug cu dkar :
mgrin pa ro 'dus 'khor lo ru :
rtsa 'dab brgyad gnyis bcu drug dmar :
snying ga dran pa'i 'khor lo ru :
'dab brgyad dwangs gsal nam mkha'i mdog :
lte ba sprul pa'i 'khor lo ru :
rtsa 'dab drug cu rtsa bzhi ser :
thams cad gdugs kyi gur rtsibs bzhin :
sbom phra gro yi sog sbubs tsam :
dwangs gsal 'od dang ldan par bsgom :
spyi bo'i rtsa 'khor thur du sbub :
mgrin pa la sogs gzhan gsum bkan :
dper na 'ja' tshon lta bur bsgom :
bde chen 'khor lo'i steng nyid kyi :
sor gnyis mtshams su yi ge ha~M:
dkar gsal bde ba'i ngo bor bsgom :
lte 'og sor bzhi'i gnas su a :
dmar po me yi rang bzhin bsgom :
lus gnad bdun po sngar ltar la :
rlung rngub ro rkyang gnyis nas brgyud :
dus min a la drag tu phog :
ye shes me nyid lhag ger 'bar :
me lce nyug nyug gyen du 'khyil :
lte ba'i rtsa 'khor thams cad gang :
ma dag snyigs ma'i rtsa thig rlung :
des bskyed las sgrib bag chags bsreg :
dwangs ma'i nus pa me ltar 'bar :
bde drod glo bur skyes par bsgom :
khu tshur pus gtad skyil krung bshig :
rked pa g.yas g.yon lan bdun re :
drag tu bskor mthar 'bebs chung   mtho gang tshad   bsnun :
de bzhin pho ba drag tu bskor :
'bebs chung gsum sprugs ngal gso bya :
slar yang me lce gyen du 'bar :
sngar bzhin snying ga'i 'khor lo gang :
snying rlung nad gdon kun sreg bsam :
khu tshur nu phrag bskor zhing brdeg :
mdun rgyab thal mos drag tu 'phur :
khu tshur pus gtad skyil krung bshig :
'bebs chung gsum rgyab ngal bso bya :
de bzhin mgrin pa'i rtsa 'khor rnams :
me lces ltem gyis gang bar bsam :
mgo bo bsgril zhing mgrin pa bskor :
skyil krung bca' bshig 'bebs chung brdeg :
de nas spyi bo'i rtsa 'khor yang :
me lces sngar bzhin gang bar bsgom :
dpral ba'i mdun rgyab thal mos mnye :
pus gtad /   mgo bo sprugs la 'bebs chung bsnun :
de ltar 'khor lo re re bzhin :
bde drod ma thon bar du yang :
zhag gsum la sogs rim bzhin 'bad :
'khrul 'khor shugs drag bya ba gnad :
de nas spyi bo'i rtsa 'khor las :
me lce'i zer ma gyen du 'phros :
ha~M la phog pas bde ba'i nyams :
bzod glags med par 'bar bar bsam :
har gyis   'di la phyed skyil khu tshur pus gtad kyis rlung bzung   langs la thal mo gnyis :
spyi bor ma reg tsam du gcun :
rkang pa'i rting sbyar sor rtse btsug :
pus mo phyir bskyed lus bying bsrang :
a ha~M brjod cing lus sprugs mthar :
pus mo mdun du bkug ste sbyar :
drag 'bebs gcig dang   khru gang tshad   bar 'bebs gsum :
byas la ngal bso bde lugs bzhag :
ha~M las bde ba'i thig le ni :
dper na dngul chu'i thigs pa bzhin :
dkar gsal snum 'od 'bar ba brgyad :
bab pas spyi bo'i rtsa 'khor gang :
der bzhugs dpa' bo mkha' 'gro mchod :
bum pa'i dbang thob lus sgrib sbyang :
dga' ba'i ye shes rgyud la skyes :
dbyibs kyi rnal 'byor bsgom la dbang :
sprul sku'i skal pa can du gyur :
lus la bde drod 'bar bar bsam :
rdor skyil gyis rlung bzung /   dpral ba'i mdun rgyab thal mos brdeg :
pus mgo bo sprugs shing bar 'bebs bya :
rjes thob dga' ba'i ye shes bskyang :
thig le bdun po mgrin par bab :
longs spyod 'khor lo'i rtsa 'dab gang :
der bzhugs dpa' bo mkha' 'gro mchod :
gsang ba'i dbang thob ngag sgrib sbyang :
mchog dga'i ye shes rgyud la skyes :
bdag byin rlabs pa bsgom la dbang :
longs sku'i skal pa can du gyur :
ngag la nus pa 'bar bar bsam :
rdor   mgo bo dgye zhing mdun du dgugs :
de tshe mig btsum steng rlung mnan :
thal mos ngo gdong thur du byug :
g.yon pus gtad /   g.yas kyi sor bzhis mgrin pa brdung :
bar 'bebs byas la rjes shes bskyang :
thig le drug po snying gar bab :
chos kyi 'khor lo'i rtsa 'dab gang :
der bzhugs dpa' bo mkha' 'gro mchod :
gsum pa'i dbang thob yid sgrib sbyang :
khyad par dga' ba'i ye shes skyes :
gzhan lus thabs ldan bsgom par dbang :
chos sku'i skal pa can du gyur :
sems la nyams rtogs 'bar bar bsam :
rdor   nu bskor mchan brdeg rgyab shad bya :
mdun rgyab thal mos   lan re   cung zad brdeg :
bar 'bebs gsum byas rang ngo bskyang :
thig le lnga po lte bar bab :
sprul pa'i 'khor lo'i rtsa 'dab gang :
der bzhugs dpa' bo mkha' 'gro mchod :
gsum pa'i dbang thob yid sgrib sbyang :
lhan cig skyes dga'i ye shes skyes :
phyag rgya chen po bsgom par bsam :
ngo bo nyid sku'i skal ldan gyur :
sgo gsum rdo rje gsum du bsam :
phyed   rkang pa brkyang   khu tshur gdan gtad   sprugs har gyis lang :
gru mos rtsib logs g.yas g.yon brdung :
'bebs chen gcig dang bar 'bebs gsum :
byas la rjes shes rang bab bskyang :
slar yang bde ba'i thig le gcig :
thur du lhung bas me la reg :
me nyid rab tu cher 'bar zhing :
thig le gyen du chil chil 'phang :
me lces 'khor lo bzhi rnams dang :
rang lus phyi nang thams cad khyab :
ma dag phung khams skye mched sbyang :
kun kyang bde chen dwangs ma'i gzugs :
thig le 'od lnga 'bar bar gyur :
de kun rang la sib sib thim :
bde stong nyams rtogs brjod med 'bar :
lus khams bde ba bzod med g.yos :
thig le phyur phyur mer mer 'phel :
bde ba'i rlangs pa 'od lnga'i zer :
'dom gang tsam du 'phro bar bsgom :
de tshe dbu ma'i mar sne'i rtsa :
dung can ma yi khong seng du :
mi 'gyur yi ge phaT ljang ser :
rdo rje'i pha lam lta bu yis :
rtsa sbug khrig ger bkag par bsam :
me rnams dwangs ma'i a la thim :
thig les lus kun ltem gyis gang :
bde stong g.yo med gnas par bsam :
phyed   rkang pa shad brkyang gyen du byug :
g.yas g.yon khu tshur gdan la brdeg :
phyir 'bebs gcig dang 'bebs chung gsum :
byas te bde stong rang ngo bskyang :
khyad par 'og rlung drag tu bsdams :
rgyu ba'i rtsa yang gtems par bya :
phaT la sems bzung g.yo med bzhag :
slar yang gyen du ldog bya'i phyir :
lte 'og thig le thams cad kyang :
rim par 'dus te gcig tu gyur :
de nyid phaT kyis gyen du 'phang :
lte ba sprul pa'i 'khor lo gang :
dga' ba'i ye shes mngon du byas :
bde ba'i me yang gyen du 'bar :
lte ba sprul pa'i 'khor lo yi :
thig le kun kyang gyen du ldog :
snying ga chos kyi 'khor lo gang :
mchog dga'i ye shes mngon du byas :
me dang rlung gis gyen du phul :
snying ga chos kyi 'khor lo yi :
thig le kun kyang gyen du ldog :
mgrin pa longs spyod 'khor lo gang :
khyad par dga' ba'i ye shes gsal :
me rlung shugs kyis rab bskyod pas :
mgrin pa longs spyod 'khor lo yi :
thig le lhag med gyen du ldog :
spyi bo bde chen 'khor lo gang :
lhan skyes ye shes mngon du byas :
de ltar de dag kun gyi tshe :
rig pa spyi gtsug ha~M la gtad :
phyed   stag skyugs 'khrul 'khor yang yang gces :
de yang sor bzhi drag tu bskum :
khyad par 'og rlung drag tu 'then :
lto ba nang bcag sgal par sbyar :
mgo dgye lce rtsa ya rkan gzir :
mig 'bras gyen la rab tu bzlog :
g.yas g.yon gcus 'then ha ha gces :
gyen du rtsa 'dar thon par 'phang :
har gyis langs la 'bebs chen sprugs :
bde stong ye shes rang ngo bskyang :
de nas thig le bkram pa'i phyir :
bde chen 'khor lo'i byang sems kun :
rtsa chen rtsa phran lam brgyud de :
rang lus stod smad kun la khyab :
bde stong ye shes brtan par bsam :
phyed   langs la   g.yas g.yon   mgo bsgril dgye dgug dang :
thal mos gdong mnye drag tu byug :
khu tshur 'phen sdud dpung mgor brdeg :
g.yas g.yon res mos drag tu 'phur :
gru mos rtsib logs brdeg pa dang :
nu phrag 'phur brdeg rgyab   gsum re   shad bya :
de nas rkang gnyis rting sbyar la :
sor rtse sar btsugs sngar bzhin gdengs :
lag gnyis nu ma'i thad du bsnol :
g.yas g.yon lta stangs rlung 'bud mthar :
rlung nyid lte 'og chil gyis mnan :
rdo rje'i thog 'bebs drag tu brdeg :
slar yang bar 'bebs gsum byas la :
rig pa khyab brdal ngang du bzhag :
phyed   yang gcig gan rkyal 'og rlung nyid :
cung zad nang du yid kyis drangs :
yan lag bzhi brkyang g.yas g.yon 'dril :
sgal 'bebs gsum dang sgur 'bebs gsum :
byas la ka dag ngang du bzhag :
dbab skyil bzlog bkram kun gyi thabs :
bde ba ye shes drangs phyir te :
lus sems tshor bde glo bur ba :
de yang ye shes drangs pa'i thabs :
bde chen ye shes zhes bya ba :
rtag tu lus can snying la gnas :
zag med sangs rgyas ye shes can :
'pho 'gyur g.yo ba med pa ste :
shrI he ru ka yi dngos :
dus gsum rtag pa'i bdag nyid che :
mkha' ltar rnam par mi rtog dbyings :
bsam med brjod med dpe las 'das :
de la rgyu rkyen yod min yang :
thabs kyis rlung sems rang 'gags tshe :
rang gnas bde chen gsal bar mthong :
gzhan nas 'ong min lhan cig skyes :
sangs rgyas dgongs pa mthar thug go :
de ltar rang lus las rung tshe :
mi mo lo grangs bcu drug ma :
lus dang rtsa la nad med cing :
rgud pa ma yin lang tsho dar :
pad+ma can sogs rigs lnga po :
ma nor spyi ltar legs par brtag :
thabs dang rdzas sngags phyag rgyas bkug :
thun mong chos bshad sems rgyud sbyang :
snod dang 'tsham pa'i dbang yang bskur :
dam tshig gnyan po'i rnam dbye bshad :
bskyed rdzogs rnal 'byor zab mo sbyin :
cung zad ma brtan bar du yang :
thun bzhir ma chag bsgom du bcug :
cung zad goms par gyur pa'i tshe :
dben khang nyid du gsang spyod brtsam :
de yang blta dang 'dzum bzhad dang :
lus kyi cha shas reg pa dang :
bde ba'i gtam ni sna tshogs pas :
chags pa bskul te rgyas byas la :
'du shes gsum gyis mkha' gsang sprad :
bsgul bskyod bsrub pas bde ba spel :
thig le rim bzhin bab pa'i tshe :
bsrub 'phro bcad la bde nyams bskyang :
'khor lo bzhi ru dga' bzhi sogs :
rang lus thabs ldan ji bzhin bsgom :
thabs byung ye shes nyid gsal na :
dbang sogs gal te dran rtog gi :
bye brag yid la byed mi dgos :
chags bde'i ngang du 'od gsal nyid :
gal te bag la zha gyur na :
sbyor ba byin gyis brlabs min pas :
ye shes rang ngo ma bor gces :
gang yang thig le ma nyams pa :
rdo rje'i rtser bzung rang ngo bskyang :
bskyil ba'i dmigs pa 'khrul 'khor yang :
sngar bzhin shugs drag bya ba gnad :
de nas gyen du rab ldog bya :
de tshe rlung dmigs 'khrul 'khor yang :
gsal la ngar ldan mang du bya :
gang yang ye shes rang ngo las :
mi g.yo btsan sa bzung ba gnad :
dbab ldog tshad du phyin pa na :
lhan skyes ye shes mngon sum mjal :
de yang yas bab dus su ni :
bde ba'i nyams kyis cung zad bslad :
mas brtan mtha' ru 'od gsal nyid :
ston gnam rkyen bral lta bur 'char :
de nyid 'khrul blo'i yul min pas :
sems kyis ngos bzung byar med kyang :
gnyis med ye shes rang ngo ru :
mngon sum rang gsal the tshom bral :
rnal 'byor de dang 'bral mi bya :
de nyid rab tu goms pa na :
nyon mongs sgrib pa bsal ba dang :
mi dge rtsad nas dag pa dang :
shes bya'i sgrib pa sbyong ba dang :
gzung 'dzin mngon zhen ldog pa dang :
snying rje phyogs med rgyas pa dang :
chos rnams ma nor shes pa dang :
dag pa'i snang ba 'phel ba dang :
rang mthong nga rgyal zhi ba sogs :
gnas skabs lam rtags yon tan yang :
'bad rtsol mi dgos ngang gis 'char :
mthar thug sku lnga ye shes lnga :
lam mchog 'di las nges par thob :
de phyir 'bad pas nyams su longs :
gal te sbyor ba'i byed bcing gis :
ye shes gsal bar ma gyur na :
thig le bkram pa'i thabs rnams brtson :
gal te thig le'i nad ldang na :
glo bur rnal 'byor tshe la gzan :
mig sogs dbang po nyams par 'gyur :
lus nyid lji zhing mdangs kyang nyams :
sems la bying 'thib sdig sems mang :
de sogs bkra mi shis pa yi :
phyi nang ltas mtshan log par 'gyur :
de tshe rnal 'byor bskang bshags brtson :
mi yi rgyu 'grul dam du bcad :
rtsa khams ma nyams chags ldan cing :
gzhan gyis bdag gir ma yin la :
grib can gdon can dam nyams pa :
min pa'i mtshan ldan gzhon nu mar :
srid mi 'byung ba'i dus nyid du :
sbyor zhing b+ha gar lha tshogs bsgom :
thig le mchod pa'i tshul du phul :
sha lnga bdud rtsi lnga la sogs :
rnal 'byor thabs dang ldan pas bza':
tshogs su mi 'dug gcig pur rgyu :
cang te'u thod pa kha T+wAM ga :
ma nyams rdo rje dril bu 'chang :
kun la ma chags mi 'jigs pa'i :
gsang spyod brtul zhugs lam khyer bya :
rnal 'byor ye shes dang ldan na :
gang byas tshogs su lhun gyis grub :
rung dang mi rung mtha' las 'das :
de tshe kun bzang spyod pa 'byung :
'khor ba dang du mi len pas :
phal pa dag dang mtshungs mi 'gyur :
chos rnams 'bad med khong chud pas :
chos smra gzhan la 'jigs mi 'gyur :
sgo gsum yang dag nyid gyur pas :
bka' dang gzhung las 'gal mi srid :
zag med spyan dang mngon shes yang :
de la ring por mi thogs 'byung :
lus ngag rdzu 'phrul shugs dang ldan :
rtag tu gzhan don nyid la 'jug :
de dag rnal 'byor lam gyi rtags :
nor med yang dag nyid yin no :
rnal 'byor 'dod yon la zhen dang :
gtam la chags pas rnam par g.yengs :
mi min mkha' 'gros lung mang bstan :
mngon shes rmi lam rab gsal dang :
'dre 'dul nus pa che ba dang :
gzhan gyis zas nor ster ba yis :
zab mo'i sgrub pa dkrug gyur nas :
chos 'gal sna tshogs 'byung 'gyur zhing :
yang dag don las ring gyur na :
gang yang bdud kyi cho 'phrul du :
shes nas ma chags brtul zhugs spyod :
lam la nyams len brtson 'grus bya :
bdog rgu'i yo byad tshogs su gtong :
gang yang bdag gir mi 'dzin par :
dur khrod gnas nyul lus sbyin 'bad :
mi dang mthun 'jug bya ba spang :
rtag tu zab mo'i don bsgom na :
dngos grub phun sum tshogs par 'gyur :
sa ma ya :
bdag 'dra slob dpon pad+ma ngas :
rgyud dang man ngag kun gyi don :
ma nor lag len bkod pa 'di :
ma 'ongs tha ma'i dus kyi tshe :
las 'phro smon lam ldan rnams dang :
'phrad nas 'gro don mthar rgyas shog :
chos skyong dam can rgya mtsho yis :
zab mo'i chos 'di rtag par srungs :
gnad la 'chos bslad byed pa dang :
log par spyod pa'i rigs rnams sgrol :
skal ldan sgrub la brtson pa rnams :
srung zhing phrin las rtag tu mdzod :
d+ha thim :
rgya rgya rgya :
e ma :
bdag 'dra blo dman mtsho rgyal gyis :
gu ru'i zab gter grangs med sbas :
yang zab gsang tig man ngag 'di :
snying dang 'dra ba'i gdams pa 'o :
'di la rgyud dang rtsa sgrub dang :
las byang dbang chog tshogs mchod dang :
rdzogs rim bcas te drug gis tshang :
gu ru'i bka' bzhin gter du sbas :
smon lam las 'phro ldan rnams dang :
dus la bab tshe 'di 'phrad shog :[ \u0f88\u0f88\u0f88\u0f88 ]sa ma ya :[ \u0f80]atsha :
zhes pa 'di dag pad+ma gar dbang phrin las 'gro 'dul rtsal gyis tsa 'dra rin chen brag gi yan lag dpal gyi de'u'i o rgyan gsang phug nas dngos grub tu thob pa'o //
!
//'di ni 'jam mgon rin po che dang rigs bdag bla ma rnams kyi dgongs rdzogs phyir du kha bskangs te spar gsar du bsgrubs pa yin pas dbang lung sogs la zhib ca bya dgos pa yod do //
zhes si tu pad+ma dbang mchog rgyal po kho bos ched du gdams pa'o //
