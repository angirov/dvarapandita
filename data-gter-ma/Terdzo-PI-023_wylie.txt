sde brgyad bcos thabs gnubs sangs rgyas ye shes kyis mdzad pa bzhugs so //
bla ma dam pa rnams la phyag 'tshal lo //
gnas gtsang mar ri rab lha bshos /
so so'i bshos bu /
'o phud /
me tog sna tshogs /
rtsi sman /
mngar gsum /
sha sna /
sman sna /
'bru sna /
dar sna /
zas sna gang 'byor bshams la /
skyabs 'gro sems bskyed dang ldan pas rang nyid yi dam gang byed bsgom la /
rdzas rnams sngags drug phyag drug gi byin gyis brlabs nas ting nge 'dzin gyis 'di skad do //
hU~M/
sku gsum brgyud gsum bla ma dang //
yi dam zhi khro'i lha tshogs dang //
skyabs gnas dkon mchog gsum po dang //
mkha' 'gro nor lha chos srung sogs //
mchod yul gong ma thams cad la //
mchod pa dam pa 'di 'bul lo //
gser skyems gtsang ma 'di bzhes la //
bdag gi 'dod don bsgrub tu gsol //
lha yi dbang po brgya byin dang //
lha min dbang po thags bzang ris //
mi 'am ci ljon rta mgo can //
gnod sbyin gang ba bzang po dang //
mkha' lding gser mig 'khyil ba dang //
srin po lang ka mgrin bcu dang //
chos skyong ma hA kA la dang //
dri za zur phud lnga pa sogs //
phyi yi sde brgyad 'khor bcas la //
mchod pa dam pa 'di 'bul lo //
gser skyems gtsang ma 'di bzhes la //
bdag gi 'dod don bsgrub tu gsol //
yab gcig bdud rje nag po dang //
btsan rgyal yam shud dmar po dang //
yul lha phya sangs klu sras dang //
srog bdag rgyal po snying 'byin dang //
chos skyong gnod sbyin dmar po dang //
lha mo 'jigs pa'i glog 'byin dang //
dge bsnyen rdo rje legs pa dang //
dkar mo nyi zla thod phreng sogs //
nang gi sde brgyad 'khor bcas la //
mchod pa dam pa 'di 'bul lo //
gser skyems gtsang ma 'di bzhes la //
bdag gi 'dod don bsgrub tu gsol //
bdud po kha thun rak+sha dang //
gshin rje gshed po dmar nag dang //
klu bdud nA ga rA dza dang //
gnod sbyin shan pa gri thogs dang //
ma mo srid pa khrom 'debs dang //
btsan po yam shud srog len dang //
bdud po re te 'go yag dang //
srog bdag dung gi thor tshugs sogs //
gsang ba'i sde brgyad 'khor bcas la //
mchod pa dam pa 'di 'bul lo //
gser skyems gtsang ma 'di bzhes la //
bdag gi 'dod don bsgrub tu gsol //
gza' mchog rgyal po rA hu la //
dkar mchog khram shing kha 'thor dang //
bdud mchog ma nu rak+sha dang //
btsan mchog gri btsan 'thum po dang //
ma mchog ce spyang mdung 'dzin dang //
klu mchog klu rgyal dung skyong dang //
mgon mchog nag po lte dkar dang //
rgyal mchog li byin ha ra sogs //
mchog gi sde brgyad 'khor bcas la //
mchod pa dam pa 'di 'bul lo //
gser skyems gtsang ma 'di bzhes la //
bdag gi 'dod don bsgrub tu gsol //
dpung g.yas dgra blar sprul pa dang //
dpung g.yon ma mor sprul pa dang //
chu so bdud du sprul pa dang //
mgo bo srin por sprul pa dang //
mjug ma dmu ru sprul pa dang //
lag g.yas gshin rjer sprul pa dang //
lag g.yon klu btsan sprul pa dang //
mig dang snying dang mtshan ma gsum //
gza' bdud nyid du sprul pa sogs //
sprul pa'i sde brgyad 'khor bcas la //
mchod pa dam pa 'di 'bul lo //
gser skyems gtsang ma 'di bzhes la //
bdag gi 'dod don bsgrub tu gsol //
sa bdag hal khyi nag po dang //
klu bdud gdol pa nag po dang //
sa yi lha mo brtan ma dang //
phyogs skyong rgyal chen sde bzhi dang //
mgon po bdun cu rtsa lnga dang //
yul 'di'i gzhi bdag thams cad dang //
pho lha dgra bla srog lha dang //
mo lha mo sman la sogs pa //
snang srid sde brgyad thams cad la //
mchod pa dam pa 'di 'bul lo //
gser skyems gtsang ma 'di bzhes la //
bdag gi 'dod don bsgrub tu gsol //
ser ba bsrung ba /
sri'u gso ba /
mdos glud gtang ba /
zor 'phen pa la sogs las gang byed kyang /
sngon du 'gro ba'i sde brgyad mchod pa 'di med na /
byis pas mkhar las byed pa dang 'dra zhes gsungs /
las gang gi yang sngon du 'gro ba sde brgyad bcos thabs gnubs sangs rgyas ye shes kyis mdzad pa rdzogs so ///
/
