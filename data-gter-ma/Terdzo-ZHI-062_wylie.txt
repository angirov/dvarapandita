@#//
lo glud 'gong po bkar yas lan chags tshim byed ces bya ba bzhugs so //
na mo pad+ma kro d+hA ya /
bla ma drag po'i zhabs la phyag 'tshal nas //
snyigs dus 'gro la phan pa'i sems bskyed kyis //
lo glud 'gong po bkar yas khyer bde bri //
bla ma mkha' 'gros bka' yi gnang ba stsol //
snyigs ma'i dus bse rag dang 'gong po kha dar nas sad ser btsa' than sogs kyis lo thog la bar du gcod pas de dag glud kyis brngan zhing bkar ba'i thabs la /
gas chag gi snod du sa spyin la bse rag gi gzugs bu chung mdzes pa g.yu rna dang khrab rmog can 'khor gsum rked la bskor zhing ri bong la zhon pa /
mdun dang g.yas g.yon du gnam sa bar gsum gyi 'gong po /
rgyab tu rgyal bsen dang rgya 'dre'i gzugs de rgyab lo glud yas rdzas ci 'dzom gyis bskor /
grangs gsog na changs bu lo glud mtheb kyu sha dum sogs mang bar gsag
/rang nyid lha yi nga rgyal gyis glud byin gyis brlab pa ni /
chu gtsang gis bran la /
oM badzra a mr-ita sogs sngags kyis bsang /
swa b+hA bas sbyang /
stong pa'i ngang las yid mthun snod nang du /
khaM yig las byung glud gtor yas rdzas rnams //
bza' btung 'dod dgu'i longs spyod bsam mi khyab //
mgron rnams yid dang mthun pa'i gter du gyur //
de bzhin gshegs pa bzhi yi mtshan dang /
nam mkha' mdzod kyi sngags rgya dang /
kha 'bar ma'i sngags kyi byin gyis brlab /
bden stobs kyis 'gugs pa ni /
na mo /
drin chen rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
bslu ba med pa dkon mchog rin po che rnam pa gsum gyi bka' bden pa dang /
yi dam rgyud sde bzhi drug theg pa rim dgu'i lha tshogs rnams kyi bka' bden pa dang /
dpa' bo mkha' 'gro dam can chos skyong srung ma rnams kyi bka' bden pa dang /
bden pa chen po'i mthus bdag cag yon mchod 'khor dang bcas pa'i tshe srog dbang thang la bar du gcod pa dang /
khyad par du 'bras bu lo thog sa zhing la gnod cing 'tshe bar byed pa'i mi la bse rag
/gnam sa bar dang dus kyi 'gong po spun dgu
/pho 'dre rgyal 'gong /
mo shi bsen mo /
rgya 'dre nad bdag
/btsa' byed kha dmar /
sad byed kha skya /
than byed lag rdum /
skyi 'dar shwa rgal /
ltog 'gong dbul sri gnod par byed pa gang yin pa thams cad rang gzugs yas stags 'di la khug cig
/mi la haM shang tri sarba duSh+TAM A kar sha ya dzaHhU~M baM hoH
lan gsum gyis bkug
/hU~M/
nga ni dpal chen he ru ka
/khro rgyal pad+ma drag po rtsal /
khams gsum 'di na su yang rung //
nga las che btsan su yang med //
bse rag 'gong po dam sri'i tshogs //
lan chags bdag po ma lus kun //
gum gum chum chum dam la 'dus //
bsgo ba'i bka' la nyan par gyis //
kye /
sngon gyi bskal pa'i dang po la //
rig dang ma rig 'khrul pa'i char //
lha dang 'dre zhes so sor snang //
phan gnod rgyu 'bras bslu med kyi //
'bras bu rang rgyud so sor smin //
zhe sdang gnod sems ngan pa dang //
smon lam mtshams sbyor log pa yis //
las ngan 'dre yi lus su skyes //
ltog skom che zhing gzhan la 'tshe //
rigs dang sde tshan bsam mi khyab //
gtso bo mi la'i rgyal po ni //
bu chung mdzes pa g.yu rna can /
khrab rmog gyon nas 'khor gsum bskor //
sba dmar phub chung rgyab tu khur //
lag na sdud mo rlung rkyal 'dzin //
ri bong sngon mo chibs su 'chib //
sreg pa bdun ni klad na lding //
phu bo che bzhi 'bring tha chung //
byang chub 'od dang mgrin ring can //
'dre yug la sogs mi la dgu
/ltog 'gong dbul sri za ba'i 'dre //
gnam sa bar dang dus kyi ni //
'gong po spun dgu 'khor dang bcas //
lan chags sbyang phyir 'dir 'dus shig
/rgyal 'gong dam sri dam log dang //
mo shi bsen mo gson 'dre mo //
rgya 'dre nad bdag gdon gyi rigs //
lan chags sbyang phyir 'dir 'dus shig
/btsa' than sad ser gtong ba yi /
kha dmar lag rdum shwa rgal sogs //
gnod par byed pa gang yang rung //
ma lus rigs 'khor sde tshan dpung //
lan chags bdag po bdag mo rnams //
zhe sdang gnod pa'i sems spongs la //
skad cig nyid la 'dir khug cig
/byams pa'i sems kyis 'khod par gyis //
mi la haM shang tri sarba duSh+TAM dzaHhU~M baM hoH
hU~M/
bka' 'di zil gnon pad+ma'i bka'//
lung 'di dbang drag 'bar ba'i lung //
gto 'di srid pas bskos pa'i gto //
yas 'di lan chags sbyong ba'i yas //
dkon pa btsal cing dka' bas bsgrubs //
dngos su bshams shing smrang gis gyer //
yid kyis dpag tu med par sprul //
lha sngags ting 'dzin nus pa yis //
byin brlabs mi zad nam mkha'i mdzod //
so sor ci 'dod 'byung ba 'di //
tshe rabs 'khor ba thog med nas //
bdag cag yon mchod 'khor bcas la //
zas nor srog gi lan chags dang //
bu lon sha 'khon 'brel gyur pa'i //
'byung po yi dwags thams cad dang /
khyad par 'bras bu lo thog la //
bar du gcod cing gnod byed pa'i //
bse rag ltog 'gong rnams la bsngo //
lan chags bu lon byang ba dang //
sha 'khon 'brel thag chod gyur cig
/bkres pa rnams la zas dang ni //
phongs pa rnams la nor thob cing //
'jigs pas skrag la skyabs dang mgon //
'dod pa phun sum tshogs gyur cig
/'dod yon nam mkha' mdzod bzhin du //
longs spyod chad pa med pa dang //
rtsod pa med cing 'tshe med par //
rang dbang du ni spyod par shog
/na maHsarba ta thA ga ta a ba lo ki te oM saM b+ha ra saM b+ha ra hU~M/
gal chen tshar grangs gsog na snod gnyis la changs bu lo glud yug po sbang ma tshwa ram sha dum mtheb kyu sogs yas rdzas bsham /
chu gtsang gis bran la 'dor len bya zhing /
de bzhin gshegs pa rin chen mang la phyag 'tshal lo //
de bzhin gshegs pa gzugs mdzes dam pa la\u0f8e
de bzhin gshegs pa sku 'jam klas la\u0f8e
de bzhin gshegs pa 'jigs pa thams cad dang yongs su bral ba la\u0f8e
na maHsarba ta thA ga ta sogs /
glud kyi gtor ma 'dod pa'i yon tan lnga dang ldan pa 'di bsngo zhing 'bul ba'i gnas su gyur pa ni /
bdag cag yon mchod 'khor dang bcas pa'i tshe srog bsod nams dbang thang la bar du gcod pa thams cad dang /
lo thog sa zhing bang khang la gnod cing 'tshe bar byed pa'i bse rag rgyal po gzhon nu dpal /
gnam sa bar gsum gyi 'gong po /
rgyal bsen dam sri rgya 'dre /
nad bdag 'gong po spun dgu ltog 'gong dbul sri lan chags gdon bgegs 'byung po'i rigs su gyur pa thams cad la bsngo'o //
sbyin no //
lan chags sod /
bu lon byang /
sha mkhon dang bral nas bdag cag 'khor bcas tshe ring zhing nad med pa dang /
btsa' sad ser gsum grwa skya 'bu srin la sogs lo thog 'bras drug la gnod pa thams cad zhi ba dang zlog pa'i phrin las mdzod cig
/rol chen bya zhing grangs 'dzin /
chos rnams thams cad rgyu las byung //
de rgyu de bzhin gshegs pas gsung //
rgyu la 'gog pa gang yin pa //
dge sbyong chen pos 'di skad gsung //
sdig pa ci yang mi bya zhing //
dge ba phun sum tshogs par spyad //
rang gi sems ni yongs su 'dul //
'di ni sangs rgyas bstan pa yin //
rang gi lus la dpe longs la //
gzhan la gnod pa ma byed cig
/gzhan la gnod pa byas gyur na //
rang gis las byas rang la smin //
rgyu 'bras rten 'brel mi bslu bas //
sngon kyang gnod sems 'chang ba yis //
las ngan 'dre yi lus su skyes //
dmyal ba'i sdug bsngal ya re nga //
de phyir gnod pa'i sems spongs la //
byams pa'i sems dang ldan par mdzod //
de ltar chos dang zang zing gi
/sbyin pa rgya chen 'di yi mthus /
khyed kyi re ba bskangs gyur nas //
bdag cag yon mchod 'khor bcas la //
tshe srog bsod nams dbang thang dang //
longs spyod nor la ma gnod cig
/lo thog 'bras drug sa zhing la //
btsa' sad ser ba 'bu srin dang //
than pa yug po grwa skya sogs //
nam du yang ni ma gtang zhig
/gnod 'tshe'i bsam sbyor ngan pa spongs //
phywa g.yang bang mdzod sris nor la //
rku 'phrog 'jab rlom ma byed cig
/byang chub sems dang ldan par mdzod //
kye /
mi la'i rgyal po gzhon nu dpal //
bu chung mdzes pa g.yu rna can //
dbu la dngul gyi lcog zhu la //
bya phod dar 'phru ldems se ldem //
sra brtan shel khrab sku la gsol //
phyag na sdud mo rlung rkyal 'dzin //
phub chung rgyab khur 'khor gsum bskor //
ri bong sngon mo chibs su 'chib //
phu bo che 'bring chung gsum sogs //
bse rag spun dgu'i 'khor gyis bskor //
thams cad glud 'dis tshims par gyis //
gnam sa bar gsum 'gong po ni //
kun kyang mi lus gcer bu la //
bya yos byi ba'i mgo bo can //
lag na ral gri nad rkyal thogs //
yas glud 'di yis tshims par gyis //
rgyal 'gong btsun gzugs zhwa theb can //
bsen mo dmar nag ral pa 'phyang //
rgya 'dre nad bdag mtha' mi'i gzugs //
rgya chas lag na nad rkyal 'dzin //
yas dang glud 'dis tshims par gyis //
dus kyi 'gong po spun dgu dang //
bse rag ltog 'gong za 'dre'i tshogs //
gnod byed gdon bgegs thams cad la //
yas glud rgya chen 'di 'bul lo //
thams cad ngoms shing tshims gyur cig
/bzung ba thongs la bcings pa khrol //
bsdams pa glod la mnan pa khyogs //
phyin chad gnod pa ma byed cig
/de nas kha phyir bsgyur la /
rdzongs 'debs bya ba ni /
hU~M/
nga ni khrag 'thung he ru ka
/zil gnon pad+ma drag po rtsal //
nyon cig bse rag 'gong po'i tshogs //
dam sri 'byung po nga la nyon //
rgyal ba'i bka' la mi nyan med //
gces pa'i srog la mi 'dzem med //
srid pa'i chu la mi 'thung med //
smras pa'i tshig la mi nyan med //
'tsho ba'i zas la mi chags med //
yas dang glud rdzas 'di bzhes la //
da ni 'gong po'i gnas spo 'tshal //
de ring bye ba'i rdzongs 'debs so //
changs rjes dri glud sha dum dang //
dar zab 'bru sna rdzongs su 'debs //
lo glud sbang ram sgog tsong spod //
shel tshigs yug po rdzongs su 'debs //
rdzongs 'debs lam brgyags 'di khyer la //
za kha dgra yi yul du ston //
'dre dmag dgra yi steng du drongs //
da ni ma 'dug myur du dengs //
de nas khyer bcug la /
skyes bu go mtshon can gyis gi ha zhes ral gri rdeg pa'i tshul dang bcas rgyab nas ded /
sngags pas thun bzung /
hU~M/
nyon cig ma lus bgegs kyi tshogs //
mchod sbyin mgron du bkug pa rnams //
dang po lan gcig mi mchod rgyu //
dbang drag pad+ma dam tshig gnyan //
da ni 'dug pa yun ma ring /
khyod la lam gcig bstan pa ni //
dus gsum rgyal ba'i rdo rje'i bkas //
zas skal phog pa de ru song //
za ba'i lam gcig ma bstan na /
khyed rnams mkha' la rgyu ba yi //
'dre ltog yi dwags bkres skom che //
sha khrag don snying srog la rngams //
de phyir za ba'i lam bstan pa //
gsang sngags rdo rje theg pa la //
log lta khyad gsod dmod pa dang //
rdo rje slob dpon mched la sdang //
'gras tshol dam log ya ga sgrog
/gtsug lag dben gnas dkor nor phrog
/rgyu 'bras rnam smin mi 'dzem pa'i //
dam log las ngan dgra bo yi //
tshe bsod srid nor dbang thang dang //
rta phyugs zhing la za lam ston //
bstan dgra'i steng du las la ya //
bse rag mug tshang de ru zungs //
tshe srog nor la hab kyis thobs //
bsod nams mnga' thang zad du chug
/kha rje za thang rlung la skur //
bde skyid dga' bde phyags mas thobs /
kha smras gleng brjod than ltas dang //
nang 'khrug phung gyod myur du thongs //
gal te bka' la mi nyan na //
dbang drag 'bar ba thugs khros nas //
yak+sha me dbal skar ltar 'khrugs //
las kyi pho nyas stong gsum gang //
rdo rje'i mtshon char rab 'phros pas //
brlag par 'gyur ba gdon mi za //
de bas da lta phyir dengs shig
/artsig dang me dbal sngags sham sum b+ha ni brjod cing /
drang srong dmod sngags ni /
oM lok+t+ri pA la nan /
sa ga pA sha nan /
nA ga du du nan /
ma maM ma maM/
tsir tsar tsir tsar /
baM ru lu baM ru lu /
rbad tra ko sha ya rbad tra ko sha ya /
ho ra ho ra /
tsi du sod tsi du sod /
shigs lhu ru gtubs /
ha la pa ti nan /
'khor ba thul /
gnod byed 'byung po'i kA wA tsi brlag brlag
/gnod byed bse rag 'gong po lo nyes dus 'khrugs gtong ba'i 'byung po kho rang la gnod pa thams cad sdigs /
rang gshed rang la phob /
rang byad rang la zlogs /
ya zlog
/ma zlog
/b+h+yo b+h+yo //
zlog zlog
/u tsa ta ya phaT/
sogs kha bsgyur /
thun gyis brab /
thal mo brdab /
zhing gi phyi rol du rgyang ring du bskyal /
gru la bskyon nas chu la bskur kyang rung ngo //
phyag rtags rdo rje bklag
/srung 'khor bsgom /
las kyi rjes mi mngon par bya'o //
lo glud 'gong po bkar yas 'di zhing lha'i g.yang skyabs kyi cha rkyen du /
sangs rgyas sprul pa'i skus bka' gnang dang nye gnas pas bskul pas 'gro la phan pa'i sems bskyed kyis bla ma drag po'i thun mtshams su karma bstan 'dzin phrin las kyis ngag nas smros pa ltar yi ge pa ni karma a b+hA ya siM has bgyis pa'o ///
/
