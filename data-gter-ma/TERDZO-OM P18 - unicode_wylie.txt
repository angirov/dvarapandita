oM swasti /
'jig rten mgon po thugs rje'i gter //
rgyal ba rgya mtsho la btud nas //
de nyid sgrub thabs byin rlabs kyi //
cho ga snying por dril te bshad //
'dir spyan ras gzigs rgyal ba rgya mtsho bde gshegs bzhi sgril gyi sgrub thabs dang 'brel bar byin rlabs kyi cho ga sgrub pa la gsum ste /
sbyor ba yo byad kyi gshom dang /
dngos gzhi sgrub pa'i thabs /
byin rlabs kyi cho ga'o //
dang po yo byad bsham pa ni /
tshes bcu la sogs pa'i dus khyad par can la dben pa'i gnas su /
stegs bu chang dang sin+d+hu ra dang byang sems dkar dmar gyis byugs pa la maN+Dal chos 'byung bsnol ma dmar po zur drug dga' 'khyil dang bcas pa'i lte bar pad+ma 'dab bzhi tshom bu can du bya /
der many+dzi la bum pa bcud ldan /
thod par bdud rtsi ril bu chang dang sbyar ba /
me long la sin+d+hu ra'i dkyil 'khor pad phreng nang du chos 'byung bsnol ma'i lte bar hrIHmthar gtso bo yab yum 'khor sngags sbrel ma kha nang bstan g.yas skor du bris pa can dang rdo rje rnams brtsegs te bzhag
/mdun du gtor ma dang /
mtha' mchod pa rnams kyis bskor /
rdor dril cang te'u sogs mkho ba'i yo byad thams cad tshogs par bya'o //

//gnyis pa dngos gzhi sgrub pa'i thabs la /
skyabs sems yan lag bdun pa dang bcas pa sngon du btang nas /
rang gi snying gar rnam par shes pa'i ngo bo hrIHyig dmar po de las 'od zer 'phros lus sbyangs te 'od dmar po'i gong bur gyur /
de las rang lus rnam par dag pa gzhal yas khang gi ngo bo chos 'byung /
de'i dbus su pad+ma dang zla ba'i steng du rang sems rnam par dag pa hrIHyig yongs su gyur pa la /
'phags pa thugs rje chen po sku mdog dmar po sgeg cing chags pa'i nyams can zhal gcig phyag bzhi pa /
dang po gnyis thugs kar thal mo sbyar ba /
g.yas 'og ma pad+ma rA ga'i phreng ba /
g.yon 'og ma pad+ma dmar po bsnams pa /
zhabs rdo rje'i skyil krung gis bzhugs shing dar dang rin po ches brgyan pa /
de'i spyi bor sangs rgyas 'od dpag med sprul sku'i cha lugs can mnyam gzhag lhung bzed 'dzin pa /
thugs kar rta mgrin dmar po g.yas pad+ma rA ga'i phreng ba dang g.yon dbang sdud kyi phyag rgya can zhi khro phyed ma'i rnam pa /
lte bar gsang ba ye shes kyi mkha' 'gro ma dmar mo zhal gcig phyag bzhi ma g.yas gnyis gri gug dang ral gri g.yon gnyis thod khrag dang rtse gsum 'dzin pa rus pa'i rgyan can gar stabs kyis bzhugs pa'o //
thams cad kyi gnas gsum 'bru gsum gyis mtshan pa /
snying ga'i sa bon gyi 'od kyis ye shes pa spyan drangs par bsam la /
hU~M/
rang bzhin rnam dag pho brang nas //
mgon po tshe dbang 'od dpag med //
spyan ras gzigs dbang 'khor dang bcas //
'gro ba'i don du spyan 'dren na //
thugs rjes dgongs la gshegs su gsol //
oM AHhU~M hrIH
oM ma Ni pad+me hU~M/
d+hu ma g+ha ye na maHswA hA/
ha ri ni sa ra tsa hri ya e A ral+li hrIM hrIM A kar+ShA ya dzaHdzaH
zhes pas spyan drangs /
dzaHhU~M baM hoHgnyis su med par gyur /
slar yang 'od zer 'phros dbang lha spyan drangs /
gsol ba btab pas /
ye shes kyi bdud rtsis dbang bskur /
dbang lha rnams kyang rang la bstim /
rgyas gdab rang chas su yod pas mi dgos so //
oM/
mchod yon me tog bdug spos snang gsal dri //
zhal zas rol mo sha lnga rigs kyi yum //
zag med bde chen bdud rtsi bde ba'i gnas //
sha chen gsur dud zhun me dga' bde rgyas //
snang ba sna tshogs lhan skyes ye shes bde //
rang byung rang shar ye shes mchod pa'i sprin //
mchod par bzhes la dngos grub bstsal du gsol //
oM badzra ar+g+haM nas /
shab+da'i bar dang /
ma hA a mr-ita pU dza hoH
ma hA rak+ta pU dza hoH
ma hA ba lin+ta pU dza hoH
zhes phyi nang gi mchod pa rnams kyis mchod la /
bstod pa ni /
hU~M/
chos sku skye 'gag med pa las //
'ja' tshon lta bu'i gzugs kyi sku //
longs sku mtshan dang dpe byad ldan //
gang la gang 'dul sku sprul nas //
'gro ba ma lus 'dren mdzad pa //
spyan ras gzigs la phyag 'tshal bstod //
ces bstod /
bzlas pa bya ba ni /
lte ba'i mkha' 'gro ma'i sngags kyi 'od zer gyis thugs ka'i rta mgrin bskul /
des spyi bo'i 'od dpag med bskul /
de'i thugs ka nas 'od zer phyogs bcur 'phros don gnyis mdzad /
'od zer tshur 'dus rang la thim pas lus ngag yid gsum gyi sgrib pa sbyangs /
ye shes rang gsal gyi rtogs pa rgyud la skyes par bsam zhing /
oM AHhU~M hrIH
oM ma Ni pad+me hU~M/
d+hu ma g+ha ye na maHswA hA/
ha ri ni sa ra tsa hri ya hU~M dzaH
zhes ci nus su bzla'o //
thun 'jog pa'i tshe lha sku snang stong sgyu ma lta bur cung zad bsgoms nas lus kyi lha rnams so so'i gnas su 'od du zhu /
rang nyid kyang thugs ka'i hrIHyig la thim /
de yang thig le'i bar du bsdus nas mi dmigs spros bral gyi dbyings su mnyam par bzhag nas dge ba bsngo zhing spyod lam la 'jug go
/thun mthar gtor 'bul logs su ma byas kyang rung mod /
spro na snod ka pA lar gtor ma dam rdzas kyis brgyan pa byas la /
raM yaM khaM gis bsang sbyang /
a las ka pA lar gtor ma ye shes kyi bdud rtsir spel la oM AHhU~M gis byin gyis brlab /
mdun bskyed dang 'brel na spyan 'dren mi dgos /
ma 'brel na pheM zhes spyan drangs /
bzlas pa'i sngags mthar sarba bud+d+ha DA ki nI ba liM ta kha kha khA hi khA hi zhes pa lan gsum gyis phul la /
nyer spyod kyis mchod /
bcom ldan thugs rje chen po dang //
gsang ba ye shes mkha' 'gro ma //
rdo rje rin chen pad+ma dang //
las kyi mkha' 'gro 'khor dang bcas //
byin gyis rlob cing bar chad sol //
rnal 'byor bsam pa sgrub tu gsol //
dam rdzas gtor ma 'di bzhes la //
bdag gi bar chad srung ba dang //
dngos grub dgos 'dod stsol ba dang //
gdug pa'i dgra bgegs sgrol ba dang //
rnal 'byor bsam pa 'grub par mdzod //
ces 'dod don gsol /
nongs pa bshags /
badzra muHsa mgron gshegs /
smon lam dang shis brjod bya'o //
!
//gsum pa byin rlabs kyi cho ga ni /
sngar bshad pa'i yo byad kyi bsham dang ldan pas /
sngon 'gro gtor ma gtang /
mchod rdzas byin gyis brlab /
bdag bskyed gong bzhin byas nas mdun bskyed sgrub pa'am /
bdag mdun dbyer med kyi sgrub mchod bzlas pa yan chad sngar bzhin byas nas /
bum pa la dmigs nas snying po brgya tsam bzla /
gtor ma phul la 'dod don gsol /
ting nge 'dzin gyi dbang len pa rnams song nas /
slob ma rnams khrus bya /
bgegs bskrad /
mtshams sbyor gyi skabs 'gro ba mtha' dag gi mgon po bla na med par grub kyang zhes pa yan rgyal po lugs kyi 'gro 'dul gyi skabs su brjod pa ltar las /
khyad par gdong dmar bod kyi 'gro ba shin tu gdul dka' ba de dag thugs rjes gzigs nas skyes pa rnams 'dul ba la 'phags pa thugs rje chen po dang /
bud med rnams 'dul ba la gsang ba ye shes kyi DA ki ma dang /
bdud dang log 'dren 'dul ba la dpa' bo rta mgrin du sprul nas 'gro ba'i don mdzad par dbang bskur zhing lung bstan /
de gsum gyis kyang sangs rgyas snang ba mtha' yas kyi thugs rje'i rang gzugs slob dpon chen po pad+ma saM b+ha wa bskul te bod kyi yul 'dir 'gro ba mtha' yas pa zhig 'phags pa thugs rje chen po'i phrin las kyi sgo nas smin grol gyi lam la bkod cing /
khyad par thugs rje chen po'i sgrub thabs thun mong ma yin pa 'di nyid lha sras khri srong lde'u btsan la gnang /
des phyi rabs kyi don du gter du sbas pa mnga' bdag nyang ral pa can gyis bton pa ni rtsa ba dang /
gzhan yang gsar rnying gi gdams pa du ma'i byin rlabs kyi bka' srol phyogs gcig tu 'dus pa 'di'i byin rlabs kyi cho ga sgrub pa la slob dpon gyi bya ba rnams grub sogs 'brel bkod la maN+Dal 'bul /
sangs rgyas pad+ma rnam rgyas dkyil 'khor du //
'od dpag med pa'i rgyal sras spyan ras gzigs //
pad+ma'i rigs mchog thugs rje chen po yis //
skal ldan bdag la dbang bzhi bskur du gsol //
zhes gsum gyis gsol ba btab /
rgyun bshags gang 'os kyis tshogs gsag
/ye shes dbab pa ni /
slob dpon lhar gsal ba'i thugs ka nas 'od zer 'phros slob ma'i phung khams skye mched thams cad sbyangs te stong par gyur /
swa b+hA ba brjod /
stong pa'i ngang las skad cig gis thugs rje chen po'i sku stong gsal 'od kyi gong bu can du bskyed pa'i lte bar pad+ma 'dab bzhi'i steng du g.yung drung dmar po g.yon du bar med 'khor ba /
de'i steng du hrIHla sngags kyi phreng bas bskor ba /
de las 'od zer 'phros pas sangs rgyas dang byang chub sems dpa' thams cad rgyal ba rgya mtsho'i sku gsung thugs kyi rnam par kha char bu yug 'tshubs pa bzhin spyan drangs pa lte ba'i hrIHla thim pas bde chen gyi ye shes rgyud la skyes par mos shig byas la snying po'i mthar dz+nyA na A be sha ya a AH
zhes btags pa drag tu bzla zhing rol chen dang sbyar spos bsreg
/tiSh+Tha badzra zhes brtan par bya /
slob dpon dang dkyil 'khor gyi lha dbyer ma mchis pas bum pa'i chus dbang bskur bar mos shig byas la /
dbang bskur rdo rje chen po ni /
khams gsum kun gyis phyag byas pa //
sangs rgyas kun gyi gsang gsum gyi //
gnas las byung ba sbyin par bya //
snying po'i mthar oM sarba ta thA ga ta a b+hi She ka ta sa ma ya shrI ye hU~M/
zhes brjod cing bum pa spyi bor bzhag bum chu blud /
ye shes kyi chus lus thams cad gang /
spyi bor lud pa las rigs lngas dbu brgyan /
dri ma rags pa 'khru ba bum dbang ngo //
thod pa'i bdud rtsi sbyin la /
sangs rgyas rnams kyi gsang ba'i dbang //
sangs rgyas rnams kyis rab bsgrubs pa //
de ring khyod la sbyin par bya //
gsang mchog dbang 'di yongs rdzogs shog
/snying po'i mthar a ho ma hA su kha /
zhes myang du bcug
/de ltar bdud rtsi myangs pas rtsa thams cad bdud rtsis gang /
dug gsum gyi rnam rtog 'gags /
bde ba'i ye shes skyes par bsam /
thod pa mi rtog pa dang ro nyams myong mtshon pa gsang ba'i dbang ngo //
sin+d+hu ra'i me long yum gsang ba ye shes su mos pa gtad la /
gzungs ma yid 'ong 'di khyed kyi //
bsten byar sangs rgyas rnams kyis bstan //
'khor lo'i rim pa'i sbyor ba yis //
bde ba dam pa myang bar gyis //
snying po'i mthar pra dz+nyA dz+nyA na a b+hi Shiny+tsa mAM/
zhes gtad nas sin+d+hu ra'i thig le gnas bzhir bya /
de dang snyoms par zhugs pas dga' bzhi'i ye shes skyes par bsam /
kun rdzob kyi rkyen gyis don dam gyi gnas la 'khrid pa dbang gsum pa'o //
me long rdo rje'i gzugs brnyan shar ba bstan cing snying gar reg la /
ltos shig rang gi sems la ltos //
bde dang stong pa'i don dran bya //
'bras bu thams cad bsdus pa ni //
bzhi pa ye shes dbang yin no //
zhes pas snang stong brjod bral gyi ngang la mnyam par gzhag
/me long la gzugs brnyan 'char ba ye shes kyi dkyil 'khor rdul phra rab kyi chos las 'das pa /
me long stong pa nyid /
rdo rje bde ba chen po ste dbang bzhi pa'o //
byin rlabs kyi rjes su sgom lung 'bogs par spro na /
slob dpon lhar gsal ba'i thugs ka nas sngags kyi phreng ba 'phros /
zhal nas 'thon /
khyed rang lhar gsal ba'i zhal du zhugs /
thugs kar hrIHla thim par mos la rjes zlos mdzod /
snying po sham bcas lan gsum /
'dir gtor dbang sbrel ba'ang snang bas /
spro na spyi ltar byas pas kyang 'thus mod /
lha lngar dmigs bsal du bshad pa ltar na /
khyed rang rnams kyi spyi bor gtor ma 'di dang tha mi dad par bcom ldan 'das rgyal ba rgya mtsho'i dkyil 'khor bzhugs par gsal thobs la /
lha tshogs de rnams kyi smin mtshams dang mgul dang thugs ka dang lte ba la sogs pa'i sku yi gnas rnams nas 'od zer bsam gyis mi khyab pa byung /
khyed rang gi lus kyi gnas so sor thim pas nad gdon sdig sgrib sogs bar du gcod pa thams cad ni bsal /
tshe dang bsod nams dpal dang 'byor pa thams cad ni shin tu rgyas /
dbang bzhi thob cing sku bzhi mngon du byed pa'i skal pa dang ldan par gyur /
ces gtor ma mgo bor bkod /
chos sku snang ba mtha' yas /
longs sku thugs rje chen po /
sprul sku pad+ma 'byung gnas /
mkha' 'gro ye shes mtsho rgyal /
nyang ral nyi ma 'od zer /
sras mchog 'gro ba'i mgon po /
ras chung rdo rje grags pa /
bla ma zangs ri ras pa /
rje dbu se /
'gro mgon ras pa chen po /
rgyal sras spom brag pa /
grub thob karma pak+shi /
o rgyan pa /
rang byung rdo rje /
sha grags seng /
dar rgyal ba /
mkha' spyod dbang po /
de bzhin gshegs pa /
chos dpal ye shes /
dpal 'byor don grub /
chos grags rgya mtsho /
bkra shis dpal 'byor /
mi bskyod rdo rje /
dkon mchog 'bangs /
dbang phyug rdo rje /
gtsug lag rgya mtsho /
rig 'dzin phrin las lhun grub la sogs pa /
yang gsar brgyud ltar na /
chos longs sprul gsum /
ma gcig grub pa'i rgyal mo /
ti pu dri med bshes gnyen /
ras chung man 'dra /
rtsa brgyud kyi dpal ldan bla ma dam pa rnams dang /
yi dam rgyal ba rgya mtsho'i lha tshogs 'khor dang bcas pas rdo rje'i slob ma 'di rnams la sku gsung thugs yon tan phrin las kyi sgo nas byin gyis brlab tu gsol /
mchog dang thun mong gi dngos grub ma lus pa stsol ba dang las bzhi grub pa chen po brgyad la sogs pa phrin las rab 'byams la dbang bsgyur zhing /
'phags mchog spyan ras gzigs rgyal ba rgya mtsho'i go 'phang rin po che myur du thob par mdzad du gsol /
oM AHhU~M hrIH
oM ma Ni pad+me hU~M/
oM d+hu ma g+ha ye na maHswA hA/
ha ri ni sa ra tsa hri ya A be sha ya A be sha ya a AH
zhes yun ring du brjod /
de nas me tog gtor la /
slob dpon pad+ma'i bkra shis shog
/thugs rje chen po'i bkra shis shog
/dpa' bo rgya mtsho'i bkra shis shog
/dpa' mo rgya mtsho'i bkra shis shog
/dam can rgya mtsho'i bkra shis shog
/rgyal ba rgya mtsho'i bkra shis shog
/ces brjod /
dam tshig khas blang maN+Dal yon 'bul sogs dang /
dkyil 'khor gyi rjes chog kyang gzhan ltar bya'o //
'di la rgyud dang paN grub so so las byung ba'i sgrub pa'i bka' srol tha dad pa phal cher gyi rgyun ma chad par bzhugs pa las snying por dril ba'i zab don man ngag gi byin rlabs ni 'di kho na'o //
mi 'a~Xgyur zag me~Xd bde ba che //
stong nyid rdo~X rje~Xr mi phyed pa //
rgyal ba rgya mtsho sgrub pa'i thabs //
snying por dril ba 'di rmad byung //
spyan ras gzigs rgyal ba rgya mtsho bde gshegs bzhi bsgril gyi sgrub thabs byin rlabs dang bcas pa'i le tshan no ///
/
