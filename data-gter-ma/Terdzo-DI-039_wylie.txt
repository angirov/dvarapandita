dag snang tshogs mchod dang skong bshags shin tu bsdus pa bzhugs //
oM AHhU~M ha hoHhrIH
ka pA la sogs mtshan ldan snod mchog tu /
kha dog dri ro nus bcud tshogs mchod 'dis //
ga la ba der dmigs pa'i yi dam lha //
nga bdag 'dzin pa bral bar thugs dam bskang //
ca re dbang po'i yul du gang shar ba //
cha shas yongs rdzogs gzugs sgra dri ro reg
/ja chang skyems las lhag pa'i 'dod yon gyis //
nya yi tog can pham mdzad thugs dam bskang //
tA la'i 'dab ltar yangs pa'i pad snod du //
tha dad zung 'jug sman raka gtor ma'i tshogs //
da lta dngos su bshams dang yid sprul gyis //
na mar rtsa gsum rgyal ba'i thugs dam bskang //
pA ra mi tA rdo rje btsun mo'i dbyings //
pha rol phyin pa drug rdzogs sbyor mchod dang //
ba liM sha khrag rus pa'i sgrol mchod kyis //
ma lus zhi khro rab 'byams thugs dam bskang //
tsa ri tra sogs rdo rje lus kyi dkyil //
tsha grang rlung thig thim pa'i bzhad sgra yis //
dza ya dpa' po dpa' mo'i tshogs rnams kun //
wa ler rang rig ngang du thugs dam bskang //
zha rengs bral ba 'od gsal dbu ma'i dbyings //
zwa ltar rtsub pa'i rlung sems ngal gsos pas //
'a 'ur tshig gis mi mtshon rdzogs pa che //
ya mtshan mngon sum rig pas thugs dam bskang //
rA sa na sogs rtsa khams lha skur dag
/la la tsam min srog rtsol d+hU tir rdzogs //
sha khrag dwangs ma mi shigs thig ler smin //
sa bcu rgyun mthar son pas thugs dam bskang //
ha hi'i glu gar bsgyur ba'i DA ki nIs //
a haM 'bar 'dzag zhu bde'i tshogs kyis mchod //
nyams chag nyes ltung rtog pa dbyings su bshags //
gzung 'dzin dgra bgegs bsgral pa'i dga' ston ches //
ha la lta bu'i sgrib gnyis mun pa sangs //
a don nang gsal mkhyen gnyis ye shes rgyas //
mi slob zung 'jug 'khor lo tshogs chen gyi //
go 'phang tshe 'dir 'grub pa'i dngos grub stsol //
ces nyams snang sgyu mas sprul pa'i khang bzang bkod legs par /
gter ston sprul pa'i sku rig 'dzin yol mo ba chen po bstan 'dzin nor bus 'di lta bu'i rdo rje'i tshig dbyangs snyan pos gsungs pa thos pa'i rjes thob de ma thag par pad+ma 'od gsal mdo sngags gling pa'i sdes bris pa dge
/mang+ga laM//
!
//rtsa gsum chos srung rgya mtsho'i skong bshags shin tu bsdus pa bzhugs //
o+oM swasti /
rtsa gsum chos srung rgya mtsho'i skong bshags grangs mang gsog pa lta bu'i tshe /
las gzhung gang la brten pa'i skong bshags rgyas pa tshar gcig sngon du song nas /
skong gtor sogs gso bran byas la /
raM yaM khaM gis bsang sbyang /
mchod gtor dang skong rdzas 'dod pa'i yon tan rnam pa thams cad pa nam mkha' mdzod kyi 'khor lo'i sprin chen por gyur /
oM AHhU~M hoH
zhes brtag pa bzhis byin gyis brlabs la /
mchog gsum kun 'dus rtsa brgyud bla ma dang //
yi dam zhi khro dpa' bo mkha' 'gro'i tshogs /
khyad par rgyud gsum dam can rgya mtsho dang //
nor lha gter bdag 'khor bcas 'dir gshegs shig
/bde stong ting 'dzin rol pa las byung ba'i //
dngos 'byor yid sprul mchod pa'i phyag rgya ches //
thugs dam gnyan po chos kyi dbyings su bskang //
sdom dang dam tshig nyams chag 'gal 'khrul bshags //
bdag cag dpon slob yon mchod 'khor bcas kyi //
phyi nang gsang ba'i bar chad kun zhi zhing //
bsam pa'i don kun chos bzhin 'grub pa dang //
bstan 'gro'i phan bde rgyas pa'i phrin las mdzod //
ces tshar grangs ji ltar rigs pa'i mjug gzhung gi rjes chog sogs dkyus ltar bya'o //
zhes pa'ang 'jam mgon rdo rje 'chang 7pad+ma gar gyi dbang phyug gi bkas rjes su gnang ba la brten nas 'jam dbyangs bla ma dgyes pa'i 'bangs mkhyen brtse'i dbang pos bris pa dge legs mchog tu gyur cig
/sarba dA ka l+yA nAm mang+ga laM b+ha ban+tu //
!
//rtsa gsum tshogs mchod nyer bsdus dngos grub char 'beb bzhugs so //
raM yaM khaM/
oM AHhU~M ha ho hrIH
phyi snod bde chen dbyings kyi ka pA lar //
nang mchod rig pa ye shes bdud rtsi'i sprin //
'dod pa'i yon tan rnam pa thams cad pa //
nam mkha' mdzod kyi 'khor lor 'char ba 'dis //
rtsa brgyud bla ma mchog gsum yi dam lha //
dpa' bo mkha' 'gro chos srung nor lhar bcas //
skyabs gnas mchod 'os rgya mtsho'i tshogs rnams mchod //
thugs dam bskang zhing nyams chag mthol bshags na //
mchog dang thun mong dngos grub bstsal nas kyang //
gzung 'dzin dgra bgegs chos kyi dbyings su sgrol //
dkyil 'khor mu ran skyong ba'i lhag sdud tshogs //
gtor ma bzhes la rnam bzhi'i phrin las sgrubs //
oM AHhU~M gu ru de ba DA ki nI d+harma pA la sa pa ri wA ra ga Na tsakra pU dza khA hi /
yi ge brgya pa'i mthar /
uts+tshiSh+Ta ba liM ta pU dza ho /
zhes pa'ang rig 'dzin gyi btsun pa mtsho skyes bla ma dgyes pa'i 'bangs kyi blo mtsho las phyung ba'o ///
/
