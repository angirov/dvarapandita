@#//
rtsa gsum rig 'dzin srog sgrub kyi rtsa ba'i dbang bskur ma bu zung bsdebs bltas chog tu bkod pa 'chi med ye shes myu gu zhes bya ba bzhugs so //
na mo\u0f85 mr-ita sid+d+hi ma hA ts+yay+YA ya /
sku dang thig les brgyan pa'i 'ja' zer gyis //
'od gsal zhing kun khyab pa chen po'i gzugs //
'od gsal chos dbyings rgyun mi 'chad mnga' bas //
gdod ma'i grol sar 'khrul snang bcom der 'dud //
rang snang ris med rtogs dgongs zang thal las //
lhun grub snang ba'i gzigs mor 'byams klas te //
rdo rje nA da'i chos sgo brdol ba'i bcud //
smin byed ma bu zung bsdebs 'god par bya //
dag snang gzhom med rdo rje'i rnga sgra las byon pa bla ma rig 'dzin srog sgrub DA ki chos srung gi bla rdo nges gsang a ti'i dgongs pa gtan la 'beb pa'i smin byed nod par 'dod pa dag gis /
lag len rgyas pa rtsa ba'i gzhung dang lha btsun gnyis pa khrag 'thung 'jigs med dpa' bo'i gsung sogs lhan thabs rnams lto sbyar ba las rtogs par bya dgos shing /
'dir khyer bde ba'i lag len 'chad pa la gsum /
sngon 'gro sta gon /
dngos gzhi dbang bskur /
rjes mtha' rgyas su bya ba'o //
dang po ni /
slob dpon dang slob ma'i rten 'brel tshogs shing gnas yid du 'ong bar dbang bskur bya ba'i skabs su babs pa na /
rtsa ba gsum gyi mchod gtor dang tshogs kyi yo byad sogs 'du byas la /
las gzhung bsrang zhing tshogs dang skong bshags slob ma rnams dkyil 'khor du 'jug pa la bgegs dang bar chad mi 'byung ba'i gnang ba zhu ba dang phrin las bcol ba sogs rgyas bsdus gang 'grub bya /
las bum du rnam 'joms kyi gzungs ring thung ngam /
bdud rtsi 'khyil pa'i sngags bzlas pas byin brlabs /
nye logs gang bder stegs kyi khar maN+Dal tshom bu lnga pa mchod pa sna lngas bskor ba la dkyil 'khor gyi lha tshogs skad cig gis gsal ba la mchod bstod mdor bsdus bya /
ka pA lar chang dang bdud rtsi sbyar ba'i dam chu /
srung skud lnga sgril rdor mdud can yi dam gyi sngags kyis byin gyis brlabs pa /
so shing /
mig dar /
ku sha'i chun po che chung /
bgegs gtor sogs nyer mkho tshogs par byas la slob ma rnams las bum gyi chus khrus byas gral du 'khod /
las byang ltar bgegs bskrad dang srung 'khor bya /
rtsa gsum rig 'dzin srog sgrub kyi smin byed dbang gi rim pa bsgrub pa la thog mar sngon 'gro sta gon gyi chos rnams zhu ba'i yon du dmigs te zhing khams 'bul bar zhu /
zhes maN+Dal 'bul du gzhug
/nam mkha' dang mnyam pa'i sems can thams cad kyi don du zung 'jug sku bzhi'i bdag nyid khyab bdag gdod ma'i mgon po dpal kun tu bzang po'i go 'phang khyad par can de ci nas kyang thob par bya /
de'i ched du zab mo gsang ba sngags kyi smin grol nod par bgyi'o snyam pa'i kun slong khyad par can dang chos gsan pa'i kun spyod rnams legs par gsal btab ste gsan par zhu /
gsan bya dam pa'i chos la rnam grangs mtha' yas pa zhig mchis pa rnams kyi nang nas nye lam zab mo rmad du byung ba gsang chen rdo rje theg pa'i chos tshul la /
gangs can gyi ljongs su snga 'gyur dang phyi 'gyur gyi tha snyad gnyis su grags pa'i gsang sngags snga 'gyur ba'i ring lugs la bka' gter dag snang gi babs so chen po gsum du grags pa'i nang tshan /
yang gsang a ti yo ga'i dgongs pa gcig char du gtan la 'beb pa /
dag snang gi chos tshul rtsa gsum rig 'dzin srog sgrub kyi smin dbang zab mo bgyid pa skabs su babs pa yin /
de la thog mar dbang gi snod rung du bsgrub pa sngon 'gro sta gon gyi rim pa la 'jug pa yin pas /
de la spyir lam gong ma'i yon tan bsgrub pa la lam 'og ma la nges par ltos dgos pa zhig yin pas na /
kun gyi thog mar 'khor ba mtha' dag la nges par 'byung ba'i blo skye nges pa zhig gal che /
de'ang rang re rnams sngon bsags kyi bsod nams mi dman pas da res dal 'byor phun sum tshogs pa'i mi lus 'di ltar thob /
bla ma dge ba'i bshes gnyen dang mjal /
dam pa'i chos la thos bsam sgom gsum gyi bya ba byed du yod pa 'di ni rnyed par dka' ba'i skal pa bzang po yin yang /
da lta nyid nas chos la ma 'bad na tshe rabs phyi ma rnams su 'di lta bu'i dal 'byor thob par dka' zhing /
da res kyi tshe skal 'di nyid kyang yun du mi gnas /
ri gzar gyi 'bab chu dang nam mkha'i glog ltar myur du 'chi ba'i chos can yin /
'chi ba'i nangs par dam pa'i chos ma gtogs gzhan gang gis phan pa med /
khams gsum 'khor ba'i gnas ris mtho dman gang du skyes kyang me'i 'obs sam btson dong dang mtshungs par bde ba skad cig kyang med pas 'khor ba mtha' dag las nges par 'byung ba'i blo'i shugs drag po dang mi rtag pas rgyud bskul te dam pa'i chos la phyi bshol ma song bar brtson par mdzad 'tshal /
dam pa'i chos de'ang thog mar sdom pa dang dam tshig gis rgyud dag pa gal che zhing de la 'gal rkyen du gyur pa'i sdig sgrib thog mar sbyang dgos pa yin pas /
khyed rang rnams kyi mdun gyi nam mkhar 'ja' 'od 'khrigs pa'i gur khang gi dbus su rtsa gsum rgyal ba rgya mtsho'i lha tshogs rnams mngon sum lta bur bzhugs pa'i spyan sngar tshe rabs kyi sdig sgrib spyi dang sdom pa gsum gyi bcas mtshams las 'das pa'i nyes ltung gi tshogs thams cad gnong 'gyod drag po'i bsam pa dang bcas te bshags pa bya ba 'di'i rjes zlos mdzod /
phyogs bcu dus gsum dkon mchog gsum //
bla ma yi dam mkha' 'gro gsum //
bdag cag rnams la dgongs su gsol //
bdag gis dus 'di nas bzung ste //
ji srid sangs rgyas ma thob bar //
lus ngag yid gsum de kho na //
mi dge bgyis pa bgyid du bstsal //
so so thar dang byang chub sems //
rig 'dzin sngags kyi dam tshig las //
'gal gyur nyes ltung sdig sgrib bshags //
stobs bzhi gnyen po'i sgo tshang bas //
kun tu spyod pa rten sun 'byin //
sor chud pa yi rten 'brel gyis //
sgo gsum nyes ltung byang gyur cig
/sgrib gsum phra rags byang gyur cig
/theg dgu'i mthar thug snying po'i don //
'od gsal rang rig ye shes de //
bri gang med par rtogs par shog
/ces lan gsum bya /
de nas theg pa che chung thams cad kyi lam gyi rtsa ba skyabs 'gro'i sdom pa len pa la /
sngar smos pa'i skyabs yul de dag gi spyan sngar /
rang gzhan sems can thams cad ji srid byang chub snying po la mchis kyi bar du snying thag pa nas skyabs su mchi bar bgyi'o snyam pa'i blos 'di'i rjes zlos /
oM AHhU~M/
mkha' mnyam srid zhi'i skyabs kun snying po'i bcud //
dbang drag rig 'dzin pad+ma thod phreng rtsal /
khyod skur snang srid rgyal ba'i dkyil 'khor rdzogs //
'gro kun srid las sgrol phyir skyabs su mchi //
mtha' bral yangs pa chos sku rdo rje'i mkha'//
ngo bo rang bzhin thugs rje'i ro gcig pas //
srid zhi'i khams kun rdo rje'i 'ja' lus ngang //
mi 'gyur dbyings rig dwangs mar skyabs su mchi //
lan gsum /
sems can thams cad kyi don du sangs rgyas kyi go 'phang thob par bya /
de'i ched du zab mo'i lam 'di nyid la 'jug par bgyid snyam du byang chub mchog tu sems bskyed pa 'di'i rjes zlos mdzod /
gsang mchog 'od gsal ye shes thig le'i gzhir //
'gro kun sgrib gsum dag nas sku dang gsung //
thugs kyi thig le lhun grub snang bzhi'i ngang //
gzhon nu bum skur grol bar sems bskyed do //
lan gsum /
de nas rgyud sdom pa sum ldan du sgrub pa'i thog mar skyabs yul slob dpon dang bcas pa'i spyan sngar so so thar pa'i sdom pa blangs nas bsrung bar bgyi'o snyam pas rjes zlos /
bla ma kun bzang spyan snga ru //
lus ngag yid kyis gzhan rnams la //
gnod pa las ldog dge ba bsgrub //
dge tshul dge slong byang chub sems //
so so thar pa'i sdom pa la //
bdag ni rgyun du gnas shing bsrung //
gsum /
byang chub mchog tu sems bskyed pa'i sdom pa blang ba'i thog mar smon pa'i sems bskyed pa la /
sems can thams cad 'khor ba las sgrol ba'i khur khyer ba'i mos pa brtan pos 'di'i rjes zlos mdzod /
hoH
bla ma kun bzang dgongs su gsol //
'di bzung byang chub ma thob bar //
'gro drug sems can thams cad la //
ma dang bu yi 'du shes kyis //
ma brgal ba rnams bsgral ba dang //
ma grol ba rnams dgrol ba dang //
dbugs ma phyung rnams dbugs dbyung phyir //
smon pa'i byang chub sems bskyed do //
gsum /
'jug pa sems bskyed byang chub sems dpa'i bslab bya rnams la bslab 'dod kyi bsam pa thun mong ma yin pas 'di'i rjes zlos mdzod /
sngon gyi rgyal ba thams cad kyang //
sdom pa la ni gnas pa ltar //
'di bzung 'khor ba ma stongs bar //
bla med 'jug pa'i byang chub sems //
bdag cag rnams kyis bskyed par bgyi //
phar phyin drug la slob cing bsgrub //
brtson 'grus dag gis thams cad bsgral //
kun don tshul khrims gsum yang bzung //
bdag gis sems bskyed sdom bzung nas //
ma grol dgrol dang ma brgal bsgral //
dbugs dbyung mya ngan 'das la 'god //
lan gsum /
rig pa 'dzin pa sngags kyi sdom pa'i gzhir gyur pa rigs lnga spyi dang bye brag gi sdom pa legs par blangs nas tshul bzhin du bzung bar bgyi'o snyam pas 'di'i rjes zlos /
dkon mchog gsum bzung mi gtang ngo //
rdo rje rigs kyi dam tshig tu //
rnal 'byor dril bu'i phyag rgya dang //
byang chub sems ni spang mi bya //
rdo rje rigs kyi sdom pa yin //
rin chen rigs kyi dam tshig tu //
sbyin pa dus ni rtag tu gtang //
rin chen rigs kyi sdom pa yin //
pad+ma rigs kyi dam tshig tu //
theg pa gsum dang chos rnams bshad //
pad+ma rigs kyi sdom pa yin //
las kyi rigs kyi dam tshig tu //
'gro ba'i don la brtson par bya //
las kyi rigs kyi sdom pa yin //
yar mchod gus shing mar la brtse //
rtsa ba yan lag dam tshig bsrung //
rtsa ba bzhi las 'da' mi bya //
zhes lan gsum bya'o //
de nas sngags kyi rnal 'byor thun mong ma yin pa'i sgo nas nyams chag sdig sgrib sbyong ba la lhag par bsngags pa rdo rje sems dpa'i sgom bzlas bya dgos pas dmigs pa 'di bzhin du mdzod /
rang rang gi spyi bo'i gtsug tu paM las pad+ma raM las nyi ma a las zla ba'i dkyil 'khor gyi steng du yi ge hU~M dkar po gcig bsam /
de las 'od 'phros 'phags pa mchod /
sems can gyi don byas /
tshur 'dus yongs su gyur pa las /
dpal rdo rje sems dpa' sku mdog dkar po gangs la nyi ma shar ba lta bu spyan bar snang la gzigs pa dar gyi na bza' rin po che'i rgyan gyis brgyan pa /
phyag g.yas gser gyi rdo rje thugs kar bsnams pa /
g.yon dngul dkar gyi dril bu dku la brten pa /
de'i thugs kar zla ba'i dkyil 'khor gyi steng du /
yi ge hU~M dkar po dngul chu'i thigs pa lta bu zhig gi tha ma la yi ge brgya pas bskor ba /
de klog pa'i tshul du bzlas pas /
de las 'od zer nyi ma 'char ka ltar 'phros bde bar gshegs pa thams cad mchod 'gro ba rigs drug gi sdig sgrib rnams sbyangs /
slar thugs ka'i hU~M yig la thim pas bdud rtsi'i rgyun babs khyed rang rnams kyi sgo gsum gyi sgrib gnyis bag chags dang bcas pa thams cad dud khu dang sol khu'i rnam par dag pa'i thugs 'dun gnang bar zhu /
zhes yi ge brgya pa bdun sogs brjod du gzhug
/gsang sngags gnyan po'i dkyil 'khor du zhugs pa dag gis bcas pa'i tha tshig srog bzhin du bsrung dgos pas dam tshig gi gal mdo bsgrag cing rdo rje'i mna' chu sbyin pa shes par mdzad 'tshal /
rdo rje mgor bzhag bdud rtsi sbyin la /
oM AHhU~M/
phyi nang gsang ba de kho na'i //
sku gsung thugs kyi dam tshig rnams //
sgo gsum mnyam pa nyid kyis bsrung //
'di ni khyod kyi dam tshig chu //
bsrungs na yang dag 'bras bur smin //
nyams na na raka gnas su ltung //
de bas dam la ma 'da' zhig
/'di'i bslab bya'i dam tshig nyan thos kyi 'dul khrims dang byang sems kyi bslab pa las mi 'gal ba /
nang gsang sngags kyi dam tshig sa ma ya 'bum sder gsungs pa dang mi 'gal ba /
gsang ba sku gsung thugs kyi dam tshig dang /
khyad par 'od gsal rdzogs pa chen po'i dam tshig chings bzhis bstan pa rnams dang mi 'gal bar mdzod cig
/de la dam tshig gi dpang po ni yi dam dkyil 'khor gyi lha tshogs /
lha skal ni rdo rje sems dpa'/
nyul le dbang phyug nyer brgyad dang chos srung gi tshogs /
gsang sngags kyi dam tshig ni bka' gnyan cing khe nyen che bas srog la bsdos nas yang dag par srungs shig
/de nas srung ba'i go bgo ba ni /
spyir mi'i lus rten /
sgos dam pa'i chos sgrub pa /
khyad par gsang sngags rdo rje theg pa'i lam la zhugs pa ni rin thang shin tu che bas bar chad kyi 'jug sgo mang ba yin pas de dag srung ba'i phyir yi dam gyi snying pos byin gyis brlabs pa'i srung skud rdo rje'i mdud pa dang ldan pa 'di nyid pho'i dpung pa g.yon /
mo'i g.yas su 'ching bas lhag pa'i lha'i byin rlabs kyi go chas cis kyang mi phyed par bsrung bar mos shig
/rtsa sngags sham du /
rak+Sha rak+Sha zhes btags pa bzla zhing srung skud 'ching la rdo rje rgya gram gyis rgyas gdab /
de nas dngos grub kyi mtshan ltas dngos su brtag pa'i phyir /
mdun gyi tshom bu'i dkyil 'khor 'di nyid mngon sum du mjal ba'i skal pa dang mi ldan pa mtshon pa'i ched du spyan dar re 'ching bar zhu /
zhes mig dar bkab /
de nas so shing me tog dang bcas pa 'di nyid khyed rang rnams kyis lag thal mo sprad pa'i bar du bzung la so shing gis so'i rtsa ba 'drud pa'i tshul byas te smon lam 'di'i rjes zlos dang bcas te mdun gyi maN+Dal la dor cig
/kyai /
bla ma rig 'dzin rgyal ba zhi khro dang //
dpa' bo mkha' 'gro chos srung bden pa'i mthus //
bdag la sngon gyi las 'phro gang yod dang //
bzang ngan rtags mtshan myur bar bstan du gsol //
oM badzra hA sa ha /
zhes sngar bsgrubs pa'i maN+Dal la 'dor du gzhug
/so shing dbus su babs na mchog gi dngos grub /
phyogs bzhir las bzhi /
de'ang lan dang por babs na tshe 'di /
gnyis pas bar do /
gsum pas skye ba brgyud nas skal pa dang ldan cing lan bzhir bskyar dgos na dam sdom nyams skong la 'bad dgos par gsungs so //
mig dar bsal /
de nas rmi lam gyi sgo nas mtshan ltas brtag pa'i phyir dag byed rtswa mchog ku sha'i chun po chung ba phyag g.yas su gtad pa sngas dang /
che ba g.yon du gtad pa stan gyi don du zungs shig
/ku sha gtsang ma lha yi rtswa //
dag cing dri ma med pa 'di /
khyod la sngas dang gdan du sbyin //
legs nyes rmi lam bstan du gsol //
de nyid gsang sngags 'chang ba'i dbang //
sgo gsum gus pas seng ger nyal //
mchog thun dngos grub ltas rnams 'byung //
zhes brjod la gtad /
rmi lam brtags pa spyi dang mthun /
des slob ma sta gon gyi rim pa grub pa yin pas dge ba gzhan don du bsngo bas rgyas 'debs par zhu /
zhes dge bsngo brjod la slob ma rnams gyes /
tshom bu'i lha tshogs gshegs su gsol zhing /
mjug chog gzhan rnams kyang bya'o //
de nas nus na skabs 'dir slob ma rnams kyi sdig sgrib sbyang ba'i phyir zhi ba'i sbyin sreg dang skong bshags sogs ci 'grub bya dgos par gsungs so //
gnyis pa dngos gzhi la'ang gsum /
thog mar bya ba yo byad kyi gshom dang /
bar du bya ba dkyil 'khor sgrub mchod /
mtha' mar bya ba dbang bskur gyi rim pa'o //
dang po ni /
gnas khang gtsang zhing rgyan dang yo byad kyis spras pa'i gung du dbang stegs kyi khar dkyil 'khor sgo rdzogs spyi mthun nang khyams phyogs mdog gi dbus su pad+ma 'dab bzhi phyogs tshon lte ba mthing ga
/de'i phyir pad+ma 'dab ma brgyad pa /
de'i phyi rol 'dab stong mtshon pa'i pad 'dab nyer bzhi pa rnams mdzes tshon /
gzhal yas khang gi phyi rol du sna tshogs pad phreng 'od lnga'i mu khyud dur khrod rdo ra dang /
de'i phyi rol du lcags 'khor rtsibs stong gi mtshams rnams su sdig pa dmar nag tu 'khrugs pa'i kha nas me 'bar ba'i me ri dang bcas pa rdul tshon nam ras bris su bris pa bkram /
de dag ma 'byor na /
dri bzang dang a mr-ita'i chus sbags pa'i 'bru dkar gyi tshom bu lha grangs dang mnyam pa'i tshul du bkod pa ste /
de yang phyogs bzhi'i tshom bu dbus su che ba gcig
/phyogs bzhir de las nyis 'gyur gyis chung ba bzhi /
mtha' skor du grangs nges med pa rtsa sngags bzla bzhin 'god /
dkyil 'khor gyi dbus dang phyogs bzhir many+dzi la bum pa mgul chings sngo dkar ser dmar ljang gus dkris shing gu gul gyis bdug
/dri bzang chu dang bum rdzas so lngas bkang ba lnga bzhag la kha rgyan gseb tu thod phreng rigs lnga'i sku tsaka kyang gzug
/dbus bum gyi steng du dung chos gzungs rdor dang bcas pa bkod la /
bum pa rnams kyi phyi rol g.yas phyogs su thod pa mtshan ldan gyi nang du chos sman chang dang sbyar bas bkang ba'i steng du me long chang gis brlan pa la sin+d+hu ra brdal te chos 'byung bris pa'i lte bar hrIHma ha ri ni sa zhes pa'i yi ge bkod pa la dar dmar gyi gur phub /
g.yon phyogs su shes rab ma'i tsakli dar gyis dril ba dang /
me long /
shel rdo /
rma bya'i mdongs sgro
/hrIHdmar sogs bkod /
byang du dpa' bo sde lnga'i sku 'bag
/me long sogs tshig dbang gi chas sher dbang skabs ltar bzhag
/mdun du tshe 'brang bum gzugs la /
g.yas g.yon du tshe chang tshe ril /
byang du tshe mda' chas ldan dang gnam lcags rdo rje /
mdun du tshe gtor nor bu 'bar ba'i dbyibs can gyi g.yas g.yon sman raka
/phyi nang gi mchod pa dang chos srung gi gtor ma sogs kyang bkod legs par bsgrigs /
mtshams gang 'os su bkra shis rdzas rtags dang rgyal srid sna bdun /
rgyas gdab rdzas li khri /
dpa' bo 'bru lnga /
rdo rje rin chen 'khor lo g.yung drung dpal be'u phyogs bsdus kyi tsakli sogs gzhan yang dgos pa'i yo byad thams cad tshang bar bsham mo //
'dir rgyas bsdus gnyis ka dkyil 'khor gcig la brten nas chabs cig tu bskur ba'i lag len sogs yin pas /
dbang rgyas pa'i bsham bkod de dag tu ma 'dus pa gsham gsal rnams kyang phyogs gcig tu bsdam shes par bya'o //
bsdus pa tshe dbang dmar po bcud bsdus kho na byed na /
dpal 'khor pad+ma 'dab bzhi dang /
de'i phyi rim 'dab ma brgyad dang bcu drug
/sum cu so gnyis sogs rim pa ltar gyis mthar 'od lnga'i mu khyud dang /
rdor phreng me ri phyag mtshan sna tshogs kyi 'od zer 'phro ba'am /
'bru tshom lnga pa'i khar khri 'ur bum pa rgyan dang bcud ldan mgul chings kha dog lnga bkod /
g.yas su thod pa mtshan ldan du gsang rdzas dar dmar gyis kha bcad pa'i khar me long g.ya' dag pa la shel rdo btsugs pa dang /
chos bka' 'di'i pusti rnams bzhag
/g.yon du rig ma'i tsakli dang dril bu /
rgyab tu man shel dri med dang /
mdun du rig 'dzin spungs gtor /
de dag gi mthar tshe rdzas rnams dang phyi nang gsang ba'i mchod rdzas ma tshang ba med pa legs par 'du bya'o //
go yul dang 'byor pas gshom na de gnyis tha dad du bshams kyang legs /
gang ltar spros 'byor che na dkyil 'khor gyi rgyan rdzas sgab skor sogs kyis brgyan /
ji ltar bde bar maN+Dal tshom bu lha bskyed ltar mchod bstod byas pa dang /
las bum /
mig dar /
dar sna'i cod pan sogs nyer mkho'i yo byad /
gzhan yang bgegs gtor /
tshogs dang gtor 'bul la sogs pa tshang bar gsag go
/gnyis pa ni /
sngon 'gro rnams 'bras ljongs lugs kyi phyag len ltar grub na legs kyang dkyus mthun tsam gyis kyang chad skyon mi 'byung bas mdo rgyas 'tsham par byas na /
thog mar rig 'dzin las byang gi bzlas pa dang rtsa ba'i bla sgrub kyi hU~M bzla ba sogs bya /
de nas gsang sgrub kyi las gzhung gyer ba yin te /
de yang dbang gnyis ka dkyil 'khor gcig tu byed na las byang snga ma'i tshe bdag mdun dang gtso bum gyi nang gsum kar rig 'dzin thod phreng rtsal la mtshan brgyad sprul pa'i lha tshogs dang gnas yul dur khrod kyi mkha' 'gro chos srung rnams kyis bskor ba bskyed cing /
gzungs thag la 'jus nas bzlas pa bya /
bla sgrub kyi hU~M bzla ba'i tshe rig 'dzin thod phreng rtsal gu ru rdo rje 'chang yab yum gyi rnam par gnas 'gyur ba tsam khyad par yin no //
de grub nas gsang sgrub kyi las gzhung gyer ba'i tshe rim bsdu sogs ma yin par skad cig gis thod phreng sde lnga dang mtshan brgyad sprul pa'i lha tshogs sogs gsang sgrub kyi lha tshogs su gnas 'gyur dgos pa las de'ang gtso bo'i rang mdangs las bum pa lnga so so'i nang du thod phreng rtsal so so yum dang bcas pa bskyed cing bdag mdun bum gsum gyi bzlas dmigs khyad par ba rnams bya ba dang /
gsang dbang gi thod par rnal 'byor ma bskyed cing gsang rdzas dbab bskyil dang /
tshe rdzas gzhan rnams la'ang srid zhi'i dwangs bcud 'gugs bstim gyi dmigs gnad rnams kyang gzhung mthun ma chad pa byas la bzlas pa'i rjes su gzhung gi byin 'bebs kyang bya /
dkyil 'khor tha dad du byed na rig 'dzin las byang tshe mdun gyi bsgom gzhi dbang bsdus pa'i dkyil 'khor la bya zhing /
dkyil 'khor rgyas pa nyid gsang sgrub las byang kho nas bsgrub /
gang ltar yang las byang tshar gcig gi sgo nas bdag mdun bum gsum dbyer med ngo bo gcig pa'i tshul du bskyed pa ste /
dper na me long gcig gi nang du 'char ba'i gzugs brnyan de me long du ma'i nang du 'char ba ltar thams cad gtso bo'i rang mdangs las ma 'gag par shar ba dang /
de yang rang gi sems nyid kyi rol par shes pas bsgom gzhi'i dkyil 'khor tha dad pa ltar snang yang phan tshun dbye ru med pa sku dang zhing khams 'du 'bral med pa'i dgongs pa las mi 'da' ba ni lugs 'di'i khyad par gyi chos so //
dkyil 'khor gyi bzlas pa'i mjug tu /
las bum nang du rdor sems dkar //
longs sku'i chas ldan rdor dril 'dzin //
pad zlar skyil mo krung bzhugs pa'i //
sku dang thugs srog sngags phreng las //
bdud rtsi'i rgyun byung bum pa gang //
sdig sgrib dag byed bdud rtsir gyur //
ces mos la yig brgya bzla /
mthar lha mi dmigs par bzhag
/de nas rig 'dzin las byang ltar tshogs mchod dang /
bka' srung skong gsol rgyas bsdus gang 'grub byas nas bdag 'jug rdzogs par len pa'am /
dgongs pa'i rtsal dang ldan pas rang bzhin rdzogs pa chen po'i ting nge 'dzin la mnyam par 'jog pa'am /
yang na dkyil 'khor lha tshogs pa'i sku gsung thugs las 'od zer gyi tshogs dpag med 'phros pa rang gi lus ngag yid gsum la thim pas dbang thams cad gcig car du thob par bsams pas kyang dgos pa 'grub bo //
gsum pa la gsum /
'jug pa dang /
dbang dngos /
de las byung ba'i dam tshig gi rim pa bshad pa'o //
dang po ni /
sgo'i phyi rol du slob ma rnams la /
ji ltar bltams pa sogs dang las bum gyi chus khrus bya /
gral la 'khod nas las byang ltar bgegs bskrad cing srung 'khor bsgom /
me tog bkye bsdu bya /
sems bskyed gsal btab la /
'dir snga 'gyur rdo rje theg pa'i ring lugs la rgya che ba bka' ma /
zab pa gter ma /
yang zab dag snang gi chos sde gsum du grags pa las gtso bor dag snang gi chos sde yin zhing /
de'ang lam mchog rig 'dzin gyi sa la bzhugs pa'i skyes chen grub thob khyad par can rnams kyi thugs rgyud la bde bar gshegs pa'i dgongs pa gcig car du 'phos pas zab mo'i rgyud dang man ngag gi dgongs don thugs kyi klong nas rang brdol ba kun mkhyen chos kyi rgyal po dri med 'od zer lta bu bsam gyis mi khyab pa dang /
yang la la ni rgyal ba rig 'dzin rnams dang dngos nyams rmi lam gyi rol par zhal mjal zhing /
gsung gi gsang ba las rgyud grol nas gdul bya rnams kyi spyod yul du gsal bar mdzad pa dang /
grub chen rje 'bangs nyer lnga'i skye bas mtshon pa 'ga' zhig sngon gyi tshe o rgyan chen po la sogs pas gdams pa dang rjes su bstan pa bstsal te smon lam gtad rgya'i rgyas btab pa nyid rjes su dran pa'i cho 'phrul chen pos gtan la phab pa rnams su yod cing /
dag snang kho na la'ang bka' gter dag snang gsum ka'i ngo bo dbye ba tshang ba yin te /
lo rgyus gab sbas rdo rje'i srog snying las /
rang mdangs rang rig 'od kyi skur //
brda dang brda yi cho 'phrul che //
rig 'dzin 'dus pa'i gsang tshig bcud //
bka' yin gter yin dag snang che //
zhes gsungs pa ltar /
rgyal ba rig 'dzin rnams kyi sku gsung thugs kyi bkod pa dngos nyams rmi lam gyi rol par mjal ba ni dag snang /
gsung gi gsang ba bkrol bas na bka' dang /
de nyid gsan pa po'i thugs la gab pa ni gter /
skal ldan rnams kyi spyod yul du snang bar mdzad pa ni gter nas phyungs pa ste /
bka' babs gsum ka gcig tu 'dus pa'i nges gsang gi gdams pa 'di ni rgyud lung man ngag thams cad kyi dgongs bcud gcig tu bsdus pa 'o ma'i nang gi mar lta bu zab pa'i mthar thug do zla dang bral ba yin la /
de lta bu'i zab chos 'chad bya 'di nyid sgos kyi lo rgyus cung zad brjod na /
bla ma dgongs 'dus lung bstan las /
kun bzang rnam rgyal dgongs 'dus me ro slong :
zhes dang /
rig 'dzin 'ja' tshon snying po /
khrag 'thung bdud 'dul rdo rje sogs kyi gter kha rnams las che ba'i yon tan dang bcas te lung bstan cing /
rang gter las kyang /
skal ldan khyod kyi gsang ba'i rtags :
shangs rtse ljags dang phyag mdzub la :
a dkar mtshan pa phyi yi rtags :
rang byung chos sku 'od mi 'gyur :
mtsho skyes pad+ma'i dgongs gsang 'phrul :
bi ma mi tras byin brlabs shing :
a ro sher 'byung rtogs pa'i bdag :
klong chen rab 'byams la sogs pa :
mkhas mchog thugs rje'i 'od zhugs pa :
zhes sogs kyis bsngags pa /
paN chen bi ma la mi tra nyid lo brgya brgya na gangs can bod kyi ljongs 'dir sku dngos dang mi gnyis pa'i sprul pa re 'byung bar gsungs pa'i nang tshan gyi skyes chen dam pa lha btsun chos kyi rgyal po kun bzang rnam rgyal lam /
he ru ka dpal nam mkha' 'jigs med rtsal du grags pa de nyid 'phags bod bal yul sogs kyi gnas yul dur khrod kun tu rig pa brtul zhugs kyi spyod pa bskyang ba'i skabs su /
grub pa'i slob dpon pad+ma 'byung gnas kyis rnga yab gling dang rnam dbyer ma mchis par dbu bsnyung bzhes pa'i dpal gyi 'bras mo gshong du /
rang rig rang snang 'od gsal ba'i dkyil 'khor dwangs ma'i zhing khams mkha' spyod 'og min dang rnam dbyer ma mchis pa'i 'od zer 'od lnga drwa ba 'khrugs pa'i gling mchog nyid du chu bo bzhi 'dus dbang gi gsang bcud 'khor lo lnga brtsegs lhun grub rdo rje'i lus kyi sbubs nang rtsa thig rlung gi 'dzin mdangs gsal stong 'jigs bral rdo rje snying po'i ngo bor /
chu bo bzhi rdzogs blo 'das rdzogs pa chen po'i klong yangs thig le gcig gi ngo bor thob nas chos 'di'i nye brgyud snying po byung ba dang /
snang tshul gzhan yang lha ri rin chen snying phug tu dag snang dang por gsang chen rab tu 'jigs pa'i dur khrod chen por rig 'dzin sngags 'chang rnams kyis drag sngags chos skyong gi srog dbang bskur /
de'i byang phyogs 'od phung DA ki'i gling du yum rdo rje phag mo mjal ba tsam gyis bde stong gi ye shes ngo 'phrod shes rab ye shes kyi dbang thob /
de'i nub phyogs su mkha' spyod sprul pa'i gling du rig 'dzin pad+ma 'byung gnas la chos bdag sprul pa'i tshogs kyis bskor ba mjal bas bum pa'i dbang thob /
brag dkar bkra shis sdings su rig 'dzin dang paN chen bi ma /
ye shes mtsho rgyal rnams kyis bar snang nas pusti glegs bam gyi char phab pas rig 'dzin snying gi thig le 'chad rtsod rtsom pa la dbang thob /
gzhan yang mkha' spyod rnga yab dpal gyi ri dang /
bde gsang pad+ma drwa ba'i gling la sogs pa rang snang dag pa rab 'byams kyi zhing khams khyad par can rnams su byon te /
brgyud pa gsum gyi rgyal ba sems dpa' rnal 'byor ma rnams kyis zab don brda dang tshig gi tshul du gsungs pa rnams /
lung bstan dus bab dang bstun rin chen shog skya'i ngos su bkod /
skal ldan rnams la rim gyis spel bas grub pa'i skyes bu mtha' yas pa byon te a ti rdzogs pa chen po'i bstan pa'i nyi ma mkha' khyab tu brdal bar mdzad /
zab chos 'di'i che ba'i yon tan kyang rdo rje'i tshig rkang las //
rig 'dzin rtsa gsum 'dus pa'i yang snying 'di //
'chi med rdo rje thig le'i mchog gsang lam //
'di ni btags chog reg chog dran pas chog
/ma rungs bar chad bdud kyi gdug rtsub dang //
nyam nga khu 'phrig dus min tshe yi 'phrang //
kag sri mo ngan 'byung ba bzhi yi nad //
ma lus sel ba'i 'chi med bdud rtsi yin //
'di yi tshe ril tshe chang tshe chu la //
reg dang zos tshad bde ba can nyid dam //
mkha' spyod rnga yab gling gi zhing du skye
/log rtog nyams grib dam sri rgya 'dre dang //
'gong po'i bar chad sel ba'i gnyen po yin //
zhes sogs bsngags pa rgya cher mdzad pa 'di la brgyud pa'i bka' srol phyogs thams cad du khyab kyang /
'dir ni shel brag pa rnal 'byor khams gsum rang grol yab sras dang /
lha btsun gnyis pa khrag 'thung 'jigs med dpa' bo sogs 'bras ljongs rdzogs chen grub brnyes rig 'dzin bar ma chad pa las byon pa'i ngo mtshar byin rlabs kyi bka' babs mchog dang ldan pa ste /
de lta bu'i dbang bskur bsgrub par bgyi ba la /
slob dpon gyi bgyi bar 'os pa thams cad sngon du grub zin pa lags pas /
slob mar dbang bskur ba la dang po 'jug pa'i skabs su babs pa yin pas de'i slad du bla ma dang dkyil 'khor gyi gtso bo tha mi dad pa la maN+Dal phul mdzod /
ces brda sbyar la maN+Dal 'bul du gzhug
/khyed rang rnams dkyil 'khor chen po'i phyi rol srung 'khor gyi nang du 'khod pas phyag dang bcas te dkyil 'khor la bskor zhing sgo bzhi'i phyi nas bla ma rdo rje slob dpon dang dkyil 'khor gyi gtso bo gnyis su med pa la /
mi phyed pa'i dad pa chen pos /
chos thams cad ye nas rnam par dag pa rdo rje bzhi yi ngo bor lhun gyis grub kyang /
glo bur ma rig pa'i dbang gis de'i don ma rtogs pas 'khor ba'i rgya mtshor bying bar gyur na /
da res bla na med pa thar pa'i grong du 'jug par mdzad du gsol snyam pas gsol ba gdab pa 'di'i rjes zlos mdzod /
sgo bzhi srung ba'i khro bo khro mo dang //
dam can bka' srung rgya mtsho'i tshogs rnams kyis //
bdag la sgo dbye dkyil 'khor dbus su chugs //
rig 'dzin 'dus pa'i rang zhal bstan du gsol //
lan gsum /
de ltar gsol ba btab pas dkyil 'khor gyi lha tshogs thams cad kyi brtse bas dgongs te sgo bzhi skyong ba rnams kyis sgo shag gis phyes pas khyed rang rnams dkyil 'khor gyi shar sgo'i nang khyams su chud /
khro bo dang khro mo nyi zer gyi rdul ltar 'phros pas phyir 'brang gi bgegs rigs thams cad bsrung ba'i phyi rol rgyang ring du bskrad pa'i mos pa mdzod /
drag sngags rol mo gu gul yungs thun sogs tsham rngam gyis bgegs bskrad /
phyi rol steng 'og bar mtshams ma lus pa rdo rje srung ba'i gur khang cis kyang mi shigs pa gcig tu gyur snyam pa'i mos pa mdzod /
badzra rak+Sha rak+Sha hU~M/
zhes mtshams bcad /
khyed rang rnams sngon chad ma rig pa'i ling thog 'thug pos bsgribs pas bla ma rig 'dzin thod phreng rtsal gyi dkyil 'khor gyi lha tshogs rnams ma mjal ba'am ngo ma 'phrod pa mtshon pa'i ched du spyan dar 'ching bar zhu /
oM tsak+Shu b+han+d+ha wa ra ma Na ye swA hA/
rigs brtag pa'i phyir du u dum+ba ra'i me tog kha dog lnga pa re thal mo'i bar du bzung ba'i mos pa mdzod /
AHkhaM wI ra hU~M/
zhes mig dar me tog gtad /
dbang bsdus pa kha rkyang tsam la sta gon sngon du ma song ba'am /
song yang spros pa la dga' na skabs 'dir skyabs sems mtshams sbyor bcas sta gon skabs su smos pa nyid 'dir sbyar /
de nas rigs kyi las 'phro brtag pa'i phyir du /
bla ma rig 'dzin thod phreng rtsal gyi dkyil 'khor gyi lha tshogs rnams ngo bo ye shes chen po gcig gi ngang las ma g.yos bzhin du tshom bu'i dkyil 'khor du snang ba 'di nyid la dmigs te /
sngon gyi las 'brel gang la yod pa'i lha de la me tog 'di nyid 'bab par shog cig snyam du tshig 'di'i rjes zlos dang bcas te me tog phul mdzod /
kye hoH
bdag gi rig pa'i me tog 'di //
rig 'dzin tshe yi lha la 'bul //
sngon sbyangs las 'phro gang yod pa'i //
yi dam lha dang bdag sprod cig
/ces brjod cing me tog maN+Dal la 'dor du gzhug
/me tog phyogs bzhi gang du babs kyang rigs thams cad bla ma rig 'dzin thod phreng rtsal kho na'i thugs rje'i spro bsdu yin pa'i phyir /
khyed rang rnams rig 'dzin thod phreng rtsal zhes pa'i gsang mtshan 'di nyid ma brjed par 'dzin pa dang lha gang la brten kyang mchog dngos bde blag tu 'grub pa'i rigs su nges par mdzod cig
/da ni dbang gi gzhi bsgrub pa ye shes dbab pa yin pas /
sems gzhan du ma g.yeng bar lus rnam snang chos bdun dang ldan pas spyan dmigs 'di bzhin mdzad par zhu /
las bum gyi chus 'thor zhing bsang sbyang /
chos thams cad ka dag spros bral chen po'i ngang las lhun grub 'od gsal gyi rang mdangs /
gnas khang chos dbyings mtha' bral bde ba chen po'i zhing khams /
rdo rje slob dpon dkyil 'khor gyi gtso bo dbyer mi phyed pa'i nges shes brtan po'i ngang /
khyed rang rnams pad+ma nyi zla'i gdan la skad cig gis rig 'dzin thod phreng rtsal sku mdog dkar la dmar ba'i mdangs can zhal gcig phyag gnyis pa /
g.yas gri gug dang g.yon thod khrag bsnams pas yum la 'khyud pa zhi ma khro'i nyams can dbu skra gnag snum ral pa'i thor tshugs can /
lhag ma'i zar bu thur du 'phyang ba /
rin po che'i prog zhu lnga tshom gyis spras pa /
sku stod la dar sna tshogs pa'i stod g.yogs dang sku smad la stag sham /
snyan mgul gyi rgyan dang phyag zhabs kyi gdu bu /
rin po che dang rus pa'i rgyan gyis brgyan pa /
zhabs rgyal po rol pa'i stabs su bzhugs pa /
de'i pang du yum me tog man+dA ra ba sku mdog dmar gsal zhal gcig phyag gnyis pa g.yas gri gug dang g.yon thod khrag 'dzin pas yab kyi mgul nas 'khyud pa /
dbu skra lcang lo sil bu rgyab tu grol ba /
sku smad la dar dmar po'i ang rag dang phyag zhabs kyi gdu bu dang snyan rgyan mgul rgyan rus pa'i phyag rgya lnga la sogs pas brgyan pa /
gnyis ka'ang zung 'jug bde ba'i nyams chen po dang ldan pa'i spyi bor rdo rje thod phreng dkar po /
mgrin par pad+ma thod phreng dmar po /
snying gar bud+d+ha thod phreng sngon po /
lte bar rat+na thod phreng ser po /
gsang bar karma thod phreng ljang gu rang 'dra'i yum dang bcas pa /
phyag g.yas rang rtags kyi phyag mtshan gyis yu ba byas pa'i gri gug dang g.yon thod khrag bsnams pa /
bde stong zag pa med pa'i ting nge 'dzin gyi rol mor 'byams klas pa /
thams cad kyi thugs kar rang mdog thig le zlum po 'od lnga'i mu khyud kyi bskor ba dang /
rang gi gnas gsum dang dkyil 'khor gtso bo slob dpon dbyer med pa'i gnas gsum 'bru gsum gyis mtshan pa rnams las 'od zer gyi tshogs mu mtha' med pa 'phros /
phyogs bcu'i zhing khams rgya mtsho spyi dang /
khyad par du nub phyogs bde ba can pad+ma rnam par bkod pa'i zhing dang /
lho nub rnga yab dpal ri /
bde gsang pad+ma drwa ba sogs rang bzhin dag pa'i zhing khams khyad par can rnams na bzhugs pa'i sangs rgyas byang sems bla ma rig 'dzin yi dam mkha' 'gro dam can chos srung rgya mtsho'i tshogs bcas kyi thugs rgyud bskul /
de rnams kyi sku gsung thugs gsang ba bsam gyis mi khyab pa'i byin rlabs gcig tu bsdus pa'i rang bzhin /
sku gzugs yig 'bru phyag mtshan 'ja' zer thig le'i rnam par steng 'og phyogs mtshams thams cad nas kha char bu yug 'tshubs pa bzhin byin thib thib byon pa /
mtsho chen po la kha ba babs pa ltar khyed rang rnams kyi lus ngag yid gsum la sib sib thim pa'i mos pa dang /
gzhan yang tshe la dbang ba'i rig 'dzin drang srong rnams kyi tshe dang ye shes /
snod bcud kyi dwangs ma /
stobs 'byor mnga' thang tshe bsod dpal 'byor /
lung rtogs kyi dge mtshan /
rang gi bla tshe gzhan gyis brkus pa dang phrogs pa la sogs pa thams cad kyang 'od dang 'od zer gyi rnam par lhan cig tu bkug ste khyed rang rnams kyi snying dbus srog gi 'khor lor brtan par byas byung snyam pa'i mos pa rtse gcig tu mdzod cig
/'beb pa'i rdzas bsreg dbyangs rol dang bcas te /
rig 'dzin las byang dang tshe sgrub gnyis ka'i spyan 'dren /
byin 'beb snang srid gdod nas ma bcas gsung ba'i phyag srol 'dug cing /
rgyas bsdus skabs bstun byas la /
badzra gu ru pad+ma thod phreng rtsal hrIHma ha ri ni sa A yuHsid+d+hi pha la hU~M/
zhes pa'i sngags brjod /
de ltar phab pa'i ye shes pa de nyid khyed rang rnams kyi thugs rgyud la brtan par byas byung snyam pa'i mos pa mdzod /
rdo rje rgya gram bkod la /
tiSh+Tha badzra /
brjod /
bla ma dkyil 'khor gyi gtso bo'i thugs ka nas 'od zer gser gyi thur ma lta bu 'phros pas khyed rang rnams kyi ma rig pa'i rab rib thams cad bsal nas ye shes kyi spyan gsar du thob pa'i mos pa mdzod /
oM tsak+ShuHswA hA/
zhes mig dar bsal lo //
de ltar glo bur 'khrul pa'i sgrib g.yogs bsal bas rig 'dzin bla ma'i dkyil 'khor rten dang brten par bcas pa mngon sum du mthong bar mos shig
/de'ang gzung 'dzin 'khrul rtog bar du gcod pas mi phyed pa'i srung 'khor rdo rje'i rwa ba'i nang du /
gzhi ka dag rang byung gi ye shes thig le zlum po 'od lnga'i mu khyud can gyi dbus su /
lam byang chub phyogs kyi chos rnams shugs 'byung du rdzogs pa lhun grub 'od gsal gyi gzhal med khang mtha' dang dbus med pa na /
'bras bu rig pa ye shes kyi skur smin pa lhun grub rig 'dzin thod phreng sde lnga /
gu ru mtshan brgyad /
rang snang rig 'dzin pho mo sprul pa'i dam can rgya mtsho sgyu 'phrul rdo rje'i rnam 'gyur ci'ang 'char ba rnams dang /
ngo bo chos sku rnam dag bum pa zlum po /
rang bzhin longs sku kun snang kha dog lnga ldan /
thugs rje sprul sku gang 'dul bcud dang rgyan gyis spras pa /
bde chen ye shes kyi bcud ster thod pa'i bdud rtsi /
rig pa dri med gcer mthong me long shel rdo /
sgron bzhi lug rgyud dbang po'i mngon sum du 'char ba mtshon byed rma bya'i mdongs sgro
/'dod yon ma spangs rgyan du rol pa'i brdar gtor tshogs rgyan bkod phun sum tshogs pa ste /
de ltar brda dang rtags su 'brel ba'i dkyil 'khor 'di'ang rang gi sgo gsum las logs su grub pa med de /
rang gi phung khams skye mched thams cad rig 'dzin bla ma'i dkyil 'khor du ye nas lhun gyis grub pa nyid /
da res rdo rje slob dpon gyi sku gsung thugs rang bzhin lhun grub kyi dkyil 'khor du byang chub pa de'i rtsal snang las sprul pa'i mtshon byed dpe'i dkyil 'khor la brten nas khyed rang rnams kyi rgyud la yod pa'i rang bzhin lhun grub kyi dkyil 'khor mngon sum du mjal ba'i nges shes 'jog par zhu /
zhes dkyil 'khor bstan /
de dag rnams kyis dkyil 'khor du 'jug pa'i rim pa legs par grub pa lags /
gnyis pa la gnyis /
bsdus pa nang sgrub rtsa ba'i dbang dang /
rgyas pa gsang sgrub rdzogs chen gyi dbang ngo //
dang po la'ang sku gsung thugs yon tan phrin las kyi dbang lngar yod pa'i dang po ni /
de nas dngos gzhi'i dbang bskur zhu ba'i yon du dmigs te zhing khams 'bul bar zhu /
zhes maN+Dal 'bul /
'dir dbang bskur dngos la /
nang sgrub dang 'brel ba tshe dbang dmar po bcud bsdus kyi lugs su bskur ba dang /
gsang sgrub dang 'brel ba dbang rgyas pa tsakli'i rgyab yig gi lugs su bskur ba gnyis su yod pa las /
dang po nyid bsgrub pa yin pas /
dkyil 'khor shar sgo'i khyams su dbang stegs kyi steng du pad+ma dang nyi zla'i stan la khyed rang rig 'dzin thod phreng rtsal gyi rnam pa can du 'khod pa'i mos pa mdzod /
bum pa thogs la /
bum pa 'di nyid phyi bum pa'i rnam pa la nang thar pa chen po'i gzhal yas khang du gsal ba'i dbus su rig 'dzin sde lnga sprul pa'i gu ru mtshan brgyad gnas yul gyi dpa' bo DA ki chos srung dam can rgya mtsho'i tshogs bcas mngon sum lta bur bzhugs pa rnams kyi sku las bdud rtsi'i rgyun skya chil gyis byung ba spyi bo nas mar sib kyis thim pa'i mos pa mdzod /
hrI:
gzhon nu bum sku spros bral chos kyi dbyings //
snang stong 'od gsal 'ja' gur ye shes dbus //
rigs 'dus rgyal ba thod phreng rigs lnga ni //
gsal 'tsher longs sku'i mtshan dpe gzi 'od 'bar //
sprul pa'i mtshan brgyad 'bum phrag DA ki dang //
dam can chos srung rgya mtsho tshe dpag med //
srid zhi'i khams kun ngo mtshar rgyal ba'i zhing //
rigs 'dus ye shes lha yi dbang bskur ro //
skye 'chi med pa rdo rje'i sku brnyes nas //
dus min 'chi ba bdud bzhi'i g.yul las rgyal //
mi mthun sngon las 'phral rkyen kun bsal nas //
rig 'dzin rgyal ba'i sku yi dbang thob shog
/oM AHhU~M bud+d+ha thod phreng rtsal kA ya a b+hi Shiny+tsa oM/
zhes spyi bo dang /
badzra thod phreng rtsal kA ya a b+hi Shiny+tsa oM/
zhes dpral ba /
rat+na thod phreng rtsal kA ya a b+hi Shiny+tsa oM/
zhes rna ltag g.yas /
pad+ma thod phreng rtsal kA ya a b+hi Shiny+tsa oM/
zhes ltag pa /
karma thod phreng rtsal kA ya a b+hi Shiny+tsa oM/
zhes rna ltag g.yon rnams su bum pa gtug cing so so'i mtshams su bum chu re blud do //
de ltar bum dbang lus la bskur pas lus kyi sgrib pa dag
/lha sku phyag rgya chen po bsgom pa la dbang /
'bras bu sprul pa'i sku 'grub pa'i skal pa rgyud la bzhag byung snyam pa'i mos pa dang /
rig 'dzin thod phreng rtsal gyi bskyed rim gyi gsal snang la ci gnas su mnyam par zhog mdzod /
de brtan par bya ba'i phyir shis pa brjod pa'i me tog 'thor ro //
gnyis pa gsang dbang ni /
shel rdo /
pusti /
gsang thod rnams thogs la /
slob dpon dang dkyil 'khor gyi gtso bo gnyis su med pa'i thugs srog las zab don gyi yi ge rnams dmar nar gyis byung bas khyed rang lhar gsal ba'i zhal du zhugs gsung 'gag pa med pa'i dbang thob byung snyam pa dang /
bla ma rig 'dzin thod phreng sde lnga yab yum snyoms par zhugs pa'i byang sems bdud rtsi bde ba chen po'i rgyun gyis ngag la dbang bskur ba'i mos pa mdzod //
hrI:
seng glang rta mchog rma bya shang shang dang //
nyi zla pad+ma brtsegs pa'i gdan steng du //
rig 'dzin rgyal ba thod phreng yab yum bcu //
mnyam sbyor byang chub sems kyi bdud rtsi'i steng //
rgyal ba yongs kyi sku gsung thugs rdo rje //
yon tan phrin las nus pa 'od skur thim //
srid gsum bde chen dwangs ma'i ye shes bcud //
skal ldan bu yi mgrin par dbang bskur bas //
snying po gsung gi dngos grub thob gyur nas //
dus gsum rgyal ba'i gtsug lag gzhung lugs dang //
mdo sngags zab don chos kyi 'khor lo yis //
'gro kun rnam grol zhing la 'god par shog
/oM AHhU~M bud+d+ha thod phreng rtsal wA ka a b+hi Shiny+tsa A:
zhes mgrin pa'i dbus dang /
badzra thod phreng rtsal sogs shar dang /
rat+na thod phreng rtsal g.yas dang /
pad+ma thod phreng rtsal rgyab dang /
karma thod phreng rtsal zhes g.yon du bskur te /
mtshams so sor thod pa'i bdud rtsi re sbyin /
gsang rdzas kyi bdud rtsi 'di nyid lce thog tu myong ba'i gnas skabs na /
byang chub kyi sems 'phel bas rtsa khams thams cad gang /
zhu bde lhan skyes kyi ye shes nyams su myong ba ni gsang dbang gi ye shes yin pas de'i ngang la dar cig mnyam par zhog mdzod /
de ltar gsang dbang ngag la bskur bas ngag gi sgrib pa dag
/lam bde stong gtum mo'i rnal 'byor bsgom pa la dbang /
'bras bu longs sku 'grub pa'i skal pa rgyud la bzhag pa yin no //
shis pa brjod /
gsum pa sher dbang ni /
phyag rgya pad+ma can mtshan nyid dang ldan pa 'dod pa'i sgyu rtsal la mkhas pa zhig khyed rang rnams la gtad byung snyam pa mdzod //
ces shes rab ma'i tsakli dang dril bu thod pa'i bdud rtsi rnams thogs la /
'khor 'das rtsa ba rig dang ma rig pa'i //
rdo rje'i rtsa mdud dga' ba bzhi rdzogs kyi //
zag med ye shes stong nyid ngang dgrol ba'i //
phyi nang gsang ba'i mtshan rdzogs shes rab yum //
rdo rje rin chen pad+ma las kyi rigs //
yongs kyi gtso mchog rdo rje phag mo yi //
sku gsung thugs dang yon tan phrin las kyi //
dbang bzhi yongs rdzogs DA ki'i srog dbang bskur //
phung khams rnam dag 'ja' lus rdo rje'i klong //
mi 'gyur mi shigs bde chen btsan sa zin //
gnas yul dur khrod kun gyi dkyil 'khor gtso //
ma mo mkha' 'gro'i dbang phyug mchog thob shog
/hrIHma ha ri ni sa A yur a b+hi Shiny+tsa tsit+ta sid+d+hi hU~M/
zhes dbang rdzas rnams lag tu gtad cing bdud rtsi blud /
de ltar gtad pa'i rig ma dang khyed rang thod phreng rtsal yab yum du gsal nas snyoms par zhugs pas spyi bo'i haM las byang sems g.yos pas dga' ba /
mgrin par mchog dga'/
snying gar khyad dga'/
lte ba nas gsang ba'i bar du khyab pas lhan skyes ye shes te yas babs kyi dga' ba bzhi nyams su myong /
rdo rje'i rtse mo nas rlung gi sbyor bas gyen du drangs pas mas brtan gyi dga' ba bzhi mthar son pas zag med lhan cig skyes pa'i ye shes rgyud la skyes pa'i mos pa mdzad de dar cig mnyam par zhog mdzod /
de ltar sher dbang sems la bskur pas yid kyi sgrib pa dag
/zung 'jug pho nya'i lam bzang bsgom pa la dbang /
'bras bu chos sku 'grub pa'i skal pa rgyud la bzhag pa yin no //
zhes shis pa brjod /
bzhi pa tshig dbang ni /
khyed rang lus kyi byed pa bcings te /
sems rtog pa'i 'phro 'du spongs la da lta gang shar bzo med kyi ngang du ma yengs par zhog mdzod /
byas la man shel lag tu thogs la /
hrI:
phyi dang nang med rang 'od rang gsal ngang //
ngo bo chos sku rang bzhin longs spyod rdzogs //
thugs rje sprul pa'i sku gsum mtshon byed cing //
dngos 'dzin mtshan ma'i bag chags dang bral ba'i //
brda don man shel dri med 'di bstan pas //
'bum phrag drug cu sems klong sde gsum gyi //
brjod bya'i mthar thug ka dag lhun gyis grub //
rang rig rang dbang ye shes dbang bskur ro //
gzung 'dzin yengs 'khrul bag chags rang dag ste //
smra bsam brjod med 'od gsal 'khor lo'i ngang //
sa lam gzhir rdzogs chos nyid rang zad de //
'chi med gnyug ma'i gtan srid zin par shog
/d+harma d+hA tu sarba sid+d+hi pha la a b+hi Shiny+tsa hU~M/
zhes snying gar bzhag
/'o rdo rje sems dpa'i me long 'di nyid phyogs gang nas bltas kyang gsal zhing dwangs la dri ma med pa ni /
sems gsal stong gi ngo bo mtshon pa yin la /
'di nyid kyi nang du snang ba thams cad ma 'gag par 'char ba ni /
sems nyid gsal stong gi ngang du chos thams cad snang ba dang /
man shel du 'char ba'i snang ba de dag gcig nas gnyis su 'phos pa ma yin par kho rang yod tsam nas lhun gyis grub pa ltar sems kyi ngang du ji ltar snang ba thams cad snang stong zung 'jug ye nas 'du 'bral med pa'i dgongs pa yin pas de'i ngang la ci gnas su mnyam par zhog mdzod /
des ni don dam byang chub sems kyi dkyil 'khor du dbang bskur pa thob /
sgo gsum cha mnyam gyi dri ma bag chags dang bcas pa dag
/lam zung 'jug rdzogs pa chen po bsgom pa la dbang /
'bras bu ngo bo nyid sku 'grub pa'i skal pa rgyud la bzhag pa yin no //
shis pa brjod /
khrid dang sbrel na skabs 'dir rig pa rtsal gyi dbang gud sbas gter gzhung ltar sbyar /
dkyus tsam la mi dgos so //
bzhi pa yon tan gtor ma'i dbang ni /
gtor ma btegs la /
gtor ma 'di nyid phyi gtor ma'i rnam pa la nang gzhal yas khang gi mtshan nyid thams cad yongs su rdzogs pa'i dbus su rig 'dzin chen po sde lnga sprul pa'i gu ru mtshan brgyad gnas yul gyi dpa' bo mkha' 'gro chos srung dang bcas pa khra chem me 'od phung  nge bzhugs pa rnams kyi sku gsung thugs las 'od zer dkar dmar mthing ga'i rnam pa can dpag tu med pa 'phros pas khyed rang gi lus ngag yid gsum la thim pa'i mos pa mdzod /
hrI:
phyi ltar gtor ma nang ltar gzhal yas khang //
theg rim dgu rdzogs lha yi pho brang dbus //
skye 'chi zag bral rig pa 'dzin pa'i lha //
rgyal kun ngo bo mtsho skyes rdo rje yi //
sku gsung thugs dang yon tan phrin las dang //
ngo bo rang bzhin thugs rje kun 'dus pa'i //
byin rlabs gtor ma'i dbang mchog 'di bskur bas //
thod phreng rigs lnga yab yum sras 'khor gyi //
srog gi dbang mchog deng 'dir thob par shog
/ces gnas lngar bskur zhing /
lha 'dzab bzla bas tshe chang dang tshe ril yang bkye'o //
lnga pa phrin las mda' dar gyi rgyas gdab pa ni /
tshe mda' kha dog lnga ldan dang gnam lcags kyi rdo rje 'di nyid las 'od zer gyi tshogs dpag med 'phros /
bla ma rig 'dzin yi dam mkha' 'gro tshe lha rgya mtsho'i tshogs bcas spyan drangs te 'od zer dang lhan du khyed rang rnams la thim pas dbyer med du gyur cing lus thams cad rdo rje rin po che pad+ma rgya gram 'khor lo la sogs pa'i go khrab kyis bar mtshams med pa bzhu blugs su gyur pa'i mos pa mdzod /
ces gnam lcags rdo rje dang mda' dar gnas rnams su gtug cing /
oM AHhU~M/
dug gsum dug lnga'i snyigs ma rang dag nas //
dkar ser dmar ljang mthing ba'i sku mchog la //
phung po khams rnams rgyal ba'i sku gsung thugs //
yon tan phrin las rdzogs par rgyas btab pas //
rdo rje rin chen pad+ma rgya gram dang //
'khor lo phyag mtshan dag gi go char gyur //
mi 'gyur mi shigs sra brtan 'gyur med ngang //
bdud dpung g.yul las rgyal bar rgyas btab bo //
'phral yun sdig dang sgrib pa'i dpung rnams dang //
bgegs dang gdon tshogs 'chi bdag pho nya yis //
brdzi bar mi nus rdo rje'i sku brnyes pa'i //
rig 'dzin pad+ma 'byung gnas rgyas btab bo //
zhes dang /
bla ma sku dang yi dam gsung //
mkha' 'gro thugs kyi phyag rgya dang //
dam can chos srung rgya mtsho yis //
mthu rtsal nus pas rgyas btab bo //
zhes rgyas btab cing bkra shis pa'i me tog 'thor la /
des tshe dbang dmar po bcud bsdus kyi dbang gi rim pa legs par phul grub pa yin pas bka' drin gtang rag gi slad du zhing khams 'bul bar zhu /
zhes dbang bskur gnyis ka mi sbrel na skabs 'dir mjug sdud kyi rim pa rnams blangs pas 'thus la /
sbrel ba yin na /
de ltar rtsa ba'i dbang bsdus pa grub pa'i gtang rag dang /
slar dbang bskur rgyas pa gsan pa'i yon du zhes maN+Dal gyi brda sbyor sbrel lo //
gnyis pa dbang rgyas pa la dbang bzhi mtha' rten dang bcas pa bzhugs pa las /
dang po sku bum dbang ni /
shar bum btegs la /
dkyil 'khor shar gyi bum pa 'di nyid phyi brda dang rtags kyi bum gzugs la /
nang thar pa chen po'i gzhal yas khang mtshan nyid dang ldan pa'i dbus su /
rig 'dzin chen po badzra thod phreng rtsal yab yum byin rlabs gzi 'od kyi dpal du 'bar bas srid zhi'i dwangs bcud thams cad 'gugs pa'i mthu nus thogs pa med pa zhig gsal ba'i sku las bdud rtsi'i rgyun byung /
khyed rang gi lus kyi nang du zhugs /
sgrib pa spyi dang khyad par du nyon mongs pa zhe sdang gi rtog tshogs thams cad sbyangs /
de'i sgo nas tshe nyams pa sor chud /
rdo rje thod phreng rtsal gyi go 'phang thob /
me long lta bu'i ye shes mngon du byas pa'i thugs 'dun mdzod /
hrI:
mdangs ldan 'od lnga me long ye shes klong :
rig 'dzin chen po badzra thod phreng rtsal //
sku mdog dkar po yum dang gnyis med 'khril //
tshe bum mda' dar 'od lnga'i 'phro 'du yis //
'khor 'das bcud bsdus rdo rje'i dbang mchog stsol //
badzra gu ru rdo rje thod phreng rtsal ma ma A yuHkA ya sid+d+hi hU~M/
zhes dpral bar gtug cing bum chu sbyin /
lho bum btegs la /
dkyil 'khor lho'i bum pa 'di nyid phyi brda dang rtags kyi bum gzugs la /
nang thar pa chen po'i gzhal yas khang mtshan nyid dang ldan pa'i dbus su /
rig 'dzin chen po rat+na thod phreng rtsal yab yum byin rlabs gzi 'od kyi dpal du 'bar bas srid zhi'i dwangs bcud thams cad 'gugs pa'i mthu nus thogs pa med pa zhig gsal ba'i sku las bdud rtsi'i rgyun byung /
khyed rang gi lus kyi nang du zhugs /
sgrib pa spyi dang khyad par du nyon mongs pa nga rgyal gyi rtog tshogs thams cad sbyangs /
de'i sgo nas tshe nyams pa sor chud /
rat+na thod phreng rtsal gyi go 'phang thob /
mnyam pa nyid kyi ye shes mngon du byas pa'i thugs 'dun mdzod /
hrI:
mdangs ldan 'od lnga mnyam nyid ye shes klong //
rig 'dzin chen po rat+na thod phreng rtsal //
sku mdog ser gsal yum dang gnyis med 'khril //
tshe bum mda' dar 'od lnga'i 'phro 'du yis //
'khor 'das bcud bsdus rin chen dbang mchog stsol //
badzra gu ru rat+na thod phreng rtsal ma ma A yuHkA ya sid+d+hi trAM/
zhes bum pa rna ltag g.yas su bzhag cing bum chu blud /
nub bum btegs la /
dkyil 'khor nub kyi bum pa 'di nyid phyi brda dang rtags kyi bum gzugs la /
nang thar pa chen po'i gzhal yas khang mtshan nyid dang ldan pa'i dbus su /
rig 'dzin chen po pad+ma thod phreng rtsal yab yum byin rlabs gzi 'od kyi dpal du 'bar bas srid zhi'i dwangs bcud thams cad 'gugs pa'i mthu nus thogs pa med pa zhig gsal ba'i sku las bdud rtsi'i rgyun byung /
khyed rang gi lus kyi nang du zhugs /
sgrib pa spyi dang khyad par du nyon mongs pa 'dod chags kyi rtog tshogs thams cad sbyangs /
de'i sgo nas tshe nyams pa sor chud /
pad+ma thod phreng rtsal gyi go 'phang thob /
so sor rtog pa'i ye shes mngon du byas pa'i thugs 'dun mdzod /
hrI:
mdangs ldan 'od lnga sor rtog ye shes klong //
rig 'dzin chen po pad+ma thod phreng rtsal //
sku mdog dmar gsal yum dang gnyis med 'khril //
tshe bum mda' dar 'od lnga'i 'phro 'du yis //
'khor 'das bcud bsdus pad+ma'i dbang mchog stsol //
badzra gu ru pad+ma thod phreng rtsal ma ma A yuHkA ya sid+d+hi hrI:
zhes ltag par bskur zhing bum chu sbyin /
byang bum btegs la /
dkyil 'khor byang gi bum pa 'di nyid phyi brda dang rtags kyi bum gzugs la /
nang thar pa chen po'i gzhal yas khang mtshan nyid dang ldan pa'i dbus su /
rig 'dzin chen po karma thod phreng rtsal yab yum byin rlabs gzi 'od kyi dpal du 'bar bas srid zhi'i dwangs bcud thams cad 'gugs pa'i mthu nus thogs pa med pa zhig gsal ba'i sku las bdud rtsi'i rgyun byung /
khyed rang gi lus kyi nang du zhugs /
sgrib pa spyi dang khyad par du nyon mongs pa phrag dog gi rtog tshogs thams cad sbyangs /
de'i sgo nas tshe nyams pa sor chud /
karma thod phreng rtsal gyi go 'phang thob /
bya ba grub pa'i ye shes mngon du byas pa'i thugs 'dun mdzod /
hrI:
mdangs ldan 'od lnga bya grub ye shes klong //
rig 'dzin chen po karma thod phreng rtsal //
sku mdog ljang gsal yum dang gnyis med 'khril //
tshe bum mda' dar 'od lnga'i 'phro 'du yis //
'khor 'das bcud bsdus phrin las dbang mchog stsol //
badzra gu ru karma thod phreng rtsal ma ma A yuHkA ya sid+d+hi A:
zhes rna ltag g.yon du bskur zhing bum chu blud /
de nas dbus kyi gtso bum btegs la /
dkyil 'khor dbus kyi bum pa 'di nyid phyi brda dang rtags kyi bum gzugs la /
nang thar pa chen po'i gzhal yas khang mtshan nyid dang ldan pa'i dbus su /
rig 'dzin chen po bud+d+ha thod phreng rtsal yab yum byin rlabs gzi 'od kyi dpal du 'bar bas srid zhi'i dwangs bcud thams cad 'gugs pa'i mthu nus thogs pa med pa zhig gsal ba'i sku las bdud rtsi'i rgyun byung /
khyed rang gi lus kyi nang du zhugs /
sgrib pa spyi dang khyad par du nyon mongs pa gti mug gi rtog tshogs thams cad sbyangs /
de'i sgo nas tshe nyams pa sor chud /
bud+d+ha thod phreng rtsal gyi go 'phang thob /
chos kyi dbyings kyi ye shes mngon du byas pa'i thugs 'dun mdzod /
hrI:
mdangs ldan 'od lnga chos dbyings ye shes ngang //
rig 'dzin chen po bud+d+ha thod phreng rtsal //
sku mdog mthing gsal yum dang gnyis med 'khril //
tshe bum mda' dar 'od lnga'i 'phro 'du yis //
'khor 'das bcud bsdus bud+d+ha'i dbang mchog stsol //
badzra gu ru bud+d+ha thod phreng rtsal ma ma A yuHkA ya sid+d+hi oM/
zhes spyi bor bskur zhing bum chu blud do //
de ltar bum dbang lus la bskur pas lus kyi sgrib pa sbyangs /
snod bcud thams cad rig 'dzin sde lnga'i dkyil 'khor du rgyas btab pa yin pas de'i nga rgyal la sems ci gnas su mnyam par zhog mdzod /
shis brjod bya /
de ltar bum dbang yongs su grub pa'i gtang rag dang dbang gnyis pa gsang dbang zhu ba'i slad du zhing khams 'bul bar zhu /
gsang thod btegs la /
bla ma yab yum snyoms par zhugs pa'i byang sems dkar dmar thod par bskyil ba khyed rang rnams kyi lce thog tu bzhag pa'i mos pa mdzod /
gsung gsang 'od kyi gzhal yas ka pA la //
rig 'dzin rigs brgya 'dus pa'i byang sems bcud //
'ja' 'od dwangs mar 'khyil pa'i a mr-ita //
'chi med bdud rtsi rdo rje'i gsung gi 'bru //
'ja' 'od thig le 'od skur ya la la //
grags stong rdo rje'i gsung gi dbang mchog 'dis //
longs spyod rdzogs sku skye ba med pa'i gzhir //
grags stong chos kyi 'khor lo bskor bar shog
/badzra gu ru pad+ma thod phreng rtsal bai ro tsa nI yai wA ka A yuHsid+d+hi a b+hi Shiny+tsa A:
zhes mgrin par bskur zhing bdud rtsi blud /
gsang ba'i dam rdzas myang bas rtsa khams thams cad byang chub sems kyi bdud rtsis gang /
rtsa rlung thig le'i nus pa stobs su smin par gyur snyam du bsam zhing /
rlung bum can kha sbyor du bzung zhing gsal stong rnam par mi rtog pa'i rang ngo la mnyam par zhog cig
/de ltar gsang dbang ngag la bskur pas ngag gi sgrib pa sbyangs /
sgra grags gsung gi dkyil 'khor du rgyas btab pa yin pas nges shes 'jog par zhu /
zhes shis pa brjod /
de ltar gsang ba'i dbang thob pa'i gtang rag dang dbang gsum pa zhu ba'i yon du maN+Dal phul /
dbang rten gyi tsaka li phyag rgya pad+ma can mtshan nyid ldan pa nu ma dang b+ha ga rgyas pa gzhon zhing mdzes pa chags pa'i nyams kyis bde chen sbor ba la goms pa'i ngang tshul dang ldan pa zhig so so'i phyag tu phul byung snyam pa'i mos pa mdzod /
ces me long shel rdo rma bya'i mdongs hrIHyig phyag rgya ma'i tsakli rnams btegs te /
snang srid dur khrod 'ja' gur me phung khrod //
sprul pa'i gzhal yas bde chen pad+ma 'od //
dpa' bo DA ki sprin phung 'khrigs pa'i dbus //
mtshan ldan DA ki rigs lnga'i yum sbyin pas //
bde stong dbab bzlog dga' ba bcu drug rtser //
rgyu 'bras las 'das ka dag rdzogs pa che //
shel rdo me long hrIHyig mdongs bstan pas //
snang stong grags stong bde stong rig stong dang //
zag med rdo rje 'od kyi sku 'grub shog
/badzra gu ru pad+ma thod phreng rtsal bai ro tsa nI yai sarba tsit+ta a b+hi Shiny+tsa hU~M/
zhes tsakli slob mas 'khyud rgya byed du bcug pa'i lag g.yon dang /
gzhan rnams snying gar bzhag
/khyed rang rnams rig 'dzin thod phreng rtsal dang yum dbyings phyug man+dA ra bar gsal 'debs pa ni lus lha'i 'du shes /
yab kyi gsang gnas hU~M las rdo rje rtse lnga pa'i rnam pa can gyi lte bar hU~M dang bu gar phaTaHkyis bkag pa /
yum gyi mkha' gsang AHlas pad+ma AHsa mtshan pa ni ngag sngags kyi 'du shes /
de gnyis snyoms par zhugs pa na dga' ba bzhi'i ye shes ngos zin par bya'o snyam pa ni yid chos kyi 'du shes te 'du shes gsum dang ldan pas snyoms par zhugs te bsrubs pa'i sbyor bas bskul ba na spyi bo'i haM yig g.yos pa las thig le dngul chu lta bu mgrin par babs /
de'i ngo bo la bltas pas bde ba'i rang ngo mthong ba ni dga' ba'i ye shes /
mgrin pa nas snying gar babs pa'i rang ngo la bltas pas bde stong zung 'jug tu 'char ba ni mchog dga'i ye shes /
snying ga nas lte bar babs pa'i ngo bo la bltas pas bde stong rnam par mi rtog pa ni khyad par gyi dga' ba'i ye shes /
lte ba nas gsang bar babs pa'i ngo bo la bltas pas phra rags kyi 'dzin rtog thams cad 'gag nas snang srid thams cad bde ba chen po'i rol mor shar ba ni bde stong lhan cig skyes pa'i ye shes yin pas so so'i mtshams su cung zad re mnyam par zhog cig
/slar yang hU~M zhes rlung gyen du 'dren pa'i sbyor bas gsang ba nor bu'i rtse nas lte bar ldog pa dga' ba /
lte ba nas snying gar sleb pa mchog dga'/
snying ga nas mgrin par sleb pa khyad par gyi dga' ba /
mgrin pa nas spyi bor sleb pa ni zag med lhan cig skyes pa'i dga' ba ste yas brtan dang mas brtan gyi dga' bzhi nyams su myong ba yin no //
shel rdo 'di nyid dri ma med cing thams cad kyi 'char gzhir rung ba dang 'od dang tshon ris la sogs pa thams cad gzhan nas btsal du med par ye nas kho rang la lhun grub tu yod pa ltar /
'o skol rnams kyi lus ngag yid gsum la sku gsung thugs kyi bsgrub gzhi rang chas lhun grub tu yod pa'i mtshon byed yin no //
g.ya' dang bral ba'i me long la gzugs brnyan 'char yang rang bzhin ma grub pa ltar bum dbang gis gtso bor bstan pa'i lha sku bskyed rim gyi snang cha thams cad de dang 'dra bar shes dgos pa'i don yin no hrIHyig gi brda ni gsang dbang gi gtso bor bstan pa'i rlung 'byung 'jug gnas gsum sogs grags stong skye 'gag med pa gsung rdo rje'i       bdag nyid du shes dgos pa'i don yin no //
rma bya'i mdongs ni dbang gsum pas gtso bor bstan pa'i bde stong gi lam 'di nyid thabs la mkhas pas nyams su blangs na rma byas dug 'chun pa ltar pho nya'i lam bzang mchog tu gyur pa yin no //
zhes pa'i brda yin pa shes par bya'o //
de ltar sher dbang sems la bskur pas yid kyi sgrib pa sbyangs /
rtog tshogs lha'i thugs gsang gdod ma'i ye shes su rgyas btab pa yin pas de'i nges shes kyang bskyed par zhu /
shis pa brjod /
de ltar sher dbang gsan pa'i gtang rag dang dbang bzhi pa zhu ba'i yon du dmigs te zhing khams 'bul bar zhu /
khyed rang lus gnad rnam snang gi chos bdun dang ldan pas sems gnad sngun bsu rjes gcod kyi rnam rtog thams cad spangs te da ltar gyi shes pa bcos bslad med pa snang stong skad cig ma'i steng du ma yengs par mnyam par 'jog par zhu /
me long shel rdo hrIHyig dpa' bo sde lnga'i sku 'bag rma bya'i mdongs rnams thogs la /
rgyal ba kun gyi thugs gsung sku rdo rje //
me long ngos ltar gsal dwangs thogs pa med //
shel rdo bzhin du sku lnga lhun gyis grub //
hrIHyig bzhin du sgra 'od snang srid khyab //
rma bya'i mdongs ltar 'od sku thig ler 'khyil //
mngon sum mthong dang nyams snang gong du 'phel //
rig pa tshad phebs chos nyid zad pa'i gzhir //
snang ba bzhi rdzogs sgron drug 'od gsal klong //
gdod mar chos nyid zad pa'i dbang thob shog
/ces snying gar bzhag la /
de'ang dbang snga ma rnams kyis ye nas yin pa la yin par shes pa'i rjes dpag dang nus pa tsam bzhag pa yin la /
'dir ni mngon sum du ngo sprod pas khyad par du 'phags pa yin pas ma yengs par nyon cig
/me long g.ya' dang bral ba gzugs brnyan thams cad kyi 'char gzhir rung ba 'di ni sangs rgyas thams cad kyi thugs rdo rje'i bdag nyid chos sku dri ma med pa mtshon pa yin no //
de yang gud na yod pa ma yin te /
da lta khyed rang gi sems mnyam par bzhag pa'i gnas skabs bde gsal rnam par mi rtog pa'i ye shes spros pa dang bral ba ston ka'i nam mkha' g.ya' dag pa lta bu 'di nyid yin pas ngo shes par mdzod cig
/shel rdo dri ma med pa 'od lnga lhun grub tu snang ba 'di ni chos sku spros pa dang bral ba de'i ngang nas sangs rgyas kyi yon tan thams cad rang chas lhun grub tu bzhugs pa dang lam dus kyi snang cha thams cad rang gi rang mdangs las gzhan du ma gyur pa'i phyir snang stong chos sku'i rol par shes par gyis shig
/hrIHyig 'di ni sangs rgyas thams cad kyi gsung rdo rje'i bdag nyid 'gag pa med pa'i sgra dbyangs mtshon pa yin no //
de yang gud na yod pa ma yin te /
da lta'i rlung 'byung 'jug gnas gsum gyis mtshon pa'i sgra grags thams cad grags stong skye 'gag med pa'i gsung dbyangs su shes par mdzod cig
/rig 'dzin sde lnga'i sku brnyan 'di ni sangs rgyas thams cad kyi sku rdo rje'i bdag nyid mtshon pa ste /
de yang logs su yod pa ma yin te /
da lta 'o skol rnams kyi gzhi lus 'dis mtshon pa'i snang ba thams cad rig 'dzin sde lnga'i dkyil 'khor du ngo shes par gyis shig
/rma bya'i sgro mdongs 'di ni 'od gsal snang ba bzhi'i lnga ldan 'od kyi thig le mtshon pa yin te /
de yang da lta khyed rang rnams bzhugs stangs gsum po gang rung gi gnad dang ldan pas dbyings snang dag pa'i nam mkha' la gzigs stangs kyi gnad bcun nas gzigs shig
/'o 'di dus su mthong ba'i thig le lu gu rgyud kyi rnam par snang ba 'di ni chos nyid mngon sum gyi snang ba yin no //
'di ni 'phel cha rim pa rim pas mthar son pa'i bar la nyams gong 'phel dang rig pa tshad phebs chos nyid zad pa'i snang ba ste 'od gsal snang ba bzhi'i lam bzang mngon du byas pa'i mos pa mdzod /
de ltar don dam byang chub sems kyi dkyil 'khor du dbang bzhi pa thob /
sgo gsum cha mnyam gyi dri ma sbyangs /
'khor 'das thams cad rtsol bral rdzogs pa chen po thig le nyag gcig gi klong du rgyas btab pa yin pas nges shes bskyed par zhu /
zhes ngo sprad cing shis pa brjod /
de ltar tshig dbang gsan pa'i gtang rag dang shin tu spros med rdzogs pa chen po'i zab don mthar thug rig pa rtsal gyi dbang zhu ba'i yon du maN+Dal 'bul bar zhu /
khyed rang rnams lus gnad sngar ltar bcings nas gzhi lus 'di nyid kun tu bzang po sku mdog mthing ga zhal gcig phyag gnyis pa mnyam gzhag mdzad cing rgyan thams cad spangs pa 'od kyi sku can zhig tu gsal ba'i /
steng gi nam mkha'i dbus dang phyogs bzhir rim pa ltar a yig mthing dkar ser dmar ljang ba'i rnam pa can re gsal ba rnams la 'ja' 'od lnga ldan gyi mu khyud mu mtha' med pa'i thig les bskor ba /
de rnams las rang mdog dang mthun pa'i 'od zer bsam gyis mi khyab pa 'phros pas 'khor 'das snod bcud thams cad la phog
/thams cad 'od kyi phung po chen por ltem gyis zhu ba rang nyid la thim par mos la a brjod cig
/a a zhes bgrang /
mthar a yig rnams rang la sib kyis thim ste nang dbyings gzhon nu bum sku chos sku'i dgongs par grol bar bsams la ci gnas su mnyam par 'jog par zhu /
slar yang dmigs pa 'di bzhin du mdzod cig
/shar phyogs kyi nam mkha' 'di nyid me long ye shes kyi rang mdangs las grub pa'i zhing khams dkar po rgya khyon tshad las 'das pa rdo rje rigs kyi dpa' bo dpa' mo DA ki dang rig 'dzin rgyal ba ma lus 'dus pa'i longs sku'i rgyal khams chen por khyed rang rnams cham cham song ste sangs rgyas rdo rje sems dpa'i ngo bor sangs rgyas pa'i mos pa mdzod /
byas la slob dpon gyis shar phyogs su sdigs mdzub gtad la /
shar phyogs nam mkha' rdo rje rigs kyi zhing //
me long ye shes 'od lnga tshom bu'i klong //
rdo rje rigs kyi dpa' bo DA ki dang //
rig 'dzin 'dus pa'i mkha' spyod chen po ru //
dbugs dbyung rdo rje'i dbyings nas phyir ma ldog
/a a phaT ces sgra drag po brjod cing /
cung zad mnyam par gzhag bcug go
/yang lho phyogs kyi nam mkha' 'di nyid mnyam nyid ye shes kyi rang mdangs las grub pa'i zhing khams ser po rgya khyon tshad las 'das pa rin chen rigs kyi dpa' bo DA ki dang rig 'dzin rgyal ba ma lus 'dus pa'i longs sku'i rgyal khams chen por khyed rang rnams cham cham song ste sangs rgyas rin chen 'byung ldan gyi ngo bor sangs rgyas pa'i mos pa mdzod /
sdigs mdzub lhor gtad de /
lho phyogs nam mkha' rin chen rigs kyi zhing //
mnyam nyid ye shes 'od lnga tshom bu'i klong //
rin chen rigs kyi dpa' bo DA ki dang //
rig 'dzin 'dus pa'i mkha' spyod chen po ru //
dbugs dbyung dpal ldan dbyings nas phyir ma ldog
/a a phaT/
cung zad mnyam par gzhag
/yang nub phyogs kyi nam mkha' 'di nyid sor rtog ye shes kyi rang mdangs las grub pa'i zhing khams dmar po rgya khyon tshad las 'das pa pad+ma rigs kyi dpa' bo DA ki dang rig 'dzin rgyal ba ma lus 'dus pa'i 'og min gyi rgyal khams chen por khyed rang rnams cham cham song ste sangs rgyas snang ba mtha' yas kyi ngo bor sangs rgyas pa'i mos pa mdzod /
sdigs mdzub nub tu gtad de /
nub phyogs nam mkha' pad+ma rigs kyi zhing //
sor rtog ye shes 'od lnga tshom bu'i klong //
pad+ma rigs kyi dpa' bo DA ki dang //
rig 'dzin 'dus pa'i mkha' spyod chen po ru //
dbugs dbyung bde ldan zhing nas phyir ma ldog
/a a phaT/
ces mnyam par gzhag
/yang byang phyogs kyi nam mkha' 'di nyid bya grub ye shes kyi rang mdangs las grub pa'i zhing khams ljang gu rgya khyon tshad las 'das pa las kyi rigs kyi dpa' bo DA ki dang rig 'dzin rgya mtsho 'dus pa'i nges gsang 'og min gyi rgyal khams chen por khyed rang rnams cham cham song ste sangs rgyas don yod grub pa'i ngo bor sangs rgyas pa'i mos pa mdzod /
sdigs mdzub byang du gtad la /
byang phyogs nam mkha' phrin las rigs kyi zhing //
bya grub ye shes 'od lnga tshom bu'i klong //
phrin las rigs kyi dpa' bo DA ki dang //
rig 'dzin 'dus pa'i mkha' spyod chen po ru //
dbugs dbyung las kyi zhing nas phyir ma ldog
/a a phaT/
ces mnyam par gzhag
/yang dbus phyogs kyi nam mkha' 'di nyid chos dbyings ye shes kyi rang mdangs las grub pa'i zhing khams mthing ga rgya khyon tshad las 'das pa sangs rgyas rigs kyi dpa' bo DA ki dang rig 'dzin rgya mtsho 'dus pa'i don dam 'og min gyi rgyal khams chen por khyed rang rnams cham cham song ste sangs rgyas rnam par snang mdzad kyi ngo bor sangs rgyas pa'i mos pa mdzod /
sdigs mdzub steng du gtad de /
dbus phyogs nam mkha' de bzhin rigs kyi zhing //
chos dbyings ye shes 'od lnga tshom bu'i klong //
de bzhin rigs kyi dpa' bo DA ki dang //
rig 'dzin 'dus pa'i mkha' spyod chen po ru //
dbugs dbyung gdod ma'i zhing nas phyir ma ldog
/a a phaT/
ces mnyam par gzhag
/de ltar 'bras bu 'gyur ba med pa lhun rdzogs kun tu bzang po'i dbang bskur ba thob pa yin pas phyogs bcu'i sangs rgyas thams cad kyis bkra shis pa'i me tog 'thor byung snyam pa mdzod /
ces shis pa brjod pa'i me tog 'thor ro //
de ltar rtsa ba'i dbang rnams legs par grub pa'i gtang rag dang mtha' rgyas kyi dbang rnams zhu ba'i yon du maN+Dal phul mdzod /
ces 'bul du gzhug
/slob ma 'gro don nus pa yin na skabs 'dir khri la bkod de dbu zhwa dang snam sbyar sogs mnabs la /
tshe chang nas mnga' gsol gyi bar rdzogs par bgyis shing shis pa'i me tog 'thor ba ni mnga' gsol gyi dbang dang zhabs brtan du'ang 'gyur bar bshad do /
gang ltar tshe chang thogs la /
phyi ka pA la mtshan ldan la nang bcud tshe lha rig 'dzin yab yum bde sbyor mdzad pa'i sgrub rdzas 'chi med kyi bdud rtsir bskyil ba 'di nyid khyed rang rnams la phul bas rtsa rlung thig le dwangs ma stobs su gyur te 'chi med tshe'i dngos grub dam pa thob byung snyam     pa'i nges shes mdzod /
rtsa brgyad yan lag stong sbyar a mr-ita //
rtsa gsum dwangs ma'i bde bcud 'od skur 'khrug
/sgrub rdzas gnyan po 'chi med bdud rtsi 'di /
khyod la sbyin gyis phung khams 'od skur 'bar //
rtsa rlung thig le'i lang tsho yar 'phel shog
/bo d+hi tsit+ta A yuHa b+hi Shiny+tsa hU~M/
zhes lag g.yon du sbyin /
khams gsum srid zhi'i dwangs bcud thams cad gcig tu bsdus pa 'chi ba med pa'i bcud len ril bu 'di nyid khyed rang rnams kyi phyag tu phul bas tshe dang bsod nams kyi dbang dam pa thob byung snyam pa mdzod /
oM AHhU~M/
khams gsum dbang sdud tshe dpal 'gyur med bcud //
'dod yon lnga ldan byin 'od zer 'khrug cing //
reg dang myong ba tsam gyis phyir mi ldog
/rdo rje'i zas bcud tshe yi ril bur sbyin //
oM a mA ra Ni dzI ban+ti ye swA hA/
zhes tshe ril lag g.yas su sbyin /
rdo rje tshe'i gtor ma 'di nyid phyi gtor ma'i rnam pa la nang gzhal yas khang gi dbus su tshe lha rig 'dzin sde lnga yab yum sprul 'khor dang bcas pa mkhyen brtse nus pa'i byin 'od kyi dpal du 'bar bar bzhugs pa'i sku las bdud rtsi'i rgyun dang rang 'dra'i sku mtheb gang ba re 'phros  pa    khyed rang so so'i lus kyi gnas rnams su thim pas 'chi ba med pa'i dbang dang dngos grub dam pa thob par gyur snyam pa mdzod cig
/hrIH
gtor gzhong 'od lnga zag med 'ja' zer gyis //
snang srid dwangs bcud bde ba can gyi zhing //
snang mtha' 'od dpag med mgon tshe lha'i tshogs //
dpa' bo rig 'dzin byin 'od 'bar ba'i klong //
rtsa gsum kun 'dus gtor ma'i dbang bskur ro //
kA ya wA ka tsit+ta a b+hi Shiny+tsa hU~M/
zhes spyi bo nas rim pa ltar gnas lngar bskur ro //
de ltar tshe dbang bskur ba grub pas tshe lha rig 'dzin rgya mtsho'i tshogs rnams kyis bkra shis pa'i glu dbyangs sgrog cing me tog gi char chen po dbab pa'i mos pa mdzod /
ces shis brjod kyi me tog 'thor ro //
de nas mtha' rten bkra shis pa'i rtags brgyad kyi dbang gis mnga' gsol zhing rgyas gdab pa yin te /
de yang bkra shis pa'i rtags brgyad po khyed rang rnams kyi lus kyi gnas brgyad du bkod cing /
rgyal srid rin po che rnam pa bdun dang bkra shis rdzas brgyad kyi mchod pa phul bas chos bka' 'di nyid kyi sgo nas khams gsum 'gro ba 'dren pa'i ded dpon chen por mnga' gsol ba'i mos pa mdzod /
hrIH
gdugs mchog gser nya pad+ma dung bzang dang //
bum mchog dpal be'u yid bzhin 'khor lo dang //
phyogs las rnam par rgyal ba'i rgyal mtshan gyis //
zag bral skye 'chi med pa rdo rje'i sku
/mnga' gsol bdud sde'i dpung las rgyal gyur nas //
rgyal srid rin chen bdun gyi mchod pa 'bul //
mi dbang 'gro ba yongs kyi ded dpon du /
khyod skur bkra shis rdzas kyi mtshan dpe'i 'od /
khams gsum mun pa sel ba'i dbang bskur ro //
zhes rtags brgyad lus kyi gnas so sor reg
/rnam bdun dang rdzas brgyad lag tu gtad /
mda' dar sogs thogs la /
de nas dbang bskur ba de dag mi nyams brtan pa'i phyir gta' bsdam zhing rgyas gdab pa la dmigs pa 'di ltar mdzod /
slob dpon dang mda' dar phyag mtshan yig 'bru rnams las 'od zer gyi tshogs dpag tu med pa 'phros pas rtsa gsum rgyal ba rab 'byams kyi byin rlabs nus pa thams cad 'od dang 'od zer yig 'bru'i rnam pa can dpag tu med pa byin thibs kyis byon pa khyed rang rnams kyi lus la sib sib thim par bsam zhing gnas so sor mda' dar bzhag pa'i gnas skabs na spyi bor rnam rgyal /
mgrin par rta mgrin /
snying gar bdud rtsi 'khyil ba rnams tshe srog gi bar chad bsrung ba'i slad du zhal phyir gzigs nas bzhugs pa de dag gi sku las 'od zer me lce'i phreng ba mkha' khyab tu 'phro bas gdon bgegs log par 'dren pa'i tshogs thams cad bsreg cing    brlag par byas pas gang gis kyang glags mi rnyed pa'i srung ba'i gur khang du chud par gyur pa'i mos pa mdzod /
kyai /
bla ma'i sku dang yi dam gsung //
mkha' 'gro'i thugs dang chos srung gi
/sku gsung thugs kyi yig 'bru'i rgya //
srog tshe yar ba'i sgo la gdab //
bla tshe 'khyams pa'i gnas su gdab //
spyi bo'i gnas su A yu She //
rnam par rgyal bas sgo sdoms shig
/bla ma sku yi rgyas gdab bo //
mgrin pa'i gnas su A yu She //
rta mgrin yab yum sgo sdoms shig
/yi dam gsung gi rgyas gdab bo //
snying ga'i gnas su A yu She //
bdud rtsi 'khyil pas sgo sdoms shig
/mkha' 'gro thugs kyi rgyas gdab bo //
oM AHhU~M/
kA ya wA ka tsit+ta /
bud+d+ha /
badzra /
rat+na /
pad+ma /
karma rak+Sha rak+Sha hU~M/
zhes dang /
hU~M hrI:
chos sku mi 'gyur sogs nas /
spros bral chos skur a :
zhes pa'i bar las byang ltar brjod la mda' dar phyag mtshan 'bru lnga gnas rnams su reg cing li khri'i thig le bkod pas rgyas gdab dbyangs gsal rten snying shis brjod rgyas par bya'o //
de ltar yang rtsa ba'i dbang gzhung las /
'dis ni 'chi bdag gi g.yul las rgyal /
bdud bzhis brdzi bar mi nus /
rig 'dzin gyi go 'phang brnyes par 'gyur ro //
zhes gsungs pa'i phan yon can gyi dbang bskur ba'i rim pa legs par phul grub pa yin pas bka' drin gtang rag gi yon du maN+Dal 'bul bar zhu /
zhes maN+Dal 'bul du gzhug go
/gsum pa dam tshig bsgrag pa ni /
de ltar rig 'dzin srog gi sgrub pa'i dbang bskur zab mo rgyas par grub pas dam tshig gi rim pa rnams la spang blang gi dmigs phyed par slob cing tshul bzhin du bsrung dgos te /
de dag kyang mdor bsdu na sgo gsum tha mal 'khrul 'byams su ma shor bar dkyil 'khor gsum ldan gyi dgongs pa las nam yang mi 'da' ba dang /
khyad par du de thams cad kyi rtsa ba rdo rje slob dpon la rag las pa yin pas dus dang gnas skabs thams cad du sku gsung thugs dang mi 'gal ba'i spyod lam la slob cing gsol ba 'debs pa sogs dang /
rtsa ba dang yan lag gi dam tshig gi rim pa gzhan du rgya cher bshad pa mtha' dag ma nyams par bsrung bar bgyid snyam du 'di'i rjes zlos mdzod /
gtso bos ji ltar sogs lan gsum gyis khas blang du gzhug
/deng nas brtsam ste sogs kyis lus longs spyod 'bul ba dang dge bsngo spyi ltar byas la slob ma rnams gyes so //
'dir dbang gnyis lhan cig tu bskur ba'i tshul yin la /
so sor bskur tshe dbang gi sngon 'gro dkyil 'khor ngo sprod yan chad gnyis ka la sbyar /
tshe dbang tsam byed pa la ni sngon 'gro rigs rim spyi khyab skabs su gang babs kyi thog tshe byin dbab pa tsam bgyis pa'i mjug tu dbang rgyas bsdus gang yin pa de'i bum dbang bskur ba'i rjes la tsakli'i rgyab yig tu gsungs pa'i tshe ril tshe gtor sogs bskur tshigs so sor gsungs pa ltar bskur bas don grub pa yin no //
don gsum pa rjes su bya ba'i las rim ni /
slar yang mchod pa kha gsos la gtang rag gi mchod bstod rgyas bsdus skabs su gang bab dang /
lcogs na ldab 'phar gyi tshogs dang skong ba sogs kyang rgyas par bya zhing /
gang ltar yang tshogs lhag
/chad mdo /
brtan skyong /
rta bro /
shis brjod sogs las gzhung gi dkyus su bstan pa ltar lhag chad kyi skyon dang bral bar bya'o //
brgyud pa'i phyag bzhes rang gzhung dgongs pa dag
/zung bsdebs lugs 'di'i phyag len 'khrul med nyid /
khyer bde snying por bsdus te bris pa la //
nongs pa gang mchis rtsa ba gsum la bshags //
shin tu yang zab rtsa gsum bla rdo 'di //
gangs can skal bzang kun gyi spyi nor du //
gces 'dzin 'od kyi lus can bye snyed kyis //
srid pa gzhi la ldog pa'i btsas gyur cig
/ces pa'ang rang 'dra'i 'dod can las ma nus la khyer bde zhing go sla ba'i phyir du pad+ma gar dbang blo gros mtha' yas pa'i sdes brgyud pa 'di 'dzin pa'i mkhas pa dag gi gsung ngag snying por dril te /
shrI de bI ko Ti tsa 'dra rin chen brag gi sgrub gnas kun bzang bde chen 'od gsal gling du bgyis pa dge legs 'phel //
sarba mang+ga lam //

//
