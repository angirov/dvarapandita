@#//
byang gter tshe dpag med longs skur sgrub pa 'chi med 'od snang gi dbang chog 'dus gsal du bkod pa 'chi med bcud thig ces bya ba bzhugs so //
na mo gu ru A yur+dz+nyA na ya /
'chi med tshe yi dbang mchog sbyin pa'i stobs //
stobs bcu mnga' ba kun las rmad byung gang //
sprul pa'i rig 'dzin skur snang pad+ma rgyal //
'gro ngor bla ma'i rnam par ston la 'dud //
de sgrub kun gyi yang zab rdo rje'i tshe'i //
dngos grub brgyud mar stsol ba'i byin nus can //
byang gter chos bka' gsum gyi bcud 'dus pa //
skal bzang ring 'tshor sgrub pa'i dbyig 'di 'o //
kun bzang dgongs pa zang thal gyi chos sde las gtso bor byon pa snyan brgyud tshe dpag med longs sku'i smin byed bgyi ba la gsum /
sbyor dngos rjes so //
dang po yo byad kyi gshom ni /
bkra shis pa'i dus tshes bzang po la stegs bu'i khar rdul tshon nam ras bris kyi zhi dkyil sgo rdzogs can dbus lte dmar smug
/pad+ma 'dab bzhi shar dkar /
lho ser /
nub dmar /
byang ljang gu can gyi dbus su khri'u la bum pa nyer lnga'i bcud ldan mgul chings dkar po /
bdud rtsi bcud len gyi ril bu slob ma'i grangs mnyam dar dmar gyis bstums la mgul du btags pa'i khar me long la tshe'i snying po mtshal gyis bris pas bkab /
de'i steng du /
'bru zan la sman spos dri bzang can gang 'dzom bsres pas tshe gtor dbyibs zlum zhing brjid chags pa pad 'dab bzhis bskor cing rtse la mar gyi rdo rje rtse lnga pa'i tog dang phyogs bzhir rigs lnga'i phyag rgya /
lha grangs bcu gsum dang mnyam pa'i mar gyi thig les brgyan pa bkod pa'i steng du dar dmar gyi gur dbub /
g.yas su tshe'i ril bu phab ldan /
g.yon du ka pA la mtshan ldan chos sman dang mngar gsum sbyar ba'i chang gis bkang ba /
rgyab tu mda' rgod sgro ma skyon med dar sna me long bla g.yus brgyan pa /
mtshams su me long li khri'i tshom bu can /
rdzas kyi snying po lnga dang 'bru lnga bris pa'i tsakli
/mdun du mchod gtor zlum brjid pad 'dab bzhi pa rgyan ldan dang sman raka
/phyi mchod /
phyogs gang bder las bum dang /
bkra shis rdzas brgyad rgyal srid tsakli /
gzhan yang bka' srung gtor 'bul sngon gtor /
tshogs rdzas sogs nye bar mkho ba thams cad tshogs par bya'o //
gnyis pa la gnyis dbang don sgrub mchod dang /
dbang bskur ba dngos so //
dang po ni /
byang lugs gzhung ma'i phyag len ni /
thugs sgrub drag po rtsal gyi gzhung bsrang don bstod kyi gong du 'di nyid kyi mngon dkyil sbyar ba'i tshe 'gugs rjes don bstod nas brtsam tshogs skong bar thugs sgrub ltar mdzad srol yod 'dug kyang /
spyi 'gro tsam du de ltar dgos pa'i nges pa med pas /
tshig bdun sngon du 'gro bas rig 'dzin chen po pad+ma phrin las kyis mdzad pa'i /
mi 'gyur rdo rje'i rgya mdud ltar /
brgyud 'debs /
skyabs sems /
bgegs gtor spyi ltar btang zhing bgegs bskrad /
srung 'khor /
bdag bskyed bzlas pa bcas grub nas /
mdun bskyed mchod bstod bzlas pa ci lcogs mthar tshe 'gugs mgyogs ma bzhi yan song rjes /
byang lugs bka' srung bsdus mchod tsam gtang la /
las byang ltar tshogs byin brlab nas bsgral bstab yan dang rtsa gsum spyi skong nyung 'dus sbyar /
las bum du rta mgrin bskyed la bzlas pa cung zad bya /
rgyas par grub na bdag 'jug len /
bsdu na rig pa'i me tog dor la gnang ba nod do //
gnyis pa dbang bskur ba la'ang gnyis /
sngon 'gro dang /
dngos gzhi mtha' rten dang bcas pa'o //
dang po ni /
slob ma rnams las bum gyis khrus bya zhing /
ji ltar bltams pa sogs brjod /
bgegs gtor bshams la /
las byang ltar /
bdag nyid dpal rta mgrin sku mdog dmar po :sogs kyis bdag nyid rta mgrin gyi nga rgyal bskyed /
chab bran la /
raM yaM khaM gis bsregs gtor bkrus /
swa b+hA was sbyang /
stong pa'i ngang las b+h+rU~M yig zhu ba'i rin po che'i snod yangs shing rgya che ba'i nang du gtor ma 'dod pa'i yon tan lnga dang ldan pa ye shes kyi bdud rtsi'i rgya mtsho chen por gyur /
oM AHhU~M lan gsum gyis byin gyis brlab /
a kA ro mu khaM bdun gyis bsngo /
hU~M mdzad kyi phyag rgya bcas la /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi bka' bden pa dang /
chos kyi bka' bden pa dang /
dge 'dun gyi bka' bden pa dang /
khyad par 'chi med gar gyi dbang phyug gi dkyil 'khor lha tshogs rnams kyi bka' bden pa dang /
rig 'dzin bdag gi sngags dang phyag rgya ting nge 'dzin gyi bden pa'i stobs la brten nas deng 'dir slob ma rnams la 'chi med tshe'i dbang bskur bgyi ba la bar du gcod pa'i bgegs thams cad gtor ma 'dis tshims par gyis la rang rang gi gnas su song zhig
/gal te mi 'gro zhing bar du gcod pa rnams lus ngag yid gsum rdul phran bzhin du brlag par 'gyur ta re /
hU~M:
nga ni pad+ma he ru ka'i :
sogs las byang ltar brjod cing gu gul yungs thun rol mor bcas bgegs bskrad /
dbang chen gyi sku las sogs nas /
rdo rje me ri'i gur khang du gyur /
rgya gram dang me'i rgya byas la /
oM badzra kro d+ha dz+wa la raM rak+Sha rak+Sha hU~M phaT:
lan gsum /
sems bskyed gsal gdab ste /
de la rang cag rnams dal ba brgyad dang 'byor pa bcu ldan gyi mi lus rin po che lha bas lhag pa'i lus rten 'di lta bu thob kyang spyir 'dus byas thams cad mi rtag cing sgos 'dzam bu'i gling pa'i tshe la nges pa med /
khyad par deng sang snyigs ma lnga cher bdo bas tshe lo nyi shu kha ral gyi dus su son pas 'gro ba'i tshe srog chu'i chu bur las kyang 'jig sla zhing myur du 'chi nges pa ma zad de ring sang tsam la'ang mi 'chi ba'i gding med pas mtho ris yon tan bdun gyi mchog tshe ring du bsring ba'i thabs ni don du gnyer bya'i gtso bo yin /
lhag par chos ldan gyi skyes bu rnams ni ring por 'tsho ba kho na gal che bas rgyal ba rnams thugs bskyed smon lam tshad med pa'i stobs las tshe sgrub pa'i thabs kyang rab 'chi med grub pa /
'bring lo grangs stong phrag la sogs par 'tsho ba /
tha ma rnams tshe ring du sring bar byed pa'i thabs phyi rdzas sngags sman gyi bcud len /
nang rten 'brel rtsa rlung gi sbyor ba /
gsang ba bskyed rdzogs zab mo'i rim pa mtha' yas pa zhig bstan pa thams cad kyi nang nas 'phral dang yun du bde zhing rang gzhan don gnyis bde blag 'grub par byed pa ni rdo rje theg pa las 'byung ba'i rim pa gnyis dang /
de thams cad kyi nang nas mgon po tshe dpag tu med pa la bsten te 'chi med sgrub pa'i thabs rnams khyad par du 'phags pa yin la /
de la'ang gsang sngags gsar rnying gnyis su sgrub thabs kyi bka' srol ji snyed cig 'byung ba thams cad las rab dang phul du gyur pa'i bcom ldan 'das tshe dang ye shes 'od dpag tu med pa nyid 'chi med rdo rje'i rig 'dzin gyi skur bzhengs pa bde ba chen po pad+ma sam b+ha ba'i gsung rab rnams yin te /
de nyid kyis gdul bya thun mong ba'i snang ngor tshe lam gyi phyag rgya man+dA ra ba dang lhan cig bkra shis brag phug mA ra ti kar 'chi med tshe'i rig 'dzin sgrub pa'i skabs su /
sangs rgyas 'od mi 'gyur ba sogs rgyal ba dgongs pa dang rig 'dzin brda'i brgyud pa'i bla ma thams cad kyis dbang bskur cing lung bstan te dgongs pa dbyer med du gyur /
khyad par mgon po tshe dpag tu med pas rdo rje tshe'i dbang bskur cing 'khor ba ma stong gi bar du skye 'chi med pa rdo rje'i skur byin gyis brlabs /
'chi med tshe'i tan+t+ra bye ba phrag brgya bstsal pa'i rgyud thams cad lung gi nges pas gtan la phab /
de las nyams len gyi man ngag gnad du dril /
de'ang sgrub thabs lag len gyi rim pa du mar phyes te gdul bya'i khams dbang gi rim pa dang 'tsham par rgyas 'bring bsdus pa snying po'i tshul mtha' yas pa bstan par mdzad de /
rdo rje'i gsung las /
pad+ma 'byung gnas bdag nyid ni :
snang ba mtha' yas thugs ka nas :
'od kyi khye 'u tshon gang ba :
rgya mtsho rol pa'i gling du bab :
pha dang ma med sprul pa'i sku :
nga la skye 'chi'i sdug bsngal med :
sems kyi 'khrul pa yod ma yin :
de phyir mgon po tshe dpag med :
nga dang dbyer med gcig pa'i phyir :
tshe la dbang ba'i rig 'dzin ngas :
ma 'ongs phyi ma'i don ched du :
tshe sgrub zab mo bstan par bya :
zhes dang /
'og min lhun gyis grub pa'i pho brang du :
kun bzang rdo rje 'chang dang rigs lnga dang :
gsang ba'i bdag po'i thugs kyi bcud blangs pas :
mi shigs rdo rje tshe yi sgrub pa 'di :
phyi rabs rjes 'jug rnams kyi don du bzhag :
skal ldan mang po bdud las rgyal bar shog :
ces gsungs so //
de lta bu'i tshe'i rgyud lung man ngag gi rim pa bod yul skal ldan rje 'bangs so so'i ngo skal du bstsal cing phyi rabs kyi gdul bya la brtse bas dgongs te gangs can mtha' dbus kun tu gter kha grangs med sba bar mdzad pa rnams kyi nang nas bod khams spyi la gces pa blon po lta bu'i gter gcig
/byang zang zang lha brag gi mdzod lnga 'dus pa'i thugs gter chen po de nyid zhang sna nam pa rdo rje bdud 'joms kyi yang srid rig 'dzin chen po rgod kyi ldem 'phru can gyis spyan drangs par mdzad pa'i chos sde chen po las /
dbus snying mdzod smug po las byon pa'i kun bzang dgongs pa zang thal gyi sde tshan tshe dpag med nang longs spyod rdzogs skur sgrub pa 'di la'ang thun mong ma yin pa'i dbang bskur ba /
rlung la brten nas tshe sgrub pa /
rdzas dang cho gas 'chi bdag gi bdud zlog thabs /
mi 'gyur srog gis 'chi med du sgrub pa /
ya mtshan kha skong phran tshegs kyi man ngag bdun dang bcas pa rnams su bzhugs pa ste slob dpon chen po nyid kyi thun mong ma yin pa'i thugs bcud du bsngags shing byin rlabs kyi babs chen po dang ldan pas ji bzhin nyams su bzhes pa rnams sku tshe'i dngos grub brnyes pa sha stags su byon pa de nyid kyi sgo nas smin byed kyi rim pa zab mo bsgrub pa la /
slob dpon gyis bgyi bar 'os pa rnams legs par sngon du song grub /
slob ma'i ngo skal du gyur pa bla ma dang dkyil 'khor gyi gtso bo bcom ldan 'das mgon po tshe dpag tu med pa dang tha mi dad pa'i spyan lam du 'chi med ye shes rdo rje tshe'i dbang zhu ba'i yon du zhing khams dbul ba la thugs gtad par zhu /
zhes mtshams sbyar la maN+Dal 'bul du bcug
/de ltar maN+Dal phul ba sngon tu song nas me tog dang bcas pa'i thal mo sbyor la gsol ba 'debs pa 'di'i rjes zlos mdzod /
na mo :
bcom ldan 'das mgon po tshe dpag med dang lha dang bla ma mkha' 'gro'i tshogs dang bcas pas bdag la 'chi med tshe'i dbang bskur du gsol :
lan gsum gyi mthar me tog 'thor /
de nas yon tan kun gyi gzhi rten skyabs su 'gro ba dang sems bskyed pa'i slad du dmigs pa 'di bzhin mdzod /
de yang mdun gyi nam mkha' klong yangs par byin rlabs kyi rtsa ba bla ma :
dngos grub kyi 'byung gnas yi dam :
bar chad sel ba'i mkha' 'gro dam can :
khyad par rigs 'dus gar gyi dbang phyug tshe'i dkyil 'khor la sangs rgyas byang sems bsam gyis mi khyab pas bskor te bzhugs pa'i spyan sngar rang dang khams gsum gyi sems can ma lus kyang 'khod pa rnams kyis so so'i nyes byas dang 'khor ba'i sdug bsngal dran te snying nas skyabs su 'gro ba'i 'dun pa dang bcas 'di'i rjes zlos 'tshal :
chos sku longs sku sprul sku gsum :
zhes sogs las byang ltar la /
mkha' 'gro'i tshogs la skyabs su mchi :
bdag la tshe yi dngos grub stsol :
lan gsum /
'di ltar mkha' khyab kyi sems can mtha' dag rang nyid kyi pha mar ma gyur pa gcig kyang med cing de thams cad thog ma med pa nas 'khor ba sdug bsngal gyi rgya mtsho chen por 'khyams pa la shas mi bzod pa'i snying rje chen pos de thams cad sangs rgyas kyi sa la dgod par bya'o snyam pa dang /
de'i phyir du bdag nyid kyis mgon po tshe dpag med kyi go 'phang 'thob par bya ba'i slad du tshe lo dpag tu med pa nas brgyad khri'i bar du tshe srog 'gyur med du brtan pa'i dngos grub bsgrubs te gzhan dag kyang de lta bu'i lam la dgod par bgyi'o snyam pas sems bskyed pa 'di'i rjes zlos /
bdag gis 'gro ba'i don bya'i phyir :
sogs lan gsum /
de rnams kyis sngon du 'gro ba'i chos rnams song nas /
dngos gzhi dbang gi gzhi 'god pa ye shes pa'i byin dbab pa'i slad du sgo gsum gnad gcun te dmigs pa 'di rtse gcig tu bsgom mdzod /
las bum chu dang /
oM badzra a mr-itas bsang /
swa b+hA bas sbyang /
khyed rang rnams kyi phung khams skye mched dang bcas pa mi dmigs pa stong pa nyid du gyur /
de'i ngang gdangs las rang cag rnams kyi gnas khang 'di nyid 'og min bde ba can gyi zhing khams de yang sa gzhi thams cad lag mthil ltar mnyam zhing /
rin po che du ma las grub pa'i bkod pa'i khyad par bsam gyis mi khyab pa dang ldan pa'i dbus su rma byas btegs pa'i rin po che'i khri'i steng du sna tshogs pad+ma ge sar nyi ma dang zla ba brtsegs pa'i gdan la khyed rang rnams kyi rnam shes yi ge hrIHyig dkar po gcig tu gyur pa 'od du zhu ba las /
mgon po tshe dang ye shes dpag tu med pa sku mdog dkar po ston mtshan dag pa'i zla ba ltar gsal zhing 'od zer rnam pa mang du 'phro ba /
zhal gcig phyag gnyis pa mnyam gzhag gi steng na tshe'i bum pa bsnams pa yum gos dkar mo dmar gsal pad+ma bum pa 'dzin pa dang gnyis su med par mnyam par sbyor zhing /
yab rdo rje'i skyil krung dang yum pad+ma'i skyil krung gis 'khril sbyor gyi stabs su bzhugs pa /
dbu skra ral pa'i thor tshugs kyi lhag ma lcang lo'i tshul du bres shing /
lha rdzas las grub pa'i dar gyi stod g.yogs /
sham thabs /
gsang khebs /
ska rags /
zi ldir lnga dang /
rin po che'i dbu rgyan /
cod pan /
snyan cha /
mgur chu /
do shal /
phreng ba /
dpung rgyan /
se mo do /
phyag gdub /
zhabs gdub brgyad kyis brgyan pa shin tu lhan ne /
lhang nge lham me zhi ba'i nyams dgu ldan cing mtshan dpe'i gzi byin rab tu 'bar ba snang la rang bzhin ma grub pa zhig tu sgoms /
de ltar gsal ba'i spyi bor drin can rtsa ba'i bla ma /
de'i dbu gtsug nas rim bzhin rig 'dzin brgyud pa thams cad sku gsum ston pa'i bar tho brtsegs su bzhugs shing phyag na tshe'i bum pa bsnams pa /
mtha' skor du phyogs dus rgyal ba grangs med pa til gang phyur ba ltar gtams shing /
khyad par mkha' 'gro mang po gar dang 'dzab dbyangs dir dir sgrog pa /
de thams cad kyi sku las 'od zer dpag tu med pa 'phros pa'i rkyen gyis phyogs bcu'i bla ma yi dam sangs rgyas byang chub sems dpa' thams cad spyan drangs /
bde ba can na bzhugs pa'i mgon po tshe dang ye shes dpag tu med pa 'khor tshogs rgya mtshos bskor ba /
lho nub dpal ri pad+ma 'od kyi pho brang nas 'chi med pad+ma thod phreng tshe'i lha drang srong rig 'dzin du ma'i tshogs dang bcas pa /
gzhan yang rtsa gsum rgyal ba'i dkyil 'khor ma lus shing lus pa med pa thams cad bcom ldan 'das mgon po tshe dpag med pa'i gsang ba gsum gyi phyag rgya sngags phreng phyag mtshan gyi rnam par nam mkha' bar snang thams cad gang ba kha char bu yug 'tshubs pa ltar byon nas ye shes 'khor lo de thams cad khyed rang dam tshig sems dpa' la rgya mtsho chen por char babs pa ltar sib sib thim zhing /
rig 'dzin brgyud pa'i bla ma rnams kyis kyang dgongs pa rtse gcig tu rang la byin gyis rlobs pa'i mos pas dad gus drag tu skyed par mdzod cig
/ces brda sprad /
byin 'beb kyi rdzas sbyor ram spos gu gul gyis bdug
/spro na chog rogs kyis dbyangs rol bcas pa'am yang na thod rnga dang dril bu'i sgra myur dal 'tsham pas sna drangs rgyud 'khul ba'i gdangs dbyangs snyan 'gyur ldan pas rig 'dzin brgyud pa'i byin 'beb pa ni /
oM AHhU~M:
oM badzra dz+nyA na A yu She hU~M b+h+rU~M nr-i dzaHhrI:
'og min chos dbyings pho brang nas :
ye shes snang ba lam me ba :
kun tu bzang po'i dus la bab :
'chi med tshe yi dngos grub stsol :
oM AHhU~M:
oM badzra dz+nyA na sogs brgyud pa rnams kyi bskul dang sngags brjod pa las byang ltar tshang bar bya /
de ltar byin dbab pa'i ye shes pa'i byin rlabs kyi rgyun sgo gsum la byang chub ma thob kyi bar mi nyams brtan par byas pa'i mos pa mdzod /
oM tiSh+Tha badzra sa ma ya hU~M:
lan gnyis kyis spyi bor rdo rje rgya gram gyi tshul du 'jog
/de nas tshe 'gugs pa'i slad du dmigs pa 'di bzhin du mdzod /
slob dpon bdag nyid tshe dpag med du gsal ba'i thugs ka'i 'od zer dang tshe mda' 'di nyid las kyang tshe bdag lha mo bzhi yum bzhi /
mgyogs ma bzhi thams cad kyang g.yas mda' dar dang g.yon bum pa 'dzin pa dpag tu med pa byung ste snang srid snod bcud kun tu khyab /
tshe bdag ma bzhis phyogs bzhi'i tshe bcud dang /
yum bzhis sha khrag drod dbugs kyi bcud /
mgyogs ma bzhis 'byung lnga'i khams kyi tshe bcud rnams dang /
lha srin dregs pa can rnams dang ban bon mthu bo che'i rdzas sngags ting 'dzin gyis tshe srog brkus 'phrog sbas gzhom 'thor yar gas nyams su gyur pa rnams bkug
/gzhan yang skye 'gro'i tshe bsod rgyal ba sras bcas kyi mthu byin tshe la dbang ba'i nus pa thams cad 'od zer kha dog lnga ldan rigs lnga'i phyag mtshan bkra shis rdzas rtags rgyal srid sna bdun /
sku gsung thugs srog
/bla gzugs a nr-i b+h+rU~M la sogs pa ma nges pa dpag tu med pa dwangs ma'i 'od phung gi rnam par bsdus nas so so'i snying ga'i tshe rten dang 'byung lnga'i rten gnas sogs la sib sib thim pa'i rkyen gyis skye 'chi rgas rgud dang bral ba rig 'dzin tshe'i dngos grub thob byung snyam pa'i mos pa mdzod /
dbyangs rol lam dril gdangs snyan pa dang bcas tshe'i mda' dar g.yab cing lha tshogs thugs dam bskul ba ni /
hU~M:
bcom ldan mgon po rdo rje tshe dpag med :
sogs nas /
mgyogs ma bzhi bskul rdzogs kyi bar las byang ltar btang /
de dag gis dbang gi gzhi 'god pa song nas dbang dngos gzhi zhu ba'i don du slob dpon dang lhag pa'i lha dbyer med pa la mos gus drag pos gsol ba 'debs pa 'di'i rjes zlos /
hU~M:
bcom ldan mgon po tshe dpag med :
chos kyi dbyings kyi pho brang nas :
kun tu bzang po thugs kyi sras :
yum chen lha mo gos dkar mos :
'chi med tshe yi dngos grub stsol :
lan gsum /
rnam bum thogs la /
bum pa 'di nyid phyi bum pa'i rnam pa la nang rang byung bde chen lhun gyis grub pa'i gzhal yas khang bkod pa tshad med pa'i dbus su /
bum bcud bcom ldan 'das 'chi med tshe'i dkyil 'khor gyi 'khor lor gsal bas khyed rang rnams la mgo bo'i gnas lngar bzhag cing sku gsung thugs yon tan phrin las mi zad pa rgyan gyi 'khor los byin gyis brlabs shing dbang bskur bas /
nyon mongs pa lnga dang der brten pa'i phung po lnga'i nyon sgrib sbyangs rigs lnga ye shes lnga'i go 'phang mngon du byed pa'i dbang thob pa'i mos pa mdzod /
ces brjod la bum pa spyi gtsug tu gtugs la /
hU~M:
dus gsum sangs rgyas thams cad kyi :
sku ni skye shi 'du 'bral med :
mi 'gyur mi shigs ye shes sku :
sangs rgyas sku yi tshe dbang 'di :
rigs kyi bu la bskur bar bya :
hU~M bud+d+ha dz+nyA na A yu She a b+hi Shiny+tsa oM:
bum pa dpral bar gtugs la /
hU~M:
dus gsum sangs rgyas thams cad kyi :
thugs ni mi g.yo gsal la dwangs :
rang snang ye shes chen po'i ngang :
rang grol thugs kyi dgongs pa 'dis :
rigs kyi bu la dbang bskur ro :
oM badzra dz+nyA na A yu She a b+hi Shiny+tsa hU~M:
bum pa rna ltag g.yas su gtugs la /
hU~M:
dus gsum sangs rgyas thams cad kyi :
yon tan nor bu rin po che :
dgos 'dod thams cad 'byung ba'i gnas :
ye shes rgyas pa'i dbang mchog 'di :
rigs kyi bu la bskur bar bya :
trAM rat+na dz+nyA na A yu She a b+hi Shiny+tsa trAM:
bum pa ltag par gtugs la /
hU~M:
dus gsum sangs rgyas thams cad kyi :
gsung ni mi 'gag snyan gdangs che :
'dzin med ma chags pad+ma'i sgra :
bde gshegs gsung gi ngo bo 'dis :
rigs kyi bu la dbang bskur ro :
hrIHpad+ma dz+nyA na A yu She a b+hi Shiny+tsa hrI:
bum pa rna ltag g.yon du gtugs la /
hU~M:
dus gsum sangs rgyas thams cad kyi :
phrin las mdzad pa bsam mi khyab :
ye shes 'phrin las grub pa'i rtsal :
thugs rjes sprul pa'i mdzad pa 'di :
rigs kyi bu la bskur bar bya :
hAHkarma dz+nyA na A yu She a b+hi Shiny+tsa hA:
zhes mgo bo'i gnas lngar dbang bskur bas spyi gtsug tshangs pa'i bu ga na mar lha rnams kyi byang chub sems dang 'od zer lnga'i chu rgyun babs te :
rang gi snying ga'i nang du thim par mos shig :
tshe 'brang thogs la /
'di ltar tshe'i 'brang rgyas lha'i rang bzhin gsal ba spyi bo sogs gnas rnams su bzhag pas tshe lha yab yum gyi sbyor mtshams nas dkar dmar byang sems mdangs dang ldan pa babs te tshe zan dang 'dres pa mthar rol pas lus kyi nang thams cad bcud len rdzas kyis gang bas 'byung bzhi'i ngo bo sha khrag drod dbugs sogs kyi tshe nyams pa gsos /
de bzhi'ang rim bzhin lha mo bzhi'i ngo bor byung snyam pa mdzod /
hU~M:
'khor los sgyur ba'i rgyal po la :
ci 'dod rtsol ba med pa bzhin :
skal ldan rigs kyi bu khyod la :
tshe yi longs spyod 'di byin pas :
phun sum tshogs pa'i dngos grub shog :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
zhes spyi bo mgrin pa snying ga rnams su bzhag mthar dngos grub tu sbyin no //
tshe chang thogs la /
tshe lha yab yum bde ba chen po'i ngang du mnyam par sbyor ba'i byang chub kyi sems rjes su chags pa'i mes zhu ba so so'i mkha' gsang las thon thod pa'i bdud rtsi dang ro gcig tu gyur pa 'di nyid khyed rang slob ma rnams la sbyin pas mgrin pa nas brgyud rtsa khams bde bas gang /
'chi med tshe'i dngos grub thob par mos shig
/hU~M:
yid bzhin nor bu rin chen las :
longs spyod ngang gis 'byung ba bzhin :
skal ldan rigs kyi bu khyod la :
tshe bcud dngos grub 'di sbyin pas :
rtsol ba med pa'i dngos grub shog :
oM badzra dz+nyA na A yu She hU~M b+h+rU~M nr-i dza :zhes sogs kyi sngags dang bcas tshe chang sbyin /
tshe ril thogs la /
'chi med grub pa'i bcud len gyi ril bu 'di nyid byin pas 'du ba'i nad dang /
nyer 'tshe las gyur pa'i gdon bgegs sogs rtsa khams rlung gsum la brten pa'i tshe nyams pa'i rkyen du gyur pa thams cad bsal /
rgas rgud na ba la sogs med pa gzhom bral tshe'i dngos grub 'dzad pa med pa'i gter la ngang gis spyod par mos mdzod :
hU~M:
dmag dpon nor bu rin chen gyis :
phas kyi dgra dpung 'joms pa bzhin :
skal ldan rigs kyi bu khyod la :
tshe yi ril bu 'di byin pas :
dgra bgegs dpung 'joms dngos grub shog :
oM badzra dz+nyA na A yu She sogs sngags dang bcas tshe ril sbyin /
rdzas kyi snying po lnga dang dpa' bo 'bru lnga thogs la /
srid pa gsum gyi brtan dang g.yo ba'i tshe bcud bkrag mdangs thams cad 'dus pa b+h+rU~M yig kha dog lnga ldan du gyur /
de nyid bum pa'i lha tshogs la thim pa de las dwangs ma'i 'od zer dpag tu med pa byung ba 'byung ba'i snying po lnga la thim /
de'ang lha'i snying po 'bru lnga la thim /
dpa' bo 'bru lnga khyed rang rnams kyi snying khar thim pas snying dbus gzhom du med pa'i 'od lnga'i gong bur gyur par mos shig
/hU~M:
srid pa gsum gyi tshe bkrag rnams :
yi ge b+h+rU~M la bstim par bya :
b+h+rU~M de 'od du zhu ba las :
tshe yi bum pa nyid la bstim :
bum pa'i nang gi 'od zer rnams :
'byung ba'i snying po lnga la bstim :
snying po lnga yi bkrag mdangs kyang :
lha yi snying po lnga la bstim :
oM AHhU~M swA hA:
yi ge dpa' bo 'bru lnga po :
skal ldan snying khar thim pa yis :
snying nang 'od kyi gong bur gyur :
oM AHhU~M swA hA:
a b+hi Shiny+tsa sa ma ya tiSh+Tha lhan :
ces snying gar gtug go
/de nas tshe'i rang bzhin sba zhing rgyas gdab pa'i slad du dmigs pa 'di bzhin du mdzod /
khyed rang rnams kyi tshe snying gi dkyil dbu ma'i lte bar gnas pa'i dbu ma'i yar sne smin phrag tu zug pa'i rtsa sgor rta mgrin dmar po khro chas rta zhal can /
tsan dan gyi be con dang sdigs mdzub sgreng bas bsrung bar gyur /
li khri'i thig le smin mtshams su bkod la /
hU~M:
tsit+ta gsang ba'i sgo srung ni :
dbang gi rgyal po rta mgrin te :
tshe srog bar chad srung bar mdzod :
'chi bdag bdud bzhi'i sgo chod la :
tshe bdag chen por bzhugs su gsol :
oM badzra kro d+ha h+ya g+h+rI wa hU~M badzra rak+Sha rak+Sha hU~M:
zhes nang gi rtsa sgo bsrung /
phyi'i lus mgo mjug thams cad rdo rje'i go khrab kyis gtams par gyur par bsgom la rgya gram gnas bdun du bzhag
/de nas gsang ba'i rgyas 'debs stong nyid du sba ba ni /
gzhung las /
phyi snod kyi 'jig rten snang ba'i yul thams cad kyang 'od kyi tshul du lam me :
nang lus kyang bem po ma yin pa'i ye shes kyi sku ru lam me :
snying kha nas ye shes sems dpa'i tshul srog gi yi ge yang 'od lnga'i tshul du lam me :
de'i ngang la ma yengs par bzhag pas :
phyogs lhung med pa'i rtsol bral skye med kyi thugs :
'gag med kyi gsung :
skye 'chi med pa'i sku :
skye shi 'khor ba'i sdug bsngal dang bral ba zhes bya'o :
zhes gsungs pa'i don la mnyam par zhog cig
/tshe mda' gnas gsum dang yan lag bzhir gtugs te /
hU~M:
'chi med tshe yi rang bzhin ni :
ye shes lnga yi ngo bo ste :
'od lnga gsal la mdangs dang bcas :
mi yi tshe ni snum la 'dril :
thugs kar ye shes sems dpa' yi :
thugs kyi klong du sba bar bya :
mi dmigs stong pa'i go cha la :
sus kyang gnod par bya ba min :
aHaH
khyed rang lha skur gsal ba rim gyis 'dus te nA da shin tu phra ba la blo bzhag
/de'ang stong nyid du yal bar bsam la 'chi med gnyug ma'i de kho na nyid kyi ngang du dar cig mnyam par 'jog par zhu /
zhes ngo bo bskyang du gzhug
/de'ang gzhung las /
sems skye ba med pa'i dgongs pa :
rig pa ye shes dbyings kyi ngang la lhan phab pas :
mi 'gyur ba rdo rje'i tshe thob par 'gyur ro :
zhes pa'i dgongs pa ltar rang gi rig pa 'di gdod nas dag pa'i sangs rgyas te skyon dang sgrib pa gnyis las rnam par grol pas ngo bo 'gyur ba med pas ka dag
/sangs rgyas kyi yon tan thams cad rang chas su lhun gyis grub pas rang byung lhan skyes kyi ye shes /
ngo bo stong pa /
rang bzhin gsal ba /
thugs rje kun la khyab pa'i ye shes gsum ldan gyi rang gshis su 'khor 'das kyi bde sdug bzang ngan /
lam gyi rtsol rtog thams cad sems kyi rang gdangs ma 'gags pa'i cha tsam du shar ba chu lbur lta bu dang :
stong nyid de las 'khor 'das rtog tshogs snang ba ngo bo chos sku /
snang ba la gang shar ba'i ngo bo stong nyid dang nam yang 'du 'bral med pa thabs shes zung du 'brel ba /
ngo bo gdod ma nas dri ma las 'das pa'i phyir skye rga na 'chi'i sdug bsngal sogs las ka nas dag pas nyi ma'i snying po la mun pa med pa lta bu'i gnyis med rang grol kun bzang 'chi ba med pa'i dgongs pa de ltar du skyong ba ni dbang gi don kho na'o //
slar yang khyed rang rnams chu la chu lbur brdol ba bzhin skad cig gis mgon po tshe dpag med pa'i skur gsal ba la bkra shis pa'i rtags brgyad /
rgyal srid rin chen rnam pa bdun gyis mnga' gsol bar mos shig
/ces byas la /
rgyas par byed na gtong thun tshig lhug dang sbrags pas tshigs bcad shis brjod re re nas gtad pa dang /
bsdu na shwa lo ka spyi 'gro re tsam brjod la sbyin no /
bla ma dkyil 'khor gyi lha rgyal ba sras dang bcas pa rnams kyis bkra shis pa'i bden tshig brjod cing dge legs kyi me tog char du bsnyil bas 'chi med rtag pa dam pa'i ye shes kyi snang ba mkha' khyab tu 'phel bar mos shig
/me tog 'thor zhing shis brjod ji ltar 'os pa dang /
bye brag tu /
na mo rdo rje'i slob bu 'di rnams kyi tshe la bar chad med par gyur cig :
'chi bdag gi bdud las thar bar gyur cig :
tshe rgyas par gyur cig :
tshe 'phel bar gyur cig :
tshe'i bsam pa mthar phyin par gyur cig :
tshe mthar phyin pa'i lus 'dis kyang 'gro ba'i don dpag tu med pa byed nus par gyur cig :
mthar bdud bzhi'i 'jigs pa las thar nas mngon par rdzogs par sangs rgyas par gyur cig :
ces smon lam gdab cing rol mo'i sgra legs par bsgrag
/de ltar na byang gter longs sku 'chi med 'od snang gi dbang bskur brgyud pa'i phyag bzhes las ji ltar 'byung ba bzhin legs par grub pa yin pas /
de'i phan yon kyang gzhung las /
tshe zad pa'i mi gcig yin yang 'di'i dbang bskur lan gcig thob na lo zla mang por tshe sring bar 'gyur ro :
rgyun du nyams su blangs te nar mar bsgom na tshe srog 'bral bar mi 'gyur te :
phung po 'ja' tshon lta bur gyur nas bde ba can gyi zhing khams su sprul pa'i skur bzhugs par 'gyur :
zhes gsungs pa la nges shes bskyed de nyams len gyi snying por bya bas mtshon rtsa ba dang yan lag gis bsdus pa'i dam tshig spyi dang bye brag srog che phra gang yang mi gcod cing srog bslu tshe thar sAts+tsha sogs tshe ring du 'phel bar byed pa'i gnad kyi dam tshig rnams la spang blang tshul bzhin du bgyi'o snyam pas 'di'i rjes zlos /
gtso bos ji ltar sogs dang /
gtong rag maN+Dal /
lus 'bul /
dge bsngo rnams spyi ltar byas pas grub bo //
gsum pa rjes ni /
slob dpon gyis tshogs la rol /
lhag ma dang chad tho thugs sgrub drag po rtsal ltar bya /
sngags tsam gyis dngos grub blang /
gtong rag mchod bstod /
nongs bshags /
mdun bskyed rten yod med dang bstun pa'i gshegs bstim /
bdag bskyed bsdu ldang /
shis brjod kyi bar las byang ltar bya'o //
'chi med mgon po'i byin rlabs sos ka'i stobs //
'phel las srog 'tsho'i dpag bsam yun ring rgyas //
bsod nams lo 'dab shin tu dar ba'i rtser //
chos nor 'dod thar 'bras bus lci bar shog
/tshe dbang grub pa'i nyin byed shar nas blta //
'chi bdag 'jigs pa'i mun pa nub rir dengs //
sde bzhi'i dga' tshal dbus su bzhad pa ste //
rnam gsum bkra shis lhan cig 'bar gyur cig
/shin tu zab cing 'dril la byin rlabs kyi chu rgyun ma nyams pa 'di nyid kyang tshe mtha' yas dngos /
khyab bdag 'jam dbyangs mkhyen brtse'i dbang pos dgyes pas bstsal cing bka' lung gis rjes su gnang ba ltar /
brgyud pa gong ma'i gsung rgyun sor bzhag pa khyer bde rnam gsal gyi khrigs rim pad+ma gar dbang phrin las 'gro 'dul rtsal gyis dpal spungs de bI ko Ti'i yang khrod tsa 'dra rin chen brag gi sgrub gnas kun bzang bde gling du bgyis pa dge legs 'phel //

//
