@#//
sku gsum rigs 'dus zab tig las /
snying po don gyi gtor dbang gi mtshams sbyor mdor bsdus pa bde chen myu gu bzhugs so //
na mo gu ru pad+ma satwa ya /
sku gsum rigs 'dus snying po don gyi gtor dbang bskur ba'i tshul la gsum /
sbyor ba yo byad kyi bshom /
dngos gzhi dbang gi cho ga
/rjes kyi bya ba'i rim pa'o //
dang po ni /
gnas dben par dus khyad par can gyi tshe stegs bu'i dbus su bla ma'i gtor chen rgyas spros gang mdzes /
mdun du sman raka gtor gsum /
mtha' skor du mchod pa'i bye brag
/srung ma'i gtor 'bul /
slob dpon gyi mdun du las bum /
rdor dril /
DA ma ru /
nang mchod 'thor nas /
nye logs su sngon gtor dang /
tshogs kyi yo byad sogs bkod mdzes su bsham mo //
gnyis pa ni /
gter chen bla ma'i rnam thar gsol 'debs sngon du 'gro ba'i sgo nas phrin las bde chen thig le'i gzhung bsrang zhing bzlas pa'i rjes su mchod bstod /
las bum du rta mgrin bskyed bzlas 'od zhu /
tshogs kyi mchod pa bcas grub nas ting nge 'dzin gyi dbang blang ba'am /
rig pa'i me tog dor ba rnams bya /
de nas slob ma rnams la khrus bya /
bgegs gtor btang srung 'khor bsgom /
maN+Dal bkye bsdu rjes bshad pa rgyas bsdus gang rigs kyis mtshams sbyar nas /
de la gang gsan par bya ba'i chos ni /
sprul pa'i gter 'byin rgya mtsho'i 'khor los sgyur ba 'gro 'dul mchog gyur bde chen zhig po gling pa nyid /
nub phyogs pad+mas khebs pa'i zhing du sems dpa' chen po pad+ma'i myu gu'i rnam par bzhengs pa'i lam zab bla ma sgrub pa'i gdams pa sku gsum rigs 'dus kyi skor /
pad+ma 'od gsal mdo sngags gling pa'i zab mo dag snang gi chos sde las byon pa byin rlabs dang dngos grub kyi gter chen por gyur pa'i sgo nas snying po don gyi gtor dbang bsgrub pa la slob dpon gyi bya ba grub nas /
khyed rang rnams kyi ngo skal du gyur pa thog mar maN+Dal phul /
gsol ba 'debs pa 'di'i rjes zlos lan gsum mdzod /
pad+ma sems gtso khyod la 'dud //
thar lam chen po bdag 'dod de //
de nyid dbang dang dam tshig rnams //
mgon po dpa' bor skyabs gsol na //
theg chen khang par gzhug pa dang //
mkhyen rab ye shes bdag la stsol //
rgyud dag par bya ba'i slad du mdun gyi nam mkhar bla ma dang gnyis su med pa'i sku gsum rigs 'dus kyi lha tshogs thams cad zhal mngon sum du bzhugs pa'i spyan sngar skyabs sems yan lag bdun pa rnams tshig phyir thugs gzhol bas 'di'i rjes zlos lan gsum mdzod /
ces brda sbyar la phrin las ltar skyabs sems yan lag bdun pa rnams bya /
slar rgyud sdom pa dang ldan par bya ba'i slad du sngar gsal btab pa'i tshogs zhing dang slob dpon dbyer med pa dpang po'i tshul du byas te so byang sngags gsum gyi dam tshig dang sdom pa rnams tshul bzhin du bzung bar bgyi'o snyam pas 'di'i rjes zlos mdzod /
pad+ma'i gdung 'dzin rgyal ba'i sras :
rdo rje slob dpon dgongs su gsol :
bdag gis deng bzung byang chub bar :
so so thar dang byang chub sems :
rig 'dzin nang gi dam tshig rnams :
yang dag nyid du bzung byas nas :
srog gi phyir yang mi gtong na :
bdag la byin gyis brlab tu gsol :
dbang gi gzhi dgod pa ye shes pa dbab pa'i slad du dmigs pa 'di bzhin du mdzod /
oM ma hA shUn+ya tA dz+nyA na sogs kyis snod bcud stong par sbyangs te lha bskyed tshig lhug pa'i sgo nas brda rgyas par sprad pa'am /
yang na gzhung rtsa ba ltar /
a :
gdod ma'i stong chen sogs nas /
gsal stong 'ja' tshon lta bur gyur :
ces pa'i bar dkyus bzhin la bdag nyid ces pa'i mal du slob ma zhes kha bsgyur /
de ltar du gsal ba'i spyi bor oM dkar po mgrin par AHdmar po thugs kar hU~M mthing ga rnams gsal ba dang /
slob dpon gyi thugs ka nas 'od zer bsam gyis mi khyab pa 'phros pas phyogs bcu dus bzhi'i rab 'byams rtsa ba gsum gyi lha tshogs thams cad dang /
khyad par nub phyogs pad+mas khebs pa'i zhing na bzhugs pa'i sems dpa' chen po pad+ma'i myu gu sku gsum rigs 'dus lha tshogs rnams kyi thugs rgyud rang dbang med par bskul te /
de rnams kyi gsang ba gsum gyi byin rlabs thams cad sku phyag rgya /
gsung yig 'bru /
thugs phyag mtshan gyi rnam par kha char bu yug 'tshubs pa bzhin du spyan drangs khyed rang rnams kyi gnas gsum du zhugs shing thim pas bde ba chen po'i ye shes bzod med du 'bar zhing rgyud byin gyis brlabs pa'i mos pa mdzod /
DA dril dang bcas snyan pa'i dbyangs kyis /
hrI:
nub phyogs pad+mas khebs pa'i sogs las gzhung gi spyan 'dren dang /
rtsa sngags kyi mthar /
dz+nyA na A we sha ya a A:
zhes yang yang brjod cing byin dbab /
hU~M hU~M hU~M zhes byin bsdu /
dzaHhU~M baM hoHdbyer med du thim par bsam /
byin dbab pa'i ye shes pa rnams brtan par byas pa'i mos pa mdzod /
tiSh+Tha badzra zhes brjod cing spyi bor rdo rje rgya gram du bzhag
/de ltar ye shes dbab cing brtan par bya ba sngon du song nas /
dngos gzhi'i dbang bskur ba'i slad du /
gtor ma la shes dus rnam pa bzhir yod pa las skabs 'dir lhar shes par bya ba yin pas dmigs pa 'di bzhin du mdzod /
ces brda sbyar la gtor ma lhar gsal 'debs pa tshig lhug pa'i sgo nas rgyas par brjod pa'am /
bsdu na /
gtor snod rdo rje'i srung 'khor chen po'i dbus :
'byung ba rim brtsegs rin chen ri rab steng :
byang chub sems dpa'i nor bu'i gzhal med khang :
yangs shing rgya che bkod pa bsam mi khyab :
mtshan nyid kun rdzogs 'ja' zer thig le'i dbus :
sna tshogs pad nyi dbugs bral bam ro'i steng :
gtor ma'i ngo bo rdo rje rnal 'byor ma :
dmar smug khro 'dzum sogs nas /
gsal stong zung 'jug 'ja' tshon lta bur shar :
de ltar du gsal ba'i gtso 'khor thams cad kyi spyi bor sku rdo rje'i ngo bo oM dkar po /
mgrin par gsung rdo rje'i ngo bo AHdmar po /
thugs kar thugs rdo rje'i ngo bo hU~M mthing ga rnams gsal btab nas /
slob dpon la sku gsum rigs 'dus sems dpa' pad+ma'i myu gu dngos yin snyam pa'i mos gus drag po dung dung pa mdzad pa'i rkyen gyis /
slob dpon gyi thugs ka nas 'od zer 'phros gtor ma'i lha tshogs rnams kyi thugs rgyud bskul /
de rnams kyi gnas gsum rdo rje'i yi ge 'bru gsum las 'od zer dkar dmar mthing gsum bdud rtsi'i rgyun dang bcas pa dpag tu med pa byung /
khyed rang rnams kyi gnas gsum du rim dang gcig char du zhugs shing thim pa la brten nas dbang bzhi thob /
sgrib bzhi dag
/lam bzhi bsgom rung dang sku bzhi thob rung gi rten 'brel rgyud la bsgrigs te dbang don gyi ye shes mngon du gyur pa'i mos pa mdzod /
ces brda sbyar la gdangs dang bcas te /
hrI:
sku gsum rigs 'dus rtsa gsum rgya mtsho'i dngos :
pad+ma'i myu gu 'gro 'dul sems dpa'i gtso :
thog ma'i dus kyi thugs bskyed zhal bzhes bzhin :
bdag cag rjes 'jug rjes 'brangs bu slob rnams :
mgon po khyod las skyabs gzhan ma mchis pas :
thugs rje nus pa'i rtsal shugs sprug tu gsol :
rig 'dzin bla ma 'dus pa'i skur bzhengs la :
dbang skur byin rlobs bde chen ye shes skyed :
yi dam rgya mtsho'i khyab bdag he ru kas :
mchog dang thun mong dngos grub char ltar phob :
mkha' 'gro yongs kyi ming po dpa' bo ches :
phyi nang gsang ba'i lam gyi rten 'brel sgrigs :
rdo rje'i chos srung rgya mtsho las la skul :
bar chad kun sol rnam bzhi'i phrin las sgrubs :
gnas skabs nad gdon 'jigs brgyad zhi ba dang :
tshe bsod dpal 'byor nyams rtogs ye shes spor :
mthar thug gdod nas dag pa dbyings kyi gzhir :
gzhi snang lhun grub rig 'dzin bla ma dang :
sku dang ye shes dbyer med mnyam sbyar nas :
mkha' khyab 'gro kun smin cing grol bar mdzod :
ces pa'i bar las gzhung gi thugs dam bskul ba ste mjug tu /
lus ngag yid la rdo rje'i dbang bzhi skur :
rtsa rlung thig le sems kyi dri ma sbyongs :
snang grags rtog gsum lha sngags chos skur shar :
sku bzhi'i go 'phang 'grub par byin gyis rlobs :
rtsa sngags dang /
kA ya wA ka tsit+ta sarba a b+hi Shiny+tsa oM AHhU~M hrI:
zhes brjod cing gtor ma gnas gsum du bzhag
/slar yang gtor ma'i lha tshogs thams cad 'od du zhu nas khyed rang rnams la thim pas khyed rang rnams kyi lus ngag yid gsum bya byed dang bcas pa dang /
sku gsum rigs 'dus pad+ma sgyu 'phrul drwa ba chen po'i lha tshogs rnams kyi sku gsung thugs yon tan phrin las mi zad pa rgyan gyi 'khor lo dbyer med du gyur pa'i mos pa dang bcas chos nyid gnyug ma khyab brdal ngang du mnyam par 'jog mdzod /
ces dang /
dzaHhU~M baM hoH
zhes brjod cing gtor ma spyi bor bzhag
/rjes 'brel bzlas lung gi ched du slar yang slob dpon la gus 'dud mdzad pas slob dpon gyi thugs ka'i sa bon sngags phreng dang bcas pa las sngags phreng gnyis pa byung zhal nas thon /
khyed rang rnams kyi zhal du zhugs /
thugs kar ye shes sems dpa'i thugs dbus pad+ma nyi zla'i steng du rigs 'dus thugs srog hrIHdmar po'i mthar g.yas skor du 'khod pa la yid gtad cing bzlas pa'i rkyen gyis sngags phreng las 'od zer 'phros /
rtsa gsum rgyal ba rab 'byams la thugs mnyes pa'i mchod pa phul /
byin rlabs dang dngos grub thams cad rang la thim /
slar yang 'od zer 'phros pas snod bcud kyi snang zhen thams cad sbyangs te rigs 'dus bla ma'i sku gsung thugs kyi ngo bor gyur pa'i mos pa dang bcas sngags 'di yi rjes zlos lan gsum mdzod /
ces pa'am /
spro na las gzhung gi bzlas dmigs ltar rgyas par brda sprad /
sngags kyi rjes zlos lan gsum bya /
dngos grub kyi ye shes rgyas par spel ba'i slad du lha 'od du zhu ba'i gtor zan bdud rtsi'i rang bzhin can myang ba la brten nas mchog thun mong gi dngos grub ma lus pa khyab cing rtag par 'phel ba'i mos pa mdzod /
ces brda sprad la gtor zan cung zad byin dzapa? dbyangs dang bcas rol du gzhug
/de nas spros pa la dga' na bkra shis rtags brgyad dang /
rdzas brgyad /
rgyal srid sna bdun gyi dbang bskur ba spyi khyab ltar gyis mnga' dbul /
gang ltar yang las gzhung gi shis brjod sogs bkra shis rgyas par brjod /
me tog gi char dbab /
rol mo'i sgra snyan cing 'gyur bas mtha' brgyan /
dam tshig khas blang /
maN+Dal lus longs spyod 'bul ba /
dge ba bsngo ba rnams spyi khyab ltar ro //
gsum pa rjes ni /
tshogs la rol zhing lhag ma gtong ba nas shis brjod kyi bar las gzhung ltar mthar dbyung ngo //
zhes pa'ang lung rtogs yon tan gyi bdag nyid dge rgyal gnas sgar gcod sprul dam pa karma thub bstan rab 'phel gyis /
bkra shis pa'i lha reg yul kA shi ka'i ras dkar yug bcas gsung bskul gnang ba ltar /
pad+ma 'od gsal mdo sngags gling pa'i sdes shin tu mdor bsdus pa'i tshul gyis stan thog gcig tu shar mar spel ba 'gro kun rigs 'dus bla ma'i go 'phang myur du thob pa'i rgyur gyur cig
/sarba dA mang+ga laM/
b+ha wan+tu ///
/
