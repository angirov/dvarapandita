@#:
dam can mgar ba nag po'i rgyud bzhugs so :
rgya gar skad du :
badzra sA d+hu a yaskAr kA la tan tra nA ma :
bod skad du :
rdo rje legs pa mgar ba nag po'i rgyud ces bya ba :
bcom ldan 'das dpal rdo rje 'dzin la phyag 'tshal lo :
'di skad bdag gis thos pa'i dus gcig na :
rgya gar gyi yul rul sungs ro myags snol ba'i dkyil zhes bya ba na :
gshin rje'i grong khyer chen po ljongs shin tu skyi g.ya' ba :
rab tu 'jigs pa'i nang na :
rdo pha wang long bu'i mkhar gcig na :
'ja' 'od sna lngas bskor ba :
steng du sprin nag po mun ltar 'thib pa'i nang du glog 'gyu ba :
dus ma yin pa'i thog ser bu yug khu 'phang dang :
mtshon cha sna tshogs kyi char 'beb pa :
gsod gcod rngam pa'i 'brug sgra sgrog pa :
nyin bzhin rlung nag 'tshubs pa :
mtshan bzhin me dpung 'bar ba :
steng na 'byung ba rlung gi 'khor lo 'khor ba :
'og na 'byung ba sa'i 'khor lo 'khor ba :
'byung ba tsha grang 'khrugs pa'i nang na :
pha srin po byi la'i gdong zhes bya ba :
zhe sdang gi me 'bar ba gcig dang :
ma bdud mo spre'u'i gdong ma zhes bya ba :
'dod chags kyi chu khol ba gcig yod pa de gnyis kyis :
zas su skye 'gro'i sha la za :
skom du skye 'gro'i khrag la 'thung :
las su skye 'gro'i srog gcod pa :
de lta bu gnyis kyis nyon mongs pa rang gar spyad pa las :
bu za byed spyang ki'i gdong zhes bya ba gcan gzan za byed gdug pa'i mche ba can zhig skyes te :
de la 'khor dur khrod kyi bdud po spun gsum zhes bya bas bskor nas :
skye 'gro kun gyi bdud du byung ngo :
gzhan yang de dag gi 'khor na :
seng ge dang stag la sogs pa gcan zan thams cad dang :
bya rgod la sogs pa'i 'dab chags dang :
sdig pa la sogs pa'i rdung byed rwa can dang :
ce spyang la sogs pa dpag tu med pa gnas te :
kun kyang mi ro gsar rnying la longs spyod cing :
nying sha nying gis za ba :
nying khrag nying gis 'thung ba :
shin tu sdug bsngal bar gnas so :
de'i dus su :
rgya gar gyi yul 'brog gnas kyi dgon pa zhig na :
drang srong mngon par shes pa dang ldan pa zhig ra rdzi byed cing gnas so :
de'i tshe za byed spyang ki'i gdong gis ra bsad nas sha khrag rus gsum zos pa dang :
drang srong gis bcom ldan 'das la zhus pa :
'khor ba sgrol ba'i mthu stobs can :
da lta 'jig rten khams 'di na :
yi dwags rdzu 'phrul nus mthu can :
khams gsum sems can bdud du byung :
thams cad mkhyen pas 'dul bar zhu :
zhes gsol ba dang bcom ldan 'das kyis :
mthu stobs dang ldan pa dpal phyag na rdo rje la thul cig ces bka' bsgos pa dang :
phyag na rdo rje thugs khros pa'i tshul gyis :
tshe srog 'gugs pa'i sngags kyi rang sgra bsgrags pas :
yi dwags btsan gyi rgyal po bkug :
phyir mi ldog pa'i sngags kyi rang sgras bros pa'i lam bcad :
gzugs la dbab pa'i sngags kyi rang sgras dbang du bsdus :
rdo rje snying khar bzhag nas srog snying yig 'bru lnga sngags kyi ngo bor bton nas gzir bas :
rang dbang med par bsngangs te brgyal nas :
sangs pa dang :
brtan pa med par rang bred nas :
rang rtags srog gi snying po sa bon tri zhes phul lo :
bstan pa bsrung bar khas blangs dam bcas so :
de nas rdo rje 'dzin pas gsang ba'i ming yang rdo rje legs par btags :
b+hag traM shi ni :
zhes pas sems bskyed :
kra ma ni zhes pas dbang bskur :
sa ma ya zhes pas dam tshig phog :
sA d+hu zhes pas dam la bzhag :
tri dza :
zhes pas dam las 'das na rdo rje dmyal bar song zhig par dmod btsug :
dzaHhU~M baM ho :
zhes pas bkug gzhug bcings dgyes par byas te :
zhing bcu sgrol ba'i shan par bskos so :
dam tshig chos kyi srung mar dbang bskur ro :
mgar ba nag po'i rgyud las :
gleng gzhi'i le'u ste dang po'o :

de nas drang srong pra se nas :
rdo rje 'dzin la 'di skad gsol :
e ma ho rdo rje 'dzin pa che :
yi dwags btsan gyi rgyal po 'di :
bsgrub par 'dod pa'i phyi rabs pas :
lus dang grib bzhin mi 'bral zhing :
rtag tu rang dang gnyis med pa'i :
'dzin pa'i bla rdo ji ltar bgyi :
rdo rje 'dzin pas bka' bstsal pa :
nyon cig drang srong chen po khyod :
mi 'bral bla rdo'i rim pa ni :
yi dwags btsan gyi rgyal po'i gzugs :
yan lag bzhi ste mgo dang lnga :
khong par srog 'khor rtsibs bzhi bri :
snying khar yi dwags sa bon bri :
mgo la sems bskyed dbang bskur te :
dam tshig rdo rje dmyal ba'i sngags :
lag g.yas tshe srog 'gugs pa'i sngags :
lag g.yon phyir mi ldog pa'i sngags :
rkang g.yas gzugs la dbab pa'i sngags :
rkang g.yon bla rdo dril ba'i sngags :
pha wang long bur tri log bri :
shar du dzaHdkar hU~M ser sngo :
nub tu baM dmar hoHljang byang :
steng nan tri dang T-i kha sprad :
de nas legs par dril byas te :
za 'og khug ma'i nang du gzhug :
ra snying dbang po lnga yang btsal :
de steng ma he'i khug mar gzhug :
byi la spre 'u'i thod par bcug :
rdo rje rgya gram phyag rgyas btum :
tshon skud sna lngas bsnol mar bcings :
rtag tu rang gi lus la bcang :
lus dang grib bzhin mi 'bral 'gyur :
ces gsungs so :
mgar ba nag po'i rgyud las :
bla rdo'i le'u ste gnyis pa'o :

drang srong chen pos yang zhus pa :
e ma ho rdo rje 'dzin pa che :
bsnyen sgrub las la sbyor dus su :
bsam gtan ting 'dzin ji ltar lags :
rdo rje 'dzin pas bka' bstsal pa :
nyon cig bshad kyis pra se na :
stong pa'i ngang las rang sems hU~M:
don gnyis byas nas rdo rjer gyur :
'phro 'dus rdo rje rtse lnga pa :
lte bar mthing nag hU~M gis mtshan :
yongs su gyur las tha mal lus :
rdo rje 'dzin pa'i skur gyur te :
zhal gcig phyag gnyis sku mdog nag :
g.yas g.yon rdo rje sdigs mdzub 'dzin :
zhabs gnyis gyad kyi 'dor thabs bsgrad :
dur khrod chas kyis rab tu brgyan :
shin tu khro zhing gtum par bsgom :
snying po 'bru lnga'i grangs bsnyen bya :
sa bon tri yi 'phro 'du las :
srog gi snying po'i rang sgra yis :
ting 'dzin rdo rje legs pa bskyed :
tri la dzaHbtags dgu khri bgrang :
dzaHlas 'od zer lcags kyu 'phros :
rang rgyud btsan gyi rgyal po bkug :
kha sprod tri la gnyis med bstim :
tshe srog 'gugs sngags zhag gcig bzla :
dzaHdbyung hU~M gdags sum khri bgrang :
hU~M las 'od zer zhags pas bcings :
phyir mi ldog sngags zhag gcig bzla :
hU~M dbyung baM btags sum khri bgrang :
baM las 'od zer lcags sgrog bsdom :
gzugs la bstim sngags zhag gcig bzla :
baM dbyung hoHbtags sum khri bgrang :
ho las dril bus dbang du bsdus :
bla rdo dril sngags zhag gcig bzla :
des ni rang dang rtag tu 'grogs :
dgra bo'i bla tshe 'gugs pa ni :
bka' nyan rdo rje legs pa dang :
'khor gyi tshe 'phrog bdud po gsum :
pho nya gcan gzan gdug pa can :
brtul zhugs ldan pas rbad pa'i tshe :
dmag dpon sum brgya drug cu dang :
za byed mche ba can rnams kyis :
dgra bo'i tshe srog 'gugs par bsam :
gsad pa las kyi ting 'dzin ni :
gru gsum lcags khang nag po ru :
dmigs pa'i dgra bo bkug pa la :
btsan gyi rgyal po 'khor dang bcas :
gcan gzan gdug pa'i mche ba can :
kun gyis tshe srog longs spyod cing :
sha rus khrag la rol par bsam :
dgra bo the tshom med par gsod :
mgar ba nag po'i rgyud las :
bsam gtan ting nge 'dzin gyi le'u ste gsum pa'o :

drang srong chen pos yang zhus pa :
e ma ho rdo rje 'dzin pa che :
lha bsnyen srog nas drang ba dang :
rbad dang gsad dang cho 'phrul dang :
sbyin sreg mnan pa'i gsang sngags gang :
rdo rje 'dzin pas bka' bstsal pa :
lha bsnyen gsang ba'i snying po 'di :
oM badzra pA Ni hU~M:
b+hag traM shi ni kra ma ni :
sa ma ya sA d+hu tri T-i dzaHdza :
dzaHhU~M baM hoHzhes pa 'o :
tshe srog 'gugs sngags rang sgra ni :
tshe khug yar ma yar te khug :
bla ma 'phyo te khug :
sbrang tsam yar te khug :
kha rag tri Ti lhan :
phyir mi ldog pa'i sngags kyi sgra :
oM badzra aM ku dza :
tri T-i nan :
sA d+hu tri T-i nan :
bla ma 'jur ma ldog tri T-i ldan tri hU~M:
gzugs la dbab pa'i sngags kyi rang sgra :
ma thang ma thang :
de ba de ba mi khu hor khan :
ma bla la her tri T-i lhan :
bzhi pa bla rdo dril ba'i sngags :
ha tsa lu tsag bla nan :
oM tri nan :
oM du nan :
oM kha ra nan :
ma ti se lde sod :
tri T-ilhan :
rbad pa las la gtang ba yi :
sngags kyi yig 'bru bstan pa ni :
oM badzra tsakra mas khug :
oM badzra ging ka ras khug :
oM badzra rag sha rag shas khug :
ta ra na khug :
ha ra ha ra khug :
sa ma ya khug :
dgra bo'i bla khug :
sA d+hu mA ra na dzaHdza :
bsad pa sngags kyi yig 'bru ni :
oM badzra rag sha dgra bo'i snying la rbad :
oM badzra rag sha dgra bo'i srog la rbad :
oM badzra rbad bu rbad bu dgra bo'i khrag la rbad :
oM badzra sA d+hu dgra bo mA ra na dzaHdza :
tri rag sha myags ti rbad :
khrag ti rbad :
kha la khrag ti rbad :
spyang be 'ur ba rbad :
mgar ba nag po rgyug :
snying la thur thur shig :
srog la breng shag rbad rbad :
ltas ngan cho 'phrul gtang ba'i sngags :
sri dud thib mel mel thib :
myal myal thil :
gri su e na du la rbad :
ma le le 'bre mun 'dre swA hA:
ling ga tho bas brdung ba'i sngags kyi rang sgra ni :
badzra sA d+hu sa ma ya :
gsha' ra ra ru ru sha ra ra :
rdung rdung :
thog thog yer yer :
chem chem :
mgar ba nag po gtog ya :
bal po slu gu 'phrog 'phrog :
kha rag dpal mo btsun skul skul :
sha med gangs dkar mas gtor gtor :
he tsa dun phob phob :
sbyin sreg sngags kyi rang sgra ni :
badzra sA d+hu sa ma ya :
lang sha dgra bo mA ra ya dz+wa la raM raM:
mnan pa sngags kyi rang sgra ni :
hU~M laM satwam+b+ha ya rag sha dgra bo mA ra Na ya nan :
ces gsungs so :
mgar ba nag po'i rgyud las :
gdug pa sngags kyi le'u ste bzhi pa'o :

drang srong chen pos yang zhus pa :
'bod rbad gsad gsum ltas ngan dus :
mtshan ma'i ltas rnams ji ltar 'byung :
rdo rje 'dzin pas bka' bstsal pa :
'bod cing bla rdo bzung dus su :
sgra dang 'od dang a tsa ra :
gcan gzan gdug pa mche ba can :
yang na lcags bzo mkhan rnams 'byung :
rbad pa'i tshe srog 'gugs dus su :
mtshon cha sna tshogs thogs pa dang :
ra khyur gcan gzan zhugs pa dang :
dmag dang dud 'gro 'thab pa dang :
dgra bo dngos su khug pa dang :
sgra 'od thug chom chen po dang :
dmigs pa'i ling ga 'gul ba 'byung :
gsad pa dmod mo btang dus su :
gcan gzan sha khrag za ba dang :
mtshon cha'i rtse mo khrag can dang :
dud 'gros sems can gsad pa dang :
dgra yi byang bu gas pa dang :
dmigs bya dngos su bsad pa dang :
lha sgra thug chom 'ur sgra dang :
skyi zing gnon pa dag 'byung ngo :
rab kyis rtags mtshan dngos su 'byung :
'bring la nyams su 'byung ba ste :
tha ma'i rtags mtshan rmi lam rmi :
srod la bag chags rmi lam ste :
nam phyed cho 'phrul rmi lam 'byung :
tho rangs mtshan ma'i rtags la brtags :
zhes mgar ba nag po'i rgyud las :
rtags dang mtshan ma bstan pa'i le'u ste lnga pa'o :

de nas drang srong pra se nas :
rdo rje 'dzin la yang gsol ba :
drag po'i las rnams byed dus su :
phrin las rim pa ji ltar bskul :
rdo rje 'dzin pas bka' bstsal pa :
las la bskul ba bstan pa ni :
ra gsur gtor mas mchod bya zhing :
drag po'i shugs kyis rbad par bya :
hU~M:
sngon tshe rdo rje 'dzin pa yi :
spyan sngar khas blangs dam bcas nas :
rang rtags srog gi snying po phul :
bstan pa bsrung bar khas blangs so :
gsang bdag phyag na rdo rje yis :
sems bskyed dbang bskur dam tshig phog :
gsang mtshan rdo rje legs pa ste :
zhal gcig pa la phyag gnyis pa :
sku mdog nag po du ba'i mdog :
dbu la 'ob zhu chen po gsol :
sdang mig dmar po zur gsum lta :
'gal byed log lta zhe la gnon :
snyan ni dge sdig gtam la nyan :
gdug pa can la chad pa gcod :
shangs nas rlung nag 'tshub ma 'khyil :
las ngan dgra bo myos su chug :
zhal ni dmar nag zur gsum bsgrad :
bsgral ba'i zhing bcu bzhes su gsol :
gsod gcod sgra ni 'brug ltar sgrog :
las ngan rmugs shing brgyal du chug :
lce ni dmar po glog ltar 'gyu :
sdang ba'i dgra bo jur mid gyis :
rno gdug mche ba gtsigs pa yis :
dam nyams dgra bo rtsad nas gcod :
dug gi kha rlangs nag po 'phro :
bstan pa bshig pa'i dgra bo 'di :
smyo 'bog khrag tu skyugs su chug :
sku la dar ber nag po gsol :
dgra la bdud dmag mun ltar gtibs :
g.yas na khro chu'i tho ba thogs :
log par lta ba'i phung po choms :
g.yon na rbud pa nag po 'bud :
sdang dgra gnod bgegs thal bar rlogs :
zhabs gnyis gyad kyi 'dor thabs bsgrad :
bstan pa bshigs pa rdul du rlogs :
yi dwags btsan gyi rgyal po khyod :
mthu stobs rdzu 'phrul nus mthu can :
'gal byed log lta cham la phob :
rdo rje legs pa'i dus la bab :
bcol pa'i las rnams 'grub par mdzod :
mched zla sum brgya drug cu dang :
pho nya gcan gzan gdug pa can :
za byed mche ba can rnams kyis :
dgra bo'i sha rus khrag la rol :
de bzhin gshegs pa'i bka' ma bcag :
rigs gsum mgon po'i gsung sdod nyon :
dam tshig gnyan po thub par srungs :
mthun pa'i dam rdzas 'di bzhes la :
bcol pa'i las rnams grub par mdzod :
mi 'dis sam dgra 'dis khyod kyi dam bkral lo :
sku la bsdos shing rigs la bsnyags :
sri la brkus shing thugs dkrugs so :
mi 'di'i khong pa'i snying phyungs shig :
dpral nas mig phyungs mdangs kyang phrogs :
gzugs kyi phung po rmings nas shigs :
sgo chogs khyim chogs sgra 'od thongs :
mchan gyi bu phrogs zla rog sod :
ra ba'i nor khyer phug sris rkus :
ltas ngan cho 'phrul sna tshogs thongs :
phung gsum g.yab kyis thob la shog :
ces pas bskul zhing dgra la rbad :
myur du las rnams byed par 'gyur :
ces gsungs so :
mgar ba nag po'i rgyud las :
drag po phrin las kyi le'u ste drug pa'o :

drang srong chen pos yang zhus pa :
bsnyen cing las la gtang ba dang :
bsad pas lus sems phral dus su :
rten 'brel mthun rdzas ji ltar gsag :
rdo rje 'dzin pas bka' bstsal pa :
rten pa'i rdzas ni bla rdo dang :
stag dang ra dang byi la'i snying :
smyug rgod me long khrab byang dang :
rnga ma za 'og dar sna dang :
stag dang gzig gi ras mo dang :
ra spre'u byi la'i rgyal mtshan phyar :
dmigs rten bris sku dag kyang bkram :
tsa ra dkar po gnya' nag la :
dar sna rnga mas brgyan pa bzhag :
mchod rdzas phyi nang gsang ba gsum :
phyi yi mchod rdzas phye phud la :
rin chen 'bru dang bcas pa'i bshos :
gru bzhi pha wang long rdo ltar :
mkhar thabs ra khrag dmar pos byug :
rtse la nyungs dkar sgang bu gzugs :
rin chen mdzes pa'i snod du bzhag :
phyi nas mtheb kyus rab bskor te :
nang du sman phud rak+ta blugs :
nang nub gser skyems bshos bu zur gsum mchod :
chu gtor rgyun du gtang bar bya :
nang ni dmar gtor bdud rtsi dang :
ra yi dbang po rnam lnga dang :
ra sha lag pa g.yas pa dang :
ra gsur btang zhing rgyun du mchod :
gsang ba mchod rdzas cis mchod kyang :
dgra bo'i sha dang khrag tu bsam :
'khor bcas rngams bkres zhal gdangs nas :
zas skal dgra la byed par bsam :
rbad pa'i rdzas dang bca' thabs ni :
btsan gnas brag gi sa rdo la :
gru bzhi pha wang long rdo ltar :
rgya dang dpangs su khru re ba :
gsum gyi bar du gru gsum nang :
gang la dmigs pa'i ling ga bca':
stegs bu gru gsum rtse mo la :
'khor gyi phung byed bdud po gsum :
A tsa ra yi gzugs byas bzhag :
khros tshul kha dog nag po bya :
lag tu dug shing las byas pa'i :
mdung la grir bsad mde'u btsugs :
brub khung nang gi dgra la gtad :
gsad pa las kyi bca' thabs ni :
shwa 'od sa dang thog brgyabs sa :
lo thog ser bas bcom sa la :
gsad pa'i stegs bu gru gsum bca':
rgya dang dpangs su khru gang brtsig :
gru gsum rtse mo bsnol ma bya :
gru gsum rtse la rten rdzas gzhug :
stegs 'phang khru gang gru gsum pa'i :
me thab hoM khung gru gsum bru :
thur du gting zab bu ga bton :
khrag dang dug chus zhal zhal bya :
phyi nang dur khrod sol bas byugs :
btso bsregs tsha grang brdungs yag bya :
mnan gzir drag po'i 'bag 'chams dang :
grog mkhar sa dang dri ma drug :
kha shog sbrang rgod dug chus   bod kyi thang khrom 'bras bu /sbyar :
dgra bo'i 'dra 'bag chag gang bya :
dur khrod ras sam shing shun la :
dgra bo'i ming rus bla dwags rnams :
khrag dang dug chus bri byas te :
tshon skud sna lngas byad du gzhug :
sngar gyi dgra gzugs snying khar bzhag :
mgo gzhug med par re bas btum :
gru gsum brus pa'i steng du bzhag :
sa bzang rin chen 'bru bsdebs la :
pho mo'i byang sems rak+tas sbru :
a tsa ra yi gzugs gsum bya :
gzi bkra'i mig la rus pa'i so :
zho sha'i snying la zer mo'i skra :
spyi ring dar gyi cod pan can :
stegs bu gsum gyi steng du bzhag :
mi bsad gri mda' mdung la sogs :
mtshon cha kha dmar lcags sna la :
ro bsregs sol bas mdung lcags brdung :
khrag sna dug sna'i ngar chu blud :
dug shing tsher ma'i shing la gzug :
yu bar dug snas gsad sngags bri :
rgya gar gzugs gsum lag tu bskur :
dmigs pa'i ling ga'i snying gar gtad :
zur gsum kha khyer phyi mtha' la :
gcan gzan gdug pa can   seng ge stag spyang ki /gyis bskor :
lcags phye zangs phye rdo phye dug :
ke tshe shang tshe nyungs tshe dang :
gri zor mda' mdung la sogs pa :
gsod pa'i rdzas kyis thun du brdeg :
steng yang me thab zur gsum du :
ro bsregs sol ba nag po'i mes :
stegs bu gting zab bu ga der :
sbud pa'i so kha bcug la sbar :
dug shing tsher ma'i byang bu la :
khrag dang dug chus ming rus bri :
khro chu'i tho bas ling ga brdung :
ling ro sol ba'i me la bsreg :
bsreg rdzas ra yi dbang po lnga :
shul du ra khrag tshil gsur btang :
thal ba phyags la rlung la bskur :
mgar ba nag po'i rgyud las :
rten 'brel bca' thabs kyi le'u ste bdun pa'o :

drang srong chen pos yang gsol ba :
e ma hoHrdo rje 'dzin pa che :
mnan pa'i rim pa ji ltar lags :
rdo rje 'dzin pas bka' bstsal pa :
zla ba nag po'i mar ngo la :
sa srub btsan gyi 'gyu srang du :
gru gsum gting 'bru nag por byug :
khrag dang dug chus byug par bya :
tsher ma bkram la   gru gsum dbus /dgra gzugs bzhag :
de steng ro g.yam nag po la :
rgya gram hU~M laM bcas pas mnan :
laM la gser gyi ri rab bskyed :
bskal pa'i bar du mi thar ro :
zhes gsungs so :
mgar ba nag po'i rgyud las :
mnan pa'i le'u ste brgyad pa'o :

drang srong chen pos yang zhus pa :
'khu ldog bcing ba'i log non dang :
ma 'grub shi sa ji ltar bstan :
rdo rje 'dzin pas bka' bstsal pa :
gal te 'khu ldog byed gyur na :
phyag na rdo rje'i ting 'dzin gyis :
kho nyid zhabs kyi 'og tu gzir :
b+hag kraM shi ni kra ma ni :
badzra sA d+hu sa ma ya :
tri T-i trig nan gzir thuM dzaHhU~M baM ho :
ces pa brgya rtsa brgyad bzla 'o :
gal te las rnams ma 'grub na :
bla rdo stegs bu gru gsum bstsal :
drag sngags mgo mjug ldog pa yis :
drag po'i thun rdzas kun bsags shing :
gsad las bla rdo dag la brtsam :
des ni 'grub 'gyur the tshom med :
mgar ba nag po'i rgyud las :
gnad la dbab pa'i le'u ste dgu pa'o :

de nas drang srong pra se nas :
btsan gyi rgyal po rdor legs dang :
sprul pa 'khor dang bcas pa la bstod pa :
e ma hoHdpal ldan rdo rje 'dzin :
rab brjod khams gsum dbang du bsdus :
'jig rten bdag po mthu stobs can :
rgyud chen gsungs la bdag cag 'dud :
ces gsol nas :
bstan pa'i srung mar gyur te rang sar dengs so :
mgar ba nag po'i rgyud las :
rjes su yi rang ba'i le'u ste bcu pa'o :

lnga brgya dus kyi tha ma la :
skal ldan gcig dang 'di 'phrad nas :
zhwa yi lha khang bsrung bar shog :
sa ma ya :
rgya rgya rgya :
pad+ma kun skyong gling pas lho brag mkho mthing gi lha khang nas bton pa'o ///
/
