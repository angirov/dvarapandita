@#//
rje btsun rdo rje rnal 'byor ma khros ma nag mo sgrub cing mchod pa'i las byang mkha' spyod du bgrod pa'i bde lam zhes bya ba bzhugs so //
rje btsun rdo rje rnal 'byor ma khros ma nag mo sgrub cing mchod pa'i las byang mkha' spyod du bgrod pa'i bde lam zhes bya ba /
bla ma dang dpal rdo rje mkha' 'gro ma la phyag 'tshal lo //
gdod nas rnam dag 'od gsal stong pa nyid //
'gag med bde chen rol mor 'char ba'i sprin //
zung 'jug lhan skyes rgyal yum rnal 'byor ma //
rang ngo sprod mdzad gter chen bla mar 'dud //
ngo mtshar mkha' spyod dga' ma'i grong khyer du //
mchog 'dod skal bzang bgrod pa'i myur bde'i lam //
rgyal kun 'dus pa pad+ma'i bzhed gzhung bzhin //
dag gsal nyung ngu'i ngag gis mtshon par bya //
'dir dbang gis smin cing dam tshig dang sdom pas rgyud bsdams pa /
shes rab dang snying rjer ldan zhing gsang ba'i brtul zhugs la yang dag par gnas pa'i gang zag gis dur khrod dang mtsho gling nags tshal sogs dben pa'i gnas su /
yar ngo mar ngo'i tshes bcu sogs dus khyad par can gyi tshe yo byad rnams tshogs par byas nas rje btsun ma'i bris sku sogs rten bshams pa'i drung du 'dug ste /
rang nyid skad cig gis rje btsun khros ma nag mo'i skur langs la /
zhing skyong gi gtor ma sngon gtor ltar bsngos la phrin las bcol /
'thas shing snyom pa'i sa gzhi'am stegs bu la chang bzang po dang sbyar ba'i bdud rtsis chag chag gdab /
ro ras dang dur khrod kyi so phag sogs dur khrod kyi rgyu las byung ba'i thig skud tshon rtsi rnams a ha ri ni sa la mkha' 'gro lnga'i rang bzhin du mos shing /
'bru gsum bdud rtsis gsher ba'i dkar dmar gyi thig chal gyis tshangs zur spyi ltar btab rjes lte ba nas mtho gang tsam gyi srad bu brkyangs pa zlum po nang du cha phran phyed tsam pa'i mu khyud dang bcas pa bskor /
de dang shar nub tshangs thig phrad sa nas lte bar tshad pas g.yas g.yon du mtshan ma byas pa rnams sbrel te chos 'byung bsnol ma dang /
de'i nang du tshad mnyam gyi zlum bskor gnyis so so'i nang du mu khyud dang bcas bskor ba lte ba dang pad 'dab bzhi'i sa dang /
chos 'byung gi phyi rol du'ang sor drug tsam pa'i tshad bskor ba 'dab brgyad dang /
de'i phyi rim sor gsum dang /
de'i bzhi cha dang /
sor gsum rnams bskor ba dur khrod rdor rwa me ri rnams kyi sa'o //
de nas tshon thob ni lte ba mthing ga
/ge sar ser po /
'dab bzhi phyogs mdog
/chos 'byung gi nang khong dmar nag
/re khA dkar po thod skam ris /
pad 'dab brgyad kyi phyogs rang mdog dang mtshams mdzes tshon /
lhag ma spyi dang 'dra zhing /
dbus su gri gug thod pa la gnas pa sogs lha gnas rnams su phyag mtshan sa bon thig le gang rung gi mtshan ma dang /
chos 'byung gi zur dang /
mchan drug la dga' ba 'khyil ba g.yon skor re bri /
gal te rdul tshon gyi bya ba mi 'byor na ras bris kyi dkyil 'khor dgram /
mtshan nyid dang ldan pa'i bum pa sha chen dang gu gul gyis bdug cing /
b+ha ra he bzlas pa'i thun gyis brabs la rdzas so lnga dang ldan pa'i chus sum gnyis bkang ba ro ras kyis mgul bcing /
skra'am shing 'bras bu can gyis kha brgyan te dkyil 'khor gyi dbus su many+dzi'i khri la bkod pa 'dod khams rnam par dag pa sku'i dkyil 'khor zhes bya'o //
de nas thod pa dum bu gcig pa'am lnga pa bdud rtsi chos sman dang sbyar ba'i chang gis bkang ba dar dmar brgyad lteb kyis kha bcad de bum pa'i steng du bzhag pa ni gzugs khams rnam par dag pa gsung gi dkyil 'khor ro //
de'i steng du 'khar ba'i me long gis bkab pa la chang gis brlan pa'i khar sin+d+hu ra dar la btsags pas khod snyom par bkram nas mu khyud zlum skor gyi nang du chos 'byung bsnol ma'i lte bar /
dbus dang phyogs bzhir a ha ri ni sa mthar rtsa sngags kyis bskor ba grwa zur mchan la dga' 'khyil g.yon du 'khor ba dang bcas bris pa ni gzugs med rnam par dag pa thugs kyi dkyil 'khor ro //
de dag gi steng nas dar dmar po'i gur phub /
phyi nang gi chu gnyis nyer spyod lnga dang dkyil 'khor pa'i 'das gtor /
bka' srung gi gtor ma /
gter bdag dang mkha' 'gro spyi gtor /
sman rag tshogs chas la sogs pas mtha' bskor /
rang gi mdun du thod rnga /
rdor dril /
rkang gling /
nang mchod /
sha chen gu gul sogs sgrub mchod spyi tsam gyi yo byad dang /
rang nyid dbang len pa'am gzhan don slob ma la bskur yang rung ste /
de'i khyad par gyi yo byad khros ma'i sku tsaka dang /
gri gug
/thod pa /
kha T+wAM ga
/dur khrod kyi chas brgyad /
glegs bam /
gzhan yang sngon gtor /
dung zhal /
gzungs thag
/mig dar /
me tog
maN+Dal sogs nye bar mkho ba'i cha rkyen thams cad tshogs par bshams te /
rten gyi mdun du kha nub tu phyogs pas zhing ngam stag gi pags pa'i stan la 'dug nas rnal 'byor gyi rim pa la 'jug par bya'o //
de la sbyor dngos rjes gsum las /
sbyor ba la'ang bdun gyi /
dang po bsang gtor bya ba ni /
rang nyid skad cig gis rje btsun khros ma nag mo'i skur gsal bas /
nang mchod hU~M bzhi pas bsang /
swa b+hA was sbyang /
stong pa'i ngang las yaM las rlung /
raM las me /
kaM las mi mgo'i sgyed pu gsum la brten pa'i a yig las byung ba'i thod pa'i snod yangs shing rgya che ba'i nang du ma las nyi ma la gnas pa'i sha lnga bdud rtsi lnga rigs lnga yab yum gyi rang bzhin can du gyur pa'i steng du /
oM AHhU~M gsum brtsegs mar gnas pa nyid a las zla dkyil gyis kha bcad pa'i dbus su rdo rje phyed pa hU~M yig gis mtshan pa rnams su gyur /
rang gi thugs ka'i 'od kyis bskul bas 'og gi rlung g.yos /
me sbar /
rdzas rnams zhu ba 'bru gsum gyi 'od kyis sbyang bsgyur spel bar gyur /
slar yang rdo rje la gnas pa'i hU~M yig las byung ba'i 'od zer gyis sangs rgyas thams cad kyi sbyor mtshams nas ye shes kyi bdud rtsi bkug
/rdo rje zla ba 'bru gsum rigs lnga rnams rim par zhu zhing 'dres pa dam tshig gi bdud rtsi dang ro gcig tu gyur pas ye shes kyi bdud rtsi'i rgya mtsho chen por gyur /
oM AHhU~M sarba pany+tsa a mr-ita hU~M hrIHThAH
zhes brgya'am nyer gcig bzlas pas byin gyis brlabs nas mtheb srin gyis phyogs g.yon skor dang /
mtshams g.yas skor gyis bdag gnas yo byad thams cad la bsang gtor bya'o //
gnyis pa sngon gtor bsang sbyang /
dmigs gnad sngar lta bus oM AHhU~M ha ho hrIH
zhes lan bdun gyis brlab /
thugs ka'i 'od dang 'bar ba'i rgya bcing zhing phaiM zhes brjod pas zhing skyong 'khor bcas bkug par bsam /
rdor thal phye ba gtod de /
s+d+yA na pa ti k+She tra pA lany+tsa i daM ba liM ta gr-ih+Na gr-ih+Na b+huny+dza hoH
pi pa hoH
a ti kra ma tiH
sa ma ya kha kha khA hi khA hiH
zhes lan gsum gyis bsngo /
chu gnyis nyer spyod lngas mchod nas /
gang dag 'dir gnas lha dang klu
/gnod sbyin srin po'am gzhan dag la //
gsang spyod don du gtor ma 'di //
'bul gyis yang dag bzhes su gsol //
mchod sbyin gtor ma 'di bzhes la //
zhi dang rgyas dang dbang dang drag
/dgug dang bskrad dang mnan dang gzir //
phrin las thams cad grub par mdzod //
mkha' 'gro mnyes pa'i mchod pa 'dis /
khyed kyi thugs dam bskangs gyur nas //
bde legs thams cad bdag la stsol //
sum+b+ha bzla zhing rol mo'i sgra dang bcas te gtor ma phyir dor /
gsum pa gang dag mi 'gro ba rnams la bka' bsgo zhing bsrung ba ni /
snyems pa dang bcas pas /
hU~M:
nga ni khros ma nag mo ste :
srid gsum thams cad nga yi 'khor :
'khor du ma gyur gang yang med :
khams gsum thams cad nga yi zas :
zas su ma gyur gang yang med :
'dod chags chen po nga yi zas :
bde ba chen po'i ngang du thim :
zhe sdang chen po nga yi zas :
skye ba med pa'i ngang du thim :
gti mug chen po nga yi zas :
chos kyi sku yi ngang du thim :
nga rgyal chen po nga yi zas :
mnyam pa nyid kyi ngang du thim :
phrag dog chen po nga yi zas :
rang byung chen po'i ngang du thim :
klu dang sa bdag nga yi zas :
btsan dang 'gong po nga yi zas :
bdud dang rgyal po nga yi zas :
dkor bdag dam sri nga yi zas :
yi dwags 'byung po nga yi zas :
badzra b+ha ra he u tsa ta ya u tsa ta ya hU~M phaT:
ces bskrad la srung ba ni /
oM badzra rak+Sha rak+Sha hU~M:
oM badzra dz+wa la raM:
zhes brjod pas /
sra mkhregs rdo rje'i gur khang ye shes kyi me 'bar ba dang bcas pas dkrigs te cis kyang mi shigs par bsam /
de nas khyad par mtshams gcod ni /
hU~M:
'di ltar lha mo ya mtshan can :
lha mo'i lus la seng gdong ma :
badzra siM ha zhes bya ba :
steng sgo srung ba'i phra men ma :
dza :
phra men rdo rje'i dus la bab :
steng gi bar chad zlog tu gsol :
hU~M:
'di ltar lha mo ya mtshan can :
lha mo'i lus la khwa gdong ma :
badzra kA ka zhes bya ba :
shar sgo srung ba'i phra men ma :
dza :
phra men rdo rje'i dus la bab :
shar gyi bar chad zlog tu gsol :
hU~M:
'di ltar lha mo ya mtshan can :
lha mo'i lus la 'ug gdong ma :
badzra U lu zhes bya ba :
byang sgo srung ba'i phra men ma :
dza :
phra men rdo rje'i dus la bab :
byang gi bar chad zlog tu gsol :
hU~M:
'di ltar lha mo ya mtshan can :
lha mo'i lus la khyi gdong ma :
badzra shwa na zhes bya ba :
nub sgo srung ba'i phra men ma :
dza :
phra men rdo rje'i dus la bab :
nub kyi bar chad zlog tu gsol :
hU~M:
'di ltar lha mo ya mtshan can :
lha mo'i lus la phag gdong ma :
badzra sU ka zhes bya ba :
lho sgo srung ba'i phra men ma :
dza :
phra men rdo rje'i dus la bab :
lho yi bar chad zlog tu gsol :
hU~M:
'di ltar lha mo ya mtshan can :
lha mo'i lus la stag gdong ma :
badzra byA g+h+r-i zhes bya ba :
'og sgo srung ba'i phra men ma :
dza :
phra men rdo rje'i dus la bab :
'og gi bar chad zlog tu gsol :
sgo ma rnams kyis sgo srungs la :
mtshams ma rnams kyis mtshams chod cig :
phyi nang bar chad zlog tu gsol :
zhes mtshams bcad /
bzhi pa mchod pa byin gyis brlab pa ni /
bsang sbyang /
hU~M:
dur khrod zhing mchog 'og min gnas su gsal :
mchod rdzas sman raka gtor ma ye shes lnga :
'dod yon drug ldan tshogs kyis 'jig rten khengs :
thabs shes gnyis med bde chen 'du 'bral med :
phyi nang gsang gsum snod bcud bde ba che :
oM badzra ar+g+haM AHhU~M nas /
shab+da'i bar dang /
oM AHhU~M sarba pany+tsa a mr-ita hU~M hrIHThA:
oM AHhU~M ma hA b+ha lin ta hU~M hrIHThA:
oM AHhU~M ma hA rak+ta dz+wa la hU~M hrIHThA:
oM AHhU~M ho :
sarba pU dza sa ma ya hU~M:
zhes lan gsum bzla /
lnga pa skyabs 'gro ni /
skyabs yul rnams mdun gyi nam mkhar sad par bsam la /
hU~M:
brgyud pa'i rtsa ba bla ma rje :
dngos grub 'byung gnas yi dam lha :
legs par byin rlob mkha' 'gro ma :
rtsa ba gsum la skyabs su mchi :
zhes lan gsum /
drug pa sems bskyed pa ni /
sems can thams cad bla na med pa'i byang chub la dgod par bya'o snyam pa'i 'dun pas /
hU~M:
bdag gzhan gnyis med don bsgrub phyir :
mkha' 'gro dpa' bo kun bsgrubs nas :
snying po bla med byang chub bar :
gzhan don byed par sems bskyed do :
zhes lan gsum /
bdun pa bshags pa ni /
hU~M:
dgongs dang bde gshegs rje btsun DA ki'i tshogs :
rnal 'byor bdag la brtse bas dgongs su gsol :
chags sdang gti mug nga rgyal phrag dog lnga :
de yang ye nas gnyis su med pa la :
gnyis su med par bdag gis blta ma shes :
de yang gsang sngags lta ba'i skyon du gyur :
de yang ma yi spyan sngar mthol lo bshags :
de yang khros ma'i spyan sngar bzod par gsol :
bying dang rmugs dang 'thibs dang 'phro ba rnams :
de yang ye nas gnyis su med pa la :
gnyis su med par bdag gis sgom ma shes :
de yang gsang sngags sgom pa'i skyon du gyur :
de yang ma yi spyan sngar mthol lo bshags :
de yang khros ma'i spyan sngar bzod par gsol :
rdzun dang ngag 'khyal tshig rtsub ci smras pa :
de yang ye nas gnyis su med pa la :
gnyis su med par bdag gis blta ma shes :
de yang gsang sngags spyod pa'i skyon du gyur :
de yang ma yi spyan sngar mthol lo bshags :
de yang khros ma'i spyan sngar bzod par gsol :
bdag gis yang dag don ni ma rtogs pas :
dkyil 'khor sa la bris pa'i mtshon tshul bzhin :
'bras bu de ni gzhan du mtshon tshul bstan :
de yang ye nas gnyis su med pa la :
gnyis su med par bdag gis sgrub ma shes :
de yang gsang sngags sgrub pa'i skyon du gyur :
de yang ma yi spyan sngar mthol lo bshags :
de yang khros ma'i spyan sngar bzod par gsol :
hU~M:
dgongs shig bla ma mched dang lcam dral kun :
rnal 'byor bdag la brtse bas dgongs su gsol :
dus gsum bde gshegs rnams kyi spyan lam du :
mos gus zhabs tog chung ba mthol lo bshags :
yi dam lha tshogs rnams kyi spyan lam du :
mchod pa lo zlar 'das pa mthol lo bshags :
ma dang DA ki rnams kyi spyan lam du :
yo byad 'byor tshogs chung ba mthol lo bshags :
mched dang lcam dral rnams kyi spyan lam du :
brtse gdung dung sems chung ba mthol lo bshags :
dus gsum pha ma rnams kyi spyan lam du :
drin lan lan du ma lon mthol lo bshags :
khams gsum 'gro drug sems can thams cad la :
snying rje byang sems chung ba mthol lo bshags :
mthol lo mthol lo yi dam lha la mthol :
bshags so bshags so mkha' 'gro gnyan la bshags :
gnyis pa dngos gzhi la /
bdag bskyed gzhir bzhengs rdzogs bskyed /
mdun bskyed sku gsum rdzogs dkyil /
thun mtshams gtor ma'i cho ga
/byin brlab dbang gi rim pa'o //
dang po la'ang /
khyad par gyi sbyor ba bla ma'i rnal 'byor dang /
dngos gzhi bskyed bzlas rdzogs rim bsgom pa'o /
dang po ni /
rang gi spyi bor pad nyi zla ba ro'i gdan la rtsa ba'i bla ma dang gnyis su med pa'i rje btsun rdo rje phag mo la bla ma yi dam mkha' 'gro'i sprin phung 'khrigs pas snang srid dpal ldan bla ma'i 'khor lor sad par bsam la /
oM/
bde chen lhun grub rang sems chos sku la //
rnam kun mchog ldan sgyu 'phrul rdo rje'i sku
/bla ma yi dam mkha' 'gro rgya mtsho'i sprin //
snang srid dpal ldan bla mar sad par gyur //
phaiM/
oM gu ru de wa DA ki nI sarba pU dza rat+na maN+Da la hU~M/
zhes maN+Dal phul /
de nas dad pa'i gdung dbyangs cang te'u'i sgras bskul te /
oM/
chos dbyings 'og min zhing khams nas //
dpal ldan rdo rje bde ba che /
khyab bdag gar dbang he ru kar //
gsol ba 'debs so byin gyis rlobs //
o rgyan sprul pa'i zhing mchog nas //
stong nyid ye shes mkha' 'gro ma //
rgyal yum rdo rje phag mo la //
gsol ba 'debs so byin gyis rlobs //
'gro 'dul sprul sku'i pho brang nas //
srid zhi kun la dbang sgyur ba //
rig 'dzin pad+ma 'byung gnas la //
gsol ba 'debs so byin gyis rlobs //
gnyug ma bde chen pho brang nas //
ma gcig ye shes mtsho rgyal dang //
mnga' bdag khri srong lde'u btsan la //
gsol ba 'debs so byin gyis rlobs //
smra bo DA ki'i pho brang nas //
gter chen nyi ma 'od zer dang //
sras mchog mi bskyod rdo rje la //
gsol ba 'debs so byin gyis rlobs //
brtul zhugs rig pa'i pho brang nas //
mnyam med mdo bo ras pa dang //
grub thob me long rdo rje la //
gsol ba 'debs so byin gyis rlobs //
gang 'dul der snang pho brang nas //
sher dbang blo gros seng ge dang //
yon rdor rin chen dngos grub la //
gsol ba 'debs so byin gyis rlobs //
zab rgyas chos gter pho brang nas //
pad+ma dbang rgyal kun dga'i mtshan //
spang ston kun bzang dpal 'byor la //
gsol ba 'debs so byin gyis rlobs //
chos brgyad rang grol pho brang nas //
grub chen chos dbang lhun grub dang //
gsang bdag phrin las lhun grub la //
gsol ba 'debs so byin gyis rlobs //
smin grol chos kyi pho brang nas //
'gro ba'i bla ma rdo rje 'chang //
chos rgyal gter bdag gling pa la //
gsol ba 'debs so byin gyis rlobs //
nyi shu rtsa bzhi'i gnas yul nas //
mi shigs rtsa dang thig le'i dngos //
dpa' bo mkha' 'gro rgya mtsho la //
gsol ba 'debs so byin gyis rlobs //
dam tshig gnyan po'i pho brang nas //
thogs med phrin las sgrub mdzad pa //
dam can chos skyong srung ma la //
gsol ba 'debs so byin gyis rlobs //
deng nas bdag sogs mkha' mnyam 'gro
/smin lam brda bzhis rgyud sbyangs nas //
bde gsal mi rtog nyams myong gis //
sku gsum phag mo'i zhal mthong shog
/oM AHhU~M ma hA gu ru de ba DA ki nI sarba sid+d+hi hU~M/
zhes gsol ba btab pa'i mthar bla ma 'od du zhu nas rang la bstims te ka dag spros pa dang bral ba'i ngang la dar gcig bzhag go
/gnyis pa dngos gzhi skyed zlas rdzogs rim ni /
ka dag de kho na nyid kyi rang mdangs sgyu ma lta bu'i snang bar 'char ba'i rim pas skad cig gis yul rnam par dag pa sangs rgyas kyi zhing khams /
bcud rnam par dag pa sems can thams cad rdo rje phag mo'i rang bzhin du gyur /
rang gi lte bar gnas pa'i a las 'od 'phros /
lus 'byung ba bem po'i rtog pa sbyangs nas sangs rgyas thams cad kyi zhing dang ro gcig pa'i gzhal yas khang chos 'byung dmar nag 'bar ba dur khrod brgyad kyis yongs su bskor ba'i dbus su /
sems can thams cad kyi gnyug ma'i sems dang dbyer med pa'i rang gi sems nyid bde chen zung 'jug rdo rje phag mo'i skur sad par bsam la gsal gdab pa ni /
hU~M:
grong yul tshong 'dus dgon pa dang :
rang nyid gang na gnas pa ni :
'di dag sangs rgyas zhing khams yin :
rang lus 'dom gang gru bzhi pa :
'byung ba lnga yi bdag nyid can :
me ri dur khrod dpag bsam shing :
rang byung ye shes gzhal yas khang :
rang sems dag pa phag mo'i sku :
zhal gcig phyag gnyis sku mdog nag :
gri gug g.yas la thod pa g.yon :
kha T+wAM ga ni thugs kar gtod :
dur khrod chas kyis legs par brgyan :
ral pa dmar nag sprin ltar gtibs :
thod pa lnga yi dbu rgyan byas :
spyi gtsug phag zhal nam mkhar blta :
rtog med ro yi gdan steng na :
brkyang bskum tshul gyis 'gying bag can :
'khor ba zil gnon khros ma'i tshul :
me dpung dmar nag klong na bzhugs :
zhes bdag nyid ye nas rang byung gi rdo rje phag mo yin pa la yin par shes pa'i sgo nas lha'i rnam pa lam du byed pa ste rang byung gi lha de sangs rgyas kun 'dus yin pas gzod nas dam ye dbyer med du grub pa'i phyir ye shes pa bstim pa sogs mi dgos so //
mi gsal na /
thun gcig bris sku lta bu'i sku la bltas te sems gzung /
thun gcig de yid yul du tshur blang /
thun gcig brda don dran la nga rgyal skyed /
thun gcig rlung bum can dang bsres la rtog bral du bzhag go
/gal te bsgom pas skyo na bzlas pa la 'jug ste /
lus nang 'khor lo bzhi ldan pa'i :
lte bar a yig re res mtshan :
so so'i rtsa ba'i 'dab ma bzhir :
spyi bor badzra b+ha ra he :
mgrin par kro d+hI kA lI ste :
snying gar ha ri ni sa dang :
lte bar A be sha ya rnams :
mdun nas brtsam ste gnas pa yi :
sngags las byung ba'i 'od zer ni :
dkar dmar mthing dang sna tshogs kyis :
reg pas phyi snod dag pa'i zhing :
nang bcud sems can phag mo'i sku :
sgra grags gsung la dran rtog thugs :
bde chen mchog tu 'od gsal ba'o :
oM badzra b+ha ra he :
kro d+hI kA lI:
ha ri ni sa :
A be sha ya :
zhes pa'i yid bzlas rlung dang sbyar ba brgya rtsa sogs bzla /
des skyo na ngag gi bzlas pa bya ste /
grangs bsnyen ni 'bum phrag bcu drug go
/de nas rdzogs rim rlung drug cung zad bsgom /
thun bsdu ba'i tshe snod bcud gzhal yas khang dang bcas pa 'od du zhu nas rang la thim /
rang nyid lha sku snang stong la mnyam par 'jog pa'am /
de yang thugs ka'i a'i bar du rim gyis thim nas a yang mi dmigs pa'i ngang du blo bzhag
/slar yang rang nyid rje btsun ma'i skur gyur par bsam la dge ba bsngo'o //
gnyis pa mdun bskyed sku gsum rdzogs dkyil la bdun las /
dang po dam tshig dkyil 'khor bskyed pa ni /
rten la bdud rtsi gtor bas bsang sbyang /
sku dkyil rdul tshon nam ras bris dang bum pa mi dmigs te stong pa'i ngang las skad cig gis rdo rje srung ba'i 'khor los mi phyed par bcings pa'i nang du dur khrod chen po brgyad kyis yongs su bskor ba'i /
pad+ma 'dab ma brgyad pa'i dbus su chos 'byung gru gsum nyis brtsegs grwa zur rnams la dga' ba 'khyil ba dang /
nang du pad+ma 'dab ma bzhi pa ze'u 'bru'i phreng bas bskor ba'i lte ba dang bcas pa /
de'i dbus su pad nyi ro'i steng du a yig mthing nag 'bar ba las 'od zer 'phros /
sangs rgyas kyi mdzad pa bsgrubs te tshur 'dus yongs su gyur pa las bcom ldan 'das ma dus kyi mun pa ltar gnag cing khros pa'i nyams can /
zhal gcig phyag gnyis spyan gsum ma /
phyag g.yas gri gug 'phyar zhing g.yon thod pa khrag gis gang ba thugs kar 'dzin pa'i gru mor thabs kyi rang bzhin kha T+wAM ga brten pa /
spyi gtsug tu phag zhal nag mo gyen du ngur bas khams gsum dbang du sdud pa /
ral pa dmar nag phyed gyen du 'khyil zhing phyed thur du gtibs pa /
zhing chen dang glang po che'i ko bas stod g.yogs shing stag lpags kyi sham thabs dkris pa /
sbrul dang rus pas brgyan pa /
mi mgo skam po lngas dbu brgyan cing /
rlon pa lnga bcu'i do shal khrag gi thig les mtshan pa /
zhabs g.yon brkyangs pa'i skyil krung phyed pa'i gar stabs kyis rol cing lang tsho dar la bab pa /
stong pa nyid kyi ye shes kyi bdag nyid can me dpung 'bar ba'i dbus na bzhugs pa'o //
de'i phyi rol gyi 'dab ma bzhi la ha ri ni sa'i yi ge bzhi 'phro 'dus yongs su gyur pa las /
shar du bde chen dkar mo /
lhor ser mo don grub ma /
nub tu dmar mo sgra sgrog ma /
byang du sna tshogs mthar phyin ma ljang gu ste /
me long lta bu la sogs pa ye shes bzhi'i bdag nyid can no //
chos 'byung gi phyi rol pad 'dab brgyad la hU~M yig re re las dur khrod kyi mkha' 'gro ma brgyad du gyur pa ni /
shar du rdo rje mkha' 'gro
/lhor rin chen mkha' 'gro
/nub tu pad+ma mkha' 'gro
/byang du las kyi mkha' 'gro
/shar lhor dam tshig mkha' 'gro /   dkar ser phyed ma /
lho nub tu sna tshogs mkha' 'gro /   ser dmar /
nub byang du thams cad mkha' 'gro /   dmar ljang /
byang shar du 'jig rten mkha' 'gro /   ljang dkar /ste phyogs rnams rigs kyi kha dog dang mtshams rnams 'dres ma'i mdog can /
de thams cad kyang gcer bu dar dang rus pa rin po che'i rgyan gyis brgyan cing gri thod kha T+wAM ga thogs pa pad nyi ro'i gdan la gar stabs kyis bzhugs pa /
rtsibs mchan gyi g.yung drung rnams go cha'i lha mo drug gi ngo bor gyur /
gsung gi dkyil 'khor rlung me thod pa'i sgyed pu gsum la brten pa'i ye shes kyi ka pA la sha lnga bdud rtsi lnga 'bru gsum zla ba rdo rje dang bcas pa las /
bskyod dang spor ba'i sbyor bas ye shes kyi bdud rtsi bkug ste ro gcig tu zhu zhing 'dres pa las ngo bo rdo rje phag mo rigs lnga la rnam pa ye shes kyi bdud rtsis yongs su gtams pa /
thugs kyi dkyil 'khor chos 'byung nyis brtsegs kyi dbus su lha nyid rnam pa yi ge'i gzugs su gnas pa /
de thams cad kyi spyi bor skyabs gsum gyi 'khor lo kun 'dus rtsa ba'i bla ma he ru ka yab yum gyi rnam par bzhugs par bsam /
mdor na de bzhin gshegs pa thams cad kyi sku gsung thugs mi zad pa rgyan gyi 'khor lo'i ngo bo lhan cig skyes pa'i bde ba rang rig pa'i bdag nyid khams gsum ma lus par yongs su khyab pa'i rang bzhin du /
dkyil 'khor rnam pa gsum gyi 'khor lor gsal zhing ma 'dres pa'i sgyu ma'i snang ba rab 'byams su 'char ba'i sprin chen por gyur par bsam mo //
gnyis pa ye shes pa spyan drang ba ni /
gtso mo'i thugs 'khor gyi lte ba'i a yig las 'od zer 'phros pas bcom ldan 'das ma dpa' bo dang dpa' mo'i dbang phyug ma lus shing lus pa med pa'i 'khor lo dang bcas pa badzra sa mA dzaHsa spyan drangs par bsam la /
spos btul zhing rkang gling dang cang te'u'i sgra dang bcas pa'i gdung dbyangs kyis /
hU~M:
'og min chos dbyings pho brang nas :
rtsa brgyud bla ma gshegs su gsol :
sku dang ye shes gzhal yas nas :
yi dam lha tshogs gshegs su gsol :
stong nyid chos dbyings pho brang nas :
khros ma nag mo gshegs su gsol :
nyi shu rtsa bzhi'i gnas mchog nas :
dpa' bo mkha' 'gro gshegs su gsol :
'khor du mkha' 'gro mang pos bskor :
khyed kyi rjes su bdag bsgrub kyis :
byin gyis rlob phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
dzaHhU~M baM ho :
a ha ri ni sa :
sa ma ya ho :
sa ma ya satwaM:
dr-i sh+ya ho :
A ral+li phaiM phaiM:
zhes spyan drang /
gsum pa bzhugs su gsol ba ni /
hU~M:
chos sku skye med dbyings las bzhengs nas kyang :
gzugs sku 'gro don mdzad phyir skur sprul pa :
ye shes sku mchog so sor ston pa'i yum :
gnyis su med par brtan par bzhugs su gsol :
oM badzra b+ha ra he kro d+hI kA lI ha ri ni sa A be sha ya dzaHhU~M baM ho :
zhes so so'i thugs kar dgug gzhug bcing pa dang dgyes pa bskyed pas dam tshig gi 'khor lo dang gnyis med du gyur par bsam nas /
sa ma ya tiSh+Tha badzra :gyis brtan par bzhugs par bsam mo //
bzhi pa phyag 'tshal ba ni /
rang dang gnyis su med par sprul pa'i lha mo rnams kyis phyag dang mchod pa la sogs pa byed par bsam la /
hU~M:
dus gsum sangs rgyas thams cad kyi :
bka' brgyud bla ma rin po che :
ma rig mun pa sel mdzad pa :
ye shes sgron me la phyag 'tshal :
a ni sangs rgyas DA ki ma :
chos dbyings ye shes ngo bo nyid :
gti mug 'joms pa'i rje btsun ma :
khros ma nag mo khyod phyag 'tshal :
ha ni rdo rje DA ki ma :
me long ye shes ngo bo nyid :
zhe sdang 'joms pa'i rje btsun ma :
bde chen dkar mo khyod phyag 'tshal :
ri ni rin chen DA ki ma :
mnyam nyid ye shes ngo bo nyid :
nga rgyal 'joms pa'i rje btsun ma :
ser mo don grub khyod phyag 'tshal :
ni ni pad+ma DA ki ma :
kun rtog ye shes ngo bo nyid :
'dod chags 'joms pa'i rje btsun ma :
dmar mo sgra sgrog khyod phyag 'tshal :
sa ni las kyi DA ki ma :
bya grub ye shes ngo bo nyid :
phrag dog 'joms pa'i rje btsun ma :
sna tshogs mthar phyin khyod phyag 'tshal :
phyogs skyong 'dul mdzad mkha' 'gro brgyad :
phar phyin drug rdzogs g.yung drung lha :
gnas dang yul gyi mkha' 'gro'i tshogs :
'khor dang bcas la phyag 'tshal lo :
oM gu ru maN+Da la shrI badzra yo gi nI a ti pU ho :
lnga pa mchod pa la brgyad kyi phyi mchod ni /
hU~M:
dri chab gtsang ma tsan dan ga bur chab :
bdug spos dri zhim spos dkar du ru ka :
me tog mdzes pa mdangs dang kha dog ldan :
snang gsal mar mes phyogs bcu'i mun pa sel :
zhal zas ro bcud kha dog ldan pa yis :
lus sems rgyas shing tshim par byed pa dang :
sil snyan sna tshogs phyogs bcur sgra snyan sgrog :
ye shes mkha' 'gro rnams la 'bul lo bzhes :
'dod yon ma spangs chos nyid longs spyod shog :
oM gu ru maN+Da la shrI badzra yo gi nI zhes pa'i mtshan sngags mthar oM badzra gan+d+he AHhU~M/
gan+d+he'i gnas su d+hU pe 
puSh+pe 
A lo ke 
nai wid+yA 
shab+da zhes sbyar la 'bul lo //
spro na 'dod yon lnga /
rin chen bdun /
bkra shis rdzas brgyad sogs rigs mthun gyi cho ga gzhan nas blangs te phul kyang skabs su bab par 'gyur ro //
nang mchod ni /
dri chen mchog dang bdud rtsi'i chu :
byang sems dkar dmar klad pa rnams :
bla ma rdo rje 'dzin pa dang :
ye shes mkha' 'gro lnga la sogs :
dkyil 'khor lha tshogs rnams la 'bul :
nang gi mchod pa dam par bzhes :
oM gu ru maN+Da la shrI badzra yo gi nI'i mthar ma hA pany+tsa a mr-ita pra tIts+tsha sa ma ye hU~M:
gsang mchod ni /
na ra zhes bya mi sha dang :
hasti glang chen sha dang ni :
g+ho ra rta dang ku khyi sha :
bla ma rdo rje 'dzin pa dang :
ye shes mkha' 'gro lnga la sogs :
dkyil 'khor lha tshogs rnams la 'bul :
gsang ba'i pU dza dam par bzhes :
oM gu ru maN+Da la shrI badzra yo gi nI'i mthar ma hA mAM sa pany+tsa a mr-ita pra tIts+tsha sa ma ye hU~M:
de kho na nyid kyi mchod pa ni /
dga' ba chen po byang chub sems :
yid kyi chu rgyun dri ma med :
sangs rgyas kun gyi lhan cig skyes :
rgyun gyi sbyor ba brtsams nas kyang :
kun rdzob don dam byang chub sems :
dgyes pa mchog gi rnam par rol :
bla ma rdo rje 'dzin pa dang :
ye shes mkha' 'gro lnga la sogs :
dkyil 'khor lha tshogs rnams la 'bul :
de kho na nyid kyi mchod pa bzhes :
oM gu ru maN+Da la shrI badzra yo gi nI'i mthar ma hA bo d+hi tsit+ta a mr-ita pra tIts+tsha sa ma ye hU~M:
bdud rtsi'i mchod pa ni /
hU~M:
rtsa brgyad stong du sbyar ba'i sman :
rigs lnga dam tshig lnga yi dngos :
ye shes lnga rdzogs grub pa'i rdzas :
dug lnga 'joms phyir bzhes su gsol :
sarba pany+tsa a mr-ita kha raM khA hi :
chos dbyings 'og min zhing khams nas //
dpal ldan rdo rje bde ba che /
khyab bdag gar dbang he ru kar //
sman mchod 'bul lo dngos grub stsol //
sarba pany+tsa a mr-ita khA raM khA hi /
o rgyan sprul pa'i zhing mchog nas //
stong nyid ye shes mkha' 'gro ma //
rgyal yum rdo rje phag mo la //
sman mchod 'bul lo dngos grub stsol //
sarba pany+tsa a mr-ita khA raM khA hi /
'gro 'dul sprul sku'i pho brang nas //
srid zhi kun la dbang sgyur ba //
rig 'dzin pad+ma 'byung gnas la //
sman mchod 'bul lo dngos grub stsol //
sarba pany+tsa a mr-ita khA raM khA hi /
gnyug ma bde chen pho brang nas //
ma gcig ye shes mtsho rgyal dang //
mnga' bdag khri srong lde btsan la //
sman mchod 'bul lo dngos grub stsol //
sarba pany+tsa a mr-ita khA raM khA hi /
smra bo DA ki'i pho brang nas //
gter chen nyi ma 'od zer dang //
sras mchog mi bskyod rdo rje la //
sman mchod 'bul lo dngos grub stsol //
sarba pany+tsa a mr-ita khA raM khA hi /
brtul zhugs rig pa'i pho brang nas //
mnyam med mdo bo ras pa dang //
grub thob me long rdo rje la //
sman mchod 'bul lo dngos grub stsol //
sarba pany+tsa a mr-ita khA raM khA hi /
gang 'dul der snang pho brang nas //
sher dbang blo gros seng ge dang //
yon rdor rin chen dngos grub la //
sman mchod 'bul lo dngos grub stsol //
sarba pany+tsa a mr-ita khA raM khA hi /
zab rgyas chos gter pho brang nas //
pad+mas dbang bskur kun dga'i mtshan //
spang ston kun bzang dpal 'byor la //
sman mchod 'bul lo dngos grub stsol //
sarba pany+tsa a mr-ita khA raM khA hi /
chos brgyad rang grol pho brang nas //
grub chen chos dbang lhun grub dang //
gsang bdag phrin las lhun grub la //
sman mchod 'bul lo dngos grub stsol //
sarba pany+tsa a mr-ita khA raM khA hi /
smin grol chos kyi pho brang nas //
chos rgyal gter bdag gling pa sogs //
rtsa brgyud bla ma thams cad la //
sman mchod 'bul lo dngos grub stsol //
sarba pany+tsa a mr-ita khA raM khA hi /
nyi shu rtsa bzhi'i gnas yul nas //
mi shigs rtsa dang thig le'i dngos //
dpa' bo mkha' 'gro rgya mtsho la //
sman mchod 'bul lo dngos grub stsol //
sarba pany+tsa a mr-ita khA raM khA hi /
dam tshig gnyan po'i pho brang nas //
thogs med phrin las sgrub mdzad pa //
dam can chos skyong srung ma la //
sman mchod 'bul lo dngos grub stsol //
sarba pany+tsa a mr-ita kha raM khA hi /
rjes su /
khams gsum 'gro ba ma lus pa //
rdo rje phag mor rnam dag pa'i //
'khor 'das ro mnyam dkyil 'khor cher //
sman mchod 'bul lo dngos grub stsol //
sarba pany+tsa a mr-ita kha raM khA hi /
zhes dang /
oM AHhU~M zhes rang nyid myang ngo //
gtor mchod ni /
hU~M:
mtshan ldan zhal bu ka pA lar :
gtor ma ye shes bdud rtsi las :
'dod yon lha mo'i sprin 'phro ba :
lha tshogs thugs dam bskang phyir 'bul :
ma hA ba lin+ta kha raM khA hi :
rak+ta'i mchod pa ni /
hU~M:
rdo rje sgeg mo 'dod chags che :
rak+ta pad+ma las byung ba :
thig le byang chub bde ba che :
'dod chags 'khor ba stongs phyir bzhes :
ma hA rak+ta kha raM khA hi :
zag med kyi mchod pa ni /
hU~M:
bde stong ye shes mchod pa 'dis :
rtsa brgyud bla ma'i thugs dam bskang :
rig stong ye shes mchod pa 'dis :
rdo rje phag mo'i thugs dam bskang :
gsal stong ye shes mchod pa 'dis :
rigs bzhi'i mkha' 'gro'i thugs dam bskang :
snang stong ye shes mchod pa 'dis :
gnas yul mkha' 'gro'i thugs dam bskang :
tshor stong ye shes mchod pa 'dis :
mkha' 'gro sde lnga'i thugs dam bskang :
ye shes lnga ldan thugs dam bskang :
'khor 'das rang grol mnyes gyur cig :
a a a :
a la la ho :
zhes mchod do //
drug pa bstod pa bya ba ni /
dril bu dang cang te'u'i sgras bskul te yon tan khyad par can dran bzhin pas /
hU~M:
stong nyid chos kyi dbyings kyi b+ha ga nas :
don dam stong nyid rdo rje mkha' 'gro ma :
skye 'gag gnas gsum brjod bral chos kyi sku :
don dam DA ki'i sku la phyag 'tshal bstod :
bde chen chos 'byung chags med b+ha ga nas :
brjod bya sgra don A li skye ba med :
kA li ma 'gags longs spyod rdzogs pa'i sku :
gtso mo yum chen ma la phyag 'tshal bstod :
dur khrod gnas mchog sprul pa'i b+ha ga nas :
mtshon pa dbyibs kyi skur snang phyag mtshan gyis :
dug gsum la sogs mi mthun phyogs rnams 'joms :
'gro don mdzad phyir sprul la phyag 'tshal bstod :
snang stong dbyer med chos rnams kun gyi gzhi :
mi skye mi 'gag nam mkha'i ngo bo nyid :
gang la cis 'dul de la der ston pa'i :
ye shes mkha' 'gro'i tshogs la phyag 'tshal bstod :
bdun pa bzlas pa bya ba ni /
lha la blta zhing yid dang bsre ba /
brda don dran pa /
rlung dang bsre ba rnams snga thun ltar thun bzhir bcad nas sems bzung zhing lha khrid bskyang /
des skyo na /
hU~M:
bdag nyid rdo rje phag mo yi :
'khor lo bzhi yi gnas rnams su :
skye med a la bskor ba'i sngags :
lha dang gnyis med yongs rdzogs las :
'od zer 'phro 'dus 'phags pa mchod :
tshur 'dus rigs drug sdug bsngal sbyangs :
slar yang bdag gi gnas bzhir thim :
mchog dang thun mong dngos grub thob :
ces 'phro 'du'i dmigs pa la sems rtse gcig pas /
oM badzra b+ha ra he kro d+hI kA lI ha ri ni sa A be sha ya :
zhes pa rlung dang sbyar ba'i yid bzlas sam /
yid bzlas rkyang pa ci rigs pa dang /
ngag bzlas sogs brgya stong ci nus bzla'o //
dbang bskur dang 'brel na 'dir bum bzlas bya dgos te /
dbang chog rtsa bar /
bum pa b+h+rU~M las gzhal yas khang :
rnam pa rdo rje phag mo la :
ngo bo chu ru bzhu brtul bya :
zhes gsung /
de ltar na'ang bum pa'i bskyed chog ni mdun bskyed dang chabs cig tu grub pas logs su mi dgos par bzhed /
'on kyang dmigs pa'i yul gsal 'debs tsam byas la gzungs thag gtad de b+ha ra he ji ltar rigs pa bzlas la /
'bru gsum gyis mchod yon phul bas /
lha rnams bde ba chen po'i ngo bor zhu nas bum chu dang ro gcig par bsam /
bum dzapa? dang 'brel ma 'brel ji ltar yang skabs 'dir mchod pa bya'o //
gsum pa thun mtshams gtor ma 'bul ba'i cho ga ni /
'das ma 'das kyi gtor ma rnams kyi nang du chang la sogs pa'i btung ba'ang blug cing /
bsang sbyang /
stong pa'i ngang las yaM las rlung zhes pa nas /
ye shes kyi bdud rtsi'i rgya mtsho chen por gyur /
ces pa'i bar nang mchod byin rlabs ltar la /
oM AHhU~M lan bdun brjod pas byin brlabs nas /
spos btul zhing thod rnga dang rkang gling gi sgras bskul te spyan drang ba ni /
hU~M:
mtshan mo skra grol gcer bur gnas :
rkang pas ro mnan steng du blta :
gyen du phag skad sgra sgrog cing :
mkha' 'gro 'khor dang bcas pa rnams :
byin gyis rlob phyir gshegs su gsol :
phaiM phaiM phaiM:
zhes brjod pas /
mdun bskyed kyi 'khor lo dang dbyer med pa'i bla ma dang rnal 'byor ma'i lha tshogs nam mkha' gang bar sad par bsam zhing /
de thams cad ljags rdo rje'i sbu gu can gyi 'od zer gyis gtor ma'i bcud drangs par bsam la /
oM badzra b+ha ra he ma hA yo gi nI i dam b+ha liM ta g+h+r-ih+Na g+h+r-ih+Na b+hUny+dza ho :
pi pa ho :
a ti kra ma ti :
sa ma ya :
kha kha khA hi khA hi :
zhes lan gsum brjod cing rdor thal kha phye ba'i rgyas gtso mo mchod do //
de nas /
dur khrod na gnas pa'i mkha' 'gro sde brgyad la sogs te srid gsum 'byung po'i tshogs thams cad rang bzhin gyis 'od gsal ba'i ngo bo nyid las rnam pa thams cad pa'i bcom ldan 'das ma'i 'khor lor sad par bsam la /
badzra DA ki nI phaiM:
rat+na\u0f8e
pad+ma\u0f8e
karma\u0f8e
sa ma ya\u0f8e
bi shwa\u0f8e
sarba\u0f8e
lo ka DA ki nI phaiM gyi mthar /
i daM b+ha liM ta sogs btags la lan gsum gyis phul la gtso 'khor thams cad la bstod cing phrin las bcol ba ni /
hU~M:
bcom ldan rdo rje phag mo ni :
'jig rten gsum po zil gnon cing :
log par lta ba'i phyogs gzhan 'joms :
mthu chen rdo rje mkha' 'gro ma :
mkha' 'gro mang po'i tshogs dang bcas :
mchod sbyin gtor ma 'di bzhes la :
zhi dang rgyas dang dbang dang drag :
dgug dang bskrad dang mnan dang gzir :
phrin las thams cad grub par mdzod :
mkha' 'gro mnyes pa'i mchod pa 'dis :
khyed kyi thugs dam bskangs gyur nas :
bde legs thams cad bdag la stsol :
zhes brjod /
gzhan yang mkha' 'gro chen mo spyang zhon dang dur khrod bdag mo rnams kyi gtor 'bul byed par spro na so so'i gzhung bzhin skabs 'dir bya'o /
!
/bzhi pa dbang la gnyis las /
dang po rang don bdag 'jug ni /
gzhung du bdag 'jug len dgos pa'i gsal kha mi 'byung bas ma blang yang chad pa'i skyon du mi 'gyur na'ang len par spro na /
rtsa ba'i bla ma dang dkyil 'khor gyi bdag mo tha mi dad pa dbang len pa'i yul dang /
rang nyid kyi rnam 'gyur glo bur ba'i rten slob ma'i tshul du byas shing /
dbang gi bya ba rnams dkyil 'khor gyi gtso bo las bye ba'i las kyi rnal 'byor mas mdzad par bsam ste /
slob mar ji ltar bskur ba ltar las /
khyed rang gi zhes pa rnams la bdag gi zhes sogs su 'don pa spos la dbang rdzogs par blang /
'on kyang bdag 'jug gi skabs 'dir byin 'beb kyi spog chog gnyis po mi dgos shing /
'jug pa rgyas pa mi nus na gter gzhung ltar khrus dang maN+Dal byin 'beb rnams byas rjes dngos gzhi la zhugs pa tsam gyis kyang rung ngo //
gnyis pa gzhan don slob ma la dbang bskur ba la gsum las /
dang po dkyil 'khor du 'jug pa ni /
slob bu rnams phyi rol du khrus byas /
bgegs bskrad nas nang du zhugs te phyag dang maN+Dal phul /
A khaM wI ra hU~M zhes pa lan gnyis kyis mig dar dang me tog gtad /
slob mas me tog bzung nas thal mo sbyar bas btud de /
sangs rgyas kun gyi rang bzhin sku :
slob dpon la ni skyabs su mchi :
gtso bo lha mo mkha' 'gro'i tshogs :
lha rnams la yang phyag 'tshal lo :
thar pa chen po'i grong khyer du :
bla mas bdag cag gzhug tu gsol :
zhes lan gsum gyis gsol ba btab pa'i lan du bus /
dus gsum sangs rgyas bskyed pa'i gnas :
yi dam mkha' 'gro'i grong khyer mchog :
gsang ba mchog gi dkyil 'khor 'dir :
bdag gis khyed cag gzhug par bya :
zhes gnang ba sbyin /
de nas mdun gyi nam mkhar bla ma dang gnyis su med pa'i rje btsun rdo rje phag mo la phyogs bcu'i sangs rgyas byang sems dpa' bo dang rnal 'byor ma'i tshogs kyis bskor ba mkha' khyab tu sad par bsam la /
bla ma rdo rje rnal 'byor ma :
dkon mchog gsum la skyabs su mchi :
byang chub sems ni bla na med :
dam pa bdag gis bskyed par bgyi :
bla ma dkon mchog mkha' 'gro la :
lus ngag yid gsum gus phyag 'tshal :
dug lnga zad mdzad mkha' 'gro ma :
lnga la mos pa'i sems kyis bstod :
zhi rgyas dbang drag la sogs pa'i :
las kyi 'bras bu mchis par mdzod :
bdag gis dge ba gang byas pa :
sems can rnams kyi don du bsngo :
gzhan gyi dge ba'i rtsa ba la :
bdag gis rjes su yi rang ngo :
mchog tu gsang ba sngags kyi lam :
bdag gi rgyud la brten par bgyi :
zhes lan gsum gyis rgyud dag par byas nas /
dam tshig dbab pa ni /
bus /
rdo rje slob dpon mi spang zhing :
bsgo ba'i tshig rnams nyan pa dang :
lha yi bskyed rdzogs sgom pa dang :
gsung gi snying po rgyun mi gcad :
gsang ba'i man ngag mi spel dang :
yang dag don la gnas pa ni :
sku gsung thugs kyi dam tshig yin :
mkha' 'gro rnam bzhi rtag tu mchod :
'di dag dam tshig khyod kyis srungs :
zhes pa'i lan du /
bus /
bla mas ji skad gsungs pa'i don :
de ltar bdag gis bgyid par 'tshal :
dam tshig la ni bdag gnas shing :
sdom pa rnams kyang gzung bar bgyi :
zhes lan gsum gyis sdom pa bzung la /
de nas nang gi sems bskyed pa'i phyir /
khyed rang gi snying gar kun rdzob byang chub sems kyi ngo bo zla ba'i dkyil 'khor gyi steng du don dam byang sems kyi ngo bo rdo rje dkar po rtse lnga pa'i gzugs su gnas par bsgoms la /
oM sarba yo ga tsit+ta ut+pA da ya mi :
zhes rjes zlos byar gzhug
/rdo rje snying gar bzhag pas brtan par byas pa'i mos pa gyis byas la /
slob ma'i snying gar rdo rje gtugs te /
oM su ra te sa ma ya satwaM hoHsid+d+hi badzra ya thA su khaM:
zhes brjod /
de nas /
las kyi rnal 'byor ma'i phyag gi rdo rje la 'jus te dkyil 'khor gyi nang du khrid pa'i mos pa byed du bcug nas dzaHhU~M baM hoHhU~M dzaH
zhes yol ba'i nang du drang ste phyi'i 'jug pa'o //
de nas nang 'jug gi sbyor ba dam la bzhag pa ni /
'di ni khyod kyi dmyal ba'i chu :
dam tshig 'das na sreg par byed :
dam tshig bsrungs na dngos grub ni :
rdo rje bdud rtsi'i chu yis 'grub :
oM sarba pany+tsa a mr-ita u da ka hU~M:
zhes bdud rtsi lce la lan gsum sbyin no //
rdo rje spyi bor bzhag ste /
deng nas brtsam ste bu khyod kyi :
gsang chen rdo rje nga yin pas :
nga la brnyas par ma byed cig :
gal te nga la brnyas pa na :
tshe yi dus byas dmyal bar 'gro :
zhes bsgrag
/nang 'jug gi dngos gzhi ye shes dbab pa zhu ba'i yon du maN+Dal 'bul /
phyag dang bskor ba byas nas lus drang por bsrang /
rlung kha sbyor du bcings te /
slob dpon la gus 'dud byas pas de'i sku las 'od zer 'phros /
khyed rang la phog pas phung khams skye mched kyi rtog pa thams cad sbyangs /
stong pa'i ngang las rang sems a yig mthing nag yongs su gyur pa las /
skad cig gis bcom ldan 'das ma rje btsun rdo rje phag mo'i skur gyur pa'i thugs ka'i 'od kyis bskul bas dkyil 'khor gyi gtso mo dang gnyis su med pa'i bla ma'i thugs ka nas /
sangs rgyas dang byang chub sems dpa' dpa' bo rnal 'byor ma'i tshogs thams cad rnam pa rdo rje phag mo lha lnga'i skur snang ba grangs med pa kha char dang bu yug 'tshubs pa ltar 'ur 'ur chem chem byon nas khyed rang gi snying gar sib sib thim par bsam du bcug cing /
sha chen dang gu gul bdug
/dril bu cang te'u thod rnga rkang gling la sogs pa'i rol mo'i sgra dang sbyar te /
oM badzra b+ha ra he kro d+hI kA lI ha ri ni sa A be sha ya hrIM hrIM dzaHdza :
oM badzra li tsaN+De ma hA su kha ni tsaN+De dz+nyA na u b+hi ni tsaN+De hU~M hU~M hU~M phaT phaT phaT swA hA:
zhes drag tu bzla zhing dbab /
pheb rtags ni /
'dar dang 'khrab dang gar byed dang :
smra dang dgod dang sgra 'byin dang :
bde gsal mi rtog skye bar 'gyur :
zhes gsungs /
gal te ma phebs na spog chog ni /
khyed rang phag mor gsal ba'i snying gar phag mo sde lnga bde ba'i gar stabs ling ling bsgyur zhing sku las mu med pa'i 'od zer spro bas lus nang gang /
ba spu'i bu ga nas phyir song bas snang srid thams cad phag mo'i skur yom yom shig shig bzhengs pa rnams bu yug 'tshubs pa ltar 'dus nas /
spyi gtsug nas thim pa'i rkyen gyis rang lus kyang snying gar 'dus te bde ba chen po'i ye shes bzod med du skyes par bsam zhing /
rig pa skye med kyi ngang du khrig ge 'jog tu bcug la /
byi la'i brun /
pad+ma rak+ta /
byang sems /
skra
/nya sha
/ra'i sha
/tshil chen /
gu gul rnams sol mer bsreg cing /
oM u pa karma ma ma li ma hA su kha ni :
ma ma li dz+wa ki ko ra ya :
ma ma li :
zhes drag tu bzlas pas dbab bo //
gal te des kyang ma phebs na /
na chung ma'i dor rta dang /
rang gi l+h+wam 'bog
/gu gul rnams sbyar ba bsregs la /
dgongs pa snang srid gting ldog cing stong gsum mgal me ltar du bskor bas /
oM badzra li hU~M dza :
ma hA su kha ni :
de wa tad ta hU~M hU~M:
zhes drag tu bzla zhing shugs glu 'bod /
des mi phebs mi srid do //
de ltar ye shes phab pa'i chu rgyun de nyid brtan par byas pa'i mos pa byed du bcug ste /
spyi bor rdo rje rgya gram du bzhag la /
tiSh+Tha badzra :zhes brjod /
de nas sngar bzung ba'i me tog dkyil 'khor gyi gtso bo'i dbu la phul bar mos te /
oM pra tIts+tsha badzra ho :
zhes 'dor du gzhug
/gang gis bzhes pa'i lha des slar yang rang gi spyi bor bcings par bsam du bcug ste /
oM pra tI gr-ih+Na i mam satwa ma hA bA la tiSh+Tha :
zhes mgo la bkod /
mig sman gyis bskus pa'i mig thur thogs te /
rnal 'byor ma dpal deng khyod kyi :
mig 'byed par ni brtson par mdzad :
phye bas thams cad mthong 'gyur te :
rdo rje mig ni bla na med :
oM badzra nai tra a pa ha ra pa Ta laM hrIHtrAM:
zhes pas mig dbye zhing gdong g.yogs dgrol /
kye :
khams gsum dag pa sku gsung thugs :
pho nya gsum ldan dkyil 'khor ltos :
sa gsum po yang g.yo bas na :
sgo gsum sku gsum nyid du sbyor :
zhes mthong ba bstan la rten dang brten par bcas pa'i dkyil 'khor thams cad mngon sum bzhin du mthong bar gyur snyam du bsgom du gzhug
/spro na dkyil 'khor dang lha'i de kho na nyid rgyas par bshad do //
gnyis pa dbang dngos gzhi zhu ba'i yon du maN+Dal dbul /
thal mo sbyar te /
rdo rje slob dpon dgongs su gsol :
phyi dbang chen po bdag la stsol :
nang dbang chen po bdag la stsol :
gsang dbang chen po bdag la stsol :
zhes lan gsum /
lan du bus /
phyi dang nang dang gsang ba yi :
dbang bskur chen po nga yis sbyin :
phyogs bcu'i sangs rgyas thams cad la :
gsang ba 'di las mi mnga' bas :
gsang bdag gsang chen gsang ba'i gter :
gsang ba mchog gi spyod pa 'dir :
gsang ba'i bdag por dbang bskur ro :
zhes gnang ba sbyin nas /
dkyil 'khor gyi shar phyogs su dbang stegs kyi khri'i steng du khyed rang rnams rdo rje phag mo'i skur gyur /
bla ma dang gnyis su med pa'i dkyil 'khor gyi gtso mo'i thugs ka'i 'od kyis bskul bas dbang gi lha nam mkha' gang bar spyan drangs te /
de rnams kyis bkra shis pa'i rnam pa du ma dang ldan pas rin po che'i bum pa bdud rtsi'i chu rgyun gyis gang bas dbang bskur bar bsam du bcug ste /
hU~M:
bum pa'i dbang bskur rigs lnga ye shes lnga :
spyi bor bzhag pas dbang bskur mchog gyur te :
lus ngag yid gsum sgrib pa kun byang nas :
bkra shis rnam par rgyal ba'i dbang thob shog :
oM bud+d+ha a b+hi Shiny+tsa oM:
oM badzra a b+hi Shiny+tsa hU~M:
oM rat+na a b+hi Shiny+tsa trAM:
oM pad+ma a b+hi Shiny+tsa hrI:
oM karma a b+hi Shiny+tsa A:
bum pa spyi bor bzhag cing bum chu blud /
zhes bum pa'i chus dbang bskur cing bkrus pas lus ngag yid gsum gyi sgrib pa sbyangs te rigs lnga ye shes lngas dbang bskur pa thob pa'i rtags su rdo rje mi bskyod pas dbu brgyan par bsgom mo //
des sku'i dkyil 'khor du bum pa'i dbang thob /
lus kyi dri ma dag
/lam bskyed rim bsgom pa la dbang /
'bras bu sprul sku thob pa'i skal pa can du byas so //
gtso bor 'dod khams dag pas dbang du 'dus shing sngags skyes kyi pho nya'i tshogs dang rten 'brel bsgrigs pa yin no //
de nas gsang dbang ni /
bla ma dang gnyis su med pa'i dkyil 'khor gyi gtso bo'i thugs ka'i 'od kyis bskul bas de bzhin gshegs pa thams cad he ru ka yab yum gyi rnam par spyan drangs /
rjes chags kyi mes 'od du zhu ste spyi bo nas zhugs /
d+hU ti'i lam brgyud rtsa gnas 'dab bzhi'i 'khor lor rnal 'byor ma bzhugs pa'i zhal du thim pas bde ba'i ro myangs nas /
lha rnams bde chen byang chub sems kyi ngo bor zhu ba phyir phyungs te thod pa'i bdud rtsi dang ro gcig tu 'dres pa lce thog tu bzhag pa'i mos pa byed du bcug la /
gsang rten mgrin par bzhag cing bdud rtsi sbyin la /
hU~M:
thod pa mtshan ldan ye shes ka pA lar :
bdud rtsi lnga ldan mkha' 'gro rigs lnga'i rdzas :
skal ldan rigs kyi bu la dbang bskur bas :
mkha' 'gro sku lnga dbang du sdud par shog :
pany+tsa dz+nyA na a b+hi Shiny+tsa A:
zhes thod pas dbang bskur pas mkha' 'gro sku lnga ye shes lnga'i dbang thob pas 'byung ba bzhi gnas su dag nas rtsa khams mkha' 'gror grol bar bsam /
des gsung gi dkyil 'khor du gsang ba'i dbang thob /
ngag gi dri ma dag
/lam rang lus la bsten nas rlung drug gi rnal 'byor bsgom pa la dbang /
'bras bu longs sku thob pa'i skal pa can du byas so //
gtso bor gzugs khams dag pas dbang du 'dus shing zhing skyes pho nya'i tshogs dang rten 'brel bsgrigs pa yin no //
de nas shes rab ye shes kyi dbang ni /
sin+d+hu ra'i maN+Dal snying gar bzhag cing thig le byas pa la brten te /
lte ba'i gtum mo 'bar bas spyi bo'i haM yig bzhus /
dga' ba bzhi'i rim pas lhan skyes kyi bde ba'i ye shes brtan par bsam du bcug ste /
me long snying gar bzhag
/de nas g.yon pa'i mtheb srin gyis sin+d+hu ra blangs pa snying gar byug cing /
hU~M:
chos rnams dag cing gsal la dri ma med :
snang la rang bzhin ngos gzung med pa 'dis :
skal ldan rigs kyi bu la dbang bskur bas :
shes rab ye shes dbang mchog thob par shog :
pra dz+nyA dz+nyA na a b+hi Shiny+tsa hU~M:
zhes dbang bskur pas shes rab ye shes gsal ba ngo bo stong pa'i ngang du rang sems 'dres shing rig pa ye shes kyi mkha' 'gror grol bar bsam mo //
des thugs kyi dkyil 'khor du shes rab ye shes kyi dbang thob /
yid kyi dri ma dag
/lam pho nya bsgom pa la dbang /
'bras bu chos sku thob pa'i skal pa can du byas so //
gtso bor gzugs med khams dag pas dbang du 'dus shing lhan skyes pho nya'i tshogs dang rten 'brel bsgrigs pa yin no //
de nas bzhi pa'i tshig dbang ni /
sgo gsum rdo rje phag mo'i sku gsung thugs kyi rang bzhin du gdod nas bzhugs pa nyid lha sku 'di nyid kyis mtshon te ngo sprod pa ni tshig dbang rin po che ste /
bris sku spyi bor bzhag cing mig lam du'ang bstan la /
hU~M:
skal ldan rigs kyi bu khyod la :
lha dbang lus la bskur ba yis :
phag mo khros ma'i skur gyur nas :
rdo rje'i sa la phyin par shog :
oM badzra b+ha ra he kro d+hI kA lI ha ri ni sa A be sha ya /
zhes dbang bskur pas /
lus rdo rje phag mo'i sku snang stong zung 'jug
/ngag sngags kyi lung thob nas rdo rje phag mo'i gsung grags stong brjod med /
sems rang byung lhan cig skyes pa'i ye shes gsal la mi rtog pa'i chos nyid rdo rje phag mo'i thugs te /
rtsa ba'i sgrub thabs las /
rdo rje phag mo gang yin pa :
ye nas rang sems rnam dag yin :
zhes gsungs pa yin pas de'i ngang la cung zad mnyam par 'jog tu bcug
/des de bzhin nyid kyi dkyil 'khor du dbang bzhi pa thob /
bag chags kyi dri ma dag
/lam de kho na nyid kyi rdzogs rim bsgom pa la dbang /
'bras bu ngo bo nyid sku thob pa'i skal pa can du byas so //
gtso bor khams gsum du 'dzin pa'i bag chags dag nas /
pho nya gsum 'dus mkha' la spyod pa'i rten 'brel bsgrigs pa yin no //
de'i rjes 'brel du rjes gnang sbyin pa la lnga las /
dang po sku'i rjes gnang ni /
bris sku bstan la /
'di nas bzung ste bu khyod kyis :
rdzogs pa'i sangs rgyas ma thob bar :
thun bzhir rtag tu mnyam byos la :
lha yi rnal 'byor sgom pa dang :
rdzogs par sems nyid dag par gyis :
deng phyin chad 'di ltar snang ba thams cad rdo rje phag mo'i sku snang stong dbyer med rnam pa 'di lta bu thun bzhir sgom pa dang mi 'bral bar gyis shig
/gnyis pa gsung gi rjes gnang ni /
slob dpon gyi thugs ka nas sngags kyi phreng ba dmar po mched de zhal nas thon /
khyed rang gi gnas bzhir thim pas 'khor lo bzhi'i 'dab ma la par btab pa bzhin byung ba'i mos pa gyis /
phreng ba lag tu gtad de /
hU~M:
gsang sngags rgyal po 'di yis ni :
bskal pa stong gi sdig pa rnams :
myur du 'dag par gdon mi za :
sngags kyi yan lag ma nyams zlos :
badzra b+ha ra he kro d+hI kA lI ha ri ni sa A be sha ya :
zhes 'bru bcu drug pa dang /
a ha ri ni sa rnams lan gsum rjes zlos byed du bcug
/deng phyin chad sgra skad thams cad grags stong dbyer med du shes pas bzlas brjod la brtson par gyis shig
/gsum pa sgrub rdzas kyi rjes gnang ni /
phyag mtshan dang gos rgyan gtad de /
hU~M:
gri gug thod pa kha T+wAM ga :
rdo rje dril bu DA ma ru :
gos gsum rgyan gsum byug rdzas gsum :
rtag tu rang rtags gzung bar gyis :
deng phyin chad dran rig thams cad rje btsun ma'i thugs chos nyid kyi ngo bo las mi 'da' bar sgrub pa la brtson par gyis shig
/bzhi pa dam tshig gi rjes gnang ni /
thod pa bdud rtsis bkang ba gtad cing myong du bcug la /
hU~M:
bu khyod slob dpon mi spang ngo :
rdo rje phag mo'i dam tshig yin :
'jig rten dag la ma chags par :
mi phod pa la brdzi bar gyis :
bcas bsrung rtag tu dran par gyis :
deng phyin chad phag mo'i dam tshig brtul shugs kyi spyod pa las mi 'da' bar gyis shig
/lnga pa gzhan don gyi rjes gnang ni /
pusti spyi bor bzhag la /
ho :
de ring phan chad bu khyod kyis :
phag mo'i rgyud rnams 'chad pa dang :
dngos grub thob phyir sgrub pa dang :
ting 'dzin sngags dang phyag rgya dang :
cho ga phra mo thams cad kun :
bla ma'i zhal nas gsungs pa bzhin :
skal ldan rnams la ston par gyis :
deng phyin chad rang gi nus pa dang 'tsham pas 'gro ba'i don ci nus gyis shig
/gsum pa dbang gi rjes ni /
bus /
gtso bos ji ltar bka' bstsal pa //
de dag thams cad bdag gis bgyi //
zhes lan gsum dang /
gtang rag gi maN+Dal phul /
deng nas brtsam ste bdag bran du /
khyed la bdag ni 'bul lags kyis /
khyed kyis slob mar bzung ba dang //
cha shas kyis kyang spyad du gsol //
ces dbul lo //
gsum pa rjes kyi cho ga la lnga las /
dang po tshogs mchod ni /
bdag 'jug gi snga phyi gang rigs dang /
skabs 'dir bya ba'i lugs gsum snang yang rang gi bla ma'i phyag bzhes phyi ma ltar mdzad pas /
zan dang sha chang gtso bor gyur pa'i tshogs kyi yo byad rnams zhing lpags kyi steng du bshams la bdud rtsis bran te /
bsang sbyang /
stong pa'i ngang las yaM las rlung /
raM las me /
kaM las mi mgo'i sgyed pu gsum la brten pa'i a yig las byung ba'i thod pa'i snod yangs shing rgya che ba'i nang du ma las nyi ma la gnas pa'i sha lnga bdud rtsi lnga rigs lnga yab yum gyi rang bzhin can du gyur pa'i steng du /
oM AHhU~M gsum brtsegs mar gnas pa nyid a las zla dkyil gyis kha bcad pa'i dbus su rdo rje phyed pa hU~M yig gis mtshan pa rnams su gyur /
rang gi thugs ka'i 'od kyis bskul bas 'og gi rlung g.yos /
me sbar /
rdzas rnams zhu ba 'bru gsum gyi 'od kyis sbyang bsgyur spel bar gyur /
slar yang rdo rje la gnas pa'i hU~M yig las byung ba'i 'od zer gyis sangs rgyas thams cad kyi sbyor mtshams nas ye shes kyi bdud rtsi bkug
/rdo rje zla ba 'bru gsum rigs lnga rnams rim par zhu zhing 'dres pa dam tshig gi bdud rtsi dang ro gcig tu gyur pas /
ngo bo ye shes kyi bdud rtsi la rnam pa 'dod yon gyi lha mo'i rol pa bsam gyis mi khyab pa'i sprin 'phro bar gyur /
oM AHhU~M ga Na tsakra pU dza hU~M:
zhes lan bdun gyis byin gyis brlab /
tshogs zhing spyan drang ba ni /
spos dang rol mor bcas te /
hU~M:
mkha' 'gro rdo rje phag mo yum :
thugs rjes khros pa'i nag mo la :
mkha' 'gro ma yi tshogs kyis bskor :
tshogs la spyan 'dren gshegs su gsol :
phaiM phaiM phaiM:
zhes pas mdun bskyed kyi 'khor lo dang dbyer med pa'i tshogs zhing mkha' khyab tu sad par bsam la /
tshogs phud cha bzhir spros nas cha gcig dbul zhing /
bza' dang bca' dang btung ba dang :
bshos dang zhal zas sna tshogs dang :
kha dang mngar dang skyur ba dang :
tsha dang rtsub dang lan tshwa'i ro :
gzugs dang sgra dang dri dang reg :
'dod yon lnga la sogs pa yis :
rdo rje phag mo'i thugs dam bskang :
'khor gyi mkha' 'gro dgyes par rol :
oM badzra b+ha ra he kro d+hI kA lI ha ri ni sa ga Na tsakra pU dza hU~M:
zhes phul la 'dod don gsol ba ni /
hU~M:
tshogs mchod dam pa 'di bzhes la :
rnal 'byor bdag la dngos grub stsol :
tshe dang dbang thang longs spyod dang :
'khor dang rkang 'gros nor phyugs spel :
ma lus thams cad dbang du sdus :
dus min 'chi dang chag che zlog :
de nas tshogs phud cha gcig bsreg rdzas dang sbyar nas me mchod bya ste /
de la bsreg rdzas ni rtsa bar /
rdzas ni phye mar rat+na sman :
zas ni rnam pa sna tshogs dang :
rin po che dang 'bru sna dang :
dar zab gos la sogs pa bsreg :
ces so //
thab ni /
mchog gi dngos grub la zhi rgyas gang rung 'dra bar byas kyang rung mod na'ang 'dir rtsa bar /
maN+Dal thab khung gru bzhi ste :
zhes dang /
phag lnga'i me mchod las /
dbus su dkyil 'khor gru bzhi'i steng :
zhes pas me thab gru bzhi mu ran kha khyer dang 'dab bzhi phyogs tshon lha mtshan dang bcas bris par bud shing brtsigs pa'am /
so phag sogs las byas pa'i nang du bcer pa la me sbar zhing /
rgyun gyi nyams len tsam la sol mes bkang yang rung ste /
rdzas rnams 'bru gsum zhu ba las byung ba'i zag med kyi bdud rtsir gyur par bsam la /
oM AHhU~M lan bdun gyis brlab /
de nas me thab bsang sbyang /
stong pa'i ngang las mdun du hU~M yig las thab khung gru bzhi ser po kha khyer dang bcas pa 'od zer sna tshogs pa 'phro bar gsal gdab /
der ag+ne dz+wa la raM:
zhes pas me du ba med par sbar ba bzhag nas /
me'i dbus su pad nyi ro'i gdan la a ha ri ni sa las ye shes lnga'i rig rtsal phag mo lha lnga /
mdun bskyed dam tshogs zhing gi 'khor lo /
dang dbyer med par sad par gyur /
ces sam /
de gnyis ka dang ma 'brel na /
phag mo lha lnga'i skur gsal bar gyur /
ces sbyar zhing phyi ma'i dbang du na gnas gsum rlob pa dang /
ye shes pa drang bstim mchod pa'ang bya'o //
rdzas rnams phul bas bdud rtsi yi //
dwangs ma drangs nas zhal du gsol //
phag mo mnyes shing tshims pa yis //
dngos grub sna tshogs ster bar bsam /
oM badzra b+ha ra he kro d+hI kA lI badzra DA ki nI ha ri ni sa hrIHha ha hU~M hU~M phaT dz+wa la raM sid+d+hi hU~M hU~M:
zhes pa kho nas rdzas rnams thab tu phul ba'i mthar bstod cing 'dod don gsol nas /
rlung nang du 'jug pa dang lhan cig me lha phag mo /
rang gi snying gar bsdu ba'am /
mdun bskyed dang 'brel na dkyil 'khor gsum la bstims te mi dmigs par bsam mo //
phag lnga'i me mchod las /
dbus su thams cad bsreg par bya :
zhes pas spro zhing nus na 'dir las bzhi ka'i rdzas 'og nas 'byung ba bzhin so so'i spel tshig sbyar te bsreg tu rung la /
gzhan du las bzhi so sor byed na /
zhi ba la thab dkar zlum rgyar khru gang ba /
rgyas pa la gru bzhi ser po khru do /
dbang la zla gam dmar po khru gang /
drag por gru gsum nag po sor nyi shu pa ste thams cad dpangs su rang gi phyed tshad dang sor bzhi'i mu ran kha khyer /
dbus kyi lte ba thams cad mthing ga la 'dab bzhi zhi ba la dkar po sogs las mthun thab mtshan dang bcas pa /
sreg shing ni /
zhi ba la bal bu'am glang ma /
rgyas pa la rgya shug
/dbang la tsan dan nam mdzo mo shing /
drag po la dug shing tsher ma can gyis dbyibs thab dang 'dra bar brtsig
/khyad par gyi rdzas ni zhi ba la til dang dkar chas /
rgyas pa la dUr wa'am 'bras dang ser chas /
dbang la zla mtshan nam sin+d+hu ra sogs dmar chas /
drag por ling+ga la dmigs bya dgug bstim byas la /
sbang skam bsregs pa lcags sna gsum gyi phye ma yungs dkar nag dug sna thal chen mu zi gu gul nag po rnams kyi thun gyis brabs pa dang /
gzhan yang gtor ma sran ma bra bo'am til nag sogs sngo chas kyi rigs rnams so //
sreg lha ni las bzhi ka la gtso mo'i sku mdog phyag mtshan mi 'gyur zhing /
'khor gyi mkha' 'gro bzhi po zhi ba la dkar po g.yas bum pa /
rgyas pa la ser po rin chen 'bar ba'am /
nyams rtogs 'phel bar 'dod na cang te'u /
dbang la dmar po lcags kyu /
drag po la ljang nag gri gug
/g.yon thams cad thod khrag bsnams par bskyed cing /
lha tshogs thams cad kyi sku las phrin las dang mthun pa'i kha dog can 'od zer spros pas las gang yin sgrub par bsam la sngar gyi sngags sam bsdu na /
a ha ri ni sa'i gsham du zhi ba la /
bdag gi nad gdon sdig sgrib shAn+tiM ku ru ye swA hAH
rgyas pa la /
tshe dang bsod nams ye shes dpal 'byor dbang thang lung rtogs kyi yon tan thams cad puSh+TiM ku ru swA hA/
dbang la /
khams gsum skye dgu'i stobs 'byor thams cad wa shaM ku ru swA hA/
drag po la /
gnod byed dgra bgegs mA ra ya sod sod /
snying khrag tshal pa badzra aM ku sha tsi ri mi snying la tsa tsa dza dzaHdgra bgegs mA ra ya sod sod /
ces btags nas rdzas 'bul lo //
de nas tshogs la rol pa ni /
las kyi rdo rjes slob dpon la phyag byas nas thabs shes kyi rdzas thogs te /
dris shing brtags na chos rnams la //
rang bzhin rnyed pa ma lags pas //
bram ze gdol pa khyi dang phag
/rang bzhin gcig pa nyid du rol //
a ho ma hA su khaM/
zhes dbul /
des kyang pad kor sngon du 'gro bas rtse gsum rgya ston bzhin par /
rin thang med chos legs par 'ong //
'dod chags la sogs dri ma spangs //
gzung dang 'dzin pa las grol ba //
de nyid 'bul ba ngo mtshar che //
a ho ma hA su kha /
zhes blang zhing btung ba g.yas skor dang bza' ba g.yon skor du rim gyis drangs te /
lte ba'i tsaN+Da lI 'bar bas bza' btung bsregs pa'i dwangs mas rtsa khams kyi dpa' bo mkha' 'gro thams cad mnyes par bsams nas rol pa nang gi sreg blug dang /
lte ba'i gtum mos haM bzhu ba'i dga' bzhi'i ye shes kyis mtshon rim gyis dpe don gyi lhan cig skyes pa'i ye shes ro mnyam pa la yang dag par sbyar bas gsang ba dang bla na med pa'i sreg blug gis kyang mchod cing rdo rje'i glu dang gar la sogs pa'ang bya'o //
gnyis pa tshogs phud cha gcig la sman raka bdud rtsi bran la /
hU~M:
dgongs shig bla ma rje btsun rnams :
dgongs shig yi dam lha tshogs rnams :
dgongs shig mkha' 'gro ma yi tshogs :
sngon gyi thugs dam brtser dgongs te :
phud gtor gtsang ma 'di bzhes la :
rnal 'byor bdag cag 'khor bcas la :
bde ba chen pos byin gyis rlobs :
oM a mr-ita pra tIts+tsha sa ma ya khA hi :
zhes gtsang sar 'thor zhing /
mkha' 'gro'i skong bskul rnams kyang spro zhing nus na skabs 'dir bya zhing gzhan las shes so //
gsum pa lhag gtor gtong zhing brtan ma bskyang ba ni /
lhag ma rnams bsdus pa'i dme gtor dkyil 'khor mchod pa'i ras ma dang bcas pa'i steng du phud cha bzhi pa bsnan cing mar me dang bcas bshams la /
las rdor gyis phyag byas nas gsol ba gdab /
slob dpon gyis mkha' dbyings kyi rgyas kha bkab nas dam tshig gi kha phru gdab /
oM AHhU~M ha ho hrIHsa bdud rtsir byin gyis brlabs nas /
pheM pheM pheM:
zhes dang 'bar ba'i rgyas /
lhag sdud kyi pho nya rnams sprin gtibs pa ltar byon par bsam la /
hU~M:
phyi rol dur khrod gnas brgyad nas :
mkha' 'gro shugs 'gro phra men ma :
zhing skyong dbang phyug ging gi tshogs :
lang+ka'i bdag po ma mo'i tshogs :
gar yang thogs med nam mkha'i lus :
'dod dgu'i gzugs can cir yang sgyur :
rab gtum rngams brjid 'jigs byed ma :
khrag 'thung sha za rus 'cha' ma :
myur mgyogs las byed rdzu 'phrul can :
stobs ldan dbang chen sprul par bcas :
gtor ma chu rgyun tshogs lhag sdud :
ting 'dzin drod nyul nyams len ma :
mchod sbyin bzang po 'di bzhes la :
rnal 'byor bcol pa'i phrin las mdzod :
gzhan yang las kyi mkha' 'gro ma :
mi bsrun keng rus gzugs can dang :
'jig rten ging 'gong rlung shugs can :
sha za mkha' 'gro rdzu 'phrul can :
mkha' 'gro pho nya las byed tshogs :
ma lus 'khor dang bcas pa rnams :
mchod sbyin bzang po 'di bzhes la :
rnal 'byor bcol pa'i phrin las mdzod :
hU~M:
lhag sdud pho nya khyed rnams ni :
la la mnyam nyid chos skur bzhugs :
la la 'gag med longs spyod rdzogs :
la la sna tshogs sprul skur ston :
la la gti mug sha lhag sdud :
la la 'dod chags khrag lhag sdud :
la la zhe sdang rus lhag sdud :
la la bdud rtsi chang lhag sdud :
phyi rol skyong ba'i mkha' 'gro rnams :
mchod sbyin bzang po 'di bzhes la :
zhi rgyas dbang dang mngon spyod kyi :
ji ltar nus pa'i phrin las mdzod :
oM uts+tshiSh+Ta sarba DA ki nI pra tIts+tsha ba lin+ta kha kha khA hi khA hi :
zhes brjod cing rol mos dur khrod du bskyal lo //
de nas bshal chus brtan ma bskyang ste rigs mthun gyi cho ga gzhan nas blang bar bya'o //
bzhi pa dkyil 'khor bsdu zhing spyod lam bskyang ba ni /
mchod pa rnams kha gsos la byin gyis brlab /
nyer spyod rol mor bcas pa dang bdud rtsis mchod nas /
hU~M:
snang stong dbyer med chos rnams kun gyi gzhi :
mi skye mi 'gag nam mkha'i ngo bo nyid :
gang la cis 'dul de la der ston pa'i :
ye shes mkha' 'gro'i tshogs la phyag 'tshal bstod :
zhes bstod /
oM badzra DA ki nI sa ma ya ma nu pA la ya /
badzra DA ki nI twe no pa tiSh+Tha nas /
DA ki nI mA me muny+tsa /
DA ki nI b+ha wa ma hA sa ma ya satwa AH
zhes yig brgya lan gsum dang /
ma rnyed yongs su sogs kyis nongs pa 'chags /
rdul tshon yin na zhag phyi ma ma gtogs pa rnams dang ras bris kyi phyogs la rnam pa kun tu /
'dir ni gzugs dang lhan cig tu //
sogs kyi mthar /
su pra tiSh+Tha badzrA ye swA hAs brtan bzhugs bya /
rdul tshon dang 'brel ba'i zhag phyi ma la'ang bris sku sogs rten yod na de la bstims nas brtan bzhugs byas pas chog cing /
med na /
oM/
khyed kyis sems can don kun mdzad //
sogs kyi mthar /
badzra muHsa ye shes pa chos kyi dbyings su gshegs /
bdag nyid mdun bskyed kyi gtso mo dam tshig pa dang gnyis su med par bsams nas /
bdag gi thugs ka'i 'od kyis phog pas dag pa'i snod bcud gzhal yas khang dang bcas pa 'od du zhu nas rang la thim /
de yang thugs ka'i a'i bar du rim gyis thim nas a yang mi dmigs pa las 'od gsal stong pa nyid kyi ngang du bzhag
/slar yang rang nyid rje btsun ma'i skur langs te /
snang grags 'gyu gsum lha sngags ting 'dzin gyi rol par shes pas thun mtshams thams cad don yod par bya /
bum chu dang gsung rten gyi bdud rtsi sogs dngos grub kyi don du spyad la /
rdul tshon yod na a kA ro brjod pas dbyi zhing chu klung la sogs par gshegs /
me long gi sin+d+hu ra'ang phyis la cung zad gnyer nas lhag ma smin mtshams su byug cing bsrung bar bya'o //
lnga pa bsngo smon shis brjod ni /
dge ba 'di yis myur du bdag
/rdo rje phag mo 'grub gyur nas //
'gro ba gcig kyang ma lus pa //
de yi sa la 'god par shog
/ji ltar lha mo khyod nyid dang :
bdag ni rab tu mnyam sbyar phyir :
'di nas 'jig rten 'og tu yang :
mkha' 'gro ma yi gzugs can du :
bdag nyid 'byung zhing 'gyur bar shog :
bde zhing bde ba brtan pa dang :
bde ba chen por bdag 'gyur shog :
ces sogs kyis dge ba'i rtsa ba bsngo zhing smon lam rgya cher gdab /
oM/
byin rlabs mchog stsol rigs brgya'i bdag
/bla ma rnams kyi bkra shis shog
/dngos grub char 'beb zhi dang khro //
yi dam lha tshogs bkra shis shog
/thogs med phrin las sgrub mdzad pa'i //
dpa' bo mkha' 'gro'i bkra shis shog
/gang la bsam pa'i don kun 'grub //
dge legs mchog gi bkra shis shog
/ces sogs kyis shis pa brjod pas dge legs su bya'o //
rdo rje phag mo'i sgrub thabs kun gyi bcud /
khros ma'i thugs sgrub nyid du nges rnyed nas //
mkha' spyod grong du bgrod pa'i myur bde'i lam //
dag gsal nyung ngu tshul du deng 'dir spel //
'dis thob bsod nams rnyog bral dwangs pa'i chab //
'gro kun dge tshogs chu klung brgya phrag dang //
lhan cig gnyug sems sgrib bral bde ba che'i //
rgya mtsho chen por ro gcig 'dres gyur cig
/rje btsun rdo rje rnal 'byor ma khros ma nag mo sgrub cing mchod pa'i las byang 'di ni a ma drung lha 'dzin dbyangs can sgrol ma'i sku rim du zangs mtsho sgrub sder cho ga'i rgyun ji srid bar 'dzugs par dgongs te /
chog khrigs bde ba zhig gyis zhes rje btsun bla ma bka' drin mtshungs pa med pa gter chen chos kyi rgyal po'i bka' lung spyi bor lhungs shing /
phul du byung ba'i blo gros kyi nor can gcung kun dga' tshul khrims rgya mtsho'i gsung dang /
gzhan yang chos grwa chen po o rgyan smin grol gling gi grwa pa don gnyer can mang pos kyang ring mo nas bskul ba rnams kyi gsung ngo ma chog pa la brten nas /
gnyos kyi sngags btsun d+harma shrIs sbyar ba'i yi ge pa ni rje bla ma'i zhabs rdul la reg pa las chos kyi brda la byang chub cing rje btsun rdo rje rnal 'byor ma la mchog tu gus pa'i dge sbyong blo gsal rgya mtshos mdzad pa'o ///
/
!
bla ma rnal 'byor ma tshogs dgongs su gsol //
'dis mtshon dus gsum bsags yod dge tshogs kyis //
mkha' mnyam 'gro ba'i nyam nga'i 'khrul pa rnams //
rab bsal lhan skyes bde chen don du bsngo //
deng nas bzung ste tshe rabs thams cad du //
ston sprin ltar g.yo srid pa'i bde 'byor dang //
zhi ba myang 'das mtha' la mi smon pas //
rmad du byung ba'i lam 'dir 'jug par shog
/'gran gyi do med rje btsun gter bdag gling //
skyabs kun ngo bor gtsug tu mi 'bral zhing //
gdod ma'i gshis lugs rang sems ris med dang //
ro gcig ngang du gsol ba thebs par shog
/khams gsum rnam par dag pa sku gsung thugs //
dbyer med rdo rje bzhi yi dkyil 'khor du //
smin lam brda bzhis bdag rgyud byin brlabs nas //
dam tshig sdom pa srog bzhin bsrung bar shog
/phyi yul dag zhing rang lus gzhal yas khang //
rang sems dag pa lha sku bde ba che //
gsal stong 'dzin med sgom pa'i rnal 'byor gyis //
sprul sku'i phag mo lam du longs par shog
/rtsa gsum 'khor lo lnga dbus 'dab ma bzhir //
dwangs ma'i yig 'bru lnga bkod spro bsdu dang //
rlung sngags grags stong bzlas pa'i rnal 'byor gyis //
longs sku'i phag mo lam du longs par shog
/rang rig don dam sgrib bral rnal 'byor mar //
rang ngo 'phrod nas rang lugs rang gsal ngang //
bzo med lhug par skyong ba'i rnal 'byor gyis //
chos sku'i phag mo lam du longs par shog
/snang grags dran rig 'dod yon rol mo rnams //
lha sngags ting 'dzin mchod par yongs shes pas //
skrag dang dogs pa med pa'i brtul zhugs kyis //
byed spyod thams cad lam du longs par shog
/mdor na sgo gsum sku gsum lam khyer gyis //
skye 'chi bar do gsum gyi sgrib pa sbyangs //
nye rgyu'i spyod pa gsum gyis mthar phyungs te //
tshe 'dir sku gsum 'bras bu myur thob shog
/gal te tshe 'dir byang chub ma thob par //
las kyi dbang gis 'chi ba'i dus babs tshe //
sdig dang 'gyod pa med cing dbang po gsal //
ting 'dzin mi g.yo'i ngang nas 'pho bar shog
/rig 'dzin dpa' bo rnal 'byor ma tshogs kyis //
me tog phreng dang rgyal mtshan gdugs thogs shing //
glu dbyangs rol mo'i sprin gyis mdun bsus te //
mkha' la spyod pa'i gnas su khrid par shog
/snang cha bde chen gar dbang he ru ka
/stong cha rnam kun mchog ldan phag mo ste //
zung 'jug dbyer mi phyed pa'i bden pa des //
don gnyis 'dod pa yongs su rdzogs par shog
/ces khros nag gi lam rim dang rjes su mthun pa'i smon lam 'di ni chos 'di la lhag par mos pa'i brtul zhugs can dge slong blo gsal rgya mtshos ring mo nas nan tan chen pos bskul zhing /
nye char dge slong kun dga' blo gros kyis gsos btab pa la brten nas ban chung chos dpal gyis khrums zla phyi ma'i tshes bco brgyad kyi mtshan mo 'bru mar gyi snang ba la spel ba sid+d+hi rastu /
dge'o //
!
//ji ltar lha mo khyod nyid dang //
bdag ni rab tu mnyam sbyar phyir //
'jig rten 'di yi 'og tu yang //
mkha' 'gro ma yi gzugs can du //
bdag nyid 'byung zhing 'gyur bar shog
/bde zhing bde ba brtan pa dang //
bde ba chen po bdag 'gyur shog
/'chi tshe dpa' bo rnal 'byor ma rnams kyis //
me tog phreng dang rgyal mtshan gdugs thogs shing //
glu dbyangs rol mo'i sprin gyis mdun bsus te //
mkha' la spyod pa'i grong du khrid par shog
/snang cha bde chen gar dbang he ru kaH
stong cha rnam kun mchog ldan phag mo yum //
zung 'jug dbyer mi phyed pa'i bden pa des //
don gnyis 'dod pa yongs su rdzogs par shog
/mang+ga laM///
/
