@#//
bsnyen sgrub rgyun gyi kha skong khyer bde rdzas gcig la brten pa'i las bzhi'i me mchod nor bu sna tshogs mdog can zhes bya ba bzhugs so //
na mo gu ru de ba DA ki nI yai /
rig stong zung 'jug rtsa gsum lha //
rtogs grol dus mnyam lta ba'i phyag
/gnyis med ngang du 'tshal nas 'dir //
bya sla don che'i man ngag dgod //
'dir rtsa gsum chos srung bcas pa'i bsnyen sgrub gang gi skabs su'ang sngags kyi lhag chad sogs nyams chag skong zhing nus rtsal myur du 'byin pa'i man ngag khyad par can /
rgyun gyi sreg blugs rdzas gcig kho nar brten pa'i tshul brjod pa la gnyis /
spyi dang bye brag gi lag len no //
dang po spyir /
bgegs zhi ba la yungs dkar /
tshe rgyas pa la dUrba /
dbang dang drag po'i bsgrub bya dmigs bsal la de dag gi rU pa khyad par gyi rdzas dang sbyar bas mtshon /
las gang la ched du dmigs pa'i so so'i bsreg rdzas 'du byas te sngags dang sham bu'ang de mtshungs skabs sbyar dgos kyang /
'dir kha skong spyi rgyug tsam bshad na /
bsnyen sgrub gang byed kyang thun gyi dngos gzhi grol nas thun mtshams lha'i nga rgyal la gnas pas /
rang gi mdun du rtsig thabs chung ngu ched du bcos pa'am /
me snod gang yang rung bar me khrol blugs pa dang /
bsreg rdzas nyid snod gtsang mar bkod do //
gnyis pa bye brag la zhi rgyas dbang drag bzhi'i /
dang po zhi ba ni /
sdig sgrib zhi ba'i khong du thams cad 'dus pas ting phor sogs su til bshams /
me nang mchod kyis bran la /
oM AHhU~M/
me nyid ngo bo gdod nas gos dkar mo //
rnam pa ye shes me phung dkar gsal 'bar //
de dbus che ge'i   'dir spyi la rtsa gsum dang bye brag bla ma sogs lha so sor kha bsgyur /dkyil 'khor lha tshogs rnams //
dkar gsal zhi 'dzum 'od zer dkar po 'phro //
phyag mtshan rdo rje bdud rtsi'i bum pa bsnams //
rgyan chas yongs rdzogs dam ye dbyer med pa //
zhi ba'i phrin las mdzad la dgyes pas bzhugs /

/bdag gi sdig sgrib nyes ltung bag chags dang /
khyad par sngags kyi lhag chad nor 'khrul sogs //
rdo rje'i dam las 'gal pa'i nongs pa kun //
sna sgo'i rlung dang lhan cig til la thim //
zhes rlung 'bud /
de nyid zag med bdud rtsi'i rgyun gyur pa //
dkyil 'khor lha tshogs zhal du phul ba yis //
ye shes mchog gi dgyes pa'i gzi byin bskyed //
byin rlabs me 'od zla ba'i mdangs can 'phros //
rtog sgrib bag chags lhag med bsregs par gyur //
rtsa gsum spyi la /
oM AHhU~M hrIHbadzra gu ru d+he ba d+hA ki nI sarba sid+d+hi pha la hU~M AH
lha so so'i snying po'i sham du /
oM sarba pA paM da ha na badzrA ya swA hA/
sgrub pa po'i nad gdon sdig sgrib sngags kyi lhag chad la sogs pa'i nyes pa thams cad shAn+tiM ku ru ye swA hA/
zhes grangs ji ltar rigs pa phul la mthar rlung nang du rngubs pa dang lhan cig
/me nang ye shes dkyil 'khor lha tshogs rnams //
rlung gi sbyor bas sna sgo nas drangs te //
lte 'og gtum mo'i me dang gnyis med gyur //
de las me 'bar lus kyi nang kun gang //
rtsa khams snyigs ma thams cad lhag med bsregs //
dwangs ma bde chen bdud rtsir zhu ba yis //
phung khams skye mched rang byung dkyil 'khor pa //
zag med bde bas shin tu dgyes par gyur //
ces nang gi sreg blugs dang sbrel la dbyings rig zung 'jug gi dgongs pa bskyang /
zhi ba'i smon lam dang shis brjod bya'o //
dmigs bsal bgegs dang bar chad zhi bar 'dod na /
rdzas yungs dkar bsham /
lha bskyed sngar ltar la /
dgyes pas bzhugs /
zhes pa'i 'phros su /
bsreg rdzas zag med bdud rtsi'i rgyun gyur pa /sogs nas /
rtog sgrib bag chags zhes pa'i mal du /
gdon bgegs bar chad lhag med bsregs par gyur //
ces bsgyur /
lha sngags sham du oM sarba ar+tha sid+d+hA ya swA hA/
gdon bgegs 'byung po rkyen ngan bar gcod thams cad shAn+tiM ku ru swA hA/
zhes sbyar /
mthar lha rang la bstim /
nang gi sbyin sreg gang ltar byas kyang chog
/byad kha rbod gtong sogs la'ang tshig dang dmigs pa bsgyur pas chog go /[ <!TCC Tibetan character 4,37 undefined in unicode!> ]//bsnyen sgrub sogs gang gi skabs su'ang do gal che ba dam grib sbyong byed gter gsar thugs sgrub las 'byung ba ni /
sme ba brtsegs pa la brten nas :
dam tshig nyams grib sbyong ba ni :
zhi ba'i thab tu bud shing brtsigs :
me sbar bsang chus legs par gtor :
stong pa'i ngang las skad cig gis :
ye shes me phung cher 'bar dbus :
hU~M las khro rgyal sme ba brtsegs :
dud kha'i mdog can khro bo'i nyams :
phyag gnyis thugs kar sdigs mdzub mdzad :
dar dang rin chen sbrul gyis brgyan :
zhabs gnyis dor stabs pad nyir bzhengs :
dam tshig ye shes dbyer med bsam :
rang gi skra sen gos dum sogs :
dam tshig nyams chag sdig sgrib dang :
grib dang mi gtsang 'dus par mos :
oM AHhU~M gis bdud rtsir bsgyur :
zhal du phul bas lhag med bzhes :
dgyes tshims 'od zer 'bar ba yis :
bdag gi mi mthun kun sbyangs bsam :
til dang yungs dkar cung zad bcas :
oM b+hur kur ma hA pra NA ya :
b+hur tsi b+hur ki bi ma le :
u tsuSh+ma kro d+ha rA dza hU~M phaT:
sarba pA paM sarba karma A ba ra Na b+hasmiM ku ru swA hA:
skabs su las sngags 'di yang spel :
oM ma Ni d+ha ri hr-i da a nu pA sha d+ha ri hr-i da hU~M phaT:

lha nyid 'od zhu rang la thim :
ye shes me yis sdig sgrib dang :
grib dang mi gtsang thams cad kun :
lhag med nyid du bsreg par bsam :
me la gom pa lan dgu bya :
thal ba sAts+tsha gdab pa 'am :
yang na chu bo chen por bskyal :
'dis ni dam tshig nyams chag dang :
nyams grib tshe gegs ma lus zhi :
bsod nams 'byor pa thob par 'gyur :
ces so //
!
//gnyis pa rgyas pa la'ang spyi 'gro ni /
zas mchog la rin chen 'bru sman dar zab gang 'dzom bsres pa bshams la /
nang mchod kyis bran la /
oM AHhU~M/
me nyid ngo bo gdod nas gos dkar mo //
rnam pa ye shes me phung ser gsal 'bar //
de dbus che ge'i dkyil 'khor lha tshogs rnams //
ser gsal sgeg nyams 'od zer gser mdog 'phro //
phyag mtshan nor bu rin chen 'bar ba bsnams //
rgyan chas yongs rdzogs dam ye dbyer med pa //
rgyas pa'i phrin las mdzad la dgyes pas bzhugs //
bsreg rdzas zag med bdud rtsi ser po'i rgyun //
dkyil 'khor lha tshogs zhal du phul ba yis //
ye shes mchog gi dgyes pa'i gzi byin bskyed //
'od zer nyi ma'i mdangs can bdag la zhugs //
sngags kyi ye shes yon tan rab rgyas gyur //
lha sngags sham du /
oM sarba sam+ba de swA hA/
sgrub pa po'i tshe bsod dpal 'byor sngags kyi ye shes thams cad puSh+TiM ku ru oM/
zhes dang /
oM AHhU~M sarba A yuHpuN+ye dz+nyA na puSh+TiM ku ru oM/
zhes pas kyang grangs ci 'grub phul /
rjes zhi ba'i skabs ltar ro //
bye brag tu tshe sgrub gtso bor byed skabs bsreg rdzas dUrba dang /
tshig rkang tha ma la /
'chi med tshe yi dngos grub thob par gyur //
ces dang /
lha sngags sham du /
oM badzra A yu She swA hA/
zhes pa'i spel tshig sbyar /
nyams rtogs rgyas par 'dod na /
chang la chos sman sbyar ba'i zas mchog phul /
de'i sngags sngar bzhin la /
sgrub pa po'i nyams dang rtogs pa'i ye shes thams cad puSh+TiM ku ru oM/
zhes sbyar ro //
!
//gsum pa dbang ni /
bsreg rdzas til mar dang sbyar ba'i zas mchog dang so ba /
khyad par rdzas pad+ma rak+ta'am zla mtshan /
sin+d+hu ra /
me tog dmar po /
lan tshwa /
thams cad myos byed kyis sbags pa'am /
ma 'dzom na me tog dmar po chang dang lan tshwas bran pa bshams la nang mchod 'thor /
oM AHhU~M/
me nyid ngo bo gdod nas gos dkar mo //
rnam pa ye shes me phung dmar gsal 'bar //
de dbus che ge'i dkyil 'khor lha tshogs rnams //
dmar 'tsher chags nyams 'od zer dmar po 'phro //
phyag mtshan pad+ma'i lcags kyu zhags pa bsnams //
rgyan chas yongs rdzogs dam ye dbyer med pa //
dbang gi phrin las mdzad la dgyes pas bzhugs //
bsreg rdzas bde chen bdud rtsi dmar po'i rgyun //
dkyil 'khor lha tshogs zhal du phul ba yis //
zag med bde bas rab tshim rjes chags g.yos //
'od dmar lcags kyu'i dbyibs can mkha' khyab 'phros //
sngags kyi ye shes mthu stobs nus pa'i rtsal //
'khor 'das snang srid bdag gi dbang 'dus gyur //
lha sngags sham du /
oM sarba sam+ba de swA hA/
oM badzra bi dzA ya swA hA/
mchog thun dngos grub sngags kyi ye shes khams gsum snang srid thams cad sgrub pa po'i dbang du gyur cig ba shang ku ru hoH
zhes dang /
oM AHhU~M sarba lo ka ba shang ku ru hoH
zhes pas kyang ji tsam nus pa 'bul /
dbang du bsdu bya dmigs bsal yod na /
de'i ming gi mthar /
sgrub pa po'i dbang du sogs spel tshig sbyar ro //
!
//bzhi pa drag po ni /
bsreg rdzas spyir yungs dkar dug khrag gis sbags pa dang /
bye brag mngon spyod gtsor bton pa'i rigs la ling chung sha dum khrag thig sbyar ba bsdogs la /
nang mchod 'thor /
oM AHhU~M/
me nyid ngo bo gdod nas gos dkar mo //
rnam pa ye shes me phung dmar nag 'tshubs //
de dbus che ge'i dkyil 'khor lha tshogs rnams //
rab khros gtum rngams 'od zer mthing nag 'khrugs //
ral gri phur bu la sogs mtshon cha bsnams //
'bar ba'i chas ldan dam ye dbyer med pa //
drag po'i phrin las mdzad la rings par bzhugs //
bsreg rdzas dgra bgegs sha khrag bdud rtsi'i rgyun //
zhal du phul bas rngams pa'i stabs kyis bzhes //
sku las me mtshon khro chung thog rgod 'phros //
bar gcod byed pa'i dgra bgegs dam sri'i tshogs //
ming yang med par rdul bzhin brlags par gyur //
lha sngags sham du /
sarba sha trun big+h+nAn da ha da ha hU~M phaT/
sgrub pa po la gnod cing bar du gcod pa'i dgra bgegs log 'dren 'byung po thams cad mA ra ya phaT/
ces pas 'bul /
'di ni drag po spyi 'gro tsam yin zhing seng gdong ma dang chos skyong 'ga' zhig la dmigs su bsal ba yod kyang 'dir yi ges 'jigs nas ma spros so //
tshul min spros pa rgyas kyang ngal bar zad //
rnal 'byor ldan pas phyi nang sreg blugs kun //
'dis 'grub phyir na lag len gsal byas pas //
dus zhabs sgrub po'i dga' ston btsas su shog
/ces pa'ang nye bar mkho zhing khyer bde'i lag len mgo rkang tshang ba'i yig cha khungs thub ma mthong bas /
dgongs 'dus rnam pa gsum gyi dgongs pa gung bsgrigs te pad+ma gar dbang phrin las 'gro 'dul rtsal gyis rdzong shod bde gshegs 'dus pa'i pho brang du bgyis pa dge legs 'phel ///
/
