@#//
bla ma rgyal ba 'dus pa dang thugs kyi nor bu thun mong gi drag sgrub me'i 'khor lo'i phrin las nyung ngur bsdus pa zab lam dgongs 'dus zhes bya ba bzhugs so //
na mo gu ru de ba d+hA ki nI yai /
'od gsal dbyings las bde chen sku
/'bar ba'i gar gyis rnam rol ba //
rdo rje srin po gtsug rgyan du //
rtag bzhugs bka' yi gnang ba stsol //
'dir gter chen zhig po gling pa dang chos rje gling pa zung gi zab gter las tshig don gcig par byon pa'i bla ma drag po me 'khor gyi phrin las la 'jug pa na /
sbyor ba yo byad kyi bshom ni /
bsnyen sgrub kyi skabs su dkyil 'khor gzhung mthun bris pa'i dbus su zangs bum bcud ldan kha rgyan mgul chings gzungs thag dang bcas pa /
shar du dpal gtor zur gsum pad+ma 'dab brgyad kyis mtshan cing spod chang gis bran pa /
lhor thod pa dum gcig dkar mngar chos sman sbyar bas bkang ba'i kha dar dmar dang me long gis bkab pa /
nub tu gtor ma rin chen 'bar ba'i dbyibs can tshe ril tshe chang gis bskor ba /
byang du drag po'i sku 'bag sngags byang dang bcas pa bkod /
mda' ral gri sogs rgyan rdzas dang /
sman raka gtor gsum /
phyi nang mchod pa spyi ltar bsham /
dbang dang 'brel na dbang chog nas 'byung ba ltar bya /
tshogs skong tsam la ni gtor mchod kho na la brten pas chog go
/phrin las dngos la sngon 'gro
/dngos gzhi /
rjes gsum /
dang po la lnga'i thog mar skyabs su 'gro ba ni /
bla ma rgyal ba sras dang bcas pa thams cad gu ru drag po'i rnam par mdun gyi nam mkhar sad par gyur /
na mo :
brgyud pa'i rtsa ba bla mar bcas :
dngos grub stsol ba'i yi dam lha :
bar chad kun sel mkha' 'gro ma :
rtsa ba gsum la skyabs su mchi :
lan gsum /
gnyis pa sems bskyed pa ni /
sems bskyed 'gro ba kun don du :
dbang drag pad+ma bsgrubs nas kyang :
log 'dren dgra bgegs bsgral nas ni :
gzhan don skyong bar sems bskyed do :
gsum /
dzaHhU~M baM hoH
skyabs yul rang la thim par gyur /
gsum pa bgegs bskrad pa ni /
bgegs gtor raM yaM khaM/
oM AHhU~M/
gsum gyis byin brlab /
sarba big+h+nAn A kar+Sha ya dzaHsa 'gugs /
nam mkha' mdzod kyi sngags rgya lan gsum gyis bsngos la bka' bsgo ba ni /
hU~M:
bla med gsang ba mchog gi dkyil 'khor 'dir :
kun bzang khyab bdal chen po'i rang bzhin la :
las kyi dbang gis blta bar mi dbang ba'i :
bdud dang log 'dren 'byung po gang yin pa :
lan chags re ba'i gtor ma 'di khyer la :
dkyil 'khor 'di yi 'khor yug 'da' ma byed :
gal te rdo rje'i bka' las 'gal gyur na :
lus ngag rdul phran bzhin du brlag par 'gyur :
sum+b+ha ni'i drag sngags brjod la bskrad /
bzhi pa mtshams bcad pa ni /
hU~M:
nga ni dbang drag pad+ma'i sku :
sku gsung thugs las 'od zer 'phros :
steng 'og rdo rje'i gur du gyur :
ye shes 'bar ba'i me dpung gis :
phyogs mtshams ma lus rab gtams shing :
khro bo khro mos gnam sa gang :
snod bcud lha yi gzhal yas las :
su yang 'da' bar ma byed cig :
hU~M hU~M badzra kro d+ha tIk+Sh+Na badzra rak+Sha rak+Sha hU~M phaT:
lnga pa byin dbab cing mchod rdzas brlab pa ni /
hU~M:
chos dbyings ye shes lnga yi pho brang nas :
bla ma rig 'dzin yi dam DA ki'i tshogs :
dus gsum bde gshegs rgyal ba sras bcas rnams :
thugs dam dbang gis bdag la brtser dgongs nas :
byin chen dbab cing dbang chen bskur du gsol :
gu ru badzra shrI he ru ka d+hA ki nI sarba sa ma ya A be sha ya a A:
mchod rdzas byin gyis brlab pa ni /
swa b+hA bas sbyang /
stong pa'i ngang las snod b+han+d+ha 'bar ba yangs shing rgya che ba'i nang du :
sman raka gtor ma phyi nang gsang ba'i mchod rdzas rnams zag med ye shes kyi bdud rtsi 'dod yon sprin phung mkha' khyab tu 'phro bar gyur /
oM AHhU~M sarba pany+tsa a mr-ita hU~M hrIHThA:
oM AHhU~M ma hA ba liM ta te dzo ba liM ta ba la ba te gu h+ya sid+d+hi sa ma ye hU~M hrIHThA:
oM ma hA rak+ta dz+wa la maN+Da la hU~M hrIHThA:
oM AHhU~M:
i daM puSh+pe d+hU paM A lo ke gan+d+he nai bid+ya shab+da ma hA pU dza hoH
oM AHhU~M:
ma hA mAM sa rak+ta tsit+ta go ro tsa na kiM ni ri ti ma hA pU dza ho :
oM AHhU~M bo d+hi tsit+ta ga Na gu h+ya pU dza ho :
gnyis pa dngos gzhi la bdun yod pa'i dang po dam tshig gi 'khor lo bskyed pa ni /
hU~M:
chos rnams dmigs med spros bral las :
kun khyab brtse ba'i snying rje bsgom :
zung 'jug rang sems hU~M dmar las :
e yaM ra suM keM raM 'phros :
'byung ba rim brtsegs ri rab steng :
b+h+rU~M las dur khrod gzhal yas khang :
drag po'i rgyan bkod yongs su rdzogs :
phyi nang me phung smug nag 'bar :
de nang 'khor lo gnyis rim gyi :
dbus su gru gsum mthing nag la :
pad nyi sde brgyad dregs pa'i steng :
rang rig gnam lcags rdo rje ni :
rtse dgu mthing nag hU~M gis mtshan :
yongs gyur pad+ma thod phreng rtsal :
gtum drag me yi 'khor lo can :
sku mdog dmar nag srin po'i gzugs :
zhal gcig phyag gnyis zhabs gnyis pa :
g.yas bskum g.yon brkyang 'dor stabs bgrad :
zhal gdangs ljags 'dril mche ba gtsigs :
spyan gsum 'khrug cing smin ma dang :
sma ra ral pa me 'od 'phro :
phyag g.yas gnam lcags rdo rje phyar :
g.yon pas lcags kyi sdig pa 'gyed :
dbu skra dmar ser gyen du 'khyil :
thod sbrul rus rgyan zhing gos sogs :
dur khrod 'bar ba'i chas kyis brgyan :
g.yon nas rdo rje phag mo 'khril :
mthing nag gri thod phag zhal sgrog :
de yi spyi gtsug bya khyung mthing :
me gshog gnam lcags tshwa tshwa 'phro :
de steng rigs bdag mtha' yas dmar :
mnyam gzhag longs sku pad zlar bzhugs :
dpral bar gser 'khor rtsibs bzhi'i dbus :
'jam dpal ser po ral gri dang :
'khor lo 'dzin pa'i spyi bor oM:
mgrin par pad+ma 'dab bzhi'i dbus :
rta mgrin dmar po rta zhal mtshan :
gri thod 'dzin pa'i mgrin par A:
thugs kar mchod rten bum pa ru :
phyag rdor mthing nag rdo rje dang :
dril bu dkur brten thugs kar hU~M:
lte bar rin chen 'bar ba'i dbus :
mkha' 'gro sde lnga gri thod 'dzin :
rus pa'i rgyan ldan thugs kar swA:
gsang gnas rdo rje rgya gram dbus :
me dbal smug nag tho ba dang :
sdigs mdzub me zhags thugs kar hA:
yi ge lnga las 'od lnga 'phros :
sku gsung thugs yon phrin las kyi :
lha rnams spyan drangs so sor thim :
sangs rgyas thams cad spyan drangs nas :
snang ba mtha' yas sku la thim :
yongs rdzogs dbang bskur thob par gyur :
bdag bskyed kho na la 'di tsam gyis chog
/mdun dkyil dang 'brel na /
de yi phyi rim rtsibs bzhi la :
rdo rje rin chen pad+ma dang :
karma drag po rtsal bzhi po :
dkar ser dmar ljang dur khrod chas :
g.yas pas rdo rje be con gri :
tho ba g.yon pas lcags sdig 'dzin :
de rgyab 'khor lo'i rtsibs rnams su :
go cha'i lha las he hrIHhU~M:
hU~M 'phros gshin rje rta mgrin rgyal :
phyag rdor me dbal rnams su gsal :
mu khyud pad nyi ro gdan steng :
lte ba'i lha las hrIHlnga 'phros :
mkha' 'gro sde lnga gar stabs sgyur :
thams cad ma 'dres lham mer gsal :
slar yang thugs srog hU~M dmar las :
'od 'phros hU~M nag 'jig rten gang :
yak+sha me dbal skur gyur nas :
gdon bgegs sde brgyad gzir bar gyur :
oM badzra gu ru d+he ba d+hA ki nI hU~M:
artsig nirtsig na mo b+ha ga ba te hU~M:
AHhU~M:
badzra hU~M:
yak+sha hU~M:
rak+sha hU~M:
pheM pheM dzaHdza :
gnyis pa spyan 'dren pa ni /
hU~M:
dur khrod smug nag 'bar ba'i dkyil 'khor nas :
dregs pa 'dul mdzad dbang drag thod phreng rtsal :
bzhengs shig bzhengs shig chos kyi dbyings nas bzhengs :
'dod chags rak+ta'i rgya mtsho'i klong nas bzhengs :
zhe sdang keng rus bkram pa'i klong nas bzhengs :
gti mug sha chen spungs pa'i dbus nas bzhengs :
nga rgyal me ltar 'bar ba'i dbyings nas bzhengs :
phrag dog rlung nag 'tshubs pa'i nang nas bzhengs :
dgra bgegs 'byung po 'dul phyir gshegs su gsol :
lha srin sde brgyad 'dul phyir gshegs\u0f8e
dam sri pho mo 'dul phyir gshegs\u0f8e
yum chen rdo rje phag mo gshegs\u0f8e
go cha lha lnga drag po rigs bzhi dang :
chos skyong srung ma'i lha tshogs gshegs su gsol :
badzra gu ru shrI he ru ka pad+ma kro d+ha sa pa ri bA ra badzra sa ma ya dzaHdza :
gsum pa bzhugs su gsol ba ni /
hU~M:
bskal pa me ltar 'bar ba'i klong dkyil na :
ti ra zhing chen bsnol ba'i gdan steng du :
ma hA gu ru dbang drag thod phreng rtsal :
'khor bcas dgyes shing brtan par bzhugs su gsol :
sa ma ya tiSh+Tha lhan :
bzhi pa phyag 'tshal ba ni /
hU~M:
dbang drag pad+ma thod phreng drag po'i sku :
dregs pa lha srin sde brgyad 'dul mdzad cing :
'gro ba ma lus 'dren pa'i dpal gyur pa :
'khor dang bcas la gus pas phyag 'tshal lo :
a ti pU ho :
pra tIts+tsha ho :
lnga pa mchod pa 'bul ba la /
phyi mchod ni /
hU~M:
bla ma dbang drag pad+ma'i dkyil 'khor du :
me tog bdug spos snang gsal mar me dri :
zhal zas sgra snyan la sogs yid 'ong rdzas :
gzugs sgra dri ro reg bya mchod pa'i sprin :
snang srid nam mkha' thams cad yongs bkang nas :
dgyes pa bskang phyir mchod pa 'bul lo bzhes :
oM badzra puSh+pe nas 
shab+da AHhU~M:
nang mchod ni /
hU~M:
bla ma dbang drag thod phreng dkyil 'khor la :
dam rdzas mchog gi gtor ma ri ltar spungs :
bdud rtsi sman gyi mchod pa mtsho ltar bskyil :
rak+ta dmar gyi ar+g+haM rba rlabs 'khrugs :
zhal zas tshogs kyi mchod pa rgya chen bshams :
mchod pa'i bye brag dpag med mtha' yas pa :
dkyil 'khor lha tshogs rnams la mchod par 'bul :
ma hA ba liM ta pany+tsa a mr-ita rak+ta ga Na tsakra pU dza khA hi :
gsang mchod ni /
hU~M:
bla ma dbang drag thod phreng dkyil 'khor la :
yab yum gnyis med bde stong rab sbyar nas :
mkha' gsang byang sems dkar dmar bde ba'i mchog :
sku lus dgyes pa bskang phyir mchod par 'bul :
bo d+hi tsit+ta ga Na gu h+ya ma hA pU tsa ho :
drug pa bstod pa ni /
hU~M:
ma hA gu ru dbang drag thod phreng rtsal :
sku mdog dmar po me yi mdog 'dra la :
bskal pa'i me dpung 'bar ba'i dbus na bzhugs :
rin chen rus pa'i rgyan cha rab tu 'khrol :
zhing chen g.yang gzhi sku yi sham thabs can :
dbu skra dmar ser lcang lo gyen du 'khyil :
de la tshwa tshwa dmar po skar ltar 'khrugs :
spyan rtsa dmar nag gdangs mig gyen du bsgril :
bar snang khams kyi gdon tshogs brlag par byed :
phyag g.yas rdo rje rtse dgu bsnams pa yis :
ri rab chen po kun kyang thal bar bsnyil :
phyag g.yon lcags sdig kha dgu bsnams pa ni :
yak+sha rak+sha'i gnod pa thams cad 'dul :
bgegs 'dul dbang drag pad+ma'i sku la bstod :
hU~M:
dus gsum rgyal ba kun gyi shes rab ma :
dgyes sbyor gsang ba'i yum la phyag 'tshal bstod :
rigs mchog bdag po rgyal ba 'od dpag med :
gsung mchog 'dus pa'i sku la phyag 'tshal bstod :
rgyal ba kun gyi sku rnams 'dus pa'i dpal :
mkhyen rab 'jam dpal sku la phyag 'tshal bstod :
rgyal ba kun gyi gsung rnams 'dus pa'i dpal :
rta mgrin dbang gi lha la phyag 'tshal bstod :
bde gshegs kun gyi thugs rnams 'dus pa'i dpal :
gsang bdag gtum po'i lha la phyag 'tshal bstod :
rgyal ba kun gyi yon tan 'dus pa'i dpal :
mkha' 'gro sde lnga'i sku la phyag 'tshal bstod :
bde gshegs kun gyi phrin las 'dus pa'i dpal :
yak+sha me dbal sku la phyag 'tshal bstod :
bde gshegs kun gyi thugs rje'i 'od zer las :
gang la gang 'dul thabs kyis 'gro don mdzad :
khro bo srung ma'i tshogs la phyag 'tshal bstod :
bdun pa dzapa? bzla ba ni /
bdag bskyed gsang bdag thugs ka'i nyi steng hU~M dmar nag la sngags phreng g.yas su 'khor ba las 'od zer 'phros /
nad gdon sdig sgrib thams cad bsregs /
rgyal ba rnams mchod cing byin rlabs bsdus /
'gro ba'i sgrib pa sbyangs nas lhar gyur te sngags sgra sgrog par mos la /
bsnyen pa ni /
oM AHhU~M badzra gu ru d+he ba d+hA ki nI hU~M:
chos gling zab lam ltar na /
oM AHhU~M hrIHgu ru d+he ba d+hA ki nI sarba sid+d+hi pha la hU~M:
zhes pa tsam khyad par ro //
sgrub pa ni /
mdun bskyed dang 'brel na /
bdag gi zhal nas sngags phreng thon te mdun bskyed gtso bo'i zhal du zhugs /
thugs srog dang sbyor mtshams brgyud /
rang gi thugs kar thim pa bar ma chad pa lu gu rgyud du 'khor ba dang /
yang sngags phreng rnams las 'od zer mchod pa'i tshul du 'phros /
dngos grub kyi tshul du tshur 'dus te rgyal bsen thams cad tshar bcad lha srin sde brgyad thams cad bran du 'khol bar mos la /
oM AHhU~M artsig nirtsig na mo b+ha ga ba te hU~M AHhU~M badzra hU~M yak+sha hU~M rak+sha hU~M:
a ya ma du ru tsa sha na hU~M:
las sbyor sde brgyad 'dul phyir rtsa sngags kyi sham bur   (sde brgyad so so'i snying ga nas ni /
srog gi gzungs te zhal du bltems :
zhes dmigs la /)
'di nyid btags la /
a ya ma du ru tsa sha na sde brgyad dam sri 'byung po'i srog la hab :
snying la rbad :
lus ngag yid gsum mA ra ya chings nan :
rgyal 'gong gdug pa gnad la gzir ba'i phyir rtsa sngags kyi sham bur /    (me rlung spu gri so bsnol bar :
shin tu mi srun dkor bdag rigs :
sde brgyad 'byung po gnad nas gzir :
ces sogs dmigs pa'i 'phrul shes pas /)
oM badzra yak+sha kro d+ha hU~M:
badzra rak+sha tsit+ta zung zung :
kha rag mr-i sha rbad rbad :
khu na duM bu shig shig :
d+ha na rA tsa tsit+ta phyung rbad rbad :
bzlog na rA tsa tsit+ta rbad rbad gtubs gtubs rA tsa'i tsit+ta gtubs :
zhes bzla /
de yang bsnyen pa 'bum /
sgrub pa 'bum phrag gsum /
las sbyor khri'am stong phrag lnga sogs bzla bar gsungs /
thun mthar kha skong stong tshigs spyi ltar dang /
bar 'dir gter srung rnams kyi gtor 'bul rgyas bsdus gang 'grub bya'o //
gsum pa rjes kyi bya ba la bcu yod pa'i dang po tshogs mchod ni /
chu chang nang mchod kyis bran la /
oM AHbig+h+nan+ta kr-ita hU~M phaT:
swa b+hA ba sogs kyis bsang sbyang /
stong pa'i ngang las yaM las rlung /
raM las me'i dkyil 'khor gyi steng du kaM las thod pa'i sgyed bu gsum gyi steng du a las ban+d+ha yangs shing rgya che ba'i nang du /
tshogs rdzas sha lnga bdud rtsi lnga'i rang bzhin ro brgya ldan pa'i bdud rtsir gyur /
bdag gi thugs las oM dkar po 'phros /
tshogs mchod 'dod pa'i yon tan zhing khams thams cad gang /
AHdmar po 'phros /
ye shes kyi bdud rtsis 'jig rten gang /
hU~M sngon po 'phros /
mchod pa'i lha mo nam mkha' gang bas rgyal ba rnams mchod par gyur /
oM AHhU~M hrI:
gsum gyis byin brlabs la tshogs mgron spyan drang ba ni /
hU~M:
chos kyi dbyings kyi zhing khams nas :
dbang drag pad+ma thod phreng rtsal :
yab yum 'khor dang bcas pa rnams :
longs spyod tshogs la spyan 'dren gshegs :
rang bzhin lhun grub dkyil 'khor 'dir :
pad+ma nyi zla'i gdan la bzhugs :
gnas mchog 'di ru byin phob cig :
mchog dang thun mong dngos grub stsol :
gu ru badzra shrI he ru ka pad+ma kro d+ha sa pa ri bA ra badzra sa ma ya dzaHdza :
tiSh+Tha lhan :
dang po mchod pa ni /
hU~M:
dbang drag pad+ma thod phreng rtsal :
sangs rgyas kun gyi bdag nyid che :
rtsa ba gsum gyi lha tshogs rnams :
zhal zas tshogs kyi mchod pa bzhes :
ga Na tsakra pU dza khA hi :
bar pa skong bshags ni /
hU~M:
gsang chen dur khrod rol pa'i dkyil 'khor du :
yang gsang dkyil 'khor gzhung bzhin bshams nas kyang :
mchod rdzas bsgrub rdzas gzhung bzhin bshams pa 'dis :
dbang drag pad+ma'i thugs dam bskang gyur cig :
yum chen rdo rje phag mo'i thugs\u0f8e
dkyil 'khor lha tshogs rnams kyi thugs\u0f8e
'khor tshogs dam can rnams kyi thugs\u0f8e
g.yar dam nyams chag ma lus sor stsol cig :
hU~M:
bla ma dbang drag lha tshogs dgongs su gsol :
bdag cag ma rig lus dang ngag sems kyis :
bag med tshul gyis dam las 'gal gyur te :
rtsa ba yan lag dam tshig chag nyams kun :
'dod yon tshogs kyi mchod pas bskang zhing bshags :
badzra sa ma ya ho :
tha ma bsgral bstab ni /
'gugs bstim spyi ltar byas la phur bu thogs te /
hU~M:
dbang drag pad+ma thod phreng rtsal :
sku mdog dmar po me ltar 'bar :
phyag g.yas gnam lcags rdo rje gdengs :
g.yon pas phur bus dgra snying 'dzin :
khyed kyi thugs dam dus la bab :
sdang ba'i dgra dang gnod pa'i bgegs :
bar du gcod pa'i sri la sogs :
rdul du rlogs la dbyings su sgrol :
zhal du bstab bo kha raM khA hi :
oM gu ru badzra shrI he ru ka pad+ma kro d+ha badzra nr-i tri dgra bgegs la sha trUn mA ra ya phaT:
ma hA mAM sa tsit+ta go ro tsa na keM ni ri ti pU dza khA hi khA hi :
de nas brda'i 'bul len spyi ltar byas te tshogs la rol /
lhag ma 'bru gsum gyis bdud rtsir brlabs la /
hU~M b+h+yo :
sngon tshe dbang drag pad+ma thod phreng gis :
las kyi rdo rje byed par dbang bskur ba'i :
ma mo mkha' 'gro dpa' bo ging gi tshogs :
thugs dam bzhin du mchod kyis 'dir byon la :
rnam lnga'i longs spyod lhag ma'i pha 'bab bzhes :
bcol pa'i phrin las ma lus sgrub par mdzod :
uts+tshiSh+Ta ba liM ta khA hi :
gnyis pa thugs dam bskul ba ni /
hU~M:
dbang drag pad+ma yab yum 'khor bcas rnams :
mi mngon dbyings nas gnas 'dir sku gshegs la :
khyed kyi thugs rje'i brtse bas bdag la dgongs :
sku gsung thugs dang yon tan phrin las kyi :
dbang dang dngos grub ma lus bdag la stsol :
dregs pa sde brgyad gnod byed pho mo dang :
dgra bgegs log 'dren pho mo rdul du rlogs :
dbang drag pad+ma yab yum 'khor bcas rnams :
thugs dam rgyud bskul gtor ma 'di bzhes la :
bcol pa'i phrin las ma lus sgrub par mdzod :
gsum pa chad mdo ni /
hU~M:
sngon tshe ri bo gnam lcags rtse mo ru :
bcom ldan khrag 'thung pad+ma he ru kas :
log 'dren ru dra pho mo bsgral pa'i tshe :
dregs pa pho mo'i tshogs rnams thams cad kyis :
so so'i srog snying phul nas dam bcas tshe :
ji ltar zhal bzhes dam las ma 'da' bar :
sha khrag dmar gyi gtor ma 'di longs la :
thugs dam rgyud bskul bcol pa'i phrin las mdzod :
de 'og bar gyi bskal pa bar ma la :
brag dmar dpal gyi bsam yas mchims phu ru :
slob dpon chen po pad+ma 'byung gnas kyis :
dbang drag pad+ma'i sku ru bzhengs pa'i tshe :
dregs pa sde brgyad snang srid lha 'dre yis :
so so'i srog snying phul nas dam bcas tshe :
ji ltar zhal bzhes dam las ma 'da' bar :
sha khrag dmar gyi gtor ma 'di longs la :
thugs dam rgyud bskul bcol pa'i phrin las mdzod :
de 'og rtsub 'gyur bskal pa'i tha ma la :
rnga yab pad+ma 'od kyi gzhal yas su :
slob dpon chen po pad+ma thod phreng gis :
slob ma rig 'dzin gar gyi dbang phyug la :
rtsa gsum bla ma'i bka' gtad mdzad pa'i tshe :
bdud btsan klu gsum la sogs bka' srung gis :
so so'i srog snying phul nas dam bcas tshe :
ji ltar zhal bzhes dam las ma 'da' bar :
sha khrag dmar gyi gtor ma 'di longs la :
thugs dam rgyud bskul bcol pa'i phrin las mdzod :
bzhi pa bshal chus brtan ma skyong ba ni /
b+h+yo :
brtan ma skyong mdzad ma dang sring :
bdud mo gnod sbyin sman mo bzhi :
brtan ma bcu gnyis 'khor dang bcas :
slob dpon pad+ma thod phreng dang :
rlangs chen dpal seng spyan snga ru :
ji ltar khas blangs dam bcas bzhin :
bka' yi gtor ma 'di longs la :
dal kha chod la rims kha sgyur :
bcol pa'i phrin las 'grub par mdzod :
lnga pa rta bro bya ba ni /
gtor gzhong sbubs pa'i 'og tu dam sri bkug la /
hU~M:
khrag 'thung dur khrod rol pa'i dkyil 'khor 'dir :
gdug pa zhing bcu bsgral ba'i phung po la :
dbang drag pad+ma khro bos bro brdungs pas :
phrin las rnam bzhi lhun gyis grub pa dang :
dgra bgegs ma lus thal bar brlag par mdzod :
satwam+b+ha rak+sha mA ra ya nan :
drug pa dngos grub blang ba ni /
bla ma drag po rtsa ba gsum gyi lha tshogs nam mkhar sprin gtibs pa ltar byon /
sku gsung thugs las byin rlabs 'od zer dpag med 'phros /
rang gi gnas gsum du thim pas mchog thun mong gi dngos grub thob par gyur par bsams la /
gtor ma spyi bor bzung la /
oM:
dgongs shig dbang drag pad+ma thod phreng rtsal :
bdag ni rdo rje'i rnal 'byor dam tshig can :
khyed dang bdag nyid g.yar dam gcig pas na :
bsnyen sgrub las sbyor ma lus mtha' ru phyin :
mchog thun dngos grub stsol ba'i dus la bab :
sku gsung thugs kyi dkyil 'khor dam pa nas :
lus ngag yid gsum byin gyis brlab tu gsol :
phrin las rnam bzhi'i dngos grub bstsal du gsol :
kA ya sid+d+hi oM:
wA ka sid+d+hi A:
tsit+ta sid+d+hi hU~M:
sarba sid+d+hi hrI:
gnas lngar bzhag la gtor zan bdud rtsi myang /
bdun pa gtang rag nongs bshags ni /
mdun bskyed yod na mchod bstod mdor bsdus bya /
hU~M:
bla ma yi dam mkha' 'gro'i tshogs :
thugs rjes bdag la dgongs su gsol :
ma 'byor nyams dang 'gal 'khrul dang :
lhag chad nyes ltung ci mchis pa :
mthol bshags dam pa bzhes nas kyang :
sgrib med tshangs pa'i dngos grub stsol :
ces dang yig brgya brjod /
brgyad pa gshegs bsdu ni /
mdun bskyed kyi ye shes pa ras bris sogs rten yod na brtan bzhugs bya /
med na gshegs /
dam tshig pa rang la bsdu /
bdag bskyed dkyil 'khor lha tshogs rnams :
mtha' nas rim 'dus hU~M la thim :
de yang rim yal chos dbyings ngang :
slar yang rdo rje khro bor shar :
dgu pa smon lam ni /
na mo :
bdag nyid rig 'dzin sngags 'chang sgrub pa pos :
dbang drag pad+ma'i dkyil 'khor bsgrubs la sogs :
dus gsum dge ba ci bsags pa :
yon tan kun rdzogs phrin las kun 'grub shog :
bcu pa bkra shis ni /
ho :
chos sku spros bral skye med mtha' bral ba :
dbang drag pad+ma mchog gi bkra shis shog :
longs spyod rdzogs sku mnyam yangs brjod las 'das :
dkyil 'khor lha tshogs rnams kyi bkra shis shog :
sprul sku kun khyab 'gro don phyogs bcur mdzad :
dpa' bo mkha' 'gro rnams kyi bkra shis shog :
phrin las rnam bzhi yon tan kun 'byung ba :
bka' srung dam can rnams kyi bkra shis shog :
sngon gyi tha tshig ma g.yel las kun sgrub :
gter srung las byed rnams kyi bkra shis shog :
ces brjod cing me tog 'thor la rol mo bya'o :
'di byas nongs pa snying nas bshags :
dge bas skal ldan skye bo kun :
'di spyod las bzhi mthar phyin nas :
dbang drag mchog gi rig 'dzin shog
/tshul 'di zhig gling rgyal ba 'dus pa dang chos gling zab lam thugs kyi nor bu'i chos sder tshig don zhu dag pher pa byon pa phyi ma la las byang mi bzhugs pas chos rje gling pas dbang 'bum pad+ma rA ga'i phreng bar gter kha gnyis chu bo gcig bsdus la 'don cha sogs zhig gling lugs sor bzhag gnang ba shin tu legs kyang cung zad bsdus ches pas /
'dir gter gzhung gi rkang tshang bar byas te shrI de bI ko Ti tsa 'dra rin chen brag gi sgrub sder /
phyogs med ris med sprang chal gyi rig pa 'dzin pa pad+ma gar dbang blo gros mtha' yas kyis bgyis pa dge legs 'phel ///
/
