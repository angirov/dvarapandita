@#//
bde gshegs rtsa gsum tshe yi phrin las snying po gsal byed ces bya ba bzhugs so //
bde gshegs rtsa gsum tshe yi phrin las snying po gsal byed ces bya ba /
bla ma dang 'chi med tshe yi dkyil 'khor gyi lha la phyag 'tshal lo //
gang gis mtshan tsam thos pas kyang //
'chi bdag mun pa sel byed cing //
'chi med snang ba gsal mdzad pa'i //
rgyal mchog 'od mtshan spro der 'dud //
gang gi phrin las don tshan gsum pa las //
nye bar dril te snying po gsal byed pa'i //
lhan thabs bdag gzhan don du khrigs bsdeb na //
rtsa gsum lha yis byin rlobs skabs dbyer mdzod //
'dir bde gshegs rtsa gsum 'chi med dril sgrub kyi phrin las rang gzhung don tshan gsum pa las /
rgyun gyi nyams len sogs la 'jug pa bde phyir nye bar bsdus nas lhan thabs kyis glan te 'god pa la /
yid mthun gyi gnas su stegs bu'i khar ras bris kyi dkyil 'khor ram lha grangs dang mnyam pa'i 'bru tshom bkod pa'i dbus su /
many+dzi'i khar bum pa bcud kyis gang ba kha rgyan tsakli bcas pa dang /
mdun du tshe gtor bum gzugs /
g.yas g.yon du tshe ril dza gad chang /
rgyab tu mda' dar lnga ldan /
shar du sman raka gtor gsum /
mtshams 'dzin dang chu gnyis sngon 'gro'i nyer spyod kyis bskor /
gzhan yang gter srung dang chad mdo'i gtor ma tshogs kyi yo byad sngon 'gro'i gtor ma sogs bsham /
las byang dngos la /
sngon 'gro dngos gzhi rjes dang gsum las /
dang po skyabs 'gro ni /
na mo :
'chi med lha tshogs thugs rje can :
rgyal ba rgya mtsho 'dus pa'i skur :
bdag gzhan 'chi med thob bya'i phyir :
byang chub bar du skyabs su mchi'o :
lan gsum /
gnyis pa sems bskyed ni /
mkha' mnyam skye rga na 'chi yi :
sdug bsngal mtsho las bsgral bya'i phyir :
'chi med 'ja' lus bsgrubs nas ni :
'gro don bya bar sems bskyed do :
gsum pa bgegs gtor ni /
oM AHhU~M gis bdud rtsir byin brlab /
na maHsarba ta thA ga te b+h+yo bi shwa sogs gsum gyis bsngos la /
hU~M:
ma rtogs bgegs dang log par 'dren pa'i gdon :
rang rig gnyis med khro rgyal bka' byung gis :
sprul bsgyur 'dod yon glud gtor 'di khyer la :
ye shes ma sgribs ka dag dbyings su dengs :
gal te mi 'gro bar gcod 'bras 'byin na :
snying rje'i rang snang rta mchog he ru ka :
stong khams gang ba'i pho nya me char gyis :
skad cig brlag par 'gyur ba gdon mi za :
pad+ma kro d+ha h+ya grI wa gnod byed 'byung po u tsa ta ya phaT:
bzhi pa srung 'khor ni /
hU~M:
bdag nyid dbang chen 'bar ba'i thugs ka nas :
lnga ldan ye shes rdo rje lug rgyud kyi :
zer thag phyogs dang phyogs mtshams steng 'og zug :
phyi nang med pa 'ja' zer 'od klong 'khyil :
dz+nyA na badzra rak+Sha hU~M:
lnga pa mchod rdzas sman raka gtor ma byin brlab ni /
hU~M:
bdag gi thugs las mchod pa'i lha mo ni :
'dod yon nyer spyod tshe bum 'dzin pa 'phros :
tshe yi pho brang phyi nang gru chad 'khod :
mchod sprin bde chen sku la dgyes phyir 'bul :
badzra puSh+pe sogs nas 
shab+da AHhUM:
sarba pany+tsa a mr-ita hU~M hrI ThA:
ma hA b+h+rU~M ba liM ta te dzo ba liM ta ba la ba te gu h+ya sa ma ya hU~M hrIHThA:
ma hA rak+ta dz+wa la ma d+ha la hU~M hrI ThA:
drug pa byin 'bebs pa ni /
hU~M:
dbyings kyi ye shes dkyil 'khor rnams :
thugs rjes 'gro don skur bzhengs la :
gzugs brnyan bkram pa'i dkyil 'khor la :
dbang skur byin phob dngos grub stsol :
oM AHhU~M hrIHgu ru de wa DA ki nI dz+nyA na b+h+rU~M ma d+ha la A be sha ya dzaHhU~M baM ho :AH
bdun pa nas bcu pa'i bar gyi las rim rnams bsdus pa'i skabs 'dir mi dgos pas /
dngos gzhi'i dang po ting 'dzin gsum dran pa /
gnyis pa lha bskyed pa /
gsum pa dbang bskur zhing rgyas gdab pa dang bcas pa ni /
hU~M:
chos dbyings spros dang bral ba las :
bcos min snying rje'i 'od zer 'phros :
gsal dwangs rig pa'i snying po hrIH
nam mkha' rlung chu sa gzhi'i steng :
ri rab rdor ra ye shes me :
de dbus sna tshogs pad+ma dang :
nyi ma'i lte bar gzhal yas khang :
tshad dang mtshan nyid yongs su rdzogs :
de nang pad+ma 'dab ma bzhi'i :
lte bar chos dbyings dbang gi zhing :
de nang rma bya seng glang rta :
khyu mchog gis btegs rin chen khri :
pad+ma dmar po nyi ma'i steng :
nam mkha'i hrIHyig rdo rjer gyur :
rdo rje gnas gyur dran rdzogs su :
rang rig rtsa gsum dril sgrub sku :
thugs rje chags pas sku mdog dmar :
rtsa zhal dmar po sgeg bzhad chags :
g.yas zhal dkar po zhi zhing 'dzum :
g.yon mthing khro zhal gtum la rngam :
dbu skra snum 'bol gyen du 'khyil :
dar gyi cod pan nor bus brgyan :
spyi gtsug rta gdong hU~M sgra ldir :
phyag drug dang po mnyam gzhag steng :
'chi med tshe yi bum pas brgyan :
bar gnyis pad phreng ut+pal dmar :
mtha' gnyis gri gug thod khrag 'dzin :
rdo rje skyil mo krung gis bzhugs :
rat+na dmar po'i rgyan phreng dang :
le brgan na bza' yug gos can :
gsang ba ye shes man+dA ra :
spyi gtsug phag gdong pheM sgra ngur :
gri thod 'dzin pas mgul nas 'khyud :
yab yum gnyis med rol pa las :
phrin las rta mchog he ru kas :
gzhal yas nang ma'i sgo ba mdzad :
phyi rim pad+ma 'dab bzhi la :
rigs gsum mgon po pad+ma 'byung :
gzhal yas gru chad sgo bzhi la :
sgo ma bzhi dang mgyogs ma bzhi :
gzhan yang bla ma yi dam sogs :
steng 'og phyogs mtshams sprin ltar gtibs :
oM hU~M trAM hrIHA:
a b+hi Shiny+tsa hrI:
oM AHhU~M kA ya wA ka tsit+ta ho :
bzhi pa spyan drangs pa ni /
hU~M:
chos dbyings mtha' bral pad+ma dbang gi zhing :
rig rtsal rnam dag ye shes lha'i 'khor lo :
rtsa gsum yongs 'dus gar gyi dbang phyug rtsal :
'gro don thugs dam dbang gis 'dir gshegs shig :
badzra sa mA ya dza :
lnga pa bzhugs su gsol ba ni :
hU~M:
ye nas ye shes rang la bzhugs pa'i phyir :
gshegs bzhugs ma dmigs rang ngo dag pa'i ngang :
ma rtogs a 'thas sgrib pa 'dzad pa'i ched :
gnyis su med par brtan par bzhugs su gsol :
sa ma ya tiSh+Than+tu :
drug pa phyag 'tshal ba ni /
hU~M:
chos sku mi 'gyur rgyal ba 'od dpag med :
lnga ldan ye shes rdzogs pa tshe dpag med :
bde stong brdzus 'khrungs sprul sku pad+ma 'byung :
sku gsum rtsa gsum lha la phyag 'tshal lo :
a ti pU ho :
pra ti dza ho :
bdun pa mchod pa ni /
hU~M:
bla ma yi dam mkha' 'gro rtsa gsum la :
thun mong mchod pa'i sprin phung rgya mtsho dang :
rang byung lus kyi nang mchod rnam lnga dang :
zung 'jug sbyor dang khams gsum yongs sgrol mchod :
rtsa brgyad stong sbyar 'chi med sman mchod dang :
bde mchog bde spyod rak+ta'i mchod pa dang :
tshe gal mthun bsdebs dam rdzas ma hA b+h+rU~M:
dngos 'byor yid sprul blos blangs mchod pa kun :
'khor gsum yongs dag chos sku'i ngang du 'bul :
dbyings nas brtser dgongs dbang dang dngos grub stsol :
badzra puSh+pe sogs /
pany+tsa kA ma gu Na ta na g+ha na pany+tsa rak+ta ma hA b+h+rU~M d+harmA d+hA tu pU dza ho :
brgyad pa bstod pa ni /
hrI:
gar gyi dbang phyug pad+ma tshe yi bdag :
'khor lo'i gtso bo gcig gi sku mchog la :
bde gshegs rtsa gsum zhi khro ma lus rdzogs :
rgyal ba rgya mtsho'i sku la phyag 'tshal bstod :
gar gyi dbang phyug sku la phyag 'tshal bstod :
gsang yum man+dA ra la phyag 'tshal bstod :
las rab dbang chen sku la phyag 'tshal bstod :
rgyal ba rigs gsum mgon la phyag 'tshal bstod :
tshe bdag pad+ma'i sku la phyag 'tshal bstod :
lha mo mgyogs ma bzhi la phyag 'tshal bstod :
lha mo sgo ma bzhi la phyag 'tshal bstod :
tshe yi mu ran skyong la phyag 'tshal bstod :
dgu pa dzapa? bzla ba ni /
hU~M:
dkyil 'khor dbus kyi gtso mchog thugs ka ru :
nyi zla'i ga 'u kha sbyor de'i nang du :
skye med thugs srog bcud phur yi ge hrI:
de las lnga ldan 'od zer zer thag ni :
rdo rje lu gu rgyud du sbrel ba'i nang :
sngags kyi yig 'bru bung ba bcud la 'khor :
rang gdangs grags stong 'gyur khug di ri ri :
oM AHhU~M hrIHgu ru d+he wa DA ki nI pad+ma rA gAk+Sho b+h+ya :
A yuHsid+d+hi tshe b+hU~M hU~M nr-i dza :
sham bur /
tshe bsod rgyas dbang du gyur cig puSh+TiM ku ru ye swA hA:
de las sngags phreng thig le zer thag sbreng :
lu gu rgyud du ljags kyi pad+mor A:
de las g.yas bskor rta gdong zhal nas thon :
phyi rol nam mkha' sa chu me rlung dang :
nang bcud skye 'gro'i tshe bsod dwangs ma'i bcud :
gsang ba sku dang zhing khams mthu byin kun :
'od zer sngags phreng lug rgyud rnam par bsdus :
phag gdong zhal nas yum gyi sku dbyibs brgyud :
mkha' dbyings gang ba rdo rje'i lam nas rngubs :
mas yar spyan drangs tshe yi gwa 'ur bstims :
tshe yi dngos grub yar ba thams cad bkug :
bla tshe nyams gsos brtan g.yo srid bcud kyi :
tshe dpal kun bsdus bdud rtsi'i dwangs mar sbar :
de yang 'dzag med bde ba chen por bskyil :
'chi med 'ja' lus rdo rje'i srog grub gyur :
zhes mos te bzla /
bcu pa tshogs mchod ni /
raM yaM khaM 'phros tshogs rdzas kyi :
dngos 'dzin 'bags btsog bsreg gtor bkrus :
oM AHhU~M ha hoHhrI:
bkram pa'i lha tshogs dgyes par gyur :
hU~M:
bla ma yi dam mkha' 'gro rnams :
'dod yon ma spangs ye shes rgyan :
dngos grub chen po sgrub pa'i rdzas :
zhal zas tshogs kyi mchod pa bzhes :
ga Na tsakra pU dza ho :
lhag ma ni /
hU~M:
lhag la dbang ba'i mkha' 'gro rnams :
lhag ma'i gtor ma 'di bzhes la :
mi mthun gnod pa'i phyogs rnams srungs :
phrin las rnam bzhi 'grub par mdzod :
u ts+tshiSh+Ta b+hak+She b+h+yaHswA hA:
rjes kyi las rim dang po thugs dam bskul ba ni /
hU~M:
dkyil 'khor dbus kyi rtsa gsum rigs 'dus lha :
yab yum sras bcas thugs dam deng 'dir skul :
tshe bdag rnams kyis bla tshe yar ba khug :
srid bcud brtan g.yo'i tshe dpal dngos grub sdus :
rig 'dzin sgrub por byin rlabs char chen phob :
tshe yi pho nya srung ma thams cad kyis :
tshe bcud dngos grub sgrub pa'i sdong grogs mdzod :
gnyis pa chad mdo bya ba ni /
hU~M:
dus tshigs gsum du rtsa gsum dkyil 'khor drung :
tshe bdag bka' srung dam can rgya mtsho yis :
ji ltar khas blangs dam bcas de bzhin du :
mchod gtor bzhes la phrin las 'grub par mdzod :
gsum pa brtan ma skyong ba ni /
hU~M:
brtan ma skyong mdzad ma sring rgya mtsho'i tshogs :
dam tshig gnyan po bskul gyis mchod gtor bzhes :
zag med 'ja' lus rdo rje'i srog sgrub kyi :
smin grol bstan pa phyogs bcur rgyas par mdzod :
bzhi pa rta bro ni /
oM laM AHlaM hU~M laM satwaM b+ha ya nan :
lnga pa dngos grub blang ba ni /
hU~M:
tshe yi gsang ba'i dkyil 'khor lha tshogs kyi :
sku gsung thugs yon phrin las dngos grub ni :
bum pa bzang dang dpag bsam nor bu'i tshul :
'bad med lhun grub dngos grub bstsal du gsol :
sarba sid+d+hi pha la ho :
zhes dbang blang zhing tshe rdzas la rol /
drug pa bzod par gsol ba ni /
hU~M:
bde gshegs rtsa gsum dkyil 'khor du :
cho ga lhag chad gyur pa sogs :
nyes ltung thams cad mthol lo bshags :
tshangs pa mchog gi dngos grub stsol :
bdun pa gshegs shing dal bsdu ba ni /
hU~M:
ye shes lha tshogs rang bzhin gnas su gshegs :
sems kyi sgyu 'phrul tsam du snang ba'i dal :
mi dmigs gdod ma'i stong chen ngang du thim :
skye ba med las skye ba'i tshul du slar :
'gag med mdangs rtsal glo bur lha ru ldang :
sa mA d+hi hU~M:
brgyad pa bsngo smon ni /
ho :
bdag cag rdo rje slob dpon dang :
tshom bu gcig tu 'dus pa rnams :
'ja' lus rdo rje'i srog tu bsgrubs pa des :
khams gsum 'od skur yongs grol phyir du bsngo :
dgu pa bkra shis ni /
hU~M:
byin rlabs dngos grub myur stsol zhing :
'gal rkyen kun sel rdo rje'i sku :
bla ma yi dam mkha' 'gro dang :
rdzogs pa chen po'i bkra shis shog :
dkyil 'khor bsham bkod dang ma 'brel ba'i rgyun bsnyen kho na'i tshe ni /
thun 'gor /
bdag nyid dbang chen 'bar ba'i thugs ka nas :
zhes sogs srung 'khor dang /
skyabs sems kyi mjug thogs de kar /
hU~M:
chos rnams spros dang bral ba las :
bcos min snying rje'i 'od zer 'phro :
gsal dwangs rig pa'i snying po hrIH
hrIHyig gnas gyur dran rdzogs su :
rang rig rtsa gsum dril sgrub sku :
thugs rje chags pas sku mdog dmar :
sogs nas /
gri thod 'dzin pas mgul nas 'khyud :
yab yum gnyis med rol par bzhugs :
zhes kha bsgyur te gzhal yas khang dang 'khor sogs bskyed mi dgos shing /
rang lhar gsal ba de ka'i ngang nas /
bdag nyid bcom ldan gtso mchog thugs ka ru :
nyi zla'i gwa 'u kha sbyor de'i nang du :
zhes sogs nas /
'chi med 'ja' lus rdo rje'i srog grub gyur :
zhes mos la bsnyen pa bzla /
thun mthar /
sems kyi sgyu 'phrul tsam du snang ba'i lha :
sogs nas /
sa mA d+hi hU~M:
rdzogs rim dang thun mtshams la 'jug go
/de ltar rtsa gsum tshe yi phrin las don tshan gsum pa las nye bar bsdus te rgyun gyi cho ga dang tshe dbang rkyang pa tsam bskur ba sogs la 'jug bder bkod pa yin la /
dbang dang bsnyen sgrub chen po'i skabs su ni lhan thabs rgyas par logs su bkod pa las rtogs par bya'o //
zhes pa'ang chos rje gling pas bsgrigs pa'o //
dge legs 'phel //

//
