dzam lha nyer gcig gi skor las dzam nag bka' rgya ma bzhugs so :
hU~M:
hU~M las dzam+b+ha la nag po :
zhal gcig phyag gnyis g.yas pa yis :
khrag gis bkang ba'i thod pa dang :
g.yon pas ne'u le rab tu 'dzin :
spyan gsum dmar zlum cung zad khro :
zhabs gnyis brkyang bskum 'dor thabs bzhengs :
sku la rin chen rgyan cha gsol :
gnod sbyin bye ba 'bum gyis bskor :
khams gsum sems can thams cad la :
snying rjes nor gyi char pa 'beb :
Ar+Ya dzam lha nag po khyed :
gnas 'dir spyan 'dren gshegs su gsol :
phywa dang g.yang gi dngos grub ni :
ri rab lta bur spung zhing byon :
rgya mtsho lta bur skyil zhing byon :
bar snang char bzhin 'beb cing byon :
bdag dang rgyu sbyor yon bdag la :
snying rje'i shugs kyis myur du byon :
sbra khyim g.yang rten 'di la bzhugs :
lus ngag yid gsum gus phyag 'tshal :
phyi nang gsang ba'i mchod pa 'bul :
ma byin blangs dang ser sna bshags :
ri rab gling bzhi'i phywa g.yang khug :
dar po'i dar g.yang 'dir khug cig :
btsan po'i btsan g.yang 'dir khug cig :
phyug po'i phyug g.yang 'dir khug cig :
'phan po'i 'phan g.yang 'dir khug cig :
g.yang rdzas 'di la bcud phob cig :
mda' dar 'di la rten chos shig :
Ar+Ya dzam lha nag po la :
g.yang bshos ba liM mchod pa 'bul :
ja chang skyems kyis gsol zhing mchod :
g.yang rdzas rnams kyis thugs dam bskang :
btsan phyugs 'phen dar dngos grub stsol :
oM Ar+Ya dzaM b+ha la sa pa ri wA ra i daM ba liM ta kha kha khA hi khA hi :
zhes sngags brjod /
ri rab gling bzhi'i dngos grub bdag :
dzam lha nag po'i bkra shis shog :
ces pa'i dzam lha nag po 'di bka' gtad yod pas /
dzam lha nyer gcig gi gzhung du gsang bar byas nas las kyi byang gcig byas pa 'di ni a rA gas bris pa /
'di kho na la brgya tshar bton na dngos grub char ltar 'beb pa ni gar mkhan mchog gi rgyud las gsungs so //
las bya dus bton na bzang bar bshad do //
bka' rgya yod pas gzhan la mang du ma spel cig //
/
