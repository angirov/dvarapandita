oM swasti /
ye shes dbyings las gdul dka'i 'gror //
drag mor cher khros re ma tI//
rang byung rgyal mo phur bu'i lhar //
btud nas de yi sgrub thabs bshad //
'dir phur srung bdag nyid ma bzhi'i dang po re ma tI'i sgrub thabs dang 'brel bar rjes gnang sgrub pa la gsum ste /
sbyor ba yo byad kyi gshom dang /
dngos gzhi sgrub pa'i thabs /
rjes gnang gi cho ga'o //
dang po ni /
dur khrod la sogs pa dben pa'i gnas su dus khyad par can la yi dam dang 'di'i bris sku bkram pa'i mdun du stegs bu gru bzhi pa'i khar /
chos 'byung lte ba dmar nag kha khyer ljang gu zla gam khrag mtsho thod phreng dang me ris zlum por bskor ba'i dbus su 'bru nag gi tshom bu dgod /
der thod pa'am lcags snod du gtor ma gru gsum mi dbang gi sha khrag sogs dam rdzas kyis brgyan pa la mda' dar nag po dang sku rten tsaka li btsugs /
mdun du 'bul gtor dang /
g.yas g.yon du sman raka
/mtha' mchod pas bskor /
gzhan yang rdor dril DA ru g.yab dar sbyar spos sogs nyer mkho'i yo byad thams cad tshogs par bya'o //

//gnyis pa sgrub thabs ni /
gshin rje gshed la sogs pa yi dam khro bo gang 'os kyi bdag bskyed bzlas pa dang bcas pa sngon du 'gro bas mchod gtor byin gyis brlab /
rang gi mdun du 'od kyi gur khang sngon po rgya khyon mtha' med pa'i nang du me rlung 'tshubs ma 'khyil ba'i dbus rak+ta'i rgya mtsho rba klong 'khrugs pa'i nang du /
phyi gnam lcags 'bar ba'i gzhal yas khang gru bzhi nang thod pa brtsegs pa'i sku mkhar rmang rdo rje pha lam las grub pa'i dbus kyi gzhir khrag zhag 'khrugs shing dbugs bral brtsegs pa'i steng du rang gi snying ga nas spros pa'i ti yig yongs su gyur pa las /
lcags kyi drel rta rkang gsum rdzu 'phrul myur mgyogs rlung gi gshog pa can /
zhing dang stag lpags kyi sga stan bse sga dmar po sbrul nag gi gong rmed dang glo nan gser srab g.yu mthur can gyi steng du pad+ma dang nyi ma la /
slar yang snying ga nas spros pa'i ma yig sngo skya las rtse gsum mas mtshan pa'i 'phro 'dus lha mor gyur pa ni /
oM nag mo ting laM ma ma dun tiM ma b+h+yo /
zhes brjod pas dpal ldan lha mo re ma tI sku mdog nag mo skem rid khro gtum bzod par dka' ba'i gzugs can zhal gcig phyag bzhi ma /
zhal gdangs shing mche ba gtsigs pa /
spyan gsum nyi ma ltar 'bar ba /
ral pa kham nag gyen du brdzes shing thur du grol ba la thod skam lnga'i cod pan dang gser g.yu mu tig sogs kyis brgyan pa /
skra gseb nas dus bzhi'i lha mo spro ba /
zhing chen gyi stod g.yogs stag lpags kyi sham thabs /
dar nag gi go zu 'ja' tshon ris can sbrul nag gi sgrog zungs btab pa gsol zhing /
thod rlon gyi do shal 'phyang ba /
snyan g.yas g.yon la sbrul dang seng ge 'phyo zhing dar gyi cod pan 'phur ba /
lte bar nyi ma dang spyi bor zla ba tshes shing rma bya'i mdongs kyis mdzes pa /
phyag bzhi g.yas kyi dang po kha T+wAM rtse gsum pa dang /
'og ma na gnam lcags kyi phur bu 'dril zhing 'debs pa /
g.yon gyi dang po na 'phrul gyi me long phyi zhing blta ba /
'og ma na sbrul nag gi zhags pa bsdog cing 'phen pa /
zhabs gnyis drel rta'i steng na btsan skyil gyis gnas pa /
dre'u'i phyi sha la lcags kyi drwa ba dang nad kyi rkyal pa btags shing /
snga sha la mtshon gyi dru gu 'phyang ba /
ye shes kyi ma mo /
las kyi ma mo /
'jig rten gyi ma mo /
lha mo /
klu mo /
gnod sbyin /
dri za /
grul bum /
srin mo'i tshogs bsam gyis mi khyab pas bskor zhing ji ltar bcol ba'i phrin las thams cad yid bzhin du sgrub pa la dgyes shing ngo 'thon du bzhugs par bsam la /
gnas gsum du oM AHhU~M dang /
khyad par thugs kar pad zla la ma yig ting 'dzin sems dpa'i ngo bor bkod /
rang gi thugs ka dang mdun gyi ma mo'i sa bon las 'od zer 'phros /
byang shar mu le mthing gi pho brang nas dpal ldan lha mo 'khor bcas spyan drangs par bsam zhing /
b+h+yoH
dpal ldan gnyan gyi re ma tI/
khyod kyi spyi bo'i gtsug rum nas //
nyi ma zla ba'i 'od zer 'phro //
nag mo mi bzad cho 'phrul can //
dus la bab kyis da tshur byon //
e h+ye hi dzaHe A ral+li hoH
zhes tshar gcig dang /
ma mo nag mo ting laM/
ma mo nag mo dun ting b+h+yoH
dzaHhU~M baM hoH
nag mo dun b+h+yoH
zhes brgya rtsa la sogs bzlas pas spyan drangs /
thod rus dmar po gtams pa'i dkyil 'khor na //
lha srin dgu brgya bsnol ba'i gab rtse la //
rdo rje ral gcig srid pa kun gyi yum //
brjid cing 'gying ba'i tshul gyis bzhugs su gsol //
trag rak+sha ma hi ku la pad+ma sa ma ya tiSh+Tha lhan /
tsan+d+ra sUr+Ya ti ra baM hU~M/
bskal pa mang por rang rgyud cher sbyangs pas //
snying rje'i stobs kyis phan pa'i gzugs ston pa //
bde gshegs rgyal ba'i bstan pa bsrung ba dang //
gdug pa 'dul mdzad khyod la phyag 'tshal lo //
zhes phyag bya /
mchod pa ni /
rak+mo dun ting ma ma ya ha hi /
nag mo dun ting ma ma ya ha hi /
zhes pa'i mthar ar+g+haM nas shab+da'i bar gyis thun mong gi mchod pa dang /
khyad par ba ni /
b+h+yoH
rdo rje ma mo re ma tI/
khyod la mchod pa 'bul ba ni //
mi dbang 'bras bu smin pa'i sha
/mtshal gyi shing thog skam po dang //
shing lo rlung khyer sar ma lhung //
'chi kha'i mtshal thig gri snying dang //
nal bu'i sha khrag rgyal mtshan dang //
bya lug smug nag la sogs pa //
dam rdzas thams cad bu la yod /
khyod kyi thugs dam bskang bar bgyi //
sman sna bdud rtsi'i rgya mtshor 'khyil //
rak+ta'i chu klung 'bum phrag 'bab //
gtor ma'i tshogs ni ri ltar brtsigs //
a la la ste bzhes su gsol //
ma hA pany+tsa a mr-ita khA hi /
ma hA rak+ta khA hi /
zhes dang /
snying po'i mthar ma mo nag mo be tA lI ku lu ku lu ha ha ma hA mAM sa la kha raM khA hi /
ma hA rak+ta la kha raM khA hi /
ma ma tsit+ta la kha\u0f8e
ma hA go ro tsa na\u0f8e
ma hA ba su ta la kha\u0f8e
ma hA pany+tsa a mr-ita la kha raM khA hi /
zhes pa gsum mam bdun gyis gtor ma phul nas ar+g+haM la sogs pas kyang mchod do //
b+h+yoH
mkha' la dbang sgyur yid bzhin sprul pa'i sku //
ya mtshan rmad byung lus la til mar byugs //
dbang phyug nag mo gsang ba'i re ma tI//
nag mo stong gi gtso la phyag 'tshal bstod //
ces pa tsam mam /
b+h+yoH
dpal ldan lha mo chen mo ni //
srin po'i chung ma ral pa can //
skye gnas rnam bzhi sgrol ba mo //
nag mo 'bum gyi dbus na bzhugs //
dbang phyug kun gyi gtso mo ste /
khro mo kun gyi sprul pa yin //
sangs rgyas kun dang sbyor ba'i yum //
srid gsum za bar byed la bstod /
khyod kyi thugs kyi dkyil 'khor nas //
'dod khams ma mo stong stong 'gyed /
khyod kyi gsang ba'i b+ha ga nas //
las kyi ma mo stong stong 'gyed /
khyod kyi g.yas g.yon zhabs dag nas //
pho nya stong phrag drug cu 'gyed //
bdud dang lha 'dre ngan sems can //
dgra bo ma lus 'dul bar mdzod //
rtags dang mtshan ma myur du ston //
gang la bya ba nor ra re //
ma mo mkha' 'gro 'khor bcas rnams //
sgrub pa po la dngos grub stsol //
ma ma snying khrag tshal pa dun dun ma b+h+yo /
zhes bstod cing bskul lo //
bzlas pa bya ba ni /
ma mo'i thugs kar bzla bya'i sngags kyis bskor ba /
bdag gi thugs ka nas sngags kyi 'od zer mchod pa'i tshul du spros pas dgyes pa bskyed /
de'i ma yig sngags phreng dang bcas pa'i 'od zer gyis ci 'dod pa'i phrin las rab 'byams thogs med du bsgrubs nas /
bdag gi thugs ka'i sa bon la thim pas ma mo'i mthu nus thams cad bdag gis thob par bsam zhing /
oM trag rak+sha ma hi dun b+h+yo ma hA yak+Sha tIk+Sh+D+ha kA lI dun b+h+yo :
zhes pa yang snying bcu bdun mar grags pa ste rjes gnang tsam la 'di kho na bzlas pas chog go
/de ltar bzlas pa'i mthar slar yang mchod cing bstod pa'am /
yang na sngar bzhin sman raka gis mchod pa'i rjes nyid du bzlas pa byas nas /
gtor 'bul bstod bskul dang bcas pa rjes su byas na yang zor yang bar 'gyur /
gang ltar yang mthar gtor ma stob pa dang mchod bstod bzod gsol sogs spyi dang mtshungs par bya'o //
!
//gsum pa rjes gnang gi cho ga ni /
sgrub mchod bshad ma thag pa bzhin byas la slob ma'i bya ba khrus dang phyag bya /
gral du 'khod pa la bgegs bskrad /
mtshams sbyor ci rigs pa las /
'dir rgyal ba thams cad skyed pa'i yum shes rab kyi pha rol du phyin ma'i ngo bo /
rang bzhin ye shes kyi snang cha bcom ldan 'das 'jam dpal gshin rje gshed kyi sbyor yum ro langs ma dang gnyis su med cing /
rnam 'gyur dam tshig gi ma mo re ma tIr bzhengs nas bstan pa'i bka' srung thams cad kyi gtso bor grub pa dpal ldan lha mo rang byung rgyal mor grags pa 'di nyid /
sngon bskal pa mang po'i gong rol du byang chub mchog tu thugs bskyed nas rim bzhin las dang smon lam gyi rnam par smin pa'i 'bras bu dus su sad pa las /
deng 'dir 'dod pa khams kyi dbang phyug mar gyur cing ston pa shAkya thub pa'i bstan srung yongs kyi gtso bor dbang bskur ba 'di nyid kyi sngon gyi rabs dang skye rgyud /
da lta gang la bsten cing phrin las kyi mdzad tshul /
ma 'ongs pa na zhing gang du 'tshang rgya bar 'gyur ba sogs /
'phags pa lha mo dpal chen mo lung bstan pa'i mdo dang /
gser 'od dam pa mdo sde dbang po'i rgyal po dang /
gser 'od mchog tu rnam par rgyal ba gnyis kyi le'u bcu drug pa dang bcu bdun pa gnyis dang /
bsdus pa'i le'u nyer gcig pa dang /
khyad par lha mo nyid kyi sgos rgyud mkha' 'gro ma me lce 'bar ma'i rgyud sogs mdo rgyud du ma nas gsal bar bstan pas khungs dang zin so che zhing /
sangs rgyas kun dngos rig 'dzin chen po pad+ma thod phreng sogs tshad mar gyur pa'i slob dpon chen po du mas bstan srung kun gyi mchog tu bsngags shing /
mthu rtsal byin rlabs kyi tshan kha gzhal du med pa de la /
slob dpon pad+mas mdzad pa'i ma mo'i srog sgrub rtsa ba dang /
las mde zor gyi sgrub pa /
yang snying gnubs kyi man ngag sogs gter ma dang /
phur srung bdag nyid ma re ma tI'i sgrub thabs lang lab ma sogs bka' ma ste /
mdor na ma mo ltar bsten pa /
sring ltar bsten pa /
'dza' mo ltar bsten pa /
bran ltar bsten pa'i tshul gyi /
bsnyen sgrub las sbyor sogs rtsa ba'i gsal byed dgongs 'grel gyi man ngag zab cing rno ba ji snyed cig bzhugs pa 'di'i dbang du byas na /
rgyud las /
lha mo klu mo gnod sbyin mo //
grul bum dri za 'byung po dang //
cir yang sprul pa'i rdzu 'phrul can //
ming brgya ma la mtshan stong ma //
zhes gsungs pas lha mo 'di grub na ye shes dang las kyi ma mo thams cad 'grub par 'gyur ba'i phyir /
de nyid kyi rjes su gnang ba sgrub pa la slob dpon gyi bya ba rnams sngon du song /
slob ma'i bya ba maN+Dal phul nas /
gsol ba gdab pa /
rdo rje 'dzin pa dgongs su gsol //
bdag ni 'gro la phan don du //
brtse chen khyod la gsol 'debs kyis //
ma lus rjes gnang bka' drin stsol //
lan gsum gsol ba gdab /
skyabs sems dang yan lag bdun pa gang 'os kyis tshogs gsog byas nas /
rjes gnang dngos la phyi nang gsang gsum las /
dang po yab la bsten pa phyi'i rjes gnang ni /
don dam byang sems kyi rang mdangs shUn+ya tA'i sngags brjod pa'i rkyen gyis gnas khang rang bzhin lhun gyis grub pa'i dur khrod chen por slob dpon bcom ldan 'das gshin rje gshed por gsal ba'i mdun du /
pad+ma dang nyi ma'i gdan la slob bu bcom ldan 'das gshin rje gshed po sku mdog mthing nag zhal gcig phyag gnyis pa /
khro gtum bzod par dka' ba'i nyams can dur khrod kyi chas kyis brgyan pa /
g.yas be con 'phyar zhing g.yon sdigs mdzub dang bcas pas zhags pa 'dzin pa /
gshin rje pho mo brdzis pa'i ma he'i steng na zhabs gnyis dor stabs su bzhugs par mos su bcug
/dpon slob gnyis ka'i spyi bor zla ba la oM dkar po /
mgrin par pad+ma la AHdmar po /
snying gar nyi ma la hU~M sngon po /
de so so'i mtha' skor du oM A kro te ka ya mAn+ta ka hU~M phaT/
ces yig 'bru bcu gcig po dpon slob so so'i kha dog can gyis bskor ba gsal btab /
slob dpon la mos gus dung dung ba byas pas slob dpon gyi gnas gsum gyi oM AHhU~M las 'od zer dkar dmar mthing gsum 'phros /
slob bu'i gnas gsum gyi yi ge gsum la so sor sib kyis thim /
lus ngag yid gsum gyi sdig sgrib dag
/sangs rgyas thams cad kyi sku gsung thugs kyi byin rlabs thob par mos nas /
A kro bcu gcig pa nyid drag tu bzla zhing spos dang rol mo bya /
de nas slob bus slob dpon gyi phreng ba la bzung ste sngags kyi rjes zlos kyang bya'o //
des ni bkra shis shing dngos grub myur ba'i dgos pa yod do //
gnyis pa yum la bsten pa nang gi rjes gnang ni /
shAkya seng ge'i bstan pa la :
byang chub mchog tu sems bskyed nas :
sangs rgyas bstan pa bsrung ba'i phyir :
dpal ldan lha mo nag mo yi :
sku gsung thugs kyi dngos grub dang :
dbang dang phrin las bstsal du gsol :
zhes lan gsum gyis gsol ba gdab /
mdun gyi gtor ma'i gnas su 'od kyi gur khang sngon po rgya khyon mtha' med pa'i nang du sogs kyis lha mo sngar bzhin gsal btab /
ye shes pa spyan 'dren bzhugs su gsol /
phyag 'tshal mchod 'bul bstod pa rnams byas nas /
bdud rtsi sbreng zhing /
slob dpon gyi thugs ka'i 'od zer gyis gtor ma lha mor gsal ba'i rgyud bskul /
de las lha mo'i sku dpag tu med pa nyi zer gyi rdul 'khrigs pa'am rdo tshan la kha ba babs pa bzhin khyed rang gi spyi bor thim pas sku'i byin rlabs nus mthu thams cad thob par sgoms shig ces brda sprad nas /
gtor ma mgo thog tu bzhag la /
ma mo mkha' 'gro dam tshig can :
ma bas byams shing sring bas brtse :
grogs bas dungs shing bran bas nyan :
bka' sdod srung ma'i dbang thob shog :
oM trag rak+sha ma hi dun b+h+yo ma hA yak+Sha tIk+Sh+D+ha kA lI dun b+h+yo :
zhes pa'i mthar A be sha ya btags pa drag tu bzla zhing spos dang rol mo'i sgra sbyar /
de bzhin du sngags sgra sgrog pa'i sku dang yig 'bru dpag tu med pa sngar bzhin byon /
khyed rang gi mgrin par thim /
gsung gi byin rlabs nus mthu thams cad thob par mos nas gtor ma mgrin par bzhag
/ma mo mkha' 'gro sogs tshigs gcad sngags dang spos rol byas nas /
sngags kyi bzlas lung gi slad gsol 'debs rjes zlos /
lha mo bdag gis gzung lags kyis //
lha mos bdag la byin gyis rlobs //
gtor ma lha mor gsal ba'i thugs kar nyi ma'i dkyil 'khor gyi steng du ma sngo skya'i mthar sngags phreng sngon po las gnyis pa mched /
zhal nas thon /
khyed rang rnams kyi zhal nas snying gar thim par sgoms shig byas la slob dpon gyi phreng ba la bzung ste sngags kyi rjes zlos kyang bya'o //
mthar me tog 'thor la /
dpal ldan lha mo'i gsung rig sngags kyi mthu nus dang byin rlabs thams cad da lta nyid du 'jug par gyur cig
/yang gtor ma ma mor gsal ba'i thugs kar pad nyi la ma yig sngo skya mchog tu 'bar ba /
de las 'ja' tshon lta bu'i 'od zer gyi tshogs dang ma mo'i sku dang phyag mtshan gyi rnam pa dpag med sngar bzhin byon /
khyed rang gi snying gar thim mthar ma mo nyid kyang 'od kyi thig le mthing zhun lta bur zhu ba thugs ka'i ma la thim /
de yang khyed rang gi snying gar thim pas thugs kyi byin rlabs nus mthu thams cad thob par mos nas gtor ma snying gar bzhag ste /
ma mo mkha' 'gro sogs tshigs gcad sngags dang spos rol bya'o //
gsum pa ngo sprod gtor ma la brten pa gsang ba'i rjes gnang ni /
slar yang gtor ma skad cig gis lha mor gsal ba la byin gyis brlabs pa'i bdud rtsis bran nas mchod pas dgyes shing thugs dam bskangs te /
sngon gyi dam tshig rjes su dran pas bcol ba'i phrin las sgrub pa la dgyes shing ngo 'thon du bzhugs par mos te /
bstod pa dang rtsa sngags brjod pa sngon du 'gro bas /
bka' bsgo gnyer gtad kyi phrin las bcol ba spro ba dang bcas pas khas blangs nas 'od du zhu ba slob ma'i snying gar thim pas dbyer med du gyur par bsam zhing /
gtor ma'i gsham nas cha shas tsam dang nang mchod cung zad re byin pas ma mo'i sku gsung thugs yon tan phrin las kyi dngos grub thob par bsam la rol tu gzhug
/de ltar gtor ma gnas gsum du bzhag nas dbang bskur bas sku gsung thugs kyi byin rlabs dang /
slar dngos grub tu rol bas phrin las rnam bzhi'i dngos grub thob pa yin no zhes ngo sprad /
rjes dam tshig bsgrag cing khas blang ba dang yon 'bul ba sogs spyi dang 'dra zhing /
cho ga'i mjug gi bya ba gtor 'bul gtang rag bzod gsol la sogs pa ni gzhan dang 'dra'o //
ye shes dbyings las rnam 'a~Xgyur rtsal //
'gag me~Xd srin mo'i tshul bzung nas //
rdo~X rje~X theg pa'i bstan srung gtso'i //
sgrub thabs srog gtad zab mo 'o //
'dod khams dbang phyug re ma tI rang byung rgyal mo bka' gter gnyis ldan gyi sgrub thabs rjes gnang dang bcas pa'i le'u tshan no ///
/
