@#//
srid pa gsal byed pra se na dbab pa'i man ngag gzhung gsal byed lag len dang bcas pa'i skor rnams bzhugs so //
bdag 'dra srid gsum rnam rgyal gyis :
phyi rabs rnal 'byor don nyid du :
legs nyes blta phyir mngon shes bshad :
snying 'dra'i bu la ma gtogs pa :
gzhan ni su la'ang ma spel cig :
sa ma ya rgya rgya rgya :
smra byed 'di yi bca' gzhi ni :
sgrub gnas dben sa mi khyi'i skad med sar chag chag btab ste snam dkar steng du /
lha g.yag dkar po mdzub gang gcig :
'brang rgyas legs po dpal bshos dang :
gsang phye khag gsum bzhag par bya :
nas dkar bre gang steng du ni :
mda' dar dkar po   me long btags te mdun nas /'dzug par bya :
stan gtsang steng du grong pa'i chos kyis ma gos pa'i /   pra byis khrus byas lha g.yag bsgom :   du bcug
/rang gi lag par nas thogs la /   sngags bzlas skabs su pra byis de la gtor :
nus ldan gcig gis bgegs rnams bsrung :
pra 'beb sngags 'bru rtsa bdun pa :
mthong byed sngags 'bru drug   chu bur mig gi sgo phyes /
zhes bzla /btab la :
byis pas smras pa dang /   'brang rgyas la sogs yid kyis 'bul :
'grub mi 'grub /
chag che chung /
gdon gang gnod /
'dod don la sogs /   gang 'dod dris pas smra bar 'gyur :
pra phyi bar 'dod na /
spyi bor se gol lam thubs btab pas bros par 'gyur /   rang gi gnas su gshegs su gsol :
srid pa gsal byed pra 'di ni :
gzhan las khyad 'phags ma nor bar :
man ngag nyams len cha rkyen du :
klu btsan drag po khyod la gtad :
ma 'ongs las 'phro can la gtod :
sa ma ya rgya rgya rgya :
byang stod rdo rje brag nas rgyal sras legs pas shog ser gdan drangs te de nyid kyi gter kha drug gi gdams pa rgya mkhas btsun grags pa dpal la dgyes bzhin du gnang /
kho bas bdag hU~M dbang phyug la gtad rgya dang bcas gnang ba lags so //
!
//'di'i lag len bcas kyi rim pa ni /
phye phud gtsang ma chu gtsang gis sbrus pas lha g.yag mdzub gang pa gcig
/'brang rgyas /
phye mar /
chang phud /
lug sha dkar mo lag g.yas /
lha bshos rgyab yol ma rnams bcos la stegs bu khru gang gi steng du ras bting la /
spos bzang po tsan+dan la sogs chag chag btab la de'i khar rim bzhin bzhag
/gter bdag klu btsan drag rtsal la gtor ma zur gsum gcig bsham /
gtor ma thams cad swa b+hA ba dang bdud rtsi 'khyil pas bsang sbyang gi 'bru gsum gyi byin gyis brlab /
oM AHhU~M/
lan gsum brjod /
gtor ma'i mdun du nas bre gang bzhag pa'i steng du mda' dar dkar po la me long btags te dri bzang gis byug
byis pa smra bde ba rigs gtsang ba /
lo bcu gnyis nas bcu drug gi bar gang rigs khrus byas /
de la rdo gang rigs shig longs shog byas la /
khos blangs pa'i rdo de ras gtsang ma'i nang du bstum /
pra mkhan rang gi pus mo g.yas pa'i 'og tu bcug
/de nas byis pa gos gtsang ma bkon te gdan la bzhag
/bgegs bskrad /
srung 'khor bsgom /
rang thugs rje chen por bskyed /
pra rten dang byis pa gnyis bsang sbyang byas la /
smra byed bu chung dkar po rin po ches brgyan par skyed /
rang gi thugs ka nas 'od 'phros /
nam mkha'i mthongs dang gtsang ma'i gnas nas ye shes pa spyan drangs la bstims /
mchod pa 'bul /
snang gsal pra'i dngos grub bstsal du gsol /
smra byed bu chung dkar po 'di rnams kyi sems la 'jug par mdzad du gsol /
mjug tu sngags stong phrag las mi nyung ba'i bshags pa bya /
byis pas lha g.yag dkar po gzi brjid can bsgoms la me long blta bcug
/skabs su nas la sngags kyi nus pa bstims pa pra rten dang byis pa la gtor bas smra bar 'ong /
yang chang la sin+d+hu ra dang mtshal btab pa phor gang sbyin /
sngags gdab /
gtor ma btang /
spos dkar bdug
/de la gang 'dod dris pas 'ong /
de ltar ma byung na byis pas me long du lha 'dre mi gsum dang /
dud 'gro la sogs pa'i gzugs mang du mthong /
skyob pa'i lha yin na gzi brjid che /
rgyan tshang ba mthong /
gnod pa'i 'dre yin na /
rang 'dod pa'i mdos dang gtor ma sogs ston mo byas pas 'ong /
de rnams lab lab byed pa byis pas tshor ba 'ong /
gal te gros kyi rnam pas byis pas lab lab ma tshor na /
gsal bar ston byas nas yang nas gtor bas lab kyis zer /
nyon byas pas gsal bor tshor yong /
gzhan yang sngar med pa'i brag
/mtsho /
chu klung /
mchod rten /
shing /
dgon pa /
gror khyer /
srog chags kyi gzugs rnams shar /
don 'di 'grub na dang /
dpyad 'di legs na 'di lta bu la sogs pa bzang ltas rgya dpangs mtho cher 'gro ba dang /
mchod rten la gdugs dang rgyal mtshan /
khang pa la mdangs dang mda' dar mdung dar gsar du 'dzug pa /
ri thams cad kyang rked pa la gangs ri dang 'khyags pa che zhing rgyas pa byung na bzang po'i rtags yin /
ngan pa dang ni mi 'grub na /
de thams cad je lod du mthong /
'jigs pa dang mdog ngan pa dang /
je chung du 'gro ba'o //
bar skabs su thams cad nyung du 'gro ba byung na /
gzhan gyi grib la brten nas pra yi lha mo bros pa yin pas slar spos btang /
byis pas khrus byas bskyed rim yang yang gsal bar byas pas mthong /
de ltar gong bzhin brtags pas 'das pa dang /
ma 'ongs pa dang /
da lta gsum ka'i bzang ngan lung bstan dngos su yong /
gdams pa gsang nas sgrub pa gal che'o //
bsnyen tshad ni /
bdun nam bcu la sogs pas 'grub nges so //
'grub na gong sngags nyer bdun pa la mjug tu btags la rang gnas su gshegs /
ma 'byor pa sogs nongs bshags dang /
slar 'byon pa'i 'dod don gsol /
mang+ga laM//
!
//shel la 'debs pa'i sngags ni /
oM b+hi lu k+Sha ni a lo k+Sha ka ya swA hA/
ltag khung la rgyag pa'i sngags ni /
oM b+hi li b+hi li k+Shi li k+Shi li a lo k+Sha ye swA hA/
mig la rgyag pa'i sngags ni /
oM ka ra ka ra dwangs ra dwangs ra the se the se swA hA/
sin+d+hu ra la 'debs pa'i sngags ni /
oM 'phang gwa pa ye swA hA/
bcings pa'i sngags ni /
oM bruM bruM bcing bcing na ga phob /
spyan ras gzigs kyis mo ston /
sin 'dur phang swA hA/
pra mo chu bur mig gi sgo sol /
rno ba'i phyogs ston mdzod cig
/rang nyid 'babs pa'i dus su sgra je zhan du bzlas shing /
gzhan sgo bcad 'byed rnams la sngags phul ba des bshad /
sngags sgra ji bzhin pa dang 'dra bas gzhan la gsang ngo //
bca' gzhi sgrig lugs sngar ltar yin zhing /
lag len ltar yin no //
!
//pra phebs pa'i rtags pra mkhan rten bcas pa sems bde /
nges shes skye /
pra chas thams cad byin chags pa byung na legs pa'i rtags /
pra mkhan shes pa 'tshub cing pra chas mdangs chung ba /
ngom nag la haM zhing 'bab 'gor na mi legs pa'i rtags so /
khyim phywa la /
ra ba ma zhig pa dang sgo gsar du ma dod pa dkar zhing gsal ba byung na legs /
de las bzlog pa byung na ngan no //
ngan pa la bcos thabs 'dri'o //
srog phywa la srog myur du gsal zhing /
lo bdag la nag pos ma gos shing dkar po dbang po rnams skyon med pa byung na bzang /
de las bzlog pa'i skyon byung na ngan pas thabs dang bcos dri'o /
khyims la mda' sgro ma nyams pa dang /
gri bzang po dang /
dpal gyi lha bshos dang /
mda' dar dkar po /
ban btsun la rdo rje dril bu /
chos pusti rigs lnga /
dung dkar chos gos rnams byung na bzang /
sngags pa la phur bu b+han+d+ha zhwa nag byung na bzang /
dar yug sngon po sngo nar byung na mi kha dang kha mchu'i ngo yin /
gri mdung sngo zing zing phub bcas byung na kha mchu'i ngo yin /
khyim phywa la sngar med pa'i sgo gsar du dod byung na chag sgo'i ngo yin /
lar bya'i rigs lo bdag min pa'i thog khar babs pa mthong na rim gro 'bum tshar dang /
khams dang mi mthun pa'i me chu rlung gsum gyis khyim dang nor 'jig na /
byad yin pas 'bum 'ur 'don dang /
khro bo rol pa'i gtor zlog byed dgos /
mi ma yin gyis phyugs la gnod pa'i ltas byung na /
gang la gnas dang gang yin smros /
cis len dang sel ba'i thabs dang gdams pa bcos ka dri /
nad pa la nya byung na shi ba'i ngo yin /
sdig pa dang sbrul dang /
sbal pa lcong mo byung na klu yi rtags yin pas klu bcos bya'o //
mi nag khyi nag bya nag byung na bdud yin pas bdud bcos bya'o //
mi dmar rta dmar bya dmar byung na btsan yin pas btsan bcos bya'o //
sngags pa phur thogs dang ban btsun byung na rgyal po yin pas rgyal mdos bya'o //
srid phywa la lu gu dkar po phur chung byung na bu 'byung /
dre'u chung dang 'phang byung na bu mo 'byung ba'i ngo yin /
lar gnod pa'i rigs thams cad rdo rje g.yu sgron ma'i legs nyes la brtag go
/gzugs dang mdog dkar ba'i rigs rnams bzang /
khra ba'i rigs rnams 'bring /
nag po'i rigs rnams ngan no //
nad pa la mi'i mgo bo dang skra med na 'tsho dka' 'o //
srin lag gnyis ma tshang na 'tsho thub tsam 'ong /
mi rung ba'i ltas ni /
thang chen po'i dkyil na bra bo skye zhing /
de'i dkyil na shing sdong po mi ro rengs pa 'dra ba'i khar dur bya babs pa byung ba dang /
shing thams cad sdig pa nag pos khengs shing /
lhag par sdig pa nag po shin tu che ba gcig gis mi ro za ba byung na /
pra mkhan rang la mi rung bas pra chas thams cad yon bdag la gtad nas pra mkhan rang gi nang du 'ong /
rim gro cher bya'o //
!
//pra gtsang zhing gsal ba ma 'dres par babs pa'i gnad ni /
pho brang g.yung drung g.yon skor /
ras dkar kha gru ma nyams pa dang /
pra rten bla rdo rnams 'jug pa gal che /
khye'u la sin+d+hu ra dang mtshal chung rnams gal che'o //
spyan bye dus thugs rje chen po bsgom /
spos dkar dud pa gtong ba gal che'o //
pra dri dus kha mang lag mang mi bya /
blo rtse gnyis mi bya /
brnyas chos don du cal col mi bya /\u0f80atsha /
!
pra mo babs nas bcing pa'i sngags ni /
oM pra mo tshag tshag yer yer 'dus 'dus swA hA/
pra legs par ma gsal na gnad 'beb ni /
rang nyid skad cig gis lha dbang phyug chen po sku mdog nag po zhal gcig phyag gnyis pa /
phyag g.yas zhags pa dang /
g.yon ral gri lcags kyu 'dzin pa'i thugs ka nas 'od 'phros pas /
don gang yin khug cig byas la nas bsngags nas gtor /
chang la 'debs pa'i sngags ni /
oM se 'dur nas ye pang swA hA/
bu'am bu mo la sbyin /[ \u0f80]atsha /
khrag sngags ni /
oM kaM kho le kaM kho le sho na kho le sho na kho le /
khe sa d+ha ra khe sa d+ha ra /
sha sa haM a /
zhes so //
\u0f01\u0fad\u0f72\u0f01\u0fad\u0f72\u0f7f
!
kun bzang dgongs pa kun 'dus las :
rdo rje g.yu sgron ma'i sgrub thabs bzhugs so :
bla ma dam pa rnams la phyag 'tshal lo :
rdo rje g.yu sgron ma bsgrub par 'dod pas :
g.ya' spang mtshams la sogs pa'i gnas gtsang mar maN+Dal gru bzhir dri bzang byugs la :
pad+ma 'dab brgyad mdzes tshon du byas pa'i steng du :
sman bshos mtheb kyus bskor ba :
chang dang 'o mas bran la bsham :
de'i rtsar mda' la dar sna lnga btags pa'i mdun du :
stag ras :
gzig ras :
g.yu chung :
dung chung :
mgron bu :
gser mes ma tshig pa rnams dang :
me long la dri bzang gis thig le byas pa btags la gzug pa yin :
bla rten bca' ba'i gnad yig go :
dngos gzhi sgrub pa la :
rang nyid gu ru'am :
thugs rje chen por bskyed la :
ma Ni brgya rtsa brgyad bzla :
de nas stong pa'i ngang las :
b+h+rU~M las bla rdo rnams rin po che'i gzhal yas khang gi dbus na :
dar zab brtsegs pa'i khri la :
hrIHlas rdo rje g.yu sgron ma :
sku mdog dkar mo dar gyi na bza' gsol ba :
zhal gcig phyag gnyis :
g.yas rin po che'i sgrom bu :
g.yon dngul dkar gyi dril bu 'dzin pa :
zhabs phyed skyil du bzhugs pa :
rin po che'i mchil l+h+wam gsol ba :
rin po che sna tshogs kyis brgyan pa :
khyad par du g.yu'i thor tshugs dang :
thod dang snyan cha dang :
mgul rgyan dang :
gzi mchong spel ma'i do shal byas pa zhig bsam :
de'i g.yas g.yon gnyis su rdo rje g.yu bun ma dang :
dbyings phyug gnyis kyang gtso mo dang 'dra bar bsam :
de'i g.yas g.yon rnams su srid pa chags 'jig sman mo chen mo bdun :
sku mdog rgyan cha sna tshogs su yod pa dang :
dar gyi lhab lhub yod par bsam :
de'i phyi rol du g.yog mo'i tshogs dpag tu med par bsam :
de nas oM badzra pra mo ha hring hring dza dza :
zhes brjod pas :
sprin dkar brtsegs pa'i steng nas :
gangs ri 'tsher ba'i rtse nas :
de kho na 'dra ba'i rdo rje g.yu sgron ma 'khor dang bcas pa byon te :
sngar bsgoms pa'i rten la thim par bsam la yid kyis mchod :
de nas sngags de smra bcad byas nas :
thun bcad de ma yengs par bzla :
sman mo'i tshogs dpag tu med pa 'du zhing :
gnas der zas nor gyi char 'beb par bsam mo :
dmigs pa dang dngos gzhi'o :
oM AHhU~M gis gtor ma lha'i zhal zas su dmigs la :
rtsa ba'i sngags de'i gsham du :
rdo rje g.yu sgron ma 'khor dang bcas pa'i zhal du ba liM ta khA hi khA hi :
bdag cag gi 'dod pa thams cad 'grub par mdzad du gsol :
zhes pa lnga'am bdun brjod nas :
hU~M:
steng phyogs dag pa 'phrul gyi gzhal yas khang :
rin chen sprin dkar brtsegs pa'i gur khang nas :
rdo rje g.yu sgron sman btsun 'khor dang bcas :
'dir gshegs rgyan gyi gtor ma bzhes su gsol :
bcol ba'i phrin las ma lus 'grub par mdzod :
hU~M:
rgyal ba'i yum mchog rdo rje g.yu sgron ma :
chos sku'i dbyings la spros pa mi mnga' yang :
longs sku rigs lnga ma dang mkha' 'gror ston :
sprul sku sman mos 'gro don mdzad la 'dud :
hU~M:
sprul sku'i gnas la nges pa ma mchis te :
ri dang shing dang nags tshal mtsho gling dang :
lho bod mon dang rgya gar la sogs kyi :
yul rnams kun la dngos grub ster la bstod :
ces brjod pas :
gtor ma gsol te :
shin tu mnyes par bsam mo :
dge ba bsngo :
bkra shis brjod do :
de ltar zhag bdun nas bcu bzhi'i bar du bud med chas bzang zas nor ster ba dang :
dpag tu med pa'i rmi ltas 'byung :
de nas rtsa ba'i sngags kyi gsham du :
ma mA:
la lA:
li lI:
sring 'gro ma hU~M:
sid+d+hi puSh+TiM ku ru ye swA hA:
mi nor zas gsum puSh+TiM ku ru ye swA hA:
zhes pa sngags sham bu dang bcas pa 'di :
zla ba phyed du bzlas pas dngos su nyams dang byin 'thibs :
rmi lam du sngar bas che zhing gter rnyed pa dang :
zas nor gyi char 'babs pa dang :
khrom 'du ba dang :
gangs dkar gyi rtse la phyin pa dang :
dar phyar ba la sogs pa rmi'o :
de nas 'grub pa yin pas :
phyi ma'i tshes gcig la dngos grub blang ba yin te :
dkar gsum mngar gsum gyi zas sna dang :
gtor ma bdud rtsir byin gyis brlabs te :
sngar bzhin phud phul :
de nas dngos grub tu shes pas bza' bar bya'o :
me long dar gser g.yu la sogs pa'i rten de :
dar dkar gyis dril la mis mi mthong bar bcang ngo :
de ni rtag tu mi 'bral ba'i rten gyi bla rdo yin no :
kun bzang dgongs pa kun 'dus kyi :
gter bdag rdo rje g.yu sgron ma'i sgrub thabs rdzogs so :
pad+ma gling pa'i gsang sngags sgrub pa'i grogs :
sa ma ya :
sman bshos rtse lnga la mtheb kyu brgyad kyis bskor :
mar dang chang phud 'o mas brgyan no :
rgya rgya rgya :
gter rgya :
sbas rgya :
zab rgya :
gsang rgya :
dam rgya :
mnatamyatha :
i thi :
thathi :
!
sman btsun ma'i gser skyems bzhugs so //
oM mchod do phud thams cad kyi mnga' bdag bla ma yi dam mkha' 'gro'i tshogs dang /
khyad par rgyal yum rdo rje phag mo'i rnam sprul ye shes kyi DA ki lngar snang ba las sprul pa'i sman mo rdo rje g.yu'i sgron ma 'khor dang bcas pa rnams la /
phyi 'dod yon lnga dang ldan pa'i gser skyems gtsang ma'i mchod pa mthun pa'i dam rdzas sna tshogs kyis mdzes shing dgyes pa'i gsol sman du sbyar ba /
nang ting nge 'dzin dang sngags dang phyag rgyas bzhed dgur spel ba /
gsang ba 'khor gsum yongs su dag pa bde ba chen po'i rol mor spel ba 'di /
gnyis su med par tshim zhing dgyes par gyur cig
/zad mi shes pa'i ro mchog dam pa 'dis ljags kyi pad+mar bstims mgul gyi bum pa brlan /
thugs kyi dpal be'ur dgyes pa rab kyi mthar phyin /
mnyes pa rab kyi phul du gyur te /
kun bzang rdo rje sems dpa'/
o rgyan pad+ma 'byung gnas /
nyang ban ting 'dzin bzang po /
kun mkhyen chos kyi rgyal po /
rig 'dzin pad+ma gling pa /
chos rgyal gter bdag gling pa rnams kyi spyan sngar khas blangs shing dam bcas pa'i g.yar dam gnyan po rjes su dgongs la bdag cag 'khor dang bcas pa rnams la /
'jig rten dang 'jig rten las 'das pa'i dngos grub yid la bsam zhing don du gnyer ba thams cad 'grub /
gnas skabs su tshe srings /
dpal skyed /
'byor pa spel /
'dod dgu sgrubs /
nyin gyi bya ra /
mtshan gyi mel tshe /
mdun nas bsu ba /
phyi la skyel ma mdzod cig
nad gdon bar chad sol /
'gro na lam sna drongs /
sdod na grogs gyis /
sdang ba'i dgra thul /
gnod pa'i bgegs choms /
bla ma'i dgongs pa sgrubs /
bstan pa spyi dang bye brag gi gnyer kha spel /
bcol ba'i phrin las thams cad yid bzhin du sgrubs shig
/oM kaM kho le kaM kho le /
sho na kho le sho na kho le /
khe sa d+ha re khe sa d+ha re /
sha sa haM aH
rtsa sngags nyer bdun /
rtsa bsnyen la khri tsho gnyis med thabs med /
shel dang mig dang ltag khung /
sin+d+hu ra dang /
pra bcing ba'i sngags rnams kyang phran bu 'dren /
chu bur mig gi sgo sol /
mde'u 'bru drug pa bsnyen pa brgya brgya'i mtshams su btags /
!
oM ka ka mu ka kaM
/dza na mu kha dzi /
shwa na mu kha shwa raM/
oM mu khe se swA hA/
mu khe ni swA hA/
daM ser swA hA/
oM badzra pra mo ha hriM dza /
mde'u dang bgegs skrod sgrib sel gyi sngags zhal las dris shig /
!
//o rgyan gu ru'i gdams pa pra mthong 'di la sbyor dngos rjes gsum las /
khyi sgra sogs kyis dben sa ru 'brang rgyas dpal bshos phye mar dkar mo lag g.yas /
gro yos /
spos dkar /
mda' dar sogs mkho ba'i yo byad bsags /
grong pa'i chos kyis ma gos pa'i bu mo gtsang ma gnyis khrus byas te stan la bzhag
/rang nyid \u0f88\u0f88\u0f88\u0f88\u0f88 bsgoms pa ni /[ \u0f88\u0f88\u0f88\u0f88\u0f88\u0f88\u0f88] kha zhi drag gi dkyil du mchod rten dkar po chos 'khor bcu gsum dang ldan pa bsam \u0f88\u0f88 a tsa ra 'bog khres dkar po khur ba bcu gsum dang /
gzhon nu ma bcu gsum tshabs te bskor ba byed par mos la /
rang yang a tsa ra'i cha byad kyis de'i khrod du bsgom ste je mtho je mtho bskor ba byas pas chos 'khor bcu gsum du sleb pa dang /
lhung la khad byung bar bsam zhing /
a tha rgya khro lo zhing gsang sngags brgya stong sogs bgrang khye'u'i ltag par rgyag des mthong ngo //
gal te ma mthong na thang de'i dkyil du tsan+dan gyi shing yal ga gsum gyes pa'i dbus mar rang nyid lha mo'i cha byad kyis bsdad /
g.yas g.yon gyi yal ga gnyis su'ang lha mo re re bsgom zhing gsum kas sba gling 'bud par bsgoms nas gong ltar rtsa sngags bzla zhing rgyag des kyang ma mthong na /
thang chen po'i dbus su mtsho shin tu dwangs pa zhig bsam /
mtsho de'i dkyil du gzhu'i mchog ma'i steng du rang nyid bsdad gzhu rgyud la 'chang /
mchog ma rlung gis bskyod pas rang nyid mtshor lhung la khad khad yod par bsam zhing /
sngags gong bzhin bzla bar ltag par rgyag nges par des mthong nges /
bar bar du phye phud gtor /
spos dkar gyi dud pa gtong zhing 'di skad do //
kye /
phyogs phyogs de ni pha gi na //
nyi ma shar phyogs pha gi na //
dung ri dkar po'i rtse mo na //
dung gi mtsho mo 'khyil li li //
shel gur dkar po zangs se zang //
shel gur de yi nang shed na //
rdzu 'phrul srid pa'i phywa ru ni //
sku mdog dkar po 'od du 'bar //
sku la ral gu dkar po gsol //
phyag na sba mkhar gling bu bsnams //
srid gsum ston ched da tshur byon //
gong bu mda' ltong tsam zhig la //
ngal gso mi dgos da tshur byon //
lung pa phu dung tsam zhig la //
snyel bso mi dgos da tshur byon //
shing bdud rtsi can gyi dud pas bsang //
srid pa gsum gyi gnas kyang ston //
gdon dang rkun ma'i ming yang shod //
ma thogs myur du da tshur byon //
ma dal drag tu da tshur byon //
gzhan yang gang shes rig pas brtag par bya'o /
!
/dus mtshungs shan pa sngags zor gyi zhal shes zur du bkod pa ni /
ras dkar gyi steng du 'bras sam nas dkar gyis g.yung drung bri /
de'i steng du me long gsal ba zhig bsham /
de'i mdun du shel gas chag med pa zhig bsham /
rgyab mdun gang rigs su 'brang rgyas sogs dang /
g.yag ra lug gsum gyi mgo can gyi ba liM bsham /
me long lag pa ma reg ltar chug zer yang /
lag len la lag tu blangs kyang 'gal ba ma mthong ngo //
smon lam dang bkra shis rgyas par brjod /
shu b+haM///
/
!
pra mo mngon shes mdzub tshugs kyi lag len dmar khrid du bkod pa bzhugs so //
shwa rgyal sras legs pa'i gter byon gyi lhan thabs so //
oM swasti /
ka dag gdod ma'i mgon po snang mtha' yas //
longs spyod rdzogs sku 'phags mchog spyan ras gzigs //
gang 'dul sprul sku'i rnam rol pad+ma 'byung //
byang chub bar du spyi gtsug rgyan mchod nas //
legs nyes lkog gyur gsal bar ston byed pa'i //
snang gsal pra yi cho ga A dar+sha //
gab sbas 'khrugs bsdebs dri mas nog gyur pa //
bdag blo'i kA shi ka yis phyi bar spro //
zhes mchod brjod dam bca'i tshigs bcad nyung ngus sngon lam yangs par byas te /
au DI ya na'i slob dpon chen po'i thugs rje'i zlos gar rgyal sras legs pas byang rdo rje'i brag gi klu btsan rdo rje drag po'i snying ga nas zab gter gyi cha rkyen du gdan drangs te mkhas btsun grags pa dpal la bstsal /
des sngags 'chang hU~M byang chub sogs dam tshig gtsang ba'i brgyud pa zam ma chad par sde pa gri mdzod pa rig 'dzin sngags 'chang gi bar brgyud de /
khong gis bdag la bka' drin du bstsal pa 'di nyid snga sor 'khrugs bsdebs las gsal por ma gsungs 'dug kyang bdag lta'i rmongs brtul 'dra'i slob mar phan re'i bsam pas kun nas bslangs te /
zhal shes phran bu ma gtogs go bder bkod par rtsa gsum lha tshogs kyis gnang ba bstsal du gsol /
de yang g.ya' ri gangs ri sogs mkhas grub dam pas byin gyis brlabs pa'i sgrub gnas dben zhing nyams dga' bar stegs bu khru gang steng du ras dkar bting bar spos dkar tsan+dan sogs kyis chag chag gdab /
me tog bkram pa'i steng du rin po che'i snod du mi khyi'i skad med pa'i sar dam tshig dang ldan pa'i phye phud la rin po che sogs btab ste chu gtsang gis brdzis la /
lha g.yag dkar po mdzub gang ba gcig
/lha bshos rgyab yol ma gcig
/'brang rgyas gcig
/gter bdag la zur gsum sbrul 'khyud gcig dang /
bgegs gtor gcig
/phye mar /
chang phud /
dkar mo lag g.yas /
phyi nang gi mchod pa sogs bsham /
las sbyor dus gtor ma'i mdun du nas bre gang steng du mda' rgod sgro ma dar dkar dang me long gsal dwangs btags pa btsugs /
de dang kha sprod du phying dkar steng me tog gis g.yung drung bris pa'i steng du pra byis rigs gtsang smra bde ba lo brgyad nas bcu drug bar 'gro ba /
grong pa'i chos kyis ma gos par khrus byas /
ras dkar sogs bskon nas bzhag
/sngon nas pra byis des gang rnyed kyi rde'u mis ma mthong zhing lag ma brgyud pa de pra mkhan gyis blangs te ras dkar dmar gang bde kha gang gis bstums te rang gi pus 'og tu 'jug pa'am /
bla rdor mar byugs te mchod gral du bsgrigs /
phyogs bzhir mda' dar re yang gzug
/pra byis la ster rgyu'i chang phud gtsang mar sin+d+hu ra dang mtshal btab pa spos dkar gyi dud pa chad med sogs yo byad rnams 'du bgyis te /
pra mkhan stan bde bar 'khod de /
skyabs 'gro ni /
na mo /
rtsa gsum lha tshogs 'dus pa'i sku
/mchog gsum rang bzhin lha tshogs la //
bdag sogs 'gro ba ma lus kun //
byang chen bar du skyabs su mchi //
lan gsum /
sems bskyed pa ni /
smon pa'i sems mchog bskyed bgyis nas //
'gro kun blang dor gsal ston pa'i //
mo ston bgyis pa'i bsod nams kyis //
'gro phan sangs rgyas 'grub par shog
/lan gsum /
bgegs gtor la chab bran /
oM badzra a mr-ita kuN+Da lI ha na ha na hU~M phaT/
oM swa b+hA ba shud+d+haHsarba d+harmaHswa b+hA ba shud+d+ho\u0f85 haM/
stong par gyur /
stong pa'i ngang las rin po che'i snod du gtor ma zag med bdud rtsir gyur /
oM AHhU~M/
lan gsum /
oM a kA ro mu khaM sarba d+harmA NaM Ad+ya nut+pan+na twA ta oM AHhU~M phaT swA hA/
lan gsum /
hU~M/
bgegs rgyal bi na ya ka nas //
bdud 'dus dga' rab dbang phyug sogs //
bgegs rigs 'byung po'i tshogs kun dang /
khyad par mo 'dir gnod pa'i bgegs //
mchod sbyin gtor ma 'di khyer la //
myur ba nyid du phyir dengs shig
/gal te mi 'gro 'dug gyur na /
khro rgyal chad pas tshar gcod 'gyur //
oM badzra kro d+ha ha ya grI ba hu lu hu lu hU~M phaT/
hU~M bzhi'i sngags brjod dgegs gtor phyir 'phang /
hU~M/
nga ni khro rgyal rta mchog dpal //
mtshams gcod khro bos sa gzhi gang //
dam can srung ma'i rol mtshams las //
nam yang 'da' bar ma byed cig
/bdag bskyed ni /
ka dag chos kun spros bral las //
brtse ba'i snying rje chen po bsgom //
sna tshogs pad+ma zla ba'i steng //
rang rig hrIHyig dkar por gsal //
'od 'phros don byas tshur 'dus pas //
bdag nyid thugs rje chen po'i sku //
sku mdog dkar gsal 'dzum bag can //
longs spyod rdzogs sku'i rgyan gos 'chang //
snang mtha' yas kyis dbur brgyan cing //
rtsa phyag thal sbyar g.yas 'og mas //
shel phreng g.yon 'og pad dkar 'dzin //
rdo rje skyil krung gis bzhugs pa //
snang gsal rang bzhin bral ba de'i //
thugs nas 'od 'phros rang 'dra yi //
ye shes sems dpa' spyan drangs bstim /
khyer so gsum ldan ting 'dzin bsgom //
oM ma Ni pad+me hU~M/
brgya rtsa sogs /
rjes pra 'beb sngags 'bru nyer bdun dang /
gsal byed 'bru drug sbrel ba zhag gsum lnga bdun gyi bar sngon song nas /
skabs 'dir brgya rtsa bzlas te pra byis bsang sbyang ni /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
stong par gyur /
stong pa'i ngang las pra byis de nyid snang gsal pra yi lha mo sku mdog dkar mo zhal gcig phyag gnyis ma shin tu mdzes pa dar dang rin po che sna tshogs kyi rgyan gyis brgyan pa /
zla ba'i gdan la phyed skyil gyis bzhugs pa /
phyag na snang srid kyi legs nyes 'char ba'i me long bsnams pa gcig tu gyur par bsam /
gong sngags pra byis la gdab /
rang lhar gsal ba'i thugs ka nas 'od 'phros /
gtsang ma'i gnas nas snang gsal pra yi lha mo spyan drangs par gyur /
mi mngon dbyings dang gtsang ma'i gnas mchog nas //
snang gsal pra yi lha mo brtan ma che //
legs nyes lkog gyur rmongs pa'i 'gro don du //
'dir byon pra rten 'di la brtan par bzhugs //
zhes spyan drangs /

dzaHhU~M baM hoHgnyis med gyur /
mchod pa ni /
snang srid 'di dang gzhan dag tu //
yid 'ong rnam bkra'i mchod tshogs ci mchis kun //
snang gsal lha mo 'khor dang bcas la 'bul //
bzhes nas legs nyes lkog gyur gsal bar ston //
ar+g+haM nas shab+da'i bar gyis mchod /
ro brgya'i dpal mnga' 'dod yon bsam mi khyab //
skabs gsum zas la 'khu ba'i mchod gtor 'di //
snang gsal lha mo 'khor dang bcas la 'bul //
bzhes nas rno mthong mo yi dngos grub stsol //
de bi ma hA ba liM ta kha raM khA hi /
bstod pa ni /
kai la sha yi ri bor dbang po'i gzhus //
legs 'khyud mdog 'dra'i lha mo yid 'ong mchog
/sna tshogs rin chen rgyan dang gos kyis bklubs //
snang gsal lha mo mchog la bstod par bgyi //
me long la 'debs pa'i sngags /
oM b+hi lug k+Sha ni a lo k+Sha ka ya swA hA/
pra byis mig la rgyag sngags /
oM ka ra ka ra dwangs ra dwangs ra the se the se swA hA/
ltag khung la rgyag sngags /
oM b+hi li b+hi li k+Shi li k+Shi li a lo k+Sha ye swA hA/
sin+d+hu rar 'debs sngags /
oM 'phang gwa pa ye swA hA/
zhes so sor gdab /
snang gsal pra yi lha mos bdag la srid pa gsum gsal bar smros shig sogs 'dod don gsol /
bcing pa'i sngags ni /
oM bruM bruM bcing bcing na ga phob spyan ras gzigs kyis mo ston sin 'dur phang swA hA/
pra mo chu bur mig gi sgo sol /
rno ba'i phyogs ston mdzod cig
/byis pa yang lha g.yag gcig bsgom du bcug 'dod don gsol la nas gtor bas reg byas pas smra ba 'byung zhing /
gang 'dod dris pas gsal bar bshad par 'gyur /
mthar byis pas me long la bltas pas gsal zhing me long du gsal ba'i lha 'drer byis par 'drir bcug nas /
de lan byis pas tshor bar 'gyur ro //
gal te grib dang mi gtsang ba sogs kyis ma gsal bar shar na /
skad cig la rang nyid dbang phyug chen po sku mdog mthing nag zhal gcig phyag gnyis pa dbu skra kham nag nam mkhar 'khyil ba /
phyag g.yas zhags pa dmar po 'dzin cing /
g.yon lcags kyu dang ral gri 'dzin pas lha 'dre dgra bgegs chom rkun sogs gang yin thams cad pra mo'i me long 'dir bkug par bsam la /
oM pra mo tshag tshag yer yer 'dus 'dus swA hA/
zhes bzlas te phyogs bzhir mda' dar la btab pas gsal bar 'gyur ro //
pra brtag rnams zur du gsal ba blta bar bya'o //
de nas 'dod don 'grub nas gtang rag tu mchod pa 'bul //
gter bdag la'ang skabs 'dir gtor ma bsngo /
yig brgya brjod de nongs pa bzod par gsol /
gong sngags nyis stong bdun brgya lnga bcu nga brgyad la badzra muHbtags te /
oM/
khyed kyis sems can don kun mdzad //
sogs kyis gshegs gsol bya /
mjug bkra shis brjod par bya'o //
de ltar rno mthong mngon shes gsal ston pa'i //
pra mo'i sgrub thabs yid ches khyad 'phags 'di //
ches cher gsal bar bkod 'dir nongs gyur cha //
mchis tshe dran dbang tshogs kyi spyan sngar bshags //
'dir 'bad rnam dkar dge tshogs ci mchis kun //
'gro kun rnam mkhyen thob pa'i rgyur gyur cig
/ces pa 'di yang snyom las pas zin bris su bkod pa'o //
!
//pra mo mngon shes mdzub tshugs kyi pra brtags gsal ba'i me long bzhugs so //
pra 'beb kyi brtag par pra phebs shing legs pa'i ltas su /
pra mkhan sems bde zhing /
spro ba 'phel ba /
nyams dga' ba /
pra chas byin chags shing yid du 'ong ba sogs 'byung /
mi dge ba'i rtags su pra mkhan shes pa 'khrugs shing mi bde ba /
pra chas mdangs zhan cing ham pa /
pra pheb pa 'gor na ngan rtags so //
me long du gzugs brnyan 'char ba'i brtag par /
khyim phya yin na khyim gsar zhig ral dang yo 'khyogs med pa snum bag dang ldan pa'i nang du /
skyes par mda' sgro legs pa /
gri bzang po /
dpal bshos /
mda' dar /
btsun par rdor dril pusti /
sku rten /
dung /
chos gos /
sngags par phur bu /
b+han+d+ha /
zhwa nag po byung na legs /
srog phywa la bsgrub bya'i lus gsal zhing skye mched dod pa /
rgyan gos bzang zhing dbang po tshang ba shar ba'am /
yang na lo rtags gsal bar mdangs legs shing dris ma gos par gsal lo //
skyob pa'i lha yin na thams cad gzi brjid che ba rgyan tshang ba mthong /
gnod pa'i 'dre yin na rang rang 'dod pa'i mdos dang gtor ma sogs ston par byed pa yong ngo //
gzhan yang sngar med pa'i brag
mtsho /
rlung /
mchod rten /
shing /
dgon pa /
grong khyer /
srog chags kyi gzugs la sogs pa shar ba rnams /
don 'di 'grub na /
dpyad 'di legs na /
'di lta bu la sogs pa bzang na rgya dpangs mtho cher 'gro ba /
mchod rten la gdugs dang /
khang pa la mdangs dang /
mda' dar mdung dar gsar du 'dzugs /
ri thams cad kyang che /
gangs ri chags pa la sogs pa thams cad 'phel ba'i rtags yong ngo //
ngan pa ni /
mi 'grub na de dag thams cad phyed longs su mthong /
'jig pa dang /
mdangs ngan pa dang /
je chung 'gro ba dang /
bar skabs su thams cad nyung du 'gro ba byung na gzhan gyi grib la brten nas pra yi lha mo bros pa yin pas /
slar spos btang /
dar yug sngon po sngo nar byung na mi kha /
bra bo dang sbang ma yos byung na mi kha'i ngo /
gri mdud sngo zing zing phub bcas byung na kha mchu'i ngo /
khyim phywa la /
sngar med pa'i sgo gsar du dod byung na chag sgo'i ngo /
lar bya yi rigs lo bdag min pa'i thog rtsar bab byung na byad yin pas rim gro la 'bungs /
khams dang mi mthun pa'i me chu rlung gsum gyis khyim dang nor 'jig na byad yin pas chos 'ur 'don byed dgos /
khro bo'i gtor zlog byed dgos /
mi ma yin rnams kyis phyugs la gnod pa'i ltas byung na /
gang la gnas dang gang sbran dang /
cis len dang sel ba'i thabs dang /
gdams pa bcos ka dri'o //
nad pa nya byung na mya ngan gyi ngo yin /
sdig pa dang /
sbrul /
sbal pa /
lcong mo sogs byung na klu'i rtags yin pas klu bcos dgos /
mi nag khyi nag bya nag bdud yin pas bdud bcos bya'o //
mi dmar rta dmar bya dmar byung na btsan yin pas btsan bcos bya'o //
sngags pa phur thog dang ban btsun byung na rgyal po yin pas rgyal mdos bya'o //
srid phywa la /
lu gu dkar po dang /
phub chung byung na bu 'byung ba'i ngo yin /
dre'u chung dang /
'phang byung na bu mo 'byung ba'i ngo /
lar gnod pa'i rigs thams cad rdo rje g.yu sgron ma'i legs nyes la brtag go
/gzugs dang mdog dkar ba'i rigs rnams bzang ngo /
khra bo'i rigs rnams 'bring /
nag po'i rigs rnams ngan no //
nad pa la mi yi mgo med na 'tsho dka'o //
srin lag gnyis ma tshang na gso thub tsam yong /
yan lag ma tshang na gong dang 'dra'o //
mi rung ba'i ltas ni /
thang chen po la bra bo skyes shing de'i dkyil du shing sdong mi ro rengs pa 'dra ba'i khar dur bya bab pa byung ba dang /
shing gi nang thams cad sdig pa nag pos khengs pa /
lhag par sdig pa nag po shin tu che ba gcig gis mi ro za ba byung na pra mkhan rang la mi legs pas pra chas thams cad yon bdag rang la gtad nas rang nang du song ste rim gro la 'bungs /
man khra bo mgod seb //
sngags byang la /
oM b+hi lug k+Sha ni a lo k+Sha ka ya swA hA/
be rog la 'debs /
oM ka ra ka ra dwangs ra dwangs ra the se the se swA hA/
bed la rgyab /
oM b+hi li b+hi li k+Shi li k+Shi li a lo k+Sha ye swA hA/
bya kug la 'debs /
bcings pa'i sngags la /
oM b+h+rU~M b+h+rU~M bcing bcing nA ga phob spyan ras gzigs kyis mo ston se 'dur phang swA hA/
pra mo chu bur mig gi sgo ston /
rno ba'i phyogs ston mdzod cig
/oM kaM kho le kaM kho le sho na kho le sho na kho le khe se sde re khe se sde re sha sa haM a chu bur mig gi sgo sol /
!
pra se na dbab pa'i lag len myong grub bzhugs so //
na mo k+Sha ra badzra ya /
rgyal ba kun gyi ye shes gzugs //
rdo rje slob dpon mchog gi skur //
yongs shar 'gyur med rdo rje la //
dngos po kun gyis phyag bgyid do //
'khor 'das chos kun gdod ma nas //
yang dag rang bzhin ma 'gags pa'i //
rnam 'gyur rten 'brel 'char sgo gang //
legs nyes gsal por 'char ba'i thabs //
grub pa'i lung dang man ngag gi
/gnad la brten pa'i bcud phyungs nas //
lag len nyer mkho dam pa yi //
bzhed skong slad du yi ger spel //
lag len myong grub tu bkod pa la /
gnas gtsang zhing yid du 'ong ba sngar mngon spyod kyi las sgrub pa'i shul min par /
phyags dar dang bsang khrus kyis dag par bsal /
stegs gtsang mar g.yu sgron ma'i bshos bu dkar zlum la bshos bu bzhis bskor ba /
klu btsan rdo rje khyung grags la bshos bu gru gsum sbrul 'khyud can /
yul lha gzhi bdag la spyi gtor dkar zlum /
bsang g.yag dkar po /
zhal zas bgegs gtor rnams dang /
gang ltar yang gtor ma gsum po'i g.yas g.yon du sman raka chu gnyis nyer spyod lnga /
dkar mo lag g.yas /
gser skyems /
phye mar /
shing sna'i dud pa /
spos dkar /
a ka ru sogs sta gon bya /
stegs kyi mdun du /
mda' rgod sgro ma dar tshon sna lnga'am dkar pos brgyan pa btsug
/nas dkar mo la me long gas chag med pa la sin+d+hu ra chang gis sbags pa'i mkha' 'gro lngar mos la thig le lnga tshom byas pa bkod /
de'i mdun du phying dkar ram ras dkar la g.yung drung bris pa'i khar /
khye'u byang sems ma nyams pa rigs gtsang ba /
bu mo yin na grong pa'i chos kyis ma gos pa gang rung khrus dang bsang gis bdug
/gos dkar po gyon /
sin+d+hu ras zhur 'then pa bkod /
byis pa rang gi yid la 'thad pas rdo gang rung btsal ba dar dmar ser gyis gril la pra mkhan gyi pus mo'i 'og tu bcug
/yang na mar gyis gril la mchod gral du 'jog pa'ang bshad /
pra mkhan lhag pa'i lha gang rung gi bzlas sgom thun mtshams kyi lhar ldang ba'i bar song nas bgegs gtor btang /
srung 'khor bsgom /
mchod rdzas phyi nang brlab /
byis pa lha g.yag dkar po mig 'bur tshugs su blta ba /
me long rgya mtshor 'khyil bar dmigs nas ltos shig bya /
mda' dar me long gi rten dang byis pa g.yu sgron ma sku mdog dkar sngo gang gnang yang khyad med /
rin po che dang me long ngam mda' dar 'dzin par bsgoms la gnas gsum brlab /
rang dang mdun rten gyi thugs ka nas 'od 'phros /
g.yu sgron ma ye shes pa 'khor bcas rang bzhin gyi gnas nas rang dbang med par /
mdun gyi nam mkhar bsam gyis mi khyab par byon par bsam nas spyan 'dren gyi tshig gang 'os gyer zhing spos dkar dang shing sna'i dud pa btang /
dmigs pa ma yengs pas g.yu sgron ma mang po nam mkha' nas char babs pa bzhin byon nas rten dang byis pa gnyis la sib sib thim pas g.yu sgron mar dngos su song snyam pa bya zhing /
kaM kho le dang /
mde'u 'bru drug pa ste chu bur mig gi sgo sol btags pa dang /
yang /
zla ba 'dod 'jo'i phyi sgrub yin /   oM badzra pra mo ha hriM hriM swA hA/
zhes pa la'ang 'bru drug pa btags pa nyis brgya re tsam me tog la sngags nas byis pa dang rten la gtor /
b+hi lug zlos la me long dang mda' dar la gtor /
ka ra mig la btab /
b+hi li ltag khung la btab /
'phang gwa pa sin+d+hu ra btab pa'i chang la bsngags nas byis pa la blud /
sems ma yengs par ltos shig bya /
shes pa 'gyur byung ba dang dam ye brtan bzhugs bya /
tshig gang 'os kyi mchod bstod dam sngags 'bul yid ngo tsam gyis kyang chog
/klu btsan dang yul bdag la'ang de ltar ro //
de nas pra 'ching ba'i sngags me tog la btab nas rten dang byis pa la gtor zhing /
rang gi sngags rnams bzlas pa byis pas ma go ba dgos gsungs /
spyan 'dren gyi dmigs pa yang yang bsgyur zhing /
kaM kho le dang pra mo ha gnyis bzlas nas ltag khung la yang yang btab pas yong gi 'dug
/don cha mang po sdeb rmed mi byed par re re nas dmod bor la nas gtor bas bshad 'ong /
de bzhin du don tshan re re tshar ba dang kha spo ba yin /
gang la'ang 'od dang ldan pa byung na bzang /
'od med pa byung na phal cher 'dre dang gnod byed yin par bshad /
khyim phywa la sgo gsar du gtod pa /
zhig ral dang mdog nag pa byung na ngan /
srog phywa la skyes bu mgo dang yan lag med pa /
'od med pa sogs byung na ngan /
skyes pa la mda' mdung go mtshon sogs byung na bzang /
bud med la rgyan cha 'phang sogs /
kun la rgyal mtshan /
gdugs /
mdung dar sogs /
dge ba'i bshes gnyen la mchod cha dang /
mchod rten khri sogs /
pho lha'i phyag mtshan rten rdzas sogs /
gangs ri brag ri lhun chags pa /
ljon shing 'bras bu can rnams bzang rtags /
mi kha'i rdzas /
sdong rgan skam po la bya'i tshang chags pa /
thang la bra bo dang /
sgog tsong /
sbal pa /
sbrul sogs byung na ngan /
gang ltar yang legs nyes rig pas 'phrul shes par bya'o //
rang gzhan gnas rten thams cad grib dang mkhon gyis ma sbags pa gal che nges su 'dug
/mjug tu gtor ma bsngo ba sogs rjes spyi dang 'dra /
grog po kha lho bstan /
mgron khang /
mi gtsang ba'i khang pa /
lam rgya gram sogs su mi rung /
byung na g.ya' spang mtshams su legs par 'dug
/skye bo'i rgyu 'grul dang /
glag cor gyi skad sogs kyis dben pa gal che ba 'dug lags /
de skad mdo med blo gsal gyis //
rang nyams blangs pa'i zin bris 'di //
rma dang khyi tshil ji bzhin gyi //
dpe ltar bris pa 'di yang ni //
lha rdzas chung yang me tog ltar //
rgyal ba dgyes pa'i mchod rdzas su //
'bul na brtse ba chen po yis //
tshe rabs kun tu rjes 'dzin zhu //
sarba mang+ga laM///
/
!
'di'i brgyud pa ni /
rig 'dzin gter bdag gling pa /
dge sbyong blo gsal rgya mtsho /
rnal 'byor ma kun gsal dbang mo /
rje kun dga' rdo rje /
sngags 'chang tshe brtan rgyal po /
kun mkhyen rig pa'i rdo rje /
de nas rim par brgyud pa'o ///
/
