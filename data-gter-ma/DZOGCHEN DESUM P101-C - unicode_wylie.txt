chings kyis spras shing kha rgyan gzungs rdor dang ldan pa dkyil 'khor so so'i dbus kyi mtshon gnas su many+dzir bkod /
nye logs su dri'i dung zhal zhig kyang 'du byas la /
rtsa dkyil dang ni yan lag so so yi //
bum pa rang byung gzhal yas khang chen dbus //
byol song pad+ma nyi zla'i gdan steng du :
sogs las byang gi lha bskyed bsgyur so sngar lha sta'i skabs bzhin bsgyur bas bstod pa'i bar du btang ste /
gzungs thag blangs la /
rang srog sngags kyi 'od zer gzungs thag la //
'khril te bum pa'i lha tshogs thugs rgyud bskul //
de dag sku las byang sems bdud rtsi'i rgyun //
babs pas bum chur dbyer med ro gcig gyur //
ces snying po dang yang snying ci 'grub tsam mam /
spro na sngags byang ltar rtsa lag gi bzlas pa yongs rdzogs 'bab zhu'i dgongs pas gang 'tsham bzlas mthar stong tshigs phul /
A+o~M AHhU~M gis dung chos kyis mchod yon phul bas /
bum pa'i lha rnams chags pa chen pos byang chub kyi sems su zhu ba so so'i bum pa'i chu dang gnyis med du gyur par bsam /
dkyil 'khor yol bas bsgrib ste bzhag go
!
/gsum pa slob ma sta gon la sbyor ba /
'o ma can nam 'bras bu can gyi so shing sor bcu gnyis pa gas chag med pa'i rtse mo sor gnyis zlum po la me tog gis brgyan cing smad dbal ldan dri'i chus rlan pa dang /
maN+Dal pad 'dab bzhi par me tog gi tshom bu lnga bkod pa /
dri'i khyor chu /
dpung skud kha dog lnga bsgril rdo rje'i mdud pa gsum ldan /
ku sha che chung gi phon po /
til nag dang me chu /
dri'i dung zhal /
slob ma mchod pa'i nyer spyod bcas nye logs su bsdog
/zung du ma gyur pa'i slob ma rnams sgo drung du 'khod pa la /
ji ltar bltams pa sogs brjod cing las bum gyi chus khrus bya /
phyag bcas gral du 'khod pa dang me tog bkram bsdu byas la /
gnyis pa dngos la bcu las /
dang po kun slong bcos pas mtshams sbyar te maN+Dal 'bul ba ni /
sems bskyed gsal btab nas /
de'ang rang re rnams tshe rabs thog ma med pa nas blo 'khrul rtog gi gzhan dbang la brten nas mu mtha' med pa'i 'khor ba'i rgya mtsho chen por yang nas yang du 'khyams shing sdug bsngal sha stag nyams su myong ba las /
da res sngon bsags dge ba rlabs po che rnam par smin pa'i mthu las dal 'byor tshang ba'i mi lus yang dag pa thob /
sangs rgyas kyi bstan pa rin po che dang mjal /
de'i yang snying rdo rje theg pa'i zab chos dang 'phrad /
de ston byed mtshan nyid dang ldan pa'i rdo rje slob dpon gyis rjes su bzung ba sogs lo legs pa'i ston thog ltar phun sum tshogs pa'i skal ba dang ldan pa'i skabs 'dir /
mnog chung tshe 'di'i bya bas mi tshe stong zad du mi gtang bar don chung rmi lam lta bu'i bya bzhag rnams ling gis bor nas /
'di dang gtan gyi phan bde'i 'byung gnas mtshungs zla ma mchis pa dam pa'i chos rnam par dag pa zhig bsgrub pa la cis kyang 'bad 'tshal /
bsgrub bya dam pa'i chos kyi tshul la gdul bya'i khams dbang gi rjes su 'gro ba'i rnam grangs bsam gyis mi khyab par bzhugs pa de thams cad dbye ba'i sgo nas theg pa rim pa dgur gnas kyang /
bsdu ba'i sgo nas theg pa che chung gnyis su 'du ba las 'dir theg pa chen po /
de la rgyu 'bras kyi theg pa gnyis las 'dir rgyu'i theg pa las /
lam bde ba dang /
dus myur ba dang /
thabs la mkhas pa ste khyad par gsum gyis 'phags pa'i 'bras bu rdo rje theg pa yin /
de la'ang phyi kri yog sde gsum gyi theg pa dang /
nang bla na med pa'i theg pa gnyis las 'dir phyi ma /
de la'ang sngags gsar rnying gnyis las /
'dir gsar ma las che ba drug ldan gyis khyad par du gyur pa gsang sngags rnying ma /
rnying ma la'ang bka' gter gyi srol kha chen po gnyis su yod pa las /
'dir nye brgyud zab mo gter gyi chos sde zab rgyas kyi theg pa ma lus pa'i mthar thug
/tshe 'di nyid la mchog gi dngos grub mngon du byed pa'i myur lam /
man ngag rdzogs pa chen po sde gsum gyi nang tshan /
chos thams cad chos nyid kun tu bzang mo'i klong las mi 'da' bar ston pa klong dgu bam po nyi khri'i rgyud kyi bcud phyung pa /
nang skor klong sde rdzogs pa a nu yo ga'i man ngag 'dus pa chen po mdo'i lung dang 'brel ba yi dam khro bo mngon rdzogs rgyal po rtsa ba'i dkyil 'khor du dbang bskur ba sgrub par byed pa yin /
de la ji skad du /
dbang bskur dkyil 'khor sngon 'gro bar //
rdo rje 'chang gis gsungs pa ste //
zhes gsungs pa ltar dbang bskur ba de yang dkyil 'khor sngon du 'gro ba can yin la /
dkyil 'khor gyi sngon 'gro'i chos la'ang sa'i cho ga dang sta gon du bya ba gnyis las /
'dir sa yi cho ga dang lha dang bum pa'i sta gon bcas sngon du song /
da slob ma sta gon gyi bya ba de sgrub pa skabs su babs pa yin pas /
bla ma dang dkyil 'khor gyi gtso bo tha mi dad pa la lhag gnas kyi chos rnams zhu ba'i yon du maN+Dal phul mdzod /
ces maN+Dal 'bul du gzhug
/gnyis pa gsol ba gdab cing gnang ba sbyin pa ni /
phyag snyim pa me tog gis bkang ba'i thal mo sbyor la snying nas dad mos gdung shugs drags pos gsol ba 'debs pa 'di'i rjes zlos /
e ma ho :
'dren pa'i gtso bo bla ma rje :
bdag cag 'khor ba las sgrol phyir :
thar pa'i lam mchog ston pa dang :
thugs rjes brtse bar gzung du gsol :
lan gsum /
de ltar gsol ba btab pa la spro ba bskyed pa'i sgo nas gnang ba sbyin pa 'di la gsan pas khyab par gda'/
ho :
thar pa don gnyer skal ldan rnams :
tshur shog ji ltar 'tsham pa yi :
lam mchog bdag gis ston pas na :
skal pa ldan rnams spro ba skyed :
gsum pa rgyud sbyong zhing sdom pa gzung ba ni /
de la thog mar rgyud rnam par dag par bya ba'i slad du /
mdun gyi nam mkhar skyabs gnas dkon mchog rtsa gsum rgya mtsho mngon sum du bzhugs pa'i spyan sngar /
rang gzhan sems can thams cad deng nas snying po byang chub ma 'thob kyi bar du rtse gcig gus pa chen
