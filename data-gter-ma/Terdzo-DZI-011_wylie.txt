@#//
tshe sgrub nyi ma'i snying po zhes bya ba bzhugs so //


rdor brag rig 'dzin drug pa khams gsum zil gnon dag snang /
na mo :
bla ma rnams la phyag 'tshal lo :
'dir tshe sgrub nyi ma'i snying po'i sgrub thabs nyams su len pa la :
sngon 'gro dang :
dngos gzhi dang :
rjes kyi rim pa'o :
dang po ni :
rang nyid stan bde bar 'dug ste :
skyabs 'gro ni :
thugs rje'i dbang gis 'gro don mdzad :
bla ma rnams la skyabs su mchi :
rtse gcig byin gyis rlabs mdzad pa'i :
yi dam lha la skyabs su mchi :
legs nyes stangs 'dzin dngos grub ster :
mkha' 'gro'i tshogs la skyabs su mchi :
lan gsum :
sems bskyed ni :
sngon nas bsags pa'i sdig sgrib bshags :
'gro don sangs rgyas 'thob bya'i phyir :
smon pa'i byang chub sems bskyed do :
sems can yongs su smin bya'i phyir :
'jug pa'i byang chub sems bskyed do :
bgegs la bka' bsgo ba ni :
hU~M:
nyon cig log 'dren 'byung po'i tshogs :
khyed rnams 'di ru ma 'dug cig :
gal te mi 'gro 'dug gyur na :
rdul phran bzhin du thal bar rlog :
oM sum+b+ha ni sogs brjod :
de nas mchod pa byin brlab ni :
ar+g+haM me tog bdug spos mar me dang :
dri chab phyi yi mchod pa rnam pa lnga :
yid 'ong mdzes pa'i lha mo lnga rnams kyis :
rnam dag gtsang mar sbyar te bsnams nas kyang :
yi dam lha dang mkha' 'gro mchod pa'i rdzas :
oM ma hA pany+tsa a mr-ita ma hA ba lin ta ma hA rak+ta AHhU~M:
oM badzra ar+g+haM nas 
shab+da AHhU~M:
gnyis pa dngos gzhi la lha bskyed pa ni :
hrI:
snod bcud rin po cher grub gzhal yas khang :
de yi dbus su pad+ma 'dab bzhi'i steng :
mgon po tshe dpag med pa rdo rje'i sku :
sku mdog pad+ma rA ga'i mdog ltar dmar :
zhal gcig phyag gnyis mnyam gzhag tshe bum 'dzin :
zhabs gnyis rdo rje'i skyil mo krung gis bzhugs :
thugs srog hrIHlas 'od zer rab 'phros pas :
rang 'dra'i lha tshogs badzra sa mA dza :
spos rol bya zhing spyan 'dren pa ni :
'og min chos dbyings rang bzhin gzhal yas nas :
bcom ldan tshe dpag med mgon 'khor bcas rnams :
thugs rjes brtser dgongs gnas 'dir gshegs nas kyang :
mchog dang thun mong dngos grub bstsal du gsol :
A yuHde ba sa pa ri wA ra sa ma ya dza dza :
de nas bzhugs su gsol ba ni :
A yuHde ba sa pa ri bA ra sa ma ya tiSh+Tha lhan :
de nas phyag 'tshal ba ni :
a ti pU ho :
pra tIts+tsha ho :
de nas mchod pa ni :
ar+g+haM bdug spos me tog snang gsal dang :
dri chab zhal zas snyan pa'i rol mo dang :
gzugs sgra dri ro reg bya chos la sogs :
kun bzang mchod sprin bzhin du 'bul lags na :
bzhes nas mchog thun dngos grub bstsal du gsol :
A yuHde ba sa pa ri bA ra ar+g+haM nas 
shab+da pra tIts+tsha hU~M swA hA:
de nas bstod pa ni :
'jig rten 'dren pa'i gtso bo tshe dpag med :
dus min 'chi ba ma lus 'joms mdzad pa :
mgon med sdug bsngal gyur pa rnams kyi skyabs :
sangs rgyas tshe dpag med la phyag 'tshal bstod :
de nas bzlas pa bya ba ni :
oM tshe b+h+rU~M yu b+h+rU~M badzra A yu She hU~M:
zhes rtse gcig tu bzla ba gal che'o :
mjug mchod bstod gong ltar bya :
de nas chos skyong spyi'i skong ba rgyas par byed na spyi ltar la /
bsdus par byed na bsdus mchod dang /
mkha' 'gro sde lnga'i 'khrug skong sogs bya'o //
mjug chog tshogs 'khor /
rtsa gsum skong gso /
lhag ma chad tho brtan skyong sogs thugs sgrub ltar bya zhing /
de nas bum pa spyi bor blangs la :
hrI:
rin chen bum pa mtshan nyid yongs rdzogs ldan :
'chi med tshe yi lha tshogs 'khor bcas kyis :
'dir 'dus skal ldan rigs kyi bu rnams la :
tshe la dbang ba'i dngos grub bstsal du gsol :
oM kA ya bA ka tsit+ta sarba sid+d+hi hU~M:
de ltar tshe sgrub nyi ma'i snying po zhes bya ba 'di yang dbo zla'i tshes gcig gi tho rengs nyams la rnal 'byor pa sUr+ya'i mtshan can gyis ji ltar bstsal pa ltar shog thog tu phab pa'o ///
/
@#//
oM swasti /
tshe dpag med dngos gu ru rje //
dbyer med grub pa'i mgon de la //
btud nas dag snang tshe'i smin byed //
'di yang ring 'tsho'i dpyid du dgod //
de la 'dir rdo rje brag rig 'dzin khams gsum zil gnon gyi dag snang tshe sgrub nyi ma'i snying po dang 'brel bar tshe dbang bskur ba la gsum ste /
sbyor ba yo byad kyi gshom dang /
dngos gzhi'i sgrub pa'i thabs dang /
byin rlabs tshe dbang gi cho ga'o //
dang po ni /
stegs bu'i steng du me tog gi tshom bu lnga bkod pa'i dbus su many+dzi'i khar bum pa chas ldan /
mdun du tshe 'brang bum dbyibs /
gnyis ka sku tsaka gis brgyan pa /
g.yas su tshe ril /
g.yon du tshe chang /
rgyab tu tshe mda' bcas kyi mthar phyi nang gi mchod pas bskor ba dang /
slob dpon gyi mdun du las bum nas bzed DA ru rdor dril sogs tshogs par bsham mo //
gnyis pa dngos gzhi sgrub thabs ni /
sgrub thabs kyis bdag mdun dbyer med dam tha dad gang rung dang /
bum pa gcig spyi ltar bsgrubs nas /
gtor 'bul dang mchod bstod gsol 'debs bcas bya'o //
gsum pa byin rlabs tshe dbang ni /
slob ma rnams la khrus byas /
bgegs bskrad srung 'khor bsgom /
me tog bkram bsdu byas te kun slong bcos pa dang chos bshad tshe sgrub dang 'brel ba'i lo rgyus ci rigs brjod mthar /
'dir sprul pa'i lo tsA ba chen po sna nam rdo rje bdud 'joms kyi rnam rol rig 'dzin chen po khams gsum zil gnon la /
rgya gar bka' skyong brag phug tu bzhugs pa'i slob dpon nyi ma'i snying po zhes bya ba o rgyan pad+ma 'byung gnas dang dbyer med pa 'ja' lus 'pho ba chen po'i sku brnyes pa de nyid kyis dbo zla ba'i tshes gcig gi tho rengs khar /
o rgyan chen po 'khor dpa' bo mkha' 'gro dpag tu med pa dang /
g.yas phyogs su slob dpon nyi ma'i snying po grub thob mang pos bskor ba mjal zhing /
de nyid kyis na bza'i gseb nas shog ser bton te gnang ba'i nyams shar ba'i dag snang las byung ba'i tshe sgrub nyi ma'i snying po dang 'brel bar tshe dbang bskur ba la slob dpon gyi bya ba sogs rgyas bsdus ci rigs brjod pas mtshams sbyar te maN+Dal 'bul du gzhug go
/de nas gsol ba 'debs pa ni /
dga' chen khyod bdag ston pa po //
mgon po chen po bdag la stsol //
byang chub chen po'i tshul ston pa //
dam tshig de nyid bdag la stsol //
byang chub sems kyang bdag la stsol //
sangs rgyas chos dang dge 'dun te //
skyabs gsum dag kyang bdag la stsol //
thar pa chen po'i grong mchog tu //
mgon pos bdag ni gzhug tu gsol //
lan gsum /
de nas skyabs sems tshogs gsag gi dmigs pa brda sprad la sgrub thabs kyi skyabs 'gro sems bskyed dang rgyun bshags gang 'os shig rnams lan gsum rer bya /
ye shes dbab pa ni /
oM swa b+hA ba sogs /
stong pa'i ngang las khyod rang rnams rma byas btegs pa'i rin po che'i khri sna tshogs pad+ma dang zla ba'i gdan gyi steng du hrIHyig dmar po yongs su gyur pa las /
bcom ldan 'das mgon po tshe dpag tu med pa sku mdog pad+ma rA ga'i lhun po ltar dmar zhing 'od zer kha dog lnga 'phro ba /
zhal gcig phyag gnyis dang ldan pa /
phyag gnyis mnyam gzhag gi phyag rgya mdzad pa'i steng na /
'chi med tshe dang ye shes kyi bdud rtsis gang ba'i bum pa bsnams pa /
zhal 'dzum zhing rab tu zhi ba /
dbu skra ral pa'i thor cog spyi bor bcings shing lhag ma cung zad lcang lo'i tshul du 'phyang ba /
lha rdzas las grub pa'i dar gyi stod g.yogs dang sham thabs gsol ba /
rin po che'i rgyan thams cad kyis brgyan pa /
zhabs gnyis rdo rje'i skyil mo krung gis bzhugs pa'i spyi bor oM dkar po /
mgrin par AHdmar po /
thugs kar hU~M sngon pos mtshan pa las 'od zer 'phros /
bde ba can na bzhugs pa'i tshe dpag med sogs sangs rgyas byang sems rtsa gsum srung ma thams cad dang /
mdun bskyed kyi thugs ka nas kyang rang 'dra dpag tu med pa byon nas khyed rang la thim pas lus ngag yid gsum mgon po tshe dang ye shes dpag tu med pa'i sku gsung thugs rdo rje'i rang bzhin du gyur pa'i mos pa mdzod /
ces brjod la spos rol dang bcas te spro na sgrub thabs kyi spyan 'dren dang bab drug 'das bzhi bcas btang /
bsdu na rtsa sngags 
oM tshe b+h+rU~M yu b+h+rU~M badzra A yu She hU~M:
zhes dang /
dz+nyA na A be sha ya a A:
zhes bzlas te byin phab cing spyi bor rdo rje bzhag la /
tiSh+Tha badzra :
brjod pas brtan par bya'o //
de nas tshe 'gugs pa'i dmigs pa spyi ltar brda sprad la /
byang gter lcags sdong ma'i /
hrI:
bcom ldan mgon po ye shes tshe dpag med :
'byung ba lnga la dbang sgyur lha mo'i tshogs :
rnal 'byor bdag gi tshe dang g.yang spel cig :
steng 'og phyogs bcu snod kyi 'jig rten la :
bros dang 'khyams dang yar pa'i tshe khug cig :
stong phrag brgyad cu bgegs kyi tshogs rnams kyis :
brkus dang phrogs dang gzhom pa'i tshe khug cig :
'byung ba'i dgra gshed 'khrugs pa'i las sbyor gyis :
nyams dang zad dang thor pa'i tshe gsos shig :
yed kyis dngangs dang had kyis brgyal ba dang :
'ud kyis 'drogs pa'i tshe dang g.yang gsos shig :
tshe khug g.yang skyobs dngos grub bstsal du gsol :
'byung lnga 'od lnga 'bar ba'i tshe bcud stims :
'chi med tshe yi dngos grub bdag la stsol :
ces dang sngags brjod cing tshe 'gugs byed /
de nas tshe dbang dngos ni /
bum pa spyi bor bzhag la /
hrI:
rin chen bum pa mtshan nyid yongs rdzogs ldan :
'chi med tshe yi lha tshogs 'khor bcas kyis :
'dir 'dus skal ldan rigs kyi bu rnams la :
tshe la dbang ba'i dngos grub bstsal du gsol :
rtsa sngags mthar /
kA ya bA ka tsit+ta sarba sid+d+hi hU~M:
bum pa gnas gsum du bzhag cing bum chu blud /
tshe zan spyi bor bzhag la /
hU~M:
skye shi gnyis med bde ba chen po'i sku :
mi 'gyur tshe yi dngos grub bstsal du gsol :
'byung lnga 'dus pa gsal 'tsher ldan pa'i sku :
thun mong tshe yi dngos grub bstsal du gsol :
rtsa sngags brjod cing tshe 'brang gnas gsum du gtug
/tshe ril sbyin la /
tshe zan bcud dang ldan pa 'di :
skal ldan bu la sbyin par bya :
'di zos mgon po tshe dpag med :
zhal mthong dngos grub thob par 'gyur :
zhes dang rtsa sngags brjod /
tshe chang sbyin la /
'bru bcud stong la sbyar ba yi :
dza gad bcud ldan a mr-i ta :
de ring bu yis myang bar bya :
tshe yi dngos grub thob par 'gyur :
zhes dang rtsa sngags brjod /
de nas me tog 'thor la /
tshe mi shigs pa rdo rje lta bur gyur cig :
tshe mi 'gyur ba g.yung drung lta bur gyur cig :
tshe mi nub pa rgyal mtshan lta bur gyur cig :
mthar mngon par rdzogs par 'tshang rgya bar gyur cig :
ces lan gsum brjod /
mjug tu sna bdun rtags brgyad rdzas brgyad spyi ltar bskur zhing /
shis pa brjod pa dang dam tshig khas len pa maN+Dal yon 'bul bcas dang /
sgrub thabs kyi mjug chog rnams spyi ltar bya'o //
glo bur tshe yi bar gcod kun //
mun la nyi bzhin mthar bskrad de //
lo brgya'i dpal mthong ston brgya'i bcud //
bde blag myong bzhin 'tsho gyur cig
/ces pa'ang pad+ma gar dbang rtsal gyis zhar byung du bsdebs pa dge legs 'phel ///
/
