A+o~M swasti /
rdo rje 'dzin dbang gsang ba'i bdag
/bdud dpung 'dul phyir gnod sbyin gyi //
sde dpon tshul 'dzin der btud nas //
sgrub thabs rjes gnang mdo tsam bshad //
'dir gnod sbyin rdo rje bdud 'dul phyi nang gsang gsum gyi sgrub thabs dang 'brel bar rjes gnang gi cho ga sgrub pa la gsum ste /
sbyor ba yo byad kyi gshom dang /
dngos gzhi sgrub pa'i thabs /
rjes gnang gi cho ga'o //
dang po yo byad bsham pa ni /
bris sku'i mdun du stegs bu'i khar sgom don dang mthun pa'i dkyil 'khor ram /
pad+ma 'dab brgyad tsam mam tshom bus kyang rung ste /
dbus su many+dzi la gtor ma nor bu 'bar ba'i rnam pa gru gsum che ba gcig la (phyi nang gsang sbrags bzhi po gang byed kyi /   lha grangs kyi bshos bus bskor /
kha zas bzang dgus brgyan pa la mda' dar nag po sku rten dang bcas pa btsugs pa bkod /
g.yas su gong gnon lha'i 'das gtor dang /
g.yon du mchod pa'i gtor ma /
mdun du gsang phyi dang dam tshig gi rgya phor sogs mthun rdzas /
gzhan yang nyer spyod sman raka sogs mkho ba'i yo byad mtha' dag tshogs par bsham mo //

//gnyis pa sgrub pa'i thabs ni /
phyag na rdo rje khang bu brtsegs pa'am yi dam zhi khro gang 'os kyi bdag bskyed sngon du 'gro bas /
spyi dang khyad par gyi mchod rdzas rnams byin gyis brlab /
mdun gyi rten bsang sbyang /
stong pa'i ngang las mdun gyi nam mkhar lcang lo can gyi dga' ba'i tshal chen po'i dbus su rin po che'i khang bzang gi nang du 'khor lo rtsibs bzhi pa'i lte bar srin po pho mo'i gdan la k+Sha yig mthing nag yongs su gyur pa las /
gnod sbyin chen po rdo rje bdud 'dul sku mdog mthing nag zhal gcig phyag gnyis spyan gsum pa /
zhal gdangs shing mche ba gtsigs pa /
phyag g.yas nor bu rin po che dang g.yon bdud rtsi'i bum pa bsnams pa /
sbom thung brjid pa'i nyams can /
dar nag gi 'jol ber gsol zhing gser gyi ska rags bcings pa /
rin po che'i dbu rgyan sogs rgyan sna tshogs kyis brgyan cing rol pa'i stabs kyis me dpung 'bar ba'i dbus na bzhugs pa'o //
g.yon du k+ShaM las yum kun 'grub ma sngon mo g.yas nad rkyal dang g.yon pas zhal zas gtso la stob pa dar dkar gyi na bza' dang rgyan thams cad kyis brgyan pa /
rtsibs bzhi la shar du dzaM las nor lha dkar po dar dkar gyi na bza' dang rin po che'i rgyan can /
g.yas rin po che dang g.yon gter sgrom 'dzin pa brjid pa'i nyams can dri za pho mo'i gdan la gnas pa /
lhor hU~M las mgon po nag po dar nag gi ber mtha' ljang gsol zhing sbrul dang mi mgos brgyan pa /
g.yas tsan+dan gyi beng chen dang g.yon lcags par 'dzin pa gshin rje khros pa'i nyams can grul bum pho mo'i gdan la gnas pa /
nub tu k+Sha las 'brog gnas dmar po zhal lnga ni dbus seng+ge /
g.yas rta dang lug
/g.yon ra dang spre'u /
phyag drug gi dang po gnyis kyis rin po che'i sgrom bu /
lhag ma g.yas gnyis gser 'khor dang sman sna tshogs /
g.yon gnyis 'bras kyi sder bzang dang shing 'bras 'dzin pa /
dar dang rin po che'i rgyan can klu pho mo'i gdan la gnas pa /
byang du bai las rnam thos sras ljang gu dar dang rin po che'i rgyan can /
g.yas sba lcag dang g.yon rin po che'i gzhong pa 'dzin pa rta ngang ser la 'chib cing gnod sbyin pho mo brdzis pa'o //
de dag gi phyi 'khor la gnod sbyin bye ba'i dpung sogs 'khor tshogs bsam gyis mi khyab pas bskor ba'o //
gnas gsum byin gyis brlab /
snying ga'i 'od kyis lcang lo can nas gnod sbyin 'khor bcas spyan drangs par bsam la /
hU~M:
gnod sbyin 'khrugs pa'i gnas mchog na :
rin chen 'od kyi gzhal yas khang :
ka gdan mdzes pa'i pho brang nas :
dpon g.yog 'khor bcas gnas 'dir gshegs :
A+o~M badzra tsit+ta sa mA dza :
A+o~M rat+na tsit+ta yak+Sha hU~M:
zhes dang /
e h+ye hi ma hA yak+Sha rat+na tsit+ta dzaHhU~M baM hoHsa ma ya dza :
zhes spyan drangs gnyis med du bstim /
A+o~M badzra rat+na tsit+ta mA le hU~M:
zhes rin po che'i cod pan gyis dbang bskur /
A+o~M badzra dun+ti swA hA:
zhes pas phyag bya /
A+o~M badzra a la la ho :
zhes pas dam bsre /
hU~M:
mgon po 'khor dang bcas pa la :
spos dang mar me me tog phreng :
tshim pa'i zhal zas snyan pa'i sgra :
gzugs sgra dri ro reg bya sogs :
'bul gyis bzhes la dngos grub stsol :
A+o~M ma hA yak+Sha sa pa ri ba ra d+hU pe puSh+pe nas shab+da'i bar dang /
ma hA pany+tsa a mr-ita khA hi /
ma hA rak+ta khA hi /
ma hA ba lin+ta khA hi /
zhes pas mchod /
bstod pa ni /
hU~M:
mgon po rdo rje bdud 'dul ni :
thugs rje'i thabs kyis gdug pa 'dul :
gzhon nu dpa' bo khros pa'i sku :
khro bo'i rgyal la phyag 'tshal bstod :
mgon po g.yul las rnam rgyal te :
mgon po rin chen brtsegs par bzhugs :
phyag na rin chen thod khrag bsnams :
mgon po khyod la phyag 'tshal bstod :
mgon po'i rgyal po dbu mtha' yas :
spyan gsum pa la mche ba gtsigs :
hU~M dang phaT kyi 'jigs drag pos :
ma rungs 'dul khyod la phyag 'tshal :
phyag na mtshon cha sna tshogs bsnams :
sbrul dang thod pa'i phreng bas brgyan :
dar nag ral ga sku la gsol :
rdo rje bdud 'dul khyod la bstod :
'khor ni gnod sbyin stong sdes bskor :
mdog nag bskal pa'i me ltar 'bar :
rngams pa'i stobs kyis bgegs 'dul ba'i :
bgegs 'dul khyod la phyag 'tshal bstod :
rig 'dzin khro bo'i sku las 'phags :
mthu rtsal mi mnyam mnga' ba las :
srid pa gsum gyi mthar phyin mdzad :
bdud 'dul 'jigs byed khyod la bstod :
ces yongs rdzogs sam bsdu na sho lo ka dang pos kyang chog
/bzlas pa bya ba ni /
gnod sbyin 'khor bcas kyi thugs kar nyi ma la srog yig sngags kyis bskor ba bdag gi thugs ka'i 'od kyis bskul bas ci 'dod pa'i phrin las thogs med du sgrub par bsam la /
yi dam gyi sngags cung zad bzlas nas /
A+o~M badzra rat+na tsit+ta rA ga rA ge hU~M phaT:
ces gtso bo dang /
A+o~M badzra rat+na b+han+d+ha bdud ma ting skyol ting ting dzaHdza :
yum gyi'o //
A+o~M badzra kro d+ha Ar+Ya dzam+b+ha la hri da ya swA hA:
A+o~M ma hA kA la ha na ha na badzre Na swA hA:
A+o~M ma hA yak+Sha pany+tsa rA dza swA hA:
A+o~M ma hA rA dza bai shra ma NA ya swA hA:
zhes 'khor bzhi'i sngags te rim pa bzhin ci nus bzla'o //
thun mthar gtor ma spyi dang mthun par byin gyis brlabs nas /
snying po'i mthar i daM ba lin+ta kha kha khA hi khA hi /
zhes btags pa bdun sogs kyis phul /
slar yang mchod cing bstod nas /
mchod sbyin gtor ma 'di bzhes la //
sogs kyis 'dod don gsol /
rjes kyi bya ba spyi dang 'dra'o //
gtso bo'i phyag g.yas kyi phyag mtshan nor bus mtshan pa'i be con byed pa'ang yod do //
!
//nang sgrub ni /
'og gzhi 'khor lo rtsibs brgyad du byas nas /
gtso bo rdo rje bdud 'dul sku mdog mthing nag rab tu khros pa zhal gcig phyag gnyis spyan gsum pa /
g.yas kha T+wAM rtse gsum dang g.yon thod khrag bsnams pa /
dar nag gi 'jol ber sogs rgyan cha lugs gong dang 'dra ba las zhabs g.yon brkyang ba'i dor stabs kyis srin po pho mo mnan pa /
de'i phyogs bzhir dzaM la la sogs pa bzhi dang /
mtshams kyi rtsibs bzhi la shar lhor gnod sbyin rnon po phyag bzhi'i g.yas gnyis dgra satwa ral gri g.yon gnyis nad rkyal dang zhags pa 'dzin pa /
lho nub tu kun gyi 'jigs byed dmar ser g.yas gnyis g.yab dar dang ral gri g.yon gnyis zhags pa dang nad rkyal /
nub byang du nyi ma mig dmar nag g.yas gnyis gri gug dang zhags pa g.yon gnyis nad rkyal dang thod khrag
/gsum ka'ang khros pa'i nyams can sbrul gyis brgyan pa /
byang shar du yum kun 'grub ma sngar bzhin te /
de rnams rim pa bzhin me lha srin po rlung lha dbang ldan rnams kyi gdan la gnas pa'o //
de gsum ka'i sa bon ni k+Sha'o //
gnod sbyin gsum gyi sngags ni rim pas /
A+o~M badzra ma la a ka tri skyol dzaHdza :
A+o~M badzra rak+sha tsakra dun dun dzaHdza :
A+o~M badzra ma hA dz+nyA na nA ga tA dza ha ha rbad sa ma ya dzaHdza :
A+o~M badzra rat+na b+han+d+ha bdud ma ting skyol ting ting dzaHdza :
zhes so //
!
//gsang sgrub ltar na /
sku mdog mthing nag rab tu khros pa'i zhal gsum nag dkar dmar ba mche ba gtsigs shing spyan bsgrad pa /
dbu skra dmar ser 'bar ba /
phyag drug g.yas gsum rtse gsum dbyug pa ral gri /
g.yon gsum thod khrag zhags pa lcags kyu 'dzin pa /
dar nag gi 'jol ber sogs rgyan cha lugs gong dang 'dra ba las /
phyogs bzhir mdun du yum /
g.yas su rnon po /
g.yon du kun gyi 'jigs byed /
rgyab tu nyi ma mig rnams gong bzhin bskyed pa'o //
!
de la phyi sgrub la gtso 'khor drug
/nang sgrub la gtso 'khor dgu /
gsang sgrub gtso 'khor lnga par mdzad pa ni dkyus su bkod pa ltar yin /
de las gzhan du phyi sgrub la yum bzhag pa'i gtso 'khor lnga pa dang /
nang sgrub yum dang bcas pa'i
lcam dral gnyis pa /
gsang sgrub sngar dang 'dra ba phyag len la mdzad pa'ang 'dug
/gzhung gi dngos bstan ltar na nang sgrub kyang 'khor gsang sgrub dang 'dra ba'i gtso 'khor lnga pa 'thad par mngon zhing /
de ltar na ni gtso 'khor dgu pa sbrags sgrub yin pa don gyis thob bo ///
/
!
gsum pa rjes gnang gi cho ga ni /
bdag mdun gyi sgrub mchod sogs sngar bshad pa ltar byas nas /
slob ma rnams khrus byas /
bgegs bskrad /
mtshams sbyor gyi khyad par /
de yang rgyal ba'i bka' sdod bstan pa rab 'byams kyi srung ma gnod sbyin gyi sde dpon chen po zhang blon rdo rje bdud 'dul zhes bya ba mthu stobs kyi dbang phyug chen po 'di nyid /
nges pa'i don du bcom ldan gsang ba'i bdag po nyid dang rnam dbyer med kyang /
gnas skabs bstan pa srung zhing sgrub pa po'i re ba skong ba'i ched du gnod sbyin dbang po'i skur bzhengs pa ste /
de yang skye rgyud kyi dbang du byas na sngon gyi tshe gnod sbyin gzhon nu zhes bya ba dang klu mo 'od mdzes ma bya ba gnyis bshos pa las /
bu gnod sbyin shin tu mi bsrun pa zhig skyes te /
khams gsum sems can thams cad kyi srog la dbang byed pa'i mthu stobs dang ldan par gyur pa las /
pha ma gnyis kyis ston pa bcom ldan 'das lcang lo can gnod sbyin gyi gnas na bzhugs pa'i drung du khrid de 'dul bar zhus so //
der ston pas gsang ba'i bdag po lag na rdo rje la 'dul bar bka' bsgos pas /
gsang ba'i bdag pos gzir zhing srog phrogs nas dbang bskur /
gsang ba'i ming btags bstan pa'i gnyer kha gtad do //
der gnod sbyin nyid kyis khas blangs dam bcas /
ston pas rin chen sbyin la sogs pa'i rgyud dang sgrub thabs gsungs pa rnams slob dpon chen po pad+ma 'byung gnas la bka' babs shing /
slob dpon gyis rgyud don bsnyen sgrub las sbyor gyi man ngag zab mo'i gnad du dril nas mnga' bdag khri srong lde'u btsan la gnang /
rgyal pos phyi rabs kyi don du bsam yas bar khang gi ka gzhu'i khong gseng du sbas pa gnod sbyin nyid kyis lung bstan nas grwa pa mngon shes dbang phyug 'bar gyis bton cing phrin las thams cad thogs med du sgrub pa'i srung mar gyur /
de nas rim par brgyud pa'i srung ma 'di la phyi gnod sbyin du sgrub pa /
nang mgon por sgrub pa /
gsang ba bdud du sgrub pa dang gsum yod pa las /
'dir 'di zhes bya ba'i rjes su gnang ba rig 'dzin brgyud pa'i phyag bzhes bzhin sgrub pa la zhes mtshams sbyar /
maN+Dal phul /
gsol ba gdab pa /
slob dpon bdag la dgongs su gsol :
dpal chen rdo rje bdud 'dul gyi :
sku gsung thugs kyi rjes gnang dang :
byin gyis brlab pa bstsal du gsol :
zhes lan gsum /
rgyun bshags gang 'os kyis tshogs gsag
/de nas slob dpon phyag rdor dang /
slob ma 
phyi 
nang 
gsang gsum gang byed de'i gtso bor bskyed /
gtor ma mdun gyi nam mkhar lcang lo can gyi dga' ba'i tshal chen po'i dbus su sogs nas rten dang brten pa sgrub tshul gang yin gyi gtso 'khor tshang ba mdun bskyed kyi mngon rtogs ltar bskyed la /
gnas gsum byin gyis brlab /
slob dpon dang mdun bskyed kyi thugs ka'i 'od kyis lcang lo can nas gnod sbyin 'khor bcas spyan drangs te mdun bskyed la dbyer med du thim par bsam zhing /
gu gul bu ram 'bras phye sbyar ba'i spos bsreg
/rol mo dang bcas pas spyan 'dren gyi sngags bzla'o //
de nas gtor ma'i lha thams cad kyi gnas gsum gyi yig 'bru gsum las 'od zer dkar dmar mthing gsum 'phros /
slob ma'i gnas gsum gyi yig 'bru gsum la thim pas /
lus thams cad 'od zer dkar dmar mthing gsum gyis gang bas sku gsung thugs kyi byin rlabs dang mthu dbang thob par bsam zhing /
gtor ma mgo thog tu bzhag la /
hU~M:
mgon po rdo rje 'dud 'dul ni :
thugs rje'i thabs kyis gdug pa 'dul :
gzhon nu dpa' bo khros pa'i sku :
khro bo'i rgyal por dbang bskur ro :
sngags mthar kA ya a b+hi Shiny+tsa A+o~M:
wA ka a b+hi Shiny+tsa A:
tsit+ta a b+hi Shiny+tsa hU~M:
zhes brjod pas gnas gsum du bzhag ste dbang bskur /
mthar gtor ma'i lha thams cad 'od du zhu nas slob ma la thim par bsam zhing sngags bzla /
spos rol bya /
sku lha bskyed pa'i rjes gnang ngo //
bla ma'i thugs kar nyi ma la gnas pa'i rdo rje sngon po rtse lnga pa'i lte bar nyi ma'i dkyil 'khor gyi steng du hU~M yig sngon po'i mthar A+o~M nI laM sogs phyag rdor gyi sngags dang /
de'i phyi skor la A+o~M badzra rat+na sogs gnod sbyin gtso 'khor gyi sngags phreng 'od zer 'bar bas bskor /
slob ma'i snying gar nyi ma la hU~M yig sngon po gsal btab /
slob dpon la mos gus byas pas thugs ka'i sngags phreng las sngags phreng gnyis pa byung /
zhal nas thon pa'i 'od kyis 'khor 'das kyi yon tan dang nus mthu thams cad bsdus /
sngags phreng dang 'dres pa slob ma'i khar zhugs /
snying ga'i hU~M gi mtha' skor du 'khod pa'i 'od kyis sangs rgyas thams cad kyi gsung A li kA li sogs sngags kyi yig 'bru'i rnam pa /
rang sgra sgrog bzhin par byung ba thugs ka'i sngags phreng la thim par bsam zhing spos rol bya /
mthar sngags kyi rjes zlos lan gsum byas pas /
gsung sngags kyi dngos grub dang nus pa thogs med du grub par bsam ste /
gsung gi rjes gnang ngo //
bla ma'i thugs ka'i rdo rje las 'od zer dpag med 'phros /
de bzhin gshegs pa thams cad kyi thugs gnyis su med pa'i ye shes rdo rje dang rin chen bum pa kha T+wAM sogs phyag mtshan gyi rnam par spyan drangs /
slob ma'i lus la thim pas lus sangs rgyas thams cad kyi thugs kyi ngo bo rdo rje sngon po rtse lnga pa'i rnam par gyur par bsam zhing spos rol bya /
thugs kyi rjes gnang ngo //
slar yang mgon po'i skur gyur pa las 'od 'phros /
snod kyi 'jig rten thams cad gzhal yas khang dang bcud kyi sems can thams cad lhar gyur /
de thams cad 'od du zhu nas rang la thim /
rang yang rim gyis snying ga'i hU~M la thim /
hU~M yang nA da'i bar du bsdus nas me long la has btab pa bzhin mi dmigs spros pa dang bral ba'i ngang la dar cig mnyam par 'jog tu gzhug
/de kho na nyid kyi rjes gnang ngo //
dam tshig bla ma la mi brnyas /
bsnyen sgrub la 'bad /
khyi nag la mi rdeg
/re ba'i gdan mi 'ding /
snod gas chag tu zas mi za /
ra sha dang phag sha bsrung /
mchod gtor skong ba la 'bad pa rnams bsgrag cing khas blang /
maN+Dal yon 'bul rnams bya'o ///
/
@/
phyi sgrub nang sgrub gsang sgrub gsum so sor don du gnyer ba la de dang de sbyin zhing /
thams cad don gnyer ba la 'jug pa bde bar byed na /
maN+Dal tshom bu so sor 'god /   dbus su phyi g.yas su nang g.yon du gsang ba bkod /mchan /
gtor ma gcig gis chog
/mdun bskyed gtso bo gsum bsgrigs 'khor mang   nang sgrub ltar /du bskyed /
thun mong du mchod gtor phul /
slob ma yang mdun bskyed ltar bskyed cing /
sngags kyang gtso 'khor dgu ka'i bzla ba yin no //
7
//rjes gnang gi bka' srol gcig la /
slob mas gsol gdab song rjes /
slob dpon phyag rdor dang /
mdun bskyed gnod sbyin 'khor bcas su mos nas rgyun bshags bya /
slob ma gnod sbyin du bskyed /
gnas gsum brlab /
ye shes pa bstim pa sku'i rjes gnang /
bzlas lung byin rlabs kyi lung bcas sbyin pa gsung gi rjes gnang ste gnyis po la phyi'i rjes gnang zhes bya /
phyag mtshan bstim pa thugs kyi rjes gnang /
gtor dbang sngar ltar bskur nas bka' bsgo byed pa gsang ba'i rjes gnang /
snod bcud bsdu ba de kho na nyid kyi rjes gnang du byed do //

//bsam yas bar khang gi gter ma gtso che ba'i dbang du byas kyi /
rgyud dang sgrub skor 'ga' zhig ni bsam yas mchod rten nag po dang /
ka chu'i ka rten dang /
khams gsum gyi glo 'bur /
mchims phu nam ra'i lha khang rnams nas kyang ci rigs pa bton cing /
der ma zad grwa pa nyid kyis khu bo zhang ston chos 'bar la gzhon nu'i dus su zhus nas bsgrubs par bshad pas bka' ma'i rgyun yang 'dres par mngon no //

//zhi khro'i rnam 'a~Xgyur mtha' yas pas //
las bzhi thogs me~Xd sgrub pa'i lha //
gnod sbyin rdo~X rje~X bdud 'dul gyi //
sgrub thabs tshig nyung don zab 'dril //
zhang blon rdo rje bdud 'dul gyi sgrub thabs rjes gnang dang bcas pa'i le'u tshan no ///
/
