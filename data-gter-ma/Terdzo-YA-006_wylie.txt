@#//
thugs rje chen po 'jig rten dbang phyug lha dgu'i phrin las kyi cho ga 'phags mchog dgyes pa'i mchod sprin zhes bya ba bzhugs so //
na mo gu ru lo ke shwa ra ya /
mtha' klas 'jig rten gsum gyi gdung sel ba'i //
snying rje'i dbang phyug bla ma lhag pa'i lhar //
btud nas de yi phrin las 'phags pa mchog
/mngon par dgyes pa'i mchod sprin cung zad spro //
'di la gsum /
sbyor ba /
dngos gzhi /
rjes so //
dang po la gnyis /
cho gar ma gtogs pa'i sbyor ba dang /
cho gar gtogs pa'i sbyor ba'o //
dang po ni /
gnas dben zhing yid dang mthun par /
stegs bu'i khar rdul tshon nam ras bris sam tshom bu'i dkyil 'khor mngon par 'du byas pa'i dbus su rnam bum bcud ldan tsam dang /
dbang bskur ba dang 'brel na rig dbang gzhan gyi chas sogs dbang rdzas rnams tshogs par byas pa'i mthar sman raka gtor gsum nyer spyod sogs bkod pas mdzes par bsham /
nye logs su sngon gtor dang /
tshogs kyi yo byad /
rang gi mdun du rdo rje /
dril bu /
DA ma ru /
las bum nang mchod sogs dgos pa'i yo byad thams cad 'du bya'o //
gnyis pa la /
rgyun spyod mtshams bcad srung 'khor bsgom //
brda sgo dbye zhing brda phyag 'tshal //
dam bca' byin dbab mchod rdzas brlab //
ces brgyad las dang po la /
brgyud pa'i gsol 'debs sngon du 'gro bas /
bla ma dang 'jig rten dbang phyug lha dgu'i dkyil 'khor mkha' khyab tu sad par bltas la /
skyabs su 'gro ba ni /
bdag sogs mkha' mnyam sems can ma lus pa //
rtsa ba gsum gyi dkyil 'khor lha tshogs la //
rang rig dpal ldan rdo rje sems dpa'i zhal //
rang ngo ma 'phrod de srid skyabs su mchi //
sems bskyed pa ni /
rang la gdod nas yod pa'i rdzogs sangs rgyas //
gcer mthong ngo sprad 'gro kun grol ba'i ched //
bdag gis bla na med pa'i rnal 'byor mchog
/nyams blangs gzhan don byed par sems bskyed do //
tshogs gsag pa ni /
bla ma yi dam mkha' 'gro gshegs //
nyi zla pad+ma'i gdan la bzhugs //
lus ngag yid gsum gus phyag 'tshal //
phyi nang gsang ba'i mchod pa 'bul //
nyams chag sdig sgrib thams cad bshags //
gsang sngags sgrub la rjes yi rang //
smin grol gsang sngags chos 'khor bskor //
mya ngan mi 'da' gsol ba 'debs //
snying po sems can don du bsngo //
yang dag rdo rje'i don rtogs shog
/dzaHhU~M baM hoHsa tshogs zhing rnams rang la thim par bsam /
gnyis pa mtshams gcod la /
thog mar mtshams lha bskyed pa ni /
hrIH
rang sems skad cig hrIHyig yongs gyur las /
khro rgyal rta mgrin zhal gcig phyag gnyis pa //
be con sdigs mdzub rtse las me dpung 'bar //
dur khrod chas rdzogs rta skad phyogs bcur sgrog
/oM badzra kro d+ha ha ya grI ba hu lu hu lu hU~M phaT/
ces nga rgyal bzung la /
gtor ma dkar dmar gnyis /
raM yaM khaM gis bsang /
swa b+hA bas sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs pa bdud rtsi'i rgya mtsho chen por gyur par bsam la /
oM AHhU~M lan gsum gyis brlab /
oM b+hU mi pa ti sa pa ri wA ra badzra sa mA dzaHsa mgron dgug
/rdo rje thal mo kha gyen du phye zhing se gol gtogs pa dang bcas b+hU mi pa ti sa pa ri wA ra oM A ka ro sogs lan gsum gyis bsngos la /
sa bdag lha klu 'khor dang bcas //
mchod sbyin gtor ma 'di bzhes la //
bdag gis sgrub pa ma thon bar /
khyed la gnas 'di bdag g.yar gyis //
gnang ba legs par bstsal nas kyang //
ci bde bar ni gzhan du songs //
zhes phrin las gsol la /
b+hU mi pa ti sa pa ri wA ra gats+tshas rang gnas su gshegs par bsam /
gtor ma gnyis pa /
oM sarba big+h+nAn na ma sarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Na daM ba liM ta swA hA/
zhes lan gsum gyis bsngos la /
hU~M/
yang dag gsang ba'i dkyil 'khor 'dir //
'du ba'i lha rnams ma gtogs pa //
mi dang mi min 'byung po'i tshogs //
'di ru ma 'dug gzhan du dengs //
ci ste mi 'gro 'dug gyur na //
rta mchog rgyal pos rdul du rlog
/oM badzra kro d+ha ha ya grI ba hu lu hu lu hU~M phaTaH
gnod byed 'byung po u tsaT+Ta ya phaTaH
ces bka' bsgos la drag sngags rol mo'i tsham rngam dang bcas pas bskrad cing bgegs gtor phyir dor /
gsum pa srung 'khor ni /
bdag nyid rta mchog he ru ka'i sku las me mtshon gyi sprin spros pas bgegs rnams bskrad /
slar 'dus pa las 'khor lo rtsibs bcu pa yangs shing rgya che ba phyi rol du rdo rje'i sa gzhi ra ba drwa ba gur bla bre ye shes kyi me 'bar ba dang bcas pas bcings te cis kyang mi shigs par gyur par bsam la /
hrIH
dbang gi rta skad rab 'tsher zhing //
'khor lo rdo rje me dpung gis //
steng 'og phyogs mtshams med par gtams //
srung ba'i gur khang chen por gyur //
oM badzra tsakra dz+wa la raM hU~M b+h+rU~M hU~M/
bzhi pa brda sgo ni /
ma dag pa'i snang zhen sbyangs nas rang bzhin lhun grub kyi dkyil 'khor du tshad med bzhi'i 'jug pas zhugs par mos te /
hrI:
kun snang ye shes zhing khams la //
'khrul rtog sgo bcad kun tu bral //
rang shar rang ngo shes pa yis //
klong yangs zhing khams sgo phye 'o //
hU~M pra be sha ya phaT/
lnga pa brda phyag ni /
de ltar zhugs nas rang bzhin gnyis med rang rig pa'i ngang du brda phyag 'tshal bar bsam la /
hrIH
zang thal kun bzang ye shes che //
thig le kun khyab kun tu snang //
rtag chad bral ba'i don gyi mchog
/rang ngo shes la phyag 'tshal lo //
a la la hoHna maH
drug pa dam bca' ni /
gnyis su med pa'i byang chub sems rdo rje'i dam tshig las nam yang mi 'da' ba'i dam bca' brtan por bzung ba dang bcas /
hrIH
'char dang nub pa med pa la //
spang blang byas pas gol sar lhung //
re dogs bral ba'i byang chub sems //
srog gi thig ler bzung bar bgyi //
oM badzra sa ma ya satwaM/
bdun pa byin dbab pa ni /
rang gi snying ga nas byung ba'i lcags kyu lta bu'i 'od zer gyis mkha' khyab kyi rgyal ba sras dang bcas pa'i thugs rgyud bskul bas /
ye shes kyi lha tshogs nam mkha' khengs pa tsam du byon nas bdag gnas yo byad rnams la thim pas gnyis med du byin gyis brlabs par mos te /
spos rol dang dbyangs kyi 'gyur ba snyan po dang bcas /
hrIH
chos dbyings rnam dag dkyil 'khor nas //
rang byung thugs rje'i lha tshogs rnams //
'gro ba'i don du skur bzhengs la //
dbang skur byin phob dngos grub stsol //
oM Ar+ya lo ke shwa ra badzra A be sha ya A AH
brgyad pa mchod rlabs ni /
mchod rdzas rnams /
oM swa b+hA ba bi shud+d+ho sarba d+harmA bi shud+d+ho\u0f85 haM/
zhes brjod pas ngo bo rang bzhin gyis rnam par dag pa ye shes kyi nga rgyal dang /
raM yaM khaM gis rnam pa rdzas kyi dngos 'dzin thams cad ye shes kyi me rlung chus bsreg gtor bkrus nas sbyangs par bsam la /
thugs nas raM yaM khaM 'phros pas //
phyi nang gsang ba'i mchod rdzas kyi //
ma dag nyes skyon kun sbyangs nas //
mi zad nam mkha'i mdzod du gyur //
ces dang /
oM AHhU~M gis spyir brlab /
bye brag tu so so'i phyag rgya dang bcas /
oM badzra puSh+pe /
d+hU pe /
A lo ke
/gan+d+he /
nai wid+yA/
shab+da pU dza hoH
oM AHhU~M ma hA pany+tsa pU dza hoH
oM AHhU~M bo d+hi tsit+ta ga Na gu h+ya ma hA pU dza hoH
oM AHhU~M ma hA sarba pany+tsa a mr-ita rak+ta ba ling+ta hU~M hrIHThaH
zhes pas phyi nang gsang mchod sman raka gtor ma dang bcas pa chos nyid kyi rang rtsal 'gag pa med pa las 'dod yon rnam pa thams cad pa'i mchod sprin ye shes sgyu ma'i rol pa cir yang 'char bar gyur par bsam mo //
gnyis pa dngos gzhi la /
lha bskyed spyan 'dren bzhugs su gsol //
phyag 'tshal mchod bstod bzlas pa bya //
thun las ldang ba'i rim pa 'o //
zhes brgyad las /
dang po ni /
sgrub gzhi rang sems gnyug ma ye shes kyi dkyil 'khor nyid /
sgrub byed mtshan ma'i dkyil 'khor mkha' khyab tu snang bas /
bsgrubs pa'i 'bras bu gzhi lam tshogs pa'i rgyu rkyen gyis tha mal gyi snang zhen sbyangs te 'bras bu ye shes kyi dkyil 'khor mngon du 'gyur ba'i tshul khong du chud pas /
bdag mdun bum gsum dbyer med pa ting nge 'dzin gsum gyis khog phub cing /
rten dang brten pa'i dkyil 'khor bskyed tshul tshig phyir sems gzhol bas /
oM/
stong nyid snying rje dbyer med rang rig hrIH
de las 'od zer thig 'phros 'byung lnga'i steng //
b+h+rU~M las bde chen lhun grub gzhal yas khang //
gru bzhi sgo bzhi rta babs bzhi dang ldan //
rtsig pa lnga ldan pha gu pa tra can //
drwa phyed shar bu mda' yab phibs tog mdzes //
rdo rje'i ra gur ye shes me 'od 'phro //
phyi rol dur khrod brgyad kyis yongs su bskor //
de dbus pad+ma 'dab bzhi'i lte ba dang //
'dab mar zla ba'i dkyil 'khor nya gang steng //
rang sems hU~M dkar b+h+rU~M sngo aM ser po //
dzriM dmar khaM ljang dzaHhU~M baM hoHrnams //
rang rang mdog can sgo bzhir yongs gyur las //
lte bar rang nyid mi bskyod 'jig rten dbang //
dkar gsal 'dzum ldan spyan gnyis 'gro la gzigs //
dbu skra thor tshugs lhag ma thur du 'phyang //
phyag gnyis g.yas pa mchog sbyin phyag rgya dang //
g.yon pa sta zur ngos su dkur brten pa //
rin chen rgyan dang dar gyi na bza' gsol //
zhabs gnyis mnyam pa'i stabs kyis bzhengs tshul can //
shar du snang mdzad 'jig rten dbang phyug sngo //
lho ru rin 'byung 'jig rten dbang phyug ser //
nub tu snang mtha' 'jig rten dbang phyug dmar //
byang du don yod 'jig rten dbang phyug ljang //
kun kyang rgyan gos phyag rgya gtso bo bzhin //
sgo bzhir zla ba'i gdan la lha mo bzhi //
dkar ser dmar ljang dbu skra thor tshugs can //
rin chen rgyan dang dar gyi na bza' gsol //
lcags kyu zhags pa lcags sgrog dril bu 'dzin //
g.yon pa sdigs mdzub zhabs gnyis dor stabs bzhugs //
zhes dam tshig gi 'khor lo gsal btab /
gnyis pa spyan 'dren ni /
de ltar du gsal ba'i lha tshogs rnams kyi spyi bor oM dkar po /
mgrin par AHdmar po /
thugs kar hU~M sngon po /
de las 'od 'phros pas mkha' khyab kyi rgyal ba thams cad 'jig rten dbang phyug lha dgu'i ye shes kyi 'khor lo'i rnam par mdun gyi nam mkhar badzra sa mA dzaHsa spyan drang par bsam la /
spos rol dang dbyangs kyi 'gyur ba snyan pos /
hrIH
sngon tshe bskal pa'i thog ma la //
'gro drug sdug bsngal thugs rjes gzigs //
smon lam stobs bskyed 'gro don mdzad //
byang chub sems dpa' spyan ras gzigs //
gnas mchog 'di ru gshegs su gsol //
sems can 'dzin pas bcings pa rnams //
lam gyi bar chad sel ba'i phyir //
'gugs 'dren 'ching sdom dgyes mdzad ma //
sgo srung lha mo chen mo bzhi //
gnas 'dir spyan 'dren gshegs su gsol //
oM lo ke shwa ra sa ma ya dzaHdzaH
gsum pa bzhugs gsol ni /
dam ye dbyer med du bstim zhing brtan par bzhugs pa'i mos pas /
hrIH
chos dbyings lhun grub bde chen gzhal yas 'dir //
dbyings kyi thig le 'od phung 'khyil pa'i dbus //
rig pa rang shar thugs rje chen po'i lha //
mnyam nyid don gyi dbyings su brtan par bzhugs //
oM badzra sa ma ya tiSh+Than+tu /
bzhi pa phyag ni /
gtso bo'i thugs ka nas rang nyid gtso bo gnyis pa'i rnam par logs su bye nas dkyil 'khor gyi shar sgo'i thad du gnas pas phyag sogs las rim la 'jug par mos pas /
hrIH
rang rig thugs rje chen po'i lha tshogs la //
snang stong skye 'gag med pa'i dbyings nyid du //
bzang ngan gnyis 'dzin ye nas bral ba yi //
mnyam nyid don gyi ngang du phyag 'tshal lo //
na mo pu ru sha ya hoH
zhes phyag bya /
lnga pa mchod pa ni /
phyi nang gsang mchod sman raka gtor ma dang bcas pa'i mchod sprin mkha' khyab tu spros par bsam la /
hrIH
rig gdangs thugs rje'i lha tshogs la //
mchod pa'i bye brag 'bul ba ni //
me tog bdug spos mar me dri //
zhal zas sil snyan lha mo rnams //
so so'i kha dog phyag rgya bsgyur //
rab 'byams nam mkha'i khams bkang nas //
rgyal ba'i dkyil 'khor mchod par bya //
oM AHhU~M badzra puSh+pe nas /
shab+da pU dza hoH
hrIH
rig gdangs thugs rje'i lha tshogs la //
rang byung bdud rtsi rnam lnga dang //
sha lnga dam tshig mchog gi rdzas //
nang gi bdag nyid dag par bzhes //
ma hA a mr-ita mAM sa pany+tsa pU dza hoH
hrIH
thugs rje chen po'i lha tshogs la //
snang stong bde chen yab yum mkhar //
dga' bzhi ye shes thig ler 'khyil //
zung 'jug bde chen mchod par bzhes //
A+oM bo d+hi tsit+ta pU dza hoH
hrIH
thugs rje chen po'i lha tshogs la //
rtsa brgyad bdud rtsi'i mchod pa dang //
bde chen rak+ta'i mchod pa dang //
dam rdzas gtor ma'i mchod pa rnams //
don dam dbyings kyi mchod par 'bul //
zung 'jug mchog gi mchod par bzhes //
oM ma hA pany+tsa a mr-ita rak+ta ba lin+ta kha raM khA hi /
spro na /
snang mtha' spyan ras gzigs dbang pad+ma 'byung //
chos rgyal srong btsan rdo rje thogs med rtsal //
smin grol mchog stsol rtsa brgyud bla ma la //
sman mchod 'bul lo mthu dbang dngos grub stsol //
sarba pany+tsa a mr-ita kha raM khA hi /
zhi dang khro bo'i dkyil 'khor rab 'byams kyi //
spyi gzugs 'jig rten dbang phyug lhag pa'i lha //
dkyil 'khor 'khor lor bcas pa thams cad la //
sman mchod 'bul lo mthu dbang dngos grub stsol //
sarba pany+tsa a mr-ita kha raM khA hi /
zab lam gdams pa'i bka' srung mthu stobs bdag
/dam can brtan ma bcu gnyis la sogs pa //
rnam bzhi'i phrin las sgrub par mdzad rnams la //
sman mchod 'bul lo mthu dbang dngos grub stsol //
sarba pany+tsa a mr-ita kha raM khA hi /
zhes 'bul /
rjes 'brel du dngos grub blang ba ni /
hU~M/
lce yi dam tshig rdo rje la //
dam tshig can gyis hU~M bsgom ste //
mtheb srin thabs shes phyag rgya yis //
myang na dngos grub thob par 'gyur //
kA ya sid+d+hi oM/
wA ka sid+d+hi AH
tsit+ta sid+d+hi hU~M/
sarba sid+d+hi hrIH
zhes gnas gsum thig le bya zhing myang ngo //
drug pa bstod pa ni /
yon tan rjes su bsngags pa'i rdo rje'i glu snyan cing 'gyur bas bstod par mos la /
hrIH
dang por byang chub mchog tu thugs bskyed nas //
smon lam stobs kyis 'gro ba'i don mdzad pa //
mthong thos dran pas sdug bsngal kun las grol //
'phags pa spyan ras gzigs la phyag 'tshal bstod //
'od gsal dbyings las ye shes rang shar ba'i //
mi bskyod rnam snang rin 'byung 'od dpag med //
don yod grub pa 'jig rten dbang phyug lha //
rigs kyi 'khor los bsgyur la phyag 'tshal bstod //
byams dang snying rje dga' ba btang snyoms kyi //
tshad med bzhi yis 'gro ba'i don mdzad pa //
sems can las dang mthun pa'i lam sna 'dren //
sgo skyong lha mo bzhi la phyag 'tshal bstod //
bdun pa bzlas pa la /
thog mar dzapa? khang dbye ba ni /
dbye gzhi dkyil 'khor legs par gsal btab nas /
b+h+rU~M bi shwa bi shud+d+he phaT dzaHhU~M b+h+rU~M aM dzriM khaM dzaHhU~M baM hoHphaT dzaH
zhes brjod pas /
bdag dam tshig gi 'khor lo las /
mdun bskyed ye shes kyi 'khor lo'i ngo bo rten dang brten par bcas pa logs su bye nas mdun gyi nam mkhar me ri 'dabs 'byor gyi tshul du bzhugs pa'i /
bdag mdun gtso 'khor thams cad kyi thugs kar pad zla'i gdan la hU~M yig dkar po sogs so so'i sa bon rang sngags kyi phreng ba rang sgra sgrog bzhin pas bskor bar bsam /
bzlas dmigs ni /
bdag gi thugs ka nas sngags kyi 'od zer 'phros /
mdun bskyed kyi lha rnams kyi thugs rgyud bskul /
rang gi thugs srog sngags phreng dang bcas pa las 'od zer mkha' khyab tu 'phros /
phyogs bcu'i rgyal ba sras dang bcas pa la thugs mnyes pa'i mchod pa phul /
sems can thams cad la phog pas sdig sgrib sbyangs /
'khor 'das snod bcud kyi yon tan thams cad 'od zer gyi rnam pas mdun bskyed kyi lha rnams la thim /
de dag sku gsung thugs kyi byin rlabs dang dngos grub thams cad 'od zer gyi rnam pas slar 'dus pa bdag dam tshig sems dpa' la thim par mos te dam ye dbyer med 'phro 'dus gsal ba gsum dang /
snang grags rig gsum lha sngags chos nyid du shes pas /
hrIH
rang byung rnam dag gzhal yas 'dir //
longs sku thugs rje chen po'i lha //
sna tshogs sku dang cha lugs la //
thugs srog dzapa? kyi rang sgra sgrog
/mi 'gyur thugs las 'od zer 'phros //
phar 'phros sems can don rnams rdzogs //
tshur 'dus dngos grub bcud du bsdu //
rtags mthong bar du rgyun mi gcad //
ces pa'i dzapa? bskul dang bcas bzla bya'i sngags ni /
oM badzra a k+Sho b+h+ya ma Ni pad+me hU~M hrIH
oM bai ro tsa na ma Ni pad+me hU~M hrIH
A+oM rat+na saM b+ha ba ma Ni pad+me hU~M hrIH
A+oM pad+ma d+hA ra ma Ni pad+me hU~M hrIH
oM a mo g+ha sid+d+hi ma Ni pad+me hU~M hrIH
oM badzra ang+ku sha dzaH
rat+na pA sha hU~M/
pad+ma s+pho Ta baM/
karma g+han+d+he hoH
zhes lha so so'i sngags gtso 'khor gyi 'gros sbyar te ci nus dang /
gtso bor /
oM ma Ni pad+me hU~M/
zhes yi ge drug pa bzlas pa'i skyon rnams spangs te chu bo'i rgyun bzhin du bsnyen par bya'o //
brgyad pa ni /
thun las ldang bar brtsam pa na /
dbyangs gsal dang rten snying gis sngags kyi lhag chad bskang zhing nus pa spel ba'i mthar /
dzapa? khang bsdu ba ni /
oM AHhU~M badzra puSh+pe nas /
shab+da pU dza hoH
zhes dang /
oM ma hA pany+tsa a mr-ita rak+ta ba liM ta kha raM khA hi zhes pas mchod /
hrIH
dang por byang chub mchog tu thugs bskyed nas /sogs kyis bstod /
dam ye'i dkyil 'khor ye nas gnyis med du rtogs pa'i tshul gyis hU~M zhes brjod pas /
rang bzhin ye shes kyi dkyil 'khor ting nge 'dzin dam tshig gi dkyil 'khor la thim par bsam la /
yi ge brgya pas brtan par bya /
dbang don sogs kyi tshe bum pa sgrub na slar yang /
b+h+rU~M bi shwa bi shud+d+he phaT dzaH
hU~M b+h+rU~M aM dzriM khaM dzaHhU~M baM hoHphaT dzaH
zhes brjod pas /
bum pa'i dkyil 'khor logs su bye nas rnam rgyal bum pa dang dbyer med du bzhugs par bsam la gzungs thag nas 'jus te /
rang gi thugs ka nas sngags phreng gzungs thag la 'khril te song bas lha tshogs rnams kyi thugs rgyud bskul /
de dag gi sku las bdud rtsi'i rgyun babs bum chu dang ro gcig tu gyur par mos la /
lha so so'i sngags ci rigs dang /
gtso bor yi ge drug pa kho na bzla /
las thams cad kyi bum par pad nyi dregs pa'i gdan gyi steng du gu ru drag po sku mdog dmar nag rdo rje dang lcags sdig bsnams shing khro bo'i chas thams cad kyis brgyan pa /
rigs kyi bdag po o rgyan za hor ma'i tshul du bzhugs pa'i skur gyur /
rang 'dra'i ye shes pa badzra sa mA dzaHsa spyan drangs /
dzaHhU~M baM hoHsa /
dbyer med du thim par bsam /
oM badzra puSh+pe nas /
shab+da pra tIts+tsha swA hA'i bar gyis mchod /
dus gsum sangs rgyas thams cad kyi //
mngag gzhug pho nya'i las mdzad pa //
dbang drag yak+Sha me dbal gyis //
bgegs kyi sbyor ba rgyun chod cig
/ces bstod nas /
oM AHhU~M artsika nirtsika na mo b+ha ga wa te hU~M hU~M A hU~M hU~M phaTaH
ces ci nus bzlas mthar /
oM AHhU~M gis mchod yon phul /
hU~M zhes brjod pas /
rnam rgyal bum pa'i lha rnams 'od du zhu nas byang chub sems kyi chus bum pa gang bar gyur par bsam /
las bum gyi lha la /
las kyi lhas bsnyen sgrub kyi bya ba mthar ma phyin bar bgegs bzlog pa'i phrin las mdzod cig ces gsol te /
hU~M zhes brjod pas /
lha 'od du zhu ba dbang drag gi rang bzhin gyi chu'i rdul phra rab tu gyur par bsam /
gnas lung sogs dang 'brel ba'i tshe /
dkyil 'khor pa'i zhal nas sngags kyi sgra dang thugs rje'i 'od zer 'phros /
khams gsum rnams snang bar byas /
ngan song rnams sbyangs /
dmigs yul gtso bor gyur pa'i sems can thams cad sangs rgyas kyi zhing du bsgral bar bsams la /
yi ge drug pa'i sham du /
oM da ha da ha sarba na ra ka ga te he tuM hU~M phaTaH
oM pa tsa pa tsa sarba pre ta ka ga te he tuM hU~M phaTaH
oM ma tha ma tha sarba tir+Ya ka ga te he tuM hU~M phaTaH
ces btags pa dang /
gzhan yang yig brgya /
ngan song sbyong ba dang /
mi 'khrugs pa'i gzungs sogs ji ltar rigs pa bzla zhing bye yungs la sngags kyi nus pa bstim mo //
bar 'dir bka' gter gyi srung ma spyi dang /
khyad par gter srung brtan ma bcu gnyis kyi gtor bsngo rgyas bsdus gang rigs bya /
gsum pa rjes la /
tshogs mchod brtan skyong dngos grub blang //
gtang rag 'bul zhing nongs pa bshags //
nyer bsdu bsngo smon shis pa brjod //
ces brgyad las dang po ni /
dam rdzas su 'os pa'i yo byad rnams la bsang chu dang /
oM sarba dra byaM saM shwa d+ha ni hU~M phaT/
raM yaM khaM gis bsang sbyang /
tshogs rdzas kyi dngos 'dzin ye shes kyi me rlung chus sbyangs /
stong pa'i ngang las tshogs gzhong b+hany+dza 'bar bar tshogs rdzas ye shes kyi bdud rtsi 'dod yon gyi sprin 'phro bar gyur par bsam la /
oM AHhU~M hrIH
zhes pas byin gyis brlab /
hrIH
rang bzhin rnam dag gzhal yas nas //
thugs rje chen po spyan ras gzigs //
rigs lnga sgo ma bzhi yi lha //
tshogs la spyan 'dren gshegs su gsol //
oM Ar+Ya lo ke shwa ra sa pa ri wA ra e h+ye hi /
zhes pas tshogs zhing mkha' khyab tu sad pa'i spyan sngar /
tshogs phud rim pa gsum du spros te /
dang po mchod pa ni /
gzugs sgra dri ro reg bya chos //
kun tu bzang po'i mchod pa'i sprin //
nam mkha' mdzod kyi sgo phye ste //
'bul gyis bzhes la dngos grub stsol //
Ar+Ya lo ke shwa ra g+ha na tsakra sarba pU dza khA hi /
bar pa bshags pa ni /
ma rig las dang nyon mongs gis //
rtsa ba yan lag dam tshig gi
/nongs par gyur pa'i nyes pa kun //
gnong 'gyod sems kyis mthol zhing bshags //
yi ge brgya pa brjod /
tha ma bsgral bstab ni /
rang nyid dbang chen khro bo'i skur gyur par bsam /
dmigs bya bskyed bstim rgyas par bya ba'am bsdu na /
e nr-i tri zhes pas tshogs snod lcags khang gru gsum gyi nang du dmigs rten bsgral bya dngos su gsal bar bsam /
dzaHhU~M baM hoHsa dgug 'ching bsdams shing myos par byas la /
sku stod dbang chen khros pa'i gzugs //
sku smad gnam lcags phur bu'i dbal //
dgra bgegs log 'dren dam sri yi //
snying la btab bo mA ra ya //
sha khrag rus phung rdul du rlog
/oM badzra kro ta ha ya grI wa gnod byed dgra bgegs shA truM mA ra ya rbad /
ces phur bus bsgral pa'i sha khrag bdud rtsi'i ngo bo 'dod yon rnam pa thams cad pa'i rang bzhin du gyur pa nyid /
oM Ar+Ya lo ke shwa ra sa pa ri wA ra ma hA maM sa rak+ta keM ni ri ti khA hi /
zhes phul /
spro na skabs 'dir rtsa gsum spyi skong sogs ji ltar rigs pa gtong /
rang nyid 'phags pa'i skur gyur pas tshogs rdzas rnams brda dang brda'i 'bul len spyi ltar sngon du 'gro bas nang gi sbyin sreg gi tshul du tshims par rol pa'i mthar /
'jig rten dbang phyug dkyil 'khor du //
tshogs kyi 'khor los mchod pa yis //
bdag gzhan 'gro ba ma lus kun //
dkyil 'khor gcig tu 'grub par shog
/ces smon lam gdab /
lhag ma rnams bsdus la bdud rtsis bsang zhing /
pany+tsa a mr-ita hU~M ha ho hrIH
lhag ma'i dam tshig 'dod yon gyi phung po zad mi shes pas nam mkha' gang bar gyur par bsam /
e A ral+li hrIM hrIM pheM pheM/
zhes pas lhag ma'i dam tshig la gnas pa rnams sprin gtibs pa bzhin byon par bsam la /
hrIH
thugs rje chen po'i bka' 'khor na //
dam pa chos kyi srung ma rnams //
lha chen brgyad dang klu chen brgyad //
gza' chen brgyad dang gnod sbyin brgyad //
rgyal chen bzhi dang phyogs skyong bcu //
rgyu skar nyi shu rtsa brgyad dang //
ha ri ka dang pany+tsi ka
/'phrog ma ma bur bcas pa dang //
dpal ldan mgon po lcam dral dang //
lha dang lha min mi 'am ci //
dri za gnod sbyin 'byung po dang //
lha srin sde brgyad thams cad la //
mchod sbyin gtor ma 'di bsngos pas //
ci 'dod phun sum tshogs par shog
/ji ltar nus pa'i phrin las mdzod /
ba liM ta pU dza hoH
zhes bsngo /
gnyis pa brtan skyong ni /
brtan ma'i gtor ma /
oM AHhU~M gis byin gyis brlabs la /
hU~M/
a su ra yi brag phug tu //
o rgyan pad+ma 'byung gnas kyi //
spyan sngar khas blangs dam bcas pa'i //
bod yul brtan ma bcu gnyis dang //
phyi gtor dbang bar khas blangs rnams //
mchod sbyin gtor ma 'di longs la //
bdud dpung thul la zhing bcu sgrol //
dal kha chings la 'bru phyugs spel //
dmag dpung choms la mtshon rtse rtul //
bcol pa'i dam tshig dran par mdzod //
gsum pa dngos grub blang ba ni /
sgrub pa sogs kyi skabs /
dkyil 'khor gyi lha tshogs rnams kyi gnas gsum nas 'od zer dkar dmar mthing gsum 'phros pa rang gi gnas gsum du thim par bsam la /
hrIH
skye med chos dbyings pho brang nas //
thugs rje 'gag med dkyil 'khor lha //
mnyam nyid dbyings nas sku bzhengs la //
sku gsum yongs rdzogs dngos grub stsol //
zhes bskul la /
oM ma Ni pad+me hU~M/
oM AHhU~M ma hA sid+d+hi hU~M zhes dzapa? bzla ba dang lhan cig sgrub rdzas gnas gsum du gtugs shing myang /
bzhi pa gtang rag ni /
oM AHhU~M badzra puSh+pe nas /
shab+da pU dza hoH
zhes dang /
oM ma hA pany+tsa a mr-ita rak+ta ba ling+ta khA raM khA hiH
zhes pas mchod /
hrIH
dang por byang chub mchog tu thugs bskyed nas //
smon lam stobs kyis 'gro ba'i don mdzad pa //
mthong thos dran pas sdug bsngal kun las grol //
'phags pa spyan ras gzigs la phyag 'tshal bstod //
ces bstod /
lnga pa nongs bshags ni /
ma rnyed yongs su ma tshang dang //
gang yang nus pa ma mchis pa //
'dir ni bgyi ba gang nongs pa //
de kun khyod kyis bzod mdzad rigs //
zhes dang /
yi ge brgya pas nongs pa bshags /
drug pa nyer bsdu ni /
mdun bskyed ras bris sogs kyi rten yod na dang /
rdul tshon gyi nyin snga ma rnams la /
'dir ni rten dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzra ye swA hA/
zhes dang /
me tog 'thor bas brtan bzhugs bya /
rten med pa dang /
rdul tshon gyi nyin rjes ma la /
oM/
khyed kyis sems can don kun mdzad //
rjes su mthun pa'i dngos grub stsol //
sangs rgyas yul du gshegs nas kyang //
slar yang 'byon par mdzad du gsol //
badzra muH
rang bzhin ye shes kyi dkyil 'khor dbyings su gshegs par bsam /
ting nge 'dzin dam tshig gi dkyil 'khor /
hrIH
snod bcud ma lus gzhal yas khang la thim //
de nyid 'khor dang 'khor yang gtso bor thim //
gtso bo mi dmigs stong pa'i ngang nyid las //
slar yang 'ja' tshon bzhin du gsal bar gyur //
ces 'od gsal rnam par mi rtog pa'i dbyings su bsdu zhing /
slar yang thun mtshams kyi lhar ldang /
bdun pa bsngo smon ni /
dge ba 'di yis mkha' mnyam 'gro kun gyi //
sgrib gnyis de 'bras ma lus kun byang nas //
thugs rje chen po'i go 'phang mngon gyur te //
rang gzhan don gnyis ma lus 'grub par shog
/brgyad pa shis brjod ni /
chos sku snang mtha' longs sku 'jig rten dbang //
sprul pa'i sku mchog srong btsan sgam po ste //
sku gsum dbyer med thugs rje chen po yi //
bkra shis phyogs dus kun tu khyab par shog
/ces sogs bkra shis kyi tshigs su bcad pa ji ltar rigs pa brjod cing me tog gi char sil mar bsnyil bas dge legs su bya'o //
'jig rten dbang phyug phrin las chu gter las //
legs 'ong 'phags mchog dgyes pa'i mchod yon sprin //
skal bzang yid mkhar dkrigs las lus can kun //
thar bde'i pad+mo mchog tu rgyas gyur cig
/ces rgyal dbang thams cad mkhyen cing gzigs pa chen po rdo rje thogs med rtsal gyi dag pa ye shes kyi gzigs ngor snang ba'i yang gsang rgya can gyi chos sde nyi shu rtsa lnga'i nang tshan /
snying gi rgya can las byung ba'i 'jig rten dbang phyug lha dgu'i phrin las kyi cho ga 'di'ang /
kun mkhyen chen po nyid kyi rang gzhung rtsa bar bzung /
gsal byed cung zad dgos pa rnams rigs mthun rdo rje'i gsung dang /
'gro 'dul gter bdag gling pa sogs lugs 'di la tshad mar gyur pa'i legs bshad kyis mtshams sbyar te bklags pas grub par bya bral ma Ni pa mtsho skyes bla ma dgyes pa'i 'bangs mkhyen brtse'i dbang po rdo rje gzi brjid kyis sbyar ba dge legs mchog tu gyur cig /

//
