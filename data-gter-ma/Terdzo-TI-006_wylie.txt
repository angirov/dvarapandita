@#//
rtsa gsum rig 'dzin srog sgrub las /
bka' srung drag po sde bzhi'i srog dbang bskur ba'i yi ge gnam lcags 'bar ba'i myu gu zhes bya ba bzhugs so //
na mo gu ru de ba DA ki nI d+harma pA la ya /
gnyis snang mtshan ma'i bdud dpung btsan thabs su //
gcod byed rig stong 'od lnga'i mtshon cha can //
'khor 'das g.yo ba'i gtum drag nyams 'bar ba //
lhun grub rig pa 'dzin des bdag skyongs shig
/gsang ba 'byin dang gsang ba la //
dbang za tshod yod 'dod pas min //
bstan la phan phyir 'di brtsam na //
rtsa gsum srung mas dgyes brtser mdzod //
rig 'dzin srog gi sgrub pa'i bka' srung thun mong ma yin pa drag po sde bzhi'i srog dbang snying po rdo rje'i gser zhun ma skur byed kyi slob dpon rab 'di'i bskyed rdzogs la brtson pa /
de ltar ma 'dzom yang lta sgom spyod pa'i gding tshad dang ldan pa zhig nges par dgos la /
skur tshul dngos la sbyor dngos rjes gsum gyis bsdus pa las /
dang po sbyor ba bcas bsham bya ba'i tshul ni /
dben pa'i gnas su stegs bu gru bzhi pa'i khar dkyil 'khor sgo rdzogs spyi mthun nam /
yang na chos 'byung bsnol ma dmar smug
/de'i mthar mi mgo skam rlon spel ba'i rwa ba /
de'i mthar sna tshogs pad+ma dang rdor phreng me ri kha dog lnga ldan rnams rdul tshon nam ras bris su bgyis pa gang rung dang /
cis kyang ma 'byor na khrag chang sogs kyis sbags pa'i 'bru tshom gtso 'khor lnga /
de rgyab phyogs bzhir tshom bu bzhi bcas gtso 'khor phyed par bkod /
gang ltar dkyil 'khor gyi dbus su lding khri'i khar bum pa chas ldan kha rgyan dang bcas pa bcud kyis gang ba /
de'i steng 'og ji ltar bde bar chos srung rnams kyi tsakli prog zhu chas rgyan phyag mtshan phyogs bsdus /
byug pa'i rdzas gsum /
mdun du rma bya'i sgro mdongs dang me long shel rdo thugs srog gi hU~M yig rnams dang /
g.yas su srog sgrub kyi pusti dang bdud rtsi'i ka pA la /
bgrang phreng /
rgyab tu thod khrag
/g.yon du phur bu /
lcags kyu sogs phyag rgya bzhi /
ral gri bsgral dbang gi chas hom khung du ling+ga khrag gis sbags pa bcug pa rnams dang /
de dag gi shar du klu bdud mun nag
/lhor srin po /
nub tu ma mo /
byang du skyes bu chen po rnams kyi gtor ma la so so'i sku mdog dang mthun pa'i dar gdugs tsakli sogs kyis brjid pa bsgral mchod las byang gi dbu nas 'byung ba ltar bshams pa'i so so'i mdun du mchod gtor rgyas bsdus gang 'grub re re /
gter srung thang lha mdzod lnga'i mchod gtor /
sman raka phyi nang gi mchod pa tshogs kyi 'khor lo sogs dang /
srog sgrub kyi dbang chen dang 'brel na smros ma dgos kyang /
de min rtsa ba'i bdag bskyed kyi gung gtor mchod rdzas sogs kyang legs par bsham /
gzhan yang las bum dang dam chu maN+Dal /
sha chen tshil chen yungs dkar gu gul rnams kyi spos sbyor /
rgyas par spro na chas zhugs sngags chas sogs tshogs par bya'o //
gnyis pa dngos gzhi'i thog mar bdag mdun sgrub mchod ni /
rig 'dzin rtsa ba'i las byang rgyas bsdus ji ltar rigs pa skyabs sems nas tshogs kyi bar mthar chags su gtang zhing bsnyen bzlas kyang stong phrag las mi nyung bar bya /
de nas mdun dkyil la bsang chu 'thor te drag po sde bzhi'i las byang gtang ba'i lha bskyed skabs /
mdun gyi dkyil 'khor nyid ngo bo pad+ma 'od kyi pho brang la rnam pa dur khrod rab 'jigs kyi bkod pa yongs su rdzogs pa chos kyi dbyings dang mnyam pa /
me rlung dmar nag dang dud sprin lang long du g.yo ba /
thog ser dang mtshon cha'i bu yug 'tshubs pa /
de'i dbus kyi steng gi cha la 'ja' 'od kyi klong du gu ru thod phreng sde lnga'i dkyil 'khor la brgyud gsum gyi rig 'dzin rgya mtsho'i tshogs kyis bskor ba dang /
de'i 'og
gzhi'i dkyil 'khor gyi dbus thad la dpal rta mgrin yab yum la yi dam mkha' 'gro'i tshogs kyis bskor ba'i phyogs bzhir /
sprul pa'i drang srong chen po bzhi srin po khros pa'i gzugs can du gsal ba'i thugs srog hU~M las /
shar du yi ge phuHspros pa klu bdud sogs gzhung mthun so so'i gtor ma dang dbyer med du bskyed /
de 'dra ba cha tshang bum nang du'ang bsgom /
thams cad kyi gnas gsum byin gyis brlabs te ye shes kyi 'khor lo spyan drangs /
dbyer med du byas /
dregs pa bzhi la rim bzhin badzra rat+na pad+ma karma thod phreng rtsal rnams kyis rgyas btab /
de nas bsgral mchod nas bstod pa'i bar grub pa dang bzlas pa bya ba ni /
bdag nyid gnyen po'i lha kun bzang yab yum du gnas 'gyur ba'i spyi bor rig 'dzin chen po rdo rje thod phreng rtsal yab yum la rigs bdag bla ma'i tshogs kyis bskor ba /
mgrin par rig 'dzin sde lnga'i dkyil 'khor /
snying gar dbus su rta mgrin yab yum /
de'i shar du klu bdud /
lhor gshin rje /
nub tu ma mo /
byang du shan pa spu gri dmar po /
de dag so so'i thugs kar pad+ma 'dab brgyad zla ba dang nyi ma'i dkyil 'khor gyi dbus su rang rang gi thugs srog gi yi ge hU~M kha dog lnga ldan gyi mtha' skor du rang rang gi sngags phreng gis bskor ba /
de dang 'dra bar mdun bskyed kyi chos srung rnams kyi thugs kar yang so so'i sngags phreng sa bon dang bcas pa gsal btab ste rig 'dzin gyi rtsa ba'i sngags gsham du klu bdud kyi sngags /
hU~M badzra phe laM sa ma ya dzaHdza :
srin po'i sngags /
hU~M badzra ya ma rA tsa sa ma ya dzaHdza :
ma mo'i sngags /
hU~M badzra traka rak+sha sa ma ya dzaHdza :
dam can pa'i sngags /
hU~M badzra sA d+hu sa ma ya dzaHdza :
zhes pa rnams 'bod sngags yin yang ji ltar rig pa bzla /
de'i tshe 'phro 'du'i dmigs pa spro na /
bdag nyid rtsa ba'i dkyil 'khor gyi lha tshogs rnams kyi thugs ka nas 'od zer 'phros /
mdun bskyed kyi lha tshogs rnams kyi sngags phreng la phog pas thugs rgyud bskul /
lhan cig tu phyir 'phros pas snang srid kyi dregs byed gdug pa can thams cad tshar bcad /
slar yang phyogs bcu'i zhing khams rnams su 'phros /
rgyal ba sras dang bcas pa'i thugs dam gyi rgyud bskul /
de rnams kyi thugs rje dang byin rlabs nus mthu thams cad thugs srog sngags phreng dang bcas par thim pas gzi brjid dang ldan par gyur te /
bdag gis ji ltar bsgo ba'i phrin las rab 'byams thogs med du bsgrub par bsam /
gzhan yang dbang rdzas rnams la sku gsung thugs kyi byin 'bebs kyis gzi byin bskyed pa'i dmigs pa'ang sbyar la /
bzlas pa grub nas mchod bstod rgyas bsdus ji ltar rigs pa dang sger du tshogs mchod 'bul zhing skong gso bya /
ting nge 'dzin gyi bdag 'jug ji ltar 'os pa blangs nas slob ma 'jug pa la gnang ba zhu /
skabs ji ltar 'os par phyi'i srung ma rnams la'ang gtor 'bul bya /
las bum rdor sems sam /
rnam 'joms /
sme brtsegs snying po rnams kyis byin gyis brlab bo //
gnyis pa dbang dngos la /
bskyed rdzogs la gnas shing dam tshig thub nges pa bdun las mi mang ba phyi rol du gong smros sngags rnams brjod bzhin pas khrus bya /
bgegs bskrad srung 'khor bsgom /
rig 'dzin srog gi sgrub pa'i bka' srung drag po sde bzhi'i srog dbang snying po rdo rje'i gser zhun ma zhu ba'i yon du dmigs te zhing khams 'bul bar zhu /
zhes mtshon cha'i maN+Dal 'bul du gzhug
/sems bskyed gsal btab la /
chos bshad ci rigs pa dang /
'dir rig 'dzin rgya mtsho'i spyi dpal grub pa yongs kyi 'khor los sgyur ba chen po kong smyon he ru ka pa'am lha btsun mkha' 'gro'i dbang phyug khrag 'thung nam mkha' 'jigs med rtsal zhes mtshan yongs su grags pa de nyid /
khyad du 'phags pa'i ljongs gsum gyi nang tshan dpal gyi 'bras mo ljongs kyi lte ba lha ri 'od gsal snying por ting nge 'dzin la bzhugs pa'i tshe /
rig 'dzin DA ki yongs kyi byin rlabs las mngon sum du snang ba /
yang gsang a ti bla med snying gi thig le'i gdams pa'i srog tig ma lus pa 'dus pa /
mthong thos dran reg gi 'gro ba mtha' dag mkha' spyod 'og min pad+ma drwa ba'i zhing khams chen por rig 'dzin gyi sa la grol bar byed pa'i zab chos rtsa gsum rig 'dzin srog gi sgrub pa'i bstan pa dam pa'i chos kyi gnyer kha 'dzin cing brgyud 'dzin rnams skyong bar mdzad pa /
nges pa'i don du 'jam dpal /
rta mgrin /
rdo rje phag mo /
gsang ba'i bdag po phyag na rdo rje la sogs pa rnams kyi thugs gsang gdod ma'i ye shes kyi ngo bor ro gcig tu bzhugs pa las /
drang don du gdul bya 'dul byed kyi thabs la mkhas pas /
dregs pa sde brgyad kun gyi spyi gshed mthu stobs 'gran zla bral ba'i dregs byed chos srung gi rnam par bzhengs pa 'di dag
/gangs can spyi'i bstan pa srung ba dang /
mtha'i dmag dpung zlog pa dang /
rnal 'byor pa spyi dang bye brag gi nad gdon bar chad zlog pa sogs la lhag par bsngags shing /
rtsa ba rdo rje'i gsung las /
srog dbang thob pas srid pa gsum gyi dregs pa las la khol ba'i dbang phyug thob /
las rab 'byams ci bsam thams cad 'grub /
phyi ma rig 'dzin rgyal ba'i go 'phang brnyes par bsngags pa'i dbang bskur zab mo'i yang snying /
rig 'dzin DA ki'i brda chos nyid sgrub par byed pa la /
thog mar 'dun pa 'di bzhin du mdzad par zhu /
sa phyogs dang gnas khang 'di nyid gtum drag he ru ka'i gzhal med khang chen po dur khrod rab 'jigs kyi bkod pa yongs su rdzogs pa'i nang du /
bdag rdo rje slob dpon dkyil 'khor gyi spyi dpal chen por gsal ba'i mdun du chos srung dregs pa'i lha tshogs 'od dang 'od zer gyi dpal du 'bar ba mngon sum du bzhugs pa la mi phyed pa'i dad mos rtse gcig pas skyabs su 'gro ba 'di'i rjes zlos mdzod /
oM AHhU~M:
mkha' mnyam srid zhi'i skyabs kun snying po'i bcud :
dbang drag rig 'dzin pad+ma thod phreng rtsal :
khyod skur snang srid rgyal ba'i dkyil 'khor rdzogs :
'gro kun srid las bsgral phyir skyabs su mchi :
zhes lan gsum /
de nas sems can thams cad 'khor ba las bsgral bar bya /
de'i ched du lam zab mo nyams su len pa la 'gal rkyen dang bar chad kyi 'tshe ba las skyob phyir rdo rje'i srung ma khyad par can 'di dag la bsten par bgyi'o snyam pas byang chub mchog tu sems bskyed pa 'di'i rjes zlos mdzod /
gsang mchog 'od gsal ye shes thig le'i gzhir :
'gro kun sgrib gsum bral nas sku dang gsung :
thugs kyi thig le lhun grub snang bzhi'i ngang :
gzhon nu bum skur grol bar sems bskyed do :
zhes lan gsum /
sdig ltung nyams chag dang bcas pa la lam gyi mngon rtogs rgyud la mi skye zhing srung ma'i dbang po rnams kyang 'khu ldog gi rgyu byed pas /
bcas pa dang rang bzhin gyi kha na ma tho ba'i sdig sgrib thams cad da lta stan thog 'di nyid du byang zhing dag par mdzad du gsol snyam pas bshags pa bya ba 'di'i rjes zlos mdzod /
phyogs bcu dus gsum dkon mchog gsum //
bla ma yi dam mkha' 'gro gsum //
bdag cag rnams la dgongs su gsol //
bdag gis dus 'di nas gzung ste //
ji srid sangs rgyas ma thob bar //
lus ngag yid gsum de kho na //
mi dge bgyis dang bgyid du bstsal //
so so thar dang byang chub sems //
rig 'dzin sngags kyi dam tshig las //
'gal gyur nyes ltung sdig sgrib bshags //
stobs bzhi gnyen po'i sgo tshang bas //
kun tu spyod dang rten sun 'byin //
sor chud pa yi rten 'brel gyis //
sgo gsum nyes ltung byang gyur cig
/sgrib gsum phra rags byang gyur cig
/theg dgu'i mthar thug snying po'i don //
'od gsal rang rig ye shes de //
bri gang med par rtogs par shog
/lan gsum dang spro na /
ye shes sku mchog kyang brjod /
de nas gus pa'i yid rtse gcig pas gsol ba 'debs pa 'di'i rjes zlos /
rngam brjid dur khrod drag sngags gzhal yas nas /
khrag 'thung dregs pa'i gtso mchog he ru ka
/bdag gis sangs rgyas bstan pa bsrung slad du //
drag sngags nus mthu'i dbang bskur deng 'dir stsol //
lan gsum bya /
bla mas rdo rje spyi bor bzhag
/dam chu bdud rtsi khar sbyin la /
hoH
snang srid me rlung 'khrugs pa'i dkyil //
drag sngags chos srung pho brang 'dir /
khyod gzhug sdom dang dam tshig srungs //
rdo rje'i chu sbyin dam bzhag go
/drag po sngags kyi dkyil 'khor gnyan po 'dir zhugs nas phyin chad dam tshig gi rim pa las nam yang 'dar mi rung bas de ltar bya ba'i mos pas rdo rje'i bro bor ba 'di'i rjes zlos /
sa ma ya i dan na ra kan /
zhes brjod /
dbang gi gzhi bsgrub pa'i slad du khyed rang rnams dmigs pa 'di bzhin du mdzad par zhu /
las chus bsang /
swa b+hA bas sbyang /
stong pa'i ngang las pad+ma dang nyi ma'i gdan la rang rang gi rnam par shes pa'i ngo bo de nyid sangs rgyas thams cad kyi spyi dpal rig 'dzin chen po bud+d+ha thod phreng rtsal sku mdog mthing ga yum dang 'khril ba longs spyod rdzogs pa sku'i rgyan cha lugs yongs su rdzogs pa /
gnyis ka'ang zung 'jug bde ba'i nyams chen po dang ldan pa gcig tu gyur pa'i spyi bor oM/
mgrin par AH
thugs kar hU~M rnams dang /
bdag rdo rje slob dpon la mos gus dungs ba zhig mdzad pas slob dpon gyi thugs ka nas 'od zer gyi tshogs bsam gyis mi khyab pa 'phros pas 'og min chos kyi dbyings kyi pho brang mtha' bral bde ba chen po'i zhing khams dang /
lho nub rnga yab dpal ri bde chen dbang drag rol pa'i pho brang la sogs par bzhugs pa'i bla ma rig 'dzin yi dam zhi khro mkha' 'gro chos srung gi tshogs dang bcas pa'i thugs rgyud bde ba chen po'i ye shes bskul ba las /
de rnams kyi sku gsung thugs kyi byin rlabs thams cad gu ru thod phreng sde lnga dang chos srung drag po sde bzhi'i sku gsung thugs kyi rnam par byas te yom yom /
shig shig
/thibs thibs byon pa khyed rang rnams kyi lus ngag yid gsum la mtsho nang du kha ba babs pa bzhin sib sib thim pa'i mos pa ma yengs par mdzod /
ces sbyar spos /
'beb rdzas /
sha chen /
gu gul rnams bdug cing rol mo'i 'gyur ba rngam brjid dang bcas te sngon bskal ma dang /
hU~M:
lha tshogs kun gyi sku gsung thugs yig las :
sogs drag po sde bzhi'i spyan 'dren gyi mjug tu /
oM AHhU~M bud+d+ha badzra rat+na pad+ma karma thod phreng rtsal hrIHma ha ri ni sa A yuHsid+d+hi pha la hU~M/
zhes pa la chos srung gi sngags rnams sbrel ba'i gsham du /
dz+nyA na A be sha ya a AH
zhes btags pas byin dbab /
ye shes pa de nyid sgo gsum la brtan par gyur pa'i mos pa mdzod /
tiSh+Tha badzra /
rdo rje rgya gram du bkod cing me tog 'thor /
des dbang gi gzhi bsgrub pa'i rim pa song nas dbang dngos gzhi gsan pa'i slad du zhing khams 'bul bar zhu /
dngos gzhi la thun mong dang thun mong ma yin pa gnyis su mchis pa'i dang po de la yang sku gsung thugs yon tan phrin las kyi dbang lnga mtha' rgyas dang bcas yod pa las /
dang po sku'i dbang ni /
bum pa dang prog zhu tsakli rnams btegs te /
bum pa 'di nyid phyi bum pa'i rnam pa la nang khrag 'thung drag po'i gzhal yas khang chen po rgya khyon tshad las 'das pa'i steng gi cha la rig 'dzin sde lnga'i dkyil 'khor dang /
'og gi gzhi la chos srung drag po sde bzhi sprul pa yang sprul las byed bka' nyan dang bcas pa gzi brjid nyi ma 'bum ltar 'bar zhing rngam pa'i nga ro 'brug ltar ldir ba /
mngon sum bzhin du bzhugs pa rnams kyi sku las bdud rtsi'i rgyun dang rang 'dra'i sku mtheb gang pa re byung ba khyed rang rnams kyi lus la thim pas bdud rtsi'i rgyun gyis mer khrig gis gang /
chu lhag ma yar lud pa las dbang rtags rigs lngas dbu brgyan pa'i mos pa mdzod /
dbang rdzas rnams spyi bor bzhag ste /
chos dbyings bum pa khrag 'thung gzhal yas khang //
drag po'i bka' srung sde bzhi'i 'od sku 'khrugs //
rig 'dzin 'dus pa'i byin 'od chi li li //
skal ldan bu la sku yi dbang bskur ro //
bud+d+ha badzra rat+na pad+ma karma kA ya a b+hi Shiny+tsa oM AHhU~M hoH
hU~M badzra phe laM sa ma ya dzaHdza :
hU~M badzra ya ma rA tsa sa ma ya dzaHdza :
hU~M badzra trag rak+sha sa ma ya dzaHdza :
hU~M badzra sA d+hu sa ma ya dzaHdza :
a b+hi Shiny+tsa oM AHhU~M hoH
zhes bum chu sbyin /
des lus snang lha sku'i rol par rgyas thebs /
sku'i dbang bskur pa thob /
srid gsum dregs pa thams cad kyi spyi dpal kun bzang che mchog he ru ka'i sku'i dkyil 'khor dang dbyer med du gyur snyam pa mdzod /
ces dang shis pa brjod /
de nas byug pa'i rdzas gsum dang phyag mtshan rgyan chas rnams btegs la /
byug pa'i rdzas dang rgyan chas phyag mtshan rnams gtad pas /
khyed rang rnams kyi sku lus la bgos shing phyag mtshan du phul byung snyam pa'i mos pa mdzod /
gnas rnams dang lag tu gtad la /
oM AHhU~M swA hA/
hU~M/
zag med klong nas ma 'gags sgyu 'phrul gar //
srid pa thabs kyis 'dul ba'i rdzas rgyan 'dis //
stobs chen bdud bzhi 'joms pa'i dbang bskur ro //
mthu rtsal brtul zhugs ldan pa'i dbang thob shog
/ces dang gong gi sngags kyis bskur /
des srid gsum dregs pa thams cad kyi rje btsan dpal drag po sde bzhi'i sku rgyan cha lugs yongs rdzogs kyi dbang bskur pa thob cing mthu rtsal nus pa'i dbang phyug tu gyur snyam pa mdzod /
shis pa brjod /
gnyis pa gsung gi dbang ni /
bdud rtsi'i ka pA la dang sgrub thabs kyi glegs bam btegs la /
bdud rtsi byang chub kyi sems kyi rang bzhin 'di nyid khyed rang rnams kyi lce thog tu bzhag pas rtsa'i 'ching byed thams cad bkrol te dwangs mas rlung khams stobs su smin par byas /
sgrub thabs kyi yi ge rnams A li kA li'i rnam par byas te dmar nar gyis byung ba mgrin par zhugs par gyur snyam pa mdzod /
ces mgrin par bskur zhing /
bud+d+ha badzra rat+na pad+ma karma wAka a b+hi Shiny+tsa AH
zhes dang chos srung gi sngags sham du'ang /
wA ka a b+hi Shiny+tsa AH
zhes btags pa brjod cing bdud rtsi sbyin no //
des gsung gsang ba'i dbang thob /
ngag grags stong rgyal ba'i gsung dbyangs su gyur snyam pa mdzod /
shis pa brjod /
de'i mtha' rten bzlas pa'i lung sbyin pa la dmigs pa 'di ltar du mdzod /
khyed rang rnams kun bzang yab yum du gsal ba'i spyi bor rig 'dzin bla ma'i dkyil 'khor /
mgrin par thod phreng sde lnga'i lha tshogs /
snying gar dbus su rta phag yab yum /
de'i shar du klu bdud mun pa nag po /
lho ru srin po /
nub tu ma mo /
byang du dam can skyes bu chen po rnams gsal zhing /
lha de dag so so'i thugs kar pad+ma 'dab brgyad zla nyi'i dkyil 'khor gyi dbus su lha so so'i thugs srog hU~M yig kha dog lnga ldan gyi mtha' skor du rang rang gi snying po'i sngags phreng gis bskor ba /
bdag slob dpon yang de dang tshul mtshungs pa zhig tu gsal zhing sngags bzlas pa'i tshe bdag slob dpon gyi lus la bkod pa'i lha rnams kyi thugs ka nas sngags kyi phreng ba mar me gcig la gnyis mched kyi tshul du dmar nar gyis byung ba /
khyed rang rnams kyi lus la bskyed pa'i lha rnams kyi thugs ka'i sngags phreng dang dbyer med du gyur /
slar yang 'od zer gyi snang bas khyab par byas /
gdug pa can thams cad tshar bcad /
rgyal ba sras dang bcas pa'i mthu stobs nus pa thams cad bsdus par bsam ste sngags 'di'i rjes zlos mdzad par zhu /
zhes phreng ba gtad de /
oM AHhU~M bud+d+ha badzra rat+na sogs rig 'dzin rtsa sngags dang drag po sde bzhi'i sngags sbrel ba lan gsum gsum bzlar gzhug
/des bzlas pa'i lung dbog pa grub cing dregs pa'i gsung gi phrin las la dbang 'byor par gyur snyam pa mdzod /
ces dang shis pa brjod /
gsum pa thugs kyi dbang ni /
rma bya'i mdongs dang me long shel rdo thugs srog gi snying po hU~M yig rnams btegs la /
khyed rang rnams kyi sku lus dang de'i gnas la bkod pa'i lha tshogs de dag thams cad 'od phung du gyur pa snying dbus rta mgrin gyi thugs ka'i hU~M yig la bsdus te /
rang gi sems dang dbyer mi phyed pa'i ngang la mnyam par 'jog par zhu /
hU~M/
chos dbyings dwangs ma'i me long du //
sku lnga lhun grub shel 'od 'phro //
dbyings rig rma bya'i mdongs bzhin du //
sku yi dbye ba tha dad kyang //
rgyu yi ngo bo gcig nyid la //
mnyam gzhag thugs srog hU~M nyid do //
ting 'dzin rdo rje'i dbang bskur ro //
hU~M hU~M hU~M/
tsit+ta a b+hi Shiny+tsa hU~M/
zhes snying gar bskur zhing /
des chos sku dri ma med pa me long dwangs pa lta bu'i ngang nas longs sku'i ye shes dang shel 'od ltar gsal ba zung du 'jug pa'i gdangs 'gag pa med pa rma bya'i mdongs ltar lha sku sgyu ma'i rol pa ma 'dres par tha dad pa ltar snang yang thugs srog gcig gi ngo bor ro gcig cing /
de yang rang sems dang dbyer med du ngo 'phrod pa ni dregs pa thugs kyi dbang thob pa yin pas de'i nges shes kyang 'jog par zhu /
shis pa brjod /
bzhi pa yon tan gyi dbang ni /
slar yang sku tsaka rnams dang drag po'i chas rnams bteg la /
khyed rang rnams kyi phyag tu chos srung gi sku dang rgyan chas la sogs pa phul bas che ba'i yon tan thams cad rdzogs shing bstan pa bsrung ba'i phrin las rab 'byams la thogs pa med pa'i mthu nus dang ldan par gyur snyam pa mdzod /
lag g.yas su gtad de /
bud+d+ha badzra rat+na pad+ma karma dzaHhU~M baM hoH
a b+hi Shiny+tsa hU~M/
chos srung gi sngags gsham du yang /
dzaHhU~M baM hoH
a b+hi Shiny+tsa hU~M zhes btags pas bskur /
des drag po yon tan gyi dbang yongs rdzogs thob pa yin pas nges shes kyang mdzod /
shis pa brjod /
lnga pa phrin las kyi dbang ni /
phur bu lcags kyu zhags pa lcags sgrog dril bu rnams btegs la /
khyed rang rnams kyi phyag tu 'gugs 'ching sdom myos sgrol byed kyi phyag mtshan rnams phul bas skyes bu dpa' bo la mtshon cha sprad pa ltar drag po mngon spyod kyi las la dbang bar byas so snyam pa mdzod /
lag g.yon du gtad cing thoXd phreng sde lnga dang choXs srung gi sngags gsham du /
badzra kI li kI la ya dzaHhU~M baM hoHhU~M phaT/
des phrin las rab 'byams kyi dbang ma lus pa thob pa yin pas nges shes mdzad par zhu /
zhes dang shis pa brjod /
slob ma'i mdun du brub khung ling+ga dgod /
bsgral chas 'du byas la /
de nas mtha' rgyas kyi dbang gi thog mar drag po'i bsgral dbang bya ba'i slad du /
khyed rang rnams skad cig gis khro bo'i rgyal po karma he ru ka sku mdog mthing nag khro gtum rngam pa'i gzi brjid bzod par dka' ba bskal pa'i me ltar 'bar ba'i skur bskyed la /
sprul pa drag po'i chos srung 'khor dang bcas pa glog ltar 'khyug cing skar ltar 'khrug pa rnams kyis dgra bgegs gnod byed dregs pa can thams cad bkug nas mdun gyi dmigs rten la bstim pa'i mos pa mdzod /
byas la spro na drag po'i bsgral mchod nyid gtang /
bsdu na bden stobs brjod pa dang dgug 'dren gang 'os kyi mjug tu phur pa slob ma'i thal mo bsnol ba'i bar du sprad la /
khyed rang rnams kyi sor mo rigs lnga yab yum mnyam par sbyor ba las phur pa sprul pa'i sras mchog badzra kI la yar gsal ba ling+ga la gdengs pas /
dgra bgegs kyi tshe bsod 'od kyi rnam par bsdus pa phur rtses blangs te khyed rang rnams kyi thugs srog la thim /
yang gdengs pas phur pa'i khong gseng las byung ba'i bdud rtsi'i chu rgyun gyis dmigs bya de dag gi sdig sgrib thams cad sbyangs /
de nas phur pa'i rtse mo snying dkar nag gi mtshams su bstim gyis btab pas kho'i rnam shes kyi /
dwangs ma a yig dkar po'i rnam pa can du byas pa de nyid phur pa'i khong gseng nas brgyud 'og min chos kyi dbyings kyi pho brang du gnas spar ba'i dmigs pa dang bcas te phur gdab mdzad pa zhu /
zhes thoXd phreng rtsal dang choXs skyong rnams kyi rtsa sngags gsham du /
mA ra ya phaT/
mA ra ya ti hU~M/
aM na rat+na ya hU~M phaT/
ces slob ma so sos phur pa btab cing ral gris gtub tu gzhug
/ling ro la bdud rtsi bran /
oM AHhU~M ha ho hrIH
lan gsum gyis bdud rtsir byin gyis brlabs la chos srung rnams so so'i sngags gsham du /
dgra bgegs kyi sha khrag rus pa i daM ba liM ta kha kha khA hi khA hi /
zhes btags pa lan gsum gyis 'bul /
byang sems dkar dmar mtshon pa'i thod khrag dang bdud rtsi btegs la /
de nas thabs shes sbyor ba'i dbang bskur ba yin pas /
khyed rang rnams kun bzang yab yum lus dkyil dang bcas par gsal ba'i ya rkan khro bo yab dang ma rkan khro mo yum gyi rang bzhin du gyur pa rnams /
sbyor ba mdzad pa'i byang sems kyis sku lus kyi rtsa khams thams cad khengs shing bde ba chen po'i ye shes nyams su myong bar gyur snyam pa mdzod /
khrag chang sbyin la /
rig 'dzin dang chos srung gi sngags sham du /
bo d+hi tsit+ta ta kri kro d+ha sa ma ya hU~M zhes brjod /
de nas gtor dbang ni /
sngar nas bsgrubs zin pa de nyid skabs 'dir yang gsal 'debs bskyar ma dang mchod bstod mdor bsdus bya /
gtor ma bzhi ka snod che ba zhig tu btegs la /
sha chen dang tshil chen gul yungs sogs spos kyi bye brag rnams bsreg cing rol mo'i rngam brjid kyis gzi byin bskyed de /
mtha' rten yongs rdzogs gtor ma'i dbang bgyi ba la dmigs pa 'di bzhin du mdzod /
gtor ma 'di dag phyi gtor ma'i rnam pa la nang dur khrod rab 'jigs kyi gzhal yas khang chen po'i dbus su chos srung drag po sde bzhi 'khor mkha' 'gro chos skyong bka' srung sde brgyad dregs pa'i tshogs dang bcas pa /
so so'i rigs bdag gis dbu brgyan te drag rtsal mthu stobs kyi gzi brjid nyi ma'i lhun po ltar 'bar ba zhal mngon sum du khra lam me bzhugs pa rnams kyi /
sku gsung thugs las 'od zer gyi tshogs dpag tu med pa 'phros pa so so'i lus ngag yid gsum la thim pas chos srung dregs pa'i dbang ma lus pa gcig car du thob byung snyam pa'i mos pa mdzod /
ces gtor ma slob ma'i spyi bor bzhag ste /
hU~M/
snang srid dur khrod dkyil 'khor nas //
rgyal ba yongs kyi bstan srung gtso //
pho rgyud mo rgyud ma ning dang //
za byed gsod byed sgrol byed dag
/'gug bcing bskrad dbye gzir dang mnan //
zlog gsad 'phang ba'i las 'grub pa'i //
dregs pa zil gnon gtor dbang bskur //
bstan pa srung ba'i las mdzod cig
/ces rig 'dzin dang chos srung gi sngags mthar ba liM sarba karma a b+hi Shiny+tsa hU~M/
zhes mgrin pa dang snying gar yang bskur /
slar yang gtor ma spyi bor bkod de /
ho /
klu bdud mun pa nag po /
srin po lang+ka mgrin bcu /
ma mo khrag ral nag mo /
shan pa spu gri dmar po /
gter srung gnyan chen thang lha /
dam can mdzod lnga stag rtse ste snang srid dregs pa'i sde dpon chen po khyed rnams dang sprul pa yang sprul bka' nyan las byed phyi nang gsang ba'i sde brgyad dregs pa rgya mtsho'i tshogs dang bcas pa rnams kyis /
dpal chen po che mchog he ru ka
/gu ru thod phreng sde lnga /
slob dpon chen po pad+ma 'byung gnas /
lha btsun nam mkha' 'jigs med /
rnal 'byor khams gsum rang grol /
pad+ma phrin las dbang phyug
/khrag 'thung 'jigs med dpa' bo /
mi 'gyur dpal gyi sgron ma la sogs te rtsa brgyud kyi dpal ldan bla ma dam pa rnams kyi bka' dang rdo rje'i dam tshig gnyan po las ma 'da' bar /
skal ldan rdo rje'i slob ma 'di rnams la lus dang grib ma bzhin du 'grogs te 'gal rkyen bar chad sol /
mthun rkyen smon pa'i legs tshogs sgrubs /
mdor na thar pa byang chub snying po la ma bzhag gi bar du rdo rje'i srung ma mdzod la /
nyin gyi bya ra /
mtshan gyi mel tshe mi g.yel ba'i phrin las mdzod cig
/ces bka' bsgo
/srung ma'i dbang po rnams kyis zhal gyis bzhes te khyed rang rnams kyi sku lus la thim par gyur snyam pa mdzod /
dzaHhU~M baM hoH
de dag rnams kyis sbyor sgrol gtor ma'i dbang bcas legs par grub pa yin pas mthu rtsal nus pa'i yon tan bsam gyis mi khyab pa la dbang 'byor pa'i nges shes bskyed par zhu /
zhes dang shis pa brjod /
gnyis pa thun mong ma yin pa'i srog dbang ni rdzas dang brda la mi ltos pa spros med blo bral gyi tshig dbang yin pas /
khyed rang rnams lus gnad ji ltar bde ba'i ngang nas da lta'i tha mal gyi shes pa bzo bcos dang rkyen gyis ma bsgyur ba'i rang ngo hrig ge
yer re /
rjen ne /
bsal bzhag 'gro 'ong dang bral ba de nyid la ma yengs par mnyam par 'jog pa zhu /
hU~M/
snang srid 'khor 'das yongs kyi srog
/phyi nang gsang ba'i sde brgyad dang //
dregs pa pho mo chos srung tshogs //
kun gyi rang srog rang rig yin //
rang rig ngo bo spros bral 'di //
kun tu khyab cing cir yang snang //
snang stong rang bzhin skye ba med //
skye med lhun grub rdo rje'i srog
/bla ma yi dam mkha' 'gro dang //
dam can chos srung cir bstan yang //
de'i srog rang rig de ma nyams //
der ni dam tshig sa ma ya //
'dus pa ye dag ye bsrung dang //
dam tshig rdo rje'i srog dbang yin //
de nas snang srid dgra dang gdon //
bgegs kyi sbyor ba ma yin pa //
chos kyi dbyings kyi phyag rgyas btab //
'bar ba sku yi gar dgus sgrol //
bdud bzhi'i spobs pa brlag par gyis //
zhes brjod /
des thun mong ma yin pa bla na med pa'i srog dbang bskur ba legs par thob pa yin pas nges shes dang brtul zhugs la gnas par mdzod /
ces shis pa brjod cing me tog 'thor ro //
de ltar bka' srung drag po sde bzhi'i srog dbang zab pa las kyang ches cher du zab pa bka' gnyan la byin che ba'i rim pa de nyid legs par thob pa yin pas /
dbang srog dam tshig ni rdo rje theg pa las ji skad 'byung ba spyi dang /
bye brag khyad par ba'i dam tshig tu chos srung rnams kyi bsnyen sgrub dang skong gso mchod bstod rgyun gtor dang dus gtor sogs la ma chag par brtson pa'i dam bca' mdzod la 'di'i rjes zlos /
gtso bos ji ltar sogs mjug bsdu rnams spyi ltar bya'o //
gsum pa rjes kyi rim pa chos srung gi gtor mchod rnams kha gsos /
lcogs na skong gsol rgyas par bya /
mchod bstod dang /
rtsa ba'i las byang gi rjes rim rnams tshang bar bya'o //
thig le gcig nyid rnam 'gyur sna tshogs su //
shar ba'i rgyud gsum srog la dbang thob ste //
dug gsum 'khrul pa dbyings su ru ldog nas //
'khor 'das zil gyis gnon pa'i mthu thob shog
/ces pa'ang brgyud ldan dam pa'i gsung dang phyag len gsal byed snying por dril te bka' srol gyi rgyun la phan pa'i sems kyis /
pad+ma gar dbang blo gros mtha' yas pa'i sdes dpal gyi tsa ri tra dang 'dra ba chos srung gnyan po'i bsti gnas 'jigs la zil che ba'i gling du bris ba dge legs 'phel ///
/
