@#//
dgongs gter bsam pa lhun grub ma'i dbang bshad zab don dgongs dril zhes bya ba bzhugs so //
nam mkha' dang mnyam pa'i sems can thams cad bla na med pa yang dag par rdzogs pa'i sangs rgyas khyab bdag gdod ma'i mgon po kun bzang rdo rje 'chang gi go 'phang thob par bya snyam pa'i thugs bskyed dang ldan pas gsan 'tshal /
de yang theg pa'i 'jug sgo bsam gyis mi khyab pa zhig mchis pa las khyad par 'phags pa /
bka' gsang ba las kyang ches gsang ba /
myur lam gtan bde 'bad med du stsol ba ni /
a ti rdzogs pa chen po'i man ngag kho na las gzhan du ma gyur cing /
de la'ang gzhi smin byed kyi sa bon legs par ma thebs na /
lam zab mo bsgom yang 'dod pa'i 'bras bu thob par mi 'gyur ba'i phyir /
smin byed zab mos rgyud brlan pa gal che zhing /
smin byed lam gyi 'jug sgo de la'ang dpag tu med kyang /
mchog gi dngos grub thob par 'dod pas lam zab bla ma'i rnal 'byor la brtson dgos tshul sngags gsar rnying yongs kyi brjod don gcig tu nges te /
bdud rtsi 'byung ba'i rgyud las //
lha sku 'bum phrag bsgoms pa bas //
bla ma gcig pu bsgom pas mchog
/ces sogs lung 'byams klas shing /
de la dus gsum sangs rgyas thams cad gcig bsdus gu ru pad+ma 'byung gnas las lhag pa'i bla ma ni gzhan du ma mchis te /
tshul ji ltar zhe na /
gdod nas skye 'chi 'gyur med rdo rje'i sku'i phrin las rab 'byams la mnga' dbang bsgyur zhing dus gsum dus med thams cad du 'dzam gling bye ba phrag brgyar 'gro don mdzad tshul bsam gzhig gi yul las 'das kyang cung zad tsam  zhig brjod na /
sngon sangs rgyas rnam gzigs kyi bstan pa la pad+ma 'byung gnas kyi sprul pa yon tan brtsegs pa'i rgyal po zhes bya bas rgyal srid chos kyi khrims kyis 'gro don dpag tu med pa mdzad pa dang /
de dang dus mtshungs par bdud rtsi sman sbyin chen po zhes bya ba'i byang chub sems dpar sprul pa dang /
de bzhin du sangs rgyas gtsug tor can gyi dus rgyal po shing rta can dang /
byang sems snying stobs chen po zhes pa dang /
sangs rgyas thams cad skyob kyi dus su chos rgyal gser gyi dbang lag dang /
sangs rgyas log par dad sel gyi dus chos skyong lha'i dbang phyug ces bde ba can gyi zhing nas sprul pa'i tshul du byon pa'i rgyal po dang /
'khor ba 'jig gi dus byang sems chu'i 'khor lo zhes bya bas 'gro ba'i don mdzad /
sangs rgyas gser thub kyi dus chos rgyal sbyin pa la dga' ba dang /
'od srung gi bstan pa la chos rgyal stobs ldan drag po zhes bya bar sprul zhing /
dus der byang chub sems dpa' kun snyoms dge ba can bya bar yang sprul pa dang /
sangs rgyas mar me mdzad kyi bstan pa la d+harma hu la zhes bya ba dang /
byang chub sems dpa' zhig dang bcas byung ste 'gro ba'i don rgya cher mdzad do //
sangs rgyas shAkya thub pa'i bstan pa 'di la 'phags pa shA ri'i bu dang kun dga' bo sogs kyi skur bstan nas bstan pa spel ba dang /
de nas ston pa zhing 'di'i gdul bya rdzogs pa'i skabs su myang 'das kyi mdo las //
nga ni mya ngan 'das 'og tu //
lo ni bcu dang gnyis tsam na //
d+ha na ko Sha'i mtsho gling du //
nga bas lhag pa'i skyes bu 'byung //
zhes dang /
mdo sde gser 'od las kyang //
rgyal bstod pad+ma 'byung gnas de 'dra ba //
tshe rabs de dang der ni rnyed gyur cig
/ces gsungs bzhin bdud dang mu stegs 'dul ba'i phyir dang /
gsang sngags rdo rje theg pa'i ston pa por /
d+ha na ko Sha ste bod skad du nor gyi mdzod ces bya ba'i gling du /
rang byung pad+ma ge sar sdong po la brdzus skyes su sku 'khrungs /
o rgyan gyi rgyal pos sras kyi skal par spyan drangs /
rgyal srid chos bzhin skyong bas yul khams bde la bkod /
slar yang rgyal srid spangs nas dur khrod brgyad du brtul zhugs kyi spyod pa bskyang /
rdo rje rnal 'byor ma dang /
grub chen brgyad sogs bsten nas gsang sngags kyi chos rnams gsan /
'dzam gling yul gru thams cad zhabs kyis bcags shing byin rlabs mdzad /
gu ru sprul pa'i mtshan brgyad kyi skur bstan nas 'gro mang smin grol la bkod /
khyad par mA ra ti kar tshe la dbang ba dang /
yang le shod du phyag rgya chen po sogs rig pa 'dzin pa'i dngos grub thams cad brnyes /
dgung lo sum stong nyer brgyad bzhes pa na bod yul 'dir chos rgyal khri srong lde'u btsan gyis spyan drangs /
dpal gyi bsam yas sogs mtha' dbus kyi gtsug lag khang rnams la rab tu gnas pa mdzad /
lha srin mi srun pa thams cad btul nas dam la bzhag
/rje 'bangs nyer lnga sogs grub thob kyis sa steng bkang /
rgyal ba'i bstan pa rin po che nyin mor byed pa'i phrin las mkha' khyab tu brdal zhing /
bod yul 'dir chos gter dang nor gter grangs med pa sbas /
de nas dzam gling 'gro ba'i don du dgongs pa khyad par can gyis lho nub rnga yab gling du srin po'i kha gnon gyi ched du zangs mdog dpal rir rdzu 'phrul gyis phebs te /
srin rgyal rak+sha thod phreng rtsal gyi skur bzhengs nas srin tshogs chos la bkod pa dang /
thugs rje'i sprul pa /
gsol ba 'debs shing tshes bcu'i mchod pa la 'bad pa rnams kyi don du rab dngos /
'bring nyams snang /
tha ma rmi lam du 'byon nas rjes su 'dzin par mdzad de /
nges pa'i don du dang po'i sangs rgyas kun bzang pad+ma 'byung gnas nyid las gzhan du ma gyur te /
de ltar rnam thar mdzad phrin ngo mtshar bsam las 'das pa rigs kun khyab bdag pad+ma rgyal po nyid kyis /
gangs can bod kyi gdul bya rnams la rjes su gdams pa'i rig 'dzin bla ma'i sgrub thabs gu ru tsin+ta ma Ni'i skor brgya rtsa tsam zab mo'i gter du btsas pa las snying por gyur pa /
slob dpon chen po rnga yab gling du gshegs kar /
gung thang la thog tu lha sras mu khri btsan por thugs brtse'i zhal chems tshul du gsungs pa'i gsol 'debs bsam pa lhun grub mar grags pa 'di nyid lha sras kyis ru lag rgyang gi lha khang du sbas pa sprul sku ri khrod pa bzang po grags pas gter nas bton /
rig 'dzin rgod ldem can gyis shog ser mkha' 'gro'i brda yig las bod yig tu 'beb par mdzad de /
sangs rgyas dngos snang rig 'dzin gtso mchog rnams las rim par snyan du brgyud pa'i gsol 'debs dang 'brel ba'i dbang bskur zab mo bgyid pa skabs su bab pa yin te /
mnga' ri pan chen pad+ma dbang rgyal gyi gter byon rig 'dzin yongs 'dus dang shog ser dang dgongs gter gyi khyad tsam las bka' bab gcig tu gyur cing /
lha sngags rdzogs rim sogs ngo mtshar du mas khyad du 'phags pa'i chos bka' 'di ni o rgyan 'ja' tshon snying po'i gter lung las /
kaHthog lho ru nor bu'i ming :
ya mtshan shes rab snying rjer ldan :
dpal mgon chos dang 'phrad srid na :
dngos grub myur du thob par 'gyur :
ces dang /
rig 'dzin mi 'gyur rdo rje'i gter byon lung bstan du /
kaHthog phyogs nas nga yi sprul pa yis :
stag ra klu gang sprul pa bzlog kyang srid :
ces dang /
gter chen rol pa'i rdo rje'i brag gter phyag rdor gyi lung byang las /
nga yi gter gnas gro lod nye ba na :
dpal lam dbang po'i mtshan can sme ba yi :
ga shal can 'byung de la gtad rgya dgos :
zhes dang /
stag tshang gro lod kyi gsang ba'i lung bstan las /
pad+ma nga sprul nag pos byin brlabs shing :
nam snying thugs kyi 'od zer zhugs gyur pa :
kaHthog lho phyogs btsan ri'i nye 'dabs su :
dbang ngam nor bu'i ming can snying stobs can :
mi che mi chung sgeg pa rdo rje'i lus :
rtsa rlung thig ler skyon med mkha' 'gro 'du :
zhes sogs tshad grub gter lung mang por bsngags pa'i rig 'dzin yongs kyi 'khor los sgyur ba /
dpal rdo rje tshe dbang nor bu'am 'od gsal bde gshegs snying po gter bzhad rtsal zhes 'phags yul gyi slob dpon chen po nag po pa dang gnubs nam mkha'i snying po'i sprul pa'i rol pa gcig bsdus /
'phags yul gyi shing rta chen po rnams dang spang rtogs yon tan mnyam pa nyid kyi dgongs gter zab mo'i bka' srol yin te /
de yang rig 'dzin mi 'gyur rdo rje'i gter byon ye shes gsang ba las /
kha ba can gyi rgyal khams 'dir :
gter chen gter phran bye ba sbas :
las can 'phrad par smon lam btab :
'gro drug smin par sems bskyed nas :
'ga' zhig nam mkha'i lha la gtad :
'ga' zhig sa bdag klu la gtad :
'ga' zhig dam ldan slob ma la :
mgo bor ye shes rdo rje bzhag :
dam tshig bdud rtsi blud byas nas :
tha tshig mi brjed smon lam btab :
kun gzhi'i mtsho la gter du sbas :
zhes gsungs bzhin rig 'dzin chen po de nyid kyis rgyal dbang pad+ma 'byung gnas dang yang yang mjal zhing dbang bskur byin brlabs rjes su gnang ba'i dgongs gter thun mong ma yin pa 'di nyid kyi dbang ni rig 'dzin nyid dang ye shes sprul rgyud gcig pa'i gter ston rol pa'i rdo rjes 'gyur med gtan 'khyil mtsho las khrom gter du spyan drangs pa'i bla ma rgyal ba kun 'dus dang byin rlabs chu bo gcig 'dres kyi lugs su thob pa'i phan yon ni /
gzhung rtsa ba rdo rje'i tshig las /
bla ma'i sgrub thabs kun 'dus nor bu lugs :
de yi bskyed sngags rdzogs rim rtsa ba yin :
sgrub thabs bcu gsum me phreng sman gyi bla :
rmugs 'dzin dag gis dmag dang nad mug bzlog :
rdo rje thod phreng zil gnon seng ge sgra :
gter dang sbas yul sgo 'byed 'brog chen sgrol :
pad+ma badzra rta nag gro bo lota :
'byung bzhi'i gnod pa ar jag dgra bo zhi :
spyan ras gzigs dang snang mtha' kun bzang gis :
'chi dang bar do'i duHkha drag po sel :
kun gyi ngo bo rtsa ba'i bla ma ste :
de bsgrub gu ru'i thugs rjes 'pho med gzigs :
zhes dang /
gu ru'i thugs sgrub gzhan las kyang /
chos 'di zhal phyes pa tsam gyis mtha' dmag phyir bsring nus :
sa phyogs der yang lo phyugs legs shing rlung 'tshubs chung :
dad 'dun byed pa'i dud 'gro yan chad bde chen dag pa'i zhing du 'gro'o :
zhes dang /
nga sgrub sangs rgyas thams cad 'grub :
nga mthong sangs rgyas thams cad mthong :
nga ni bde gshegs 'dus pa yin :
zhes sogs gnas skabs dang mthar thug gi phan yon bsam gyis mi khyab par gsungs so //
de ltar byin rlabs kyi tshan kha khyad par 'phags pa /
chos bdag las can skyes bu mchog rnams kyi zhal nas zhal dang /
snyan nas snyan du brgyud pa /
lam zab bla ma'i snying thig
/mkha' 'gro'i zhal gyi drod rlangs ma yal ba'i dbang bskur zab mo bgyid pa la /
slob dpon gyi bya ba rnams song nas /
slob ma'i bya bar 'os pa maN+Dal phul /
zhes pa 'di'ang 7si tu pa pad+ma'i ming can gyis sbyar ba'i yi ge pa ni d+h+ya na nirma kA ya zhes pas bgyis pa'o //
mang+ga laM//

//
