@#//
rdo rje gzhon nu thugs kyi thig le'i sgrub dkyil khrag 'thung rnam par rol pa'i snying po'i zhun mar khyer bde bzhugs so //
na mo gu ru shrI badzra maN+Da la ya /
kun rtog srid pa'i 'khor lo gcod pa'i mtshon //
bde ba dam pas brlan pa'i bdud rtsi can //
bla ma mchog dang dkyil 'khor 'khor lo la //
btud nas phrin las snying po phyung bar bya //
dpal chen rdo rje gzhon nu thugs kyi thig le drag sngags gri gug 'bar ba'i rgya can gyi rtsa ba'i sgrub thabs phrin las kyi byang bur bsdeb pa la /
sbyor ba bsnyen sgrub /
dbang skur /
gtor zlog sogs gang dang 'brel ba'i dkyil 'khor gtor mchod bkod pa'i bye brag 'du byas nas /
cho ga'i dngos gzhi la gsum /
sngon 'gro
/dngos gzhi /
rjes kyi rim pa'o //
dang po brgyud pa'i gsol 'debs ni /
'gyur med dbyings kyi mgon po kun tu bzang //
rang byung 'od lnga'i dwangs ma he ru ka
/'bar ba'i cho 'phrul dpal chen ku mA rar //
gsol ba 'debs so phrin las yongs grub shog
/thugs kyi rig 'dzin slob dpon hU~M kA ra //
phrin las grub pa pra b+ha hasti'i mtshan //
rdo rje'i sku mchog pad+ma 'byung gnas la //
gsol ba 'debs so phrin las yongs grub shog
/bde chen mchog gi gzungs ma mkhar chen bza'//
mi brjed gzungs thob Ar+ya sa le 'od //
las ldan chos bdag rgyal sras lha yi rje //
gsol ba 'debs so phrin las yongs grub shog
/dpal chen pho brang gnam lcags 'bar ba'i brag
/mi snang rgyas btab ngo mtshar zab mo'i chos //
dus babs rgya bkrol bde ba'i rdo rje la //
gsol ba 'debs so phrin las yongs grub shog
/mthing nag e dbyings 'bar ba'i dkyil 'khor du //
dpal chen yab yum khro bcu khra phyag sogs //
bdud 'dul khro bo'i dkyil 'khor lha tshogs la //
gsol ba 'debs so phrin las yongs grub shog
/srid pa phur bu legs grub dkyil 'khor du //
rang rig rdo rje gzhon nu'i lha tshogs kyi //
gsal snang bskyed pa'i rim pa rnam bkra ba'i //
nga rgyal brtan pas bgegs dpung 'joms par shog
/zhi bas mi thul zhing bcu'i dgra dang bgegs //
mngon spyod drag po'i rol pas tshar bcad de //
tshe khrus dgongs pas bsgral 'dren tshad med kyi //
ye shes thugs rje'i lcags kyus zin par shog
/ngo bo rang bzhin ka nas dag pa'i ngang //
lhun grub snang ba'i mdangs rtsal dpal chen por //
shar ba'i phrin las bzhi dang phyag rgya ches //
bdag gzhan don gnyis lhun gyis grub par shog
/skyabs sems ni /
phyogs bcu'i skyabs yul thams cad dpal chen po rdo rje gzhon nu'i dkyil 'khor gyi rnam par rol par mdun gyi nam mkhar badzra sa mA dzaH
na mo /
dpal chen khrag 'thung 'bar ba'i dkyil 'khor che //
dus gsum dkon mchog skyabs yul kun 'dus par //
dus 'di nas bzung bla med byang chub bar //
skyabs su mchi 'o bdag rgyud byin gyis rlobs //
lan gsum /
nam mkha'i mtha' khyab pha ma sems can dang //
nyon mongs rang gzugs zhing bcu'i dgra dang bgegs //
snying rjes bsgral 'dren gzhan phan byang sems blos //
bdud 'dul khro bo'i go 'phang thob par bgyi'o //
lan gsum /
skyabs yul spyan sngar rgyun bshags yan lag brgyad rnam dag 'bul ba ni /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bdag dang mtha' yas sems can rnams //
dus gsum bzhugs la lus 'bul lo //
tshe rabs bgrangs pa'i dge ba rnams //
bsdus nas byang chub chen por bsngo //
bgegs gtor /
a mr-itas bsang /
swa b+hA bas sbyang /
stong pa'i ngang las b+h+rU~M las byung ba'i rin po che'i snod du oM AHhU~M zhu ba las byung ba'i gtor ma bza' btung 'dod yon gyi sprin phung cir yang 'char ba zag pa med pa'i bdud rtsir gyur /
na maHsarba ta thA ga te b+h+yo bi shwa sogs nam mkha' mdzod kyi sngags dang phyag rgya lan gsum gyis byin gyis brlabs nas bsngo zhing bka' bsgo ba ni /
hU~M/
nyon cig bgegs dang log 'dren tshogs //
nga yi bka' la 'da' ma byed //
badzra kI la'i bka' las ni //
sdig can gang zhig 'da' byed pa /
khro bo 'bar ba'i tshogs rnams kyis //
rdul phran bzhin du bshig par byed //
gdug cing sdang sems ldan pa rnams //
'di ru ma gnas gzhan du dengs //
hU~M bzhi'i drag sngags sogs kyis bgegs bskrad la /
mtshams gcod pa ni /
hU~M/
nga ni rang byung khro bo'i rgyal //
sku gsung thugs las 'od 'phros pas //
steng 'og phyogs mtshams ma lus pa //
rdo rje phyag mtshan 'bar bas khengs //
gnod byed bgegs kyi tshogs rnams srung //
badzra rak+Sha mAM/
hU~M kAr rnam rgyal dbyug sngon can //
gshin rje mi g.yo rta mgrin rgyal //
gzhan gyis mi thub bdud rtsi 'khyil /
khams gsum rnam rgyal stobs po che //
gar dgu'i nyams ldan phur pa 'dril /
khro bcu khro chung sprul pa 'gyed //
steng 'og phyogs bzhi mtshams brgyad nas //
bar du gcod pa'i bgegs tshogs rnams //
bsrung zhing mtshams gcod phrin las mdzod //
ma hA kro d+ha bi shwa tsakra hU~M phaT/
brda sgo dbye ba ni /
hU~M/
snang srid rdo rje phur pa'i lha //
thabs kyis 'gro don mdzad pa'i phyir //
gsang ba thugs kyi dkyil 'khor du //
rang gsal 'gag med sgo dbye 'o //
b+h+rU~M pra we sha ya phaT/
brda phyag 'tshal ba ni /
hU~M/
thabs kyi spyod pas 'gro don du //
byams dang snying rjes gang 'dul ba //
sangs rgyas phrin las rdzogs mdzad cing //
rang zhal mthong la phyag 'tshal lo //
a ti pU hoH
dam bca' ba ni /
hU~M/
'du 'bral med pa'i gzungs thag la //
rig srog rdo rje lu gu rgyud //
lha dang dbyer med ma grub bar //
ji srid bar du mi gtang ngo //
sa mA d+hi hU~M/
byin dbab pa ni spos dang rol mo bcas pas /
hU~M/
mkha' dang mnyam pa'i dkyil 'khor nas //
srid pa phur bu bsgrub pa'i lha //
rdo rje gzhon nu'i lha tshogs rnams //
dus las mi 'da' thugs dam can //
sgrub pa'i dkyil 'khor chen po 'dir //
sku gsung thugs kyi byin phob cig
/dbang skur byin rlobs dngos grub stsol //
sa ma ya hoH
sa ma ya satwaM/
bdud rtsi /
a mr-itas bsang /
swa b+hA bas sbyang /
stong pa'i ngang las sman snod gzhal yas khang du bcud rdzas rigs lnga yab yum snyoms par zhugs shing zhu bas byang chub kyi sems dam tshig gi bdud rtsi dang ye shes kyi bdud rtsi gnyis su med pa'i rgya mtsho chen por gyur /
oM AHhU~M sarba pany+tsa a mr-ita hU~M hrIHThAH
lan gsum /
gtor ma /
stong pa'i ngang las gtor gzhong pad+ma'i snod du gtor rdzas 'dod yon gyi rnam pa ma tshang ba med par gyur /
oM AHhU~M ma hA ba liM ta te dzo ba liM ta ba la ba te gu h+ya sa ma ye swA hA/
lan gsum /
rak+ta /
stong pa'i ngang las dmar gyi dung chen du chags med rak+ta'i rgya mtsho rba rlabs 'khrugs par gyur /
oM AHhU~M ma hA rak+ta dz+wa la maN+Da la hU~M hrIHThAH
lan gsum /
mchod rdzas rnams bsang sbyang /
rin po che'i snod du mchod yon me tog bdug spos mar me dri chab zhal zas rol mo sogs kun tu bzang po'i mchod sprin /
dung chen gyi snod du dbang po'i me tog
/gsur chen gyi dud sprin /
zhun chen gyi sgron me /
bdud rtsi lnga'i dri chab /
mAM sa'i zhal zas /
thod rnga'i rol mo sogs rang byung nang gi dam rdzas nam mkha'i mtha' klas pa khrag 'thung khro bo'i dkyil 'khor gyi 'khor lo thams cad du khyab par 'char bas gang bar gyur /
oM badzra puSh+pe nas /
shab+da AHhU~M/
bo d+hi tsit+ta ga Na gu h+ya pU dza hoH
zhes byin gyis brlab bo //
dngos gzhi la thog mar dam tshig 'khor lo bskyed pa ni /
hU~M/
dang po de bzhin nyid kyi ngang /
khro bo rdo rje zhe sdang 'joms //
mtshon cha sngon po 'bar ba ni //
srog gi go ru lam gyis shar //
de nas kun tu snang byed pa //
snying rjes bsgral ba'i dam tshig ni //
bsad cing mnan pa ma yin te //
phung po rdo rjes gtams byas nas //
rnam par shes pa rdo rjer bsgom //
rgyu yi snying po hU~M du gsal //
skye ba med pa'i klong yangs su //
nam mkha' mtha' dbus med par brdal //
rlung dkyil rak+ta'i rgya mtsho dang //
gser gyi sa gzhi rus pa'i ri //
bskal pa'i me dpung phyogs bcur 'bar //
de dbus chos kyi dbyings nyid las //
ye shes chen po'i dkyil 'khor ni //
mthing nag gru gsum e yi klong //
b+han+d+ha skam rlon 'bar ba brtsegs //
'khor lo rtsibs bcu mu khyud bcas //
phyogs bzhi khyams dang sgo ru gsal //
gru chad mu ran 'khor yug bcas //
dur khrod chen po brgyad kyis bskor //
pad+ma rdor ra me 'khor dang //
rdo rje'i brag chen ra bas gtams //
e khrom dbus su mthing nag hU~M//
spro bsdus bdag nyid dpal chen po //
mthing nag zhal gsum phyag drug pa //
zhabs bzhi gyad kyi 'dor thabs bgrad //
g.yas dkar g.yon dmar dbus mthing rngam //
spyan dgu sdang mig phyogs bcur gzigs //
zhal gdangs ljags 'dril kI la sgrog
/g.yas gnyis rtse dgu rtse lnga gdengs //
g.yon gnyis me dpung kha T+wAM 'dzin //
mtha' gnyis ri rab phur pa 'dril //
dur khrod dpal gyi chas rnams rdzogs //
yum chen 'khor lo rgyas 'debs ma //
mthing nag rdo rje dung dmar stob //
steng 'og phyogs mtshams 'khor lo'i steng //
mthing nag hU~M gi 'phro 'du las //
rang byung khro bo bcu ru shar //
steng du hU~M kAr sgra 'byin ma //
sprul pa phag dang rmigs bu'i mgo
/shar phyogs rnam rgyal snyems ma ni //
sprul pa stag dang bya rgod mgo
/shar lhor dbyug sngon sder mo ni //
sprul pa g.yag dang bya rog mgo
/lho phyogs gshin rje dur khrod bdag
/sprul pa sha ba 'ug pa'i mgo
/lho nub mi g.yo gtun khung ma //
sprul pa gzig dang khwa ta'i mgo
/nub phyogs rta mgrin rdo rje gtum //
sprul pa byi la pu shud mgo
/nub byang 'dod rgyal mda' snyems ma //
sprul pa ce spyang khra yi gdong //
byang phyogs bdud rtsi rlung 'byin ma //
sprul pa seng ge pha wang mgo
/byang shar khams gsum gsod byed ma //
sprul pa dom dang sre mong mgo
/'og phyogs stobs chen skul byed ma //
sprul pa dred dang byi la'i mgo
/nyi ma dang ni 'od zer bzhin /
khro bcu khra thabs rdzogs par gsal //
dkyil 'khor mu ran 'khor yug na //
sras dang sprul pa bka' sdod bcas //
bdag nyid shwa na sa bdag dang //
bswe lcags dung gi skyes bu sogs //
gtso dang 'khor du rdzogs par gsal //
oM badzra kI li kI la ya sarba big+h+nAM baM hU~M phaT/
hU~M/
sangs rgyas kun gyi rang bzhin sku
/chos kyi dbyings kyi ngang nyid las //
'bar ba'i khro bo mi bzad pa'i //
sku yi dbyings su bdag skyed cig
/hU~M/
thabs kyi spyod pas 'gro don du //
byams dang snying rjes gang 'dul ba //
sangs rgyas phrin las rdzogs mdzad cing //
dbang dang dngos grub 'dir stsol cig
/oM hU~M trAM hrIHAH
kA ya wA ka tsit+ta a b+hi Shiny+tsa hoH
ye shes pa spyan 'dren pa ni /
hU~M/
skye med rnam dag chos kyi dbyings nyid las //
'bar ba'i cho 'phrul khro bo'i skur ston pa //
lha mchog rdo rje gzhon nu 'khor dang bcas //
chos kyi dbyings nas gnas 'dir gshegs su gsol //
badzra sa ma ya dzaH
dzaHhU~M baM hoH
bzhugs su gsol ba ni /
hU~M/
khro rgyal ma lus 'khor dang bcas pa rnams //
dam tshig dang ni ye shes gnyis med par //
chu la chu bzhag ji bzhin bzhugs su gsol //
sa ma ya tiSh+Tha lhan /
phyag 'tshal ba ni /
hU~M/
srid gsum gdug pa bsgral ba dang //
nga rgyal zhen pa gzhom pa'i phyir //
rdo rje phur pa'i lha tshogs la //
gcig tu gus pas phyag 'tshal lo //
a ti pU hoH
pra tIts+tsha hoH
phyi nang gsang mchod ni /
hU~M/
'bar ba'i dkyil 'khor khro chen lha tshogs la //
me tog bdug spos mar me dri zhal zas //
gzugs sgra dri ro reg bya 'dod yon tshogs //
thabs shes gnyis med byang chub sems kyi sprin //
bla med gsang ba mchog gi mchod par bcas //
rnal 'byor bdag gis gus pas 'bul lags na //
brtse bas bzhes la dbang dang dngos grub stsol //
badzra puSh+pe nas /
shab+da pU dza hoH
hU~M/
rang byung gdod nas rnam par dag pa'i rdzas //
nyon mongs dug lnga 'joms pa'i sman chen po //
dza gad dpa' bo'i ngar chen mnyam sbyar te //
rdo rje gzhon nu'i dkyil 'khor lha la 'bul //
sarba pany+tsa a mr-ita pU dza hoH
chos sku kun tu bzang po'i zhal du oM AHhU~M/
longs sku rgyal ba rigs lnga'i zhal du oM AHhU~M/
sprul sku dpal chen he ru ka'i zhal du\u0f8e
rig 'dzin rdo rje chos kyi zhal du\u0f8e
slob dpon pra b+ha hasti'i zhal du\u0f8e
o rgyan pad+ma 'byung gnas zhal du\u0f8e
jo mo ye shes mtsho rgyal zhal du\u0f8e
ngam 'bre Ar+ya sa le'i zhal du\u0f8e
rgyal sras mchog grub rgyal po'i zhal du\u0f8e
gter ston chos rje gling pa'i zhal du\u0f8e
bka' babs chos bdag skyes bu'i zhal du\u0f8e
bdud 'dul khro bo'i dkyil 'khor zhal du\u0f8e
bka' srung gter srung rgya mtsho'i zhal du oM AHhU~M/
bdud rtsi'i thigs pa lce thog tu myangs la /
a mr-ita sid+d+hi oM AHhU~M/
hU~M/
rnam dag b+han+d+ha 'bar ba'i snod mchog tu //
ru dra'i snying chen thod tshil sha khrag spungs //
'dod yon rmad byung ba liM chen po 'di //
rdo rje gzhon nu'i dkyil 'khor lha la 'bul //
ma hA ba liM ta pU dza khA hi /
rak+ta khrag mchod bsgral mchod dang sbrel ba phyag bzhes su snang ba ltar na /
hU~M/
ma rtogs 'khrul pa'i dgra bgegs rnams //
gnyis med rol pa'i dmar chen 'dir //
dpal chen khro rgyal bden pa yis /
khug cig A kar+Sha ya dzaH
hU~M/
nga ni dpal chen he ru ka
/sras 'khor sprul pa bye ba 'bum //
bka' sdod rab 'jigs pho nyar 'gyed //
g.yas kyi phyag na phur pa 'dril //
g.yon gyi phyag na lcags kyu bsnams //
lcags kyus zungs la phur bus thobs //
rdul phran bzhin du bshig par mdzod //
oM badzra kI li kI la ya dgra bgegs kyi srog rtsa la yaM yaM/
snying rtsa la phril phril /
thuM ri li li rbad sod /
dkyus tsam la 'di mi dgos so //
hU~M/
skra can b+han+d+har gdug pa'i dgra dang bgegs //
zhe sdang rdo rje mtshon gyis phug pa'i khrag
/dmar bskyil lbu phreng 'khrigs pa'i rak+ta 'di //
rdo rje gzhon nu'i dkyil 'khor lha la 'bul //
ma hA rak+ta pU dza khA hi /
hU~M/
ngang nyid rdo rje chos dbyings las //
ye shes rol pa'i gsang ba ru //
thabs dang shes rab sbyor ba las //
'khor lo lnga yi dkyil 'khor du //
ga pur sih+la'i 'phro 'du gsal //
bde ba chen po'i mchod pa bzhes //
pad+ma yo gi nI a ho ma hA su kha hoH
bstod pa ni /
hU~M/
mthing nag gru gsum 'bar ba'i lte ba ru //
mi gnas mi 'gyur dpal chen ku mA ra //
mthing nag zhal gsum phyag drug 'jigs pa'i tshul //
'khor lo rgyas 'debs shes rab yum dang sbyor //
phyag drug phyag na mtshon cha sna tshogs bsnams //
dur khrod 'bar ba'i chas kyis sku la brgyan //
rdo rje rin chen 'bar ba'i gshog pa gdengs //
bskal pa'i me dpung 'bar ba'i klong na bzhugs //
gsang ba'i yum mchog 'khor lo rgyas 'debs ma //
rdo rje dung dmar 'dzin pas mgul nas 'khyud //
rgyan rnams kun gyis sku la rdzogs par brgyan //
gtso bo yab yum gnyis la phyag 'tshal bstod //
hU~M/
steng gi phyogs nas thog chen 'beb mdzad pa //
hU~M kAr sgra 'byin phag dang rmigs bu'i mgo //
shar gyi phyogs nas dgra bgegs gzir mdzad pa //
rnam rgyal snyems ma stag dang bya rgod mgo
/shar lho mtshams nas dgra bgegs 'joms mdzad pa //
dbyug sngon sder mo g.yag dang bya rog mgo
/lho yi phyogs nas dgra bgegs gsod mdzad pa //
gshin rje dur khrod sha ba 'ug pa'i mgo
/lho nub mtshams nas dgra bgegs sgrol mdzad pa //
mi g.yo gtun khung gzig dang khwa ta'i mgo
/nub kyi phyogs nas dgra bgegs 'ching mdzad pa //
rta mgrin gtum mo byi la pu shud mgo
/nub byang mtshams nas dgra bgegs 'gugs byed pa //
'dod rgyal mda' snyems ce spyang khra yi mgo
/byang gi phyogs nas dgra bgegs gnon mdzad pa //
bdud rtsi rlung 'byin seng ge pha waM mgo
/byang shar mtshams nas dgra bgegs stob mdzad pa /
khams gsum gsod ma dom dang sre mong mgo
/'og gi phyogs nas dgra bgegs spor mdzad pa //
stobs chen spyod ma dred dang byi la'i mgo
/kun kyang mthing nag 'bar ba chen po la //
thabs dang shes rab yum dang gnyis med 'khril //
phyag mtshan sna tshogs mtshon cha'i 'khor lo 'dzin //
dur khrod 'bar ba'i chas kyis sku la brgyan //
mgo brnyan phyag mtshan rdzu 'phrul stobs dang ldan /
khro bcu khra thabs rnams la phyag 'tshal bstod //
hU~M/
khro rgyal 'dus pa'i sras mchog kI la ya //
srid par 'khyams pa'i sems can thams cad kun //
dbyer med sku gsung thugs su sgrol mdzad pa'i //
sras mchog kI la ya la phyag 'tshal bstod //
dzapa? bzla ba'i thog mar dzapa? bskul gsol 'debs spro na dkyil chog ltar bya /
dkyus tsam la mi dgos /
dzapa? khang dbye ba ni /
hU~M/
thugs dam mchog gi dkyil 'khor du //
gsang ba ye shes sgo phyes te //
dngos grub chen po 'byung ba'i phyir //
bsnyen sgrub dzapa? kyis thugs dam bskul //
snying rjes bsgral ba'i dam tshig ni //
bsad cing mnan pa ma yin te //
phung po rdo rjes gtams byas nas //
rnam par shes pa rdo rjer bsgom //
zhes pa dkyil 'khor gsum ldan gyi ngang nas /
bdag nyid rtsa ba'i dkyil 'khor gyi thugs kar ye shes sems dpa'/
de'i thugs kar ting 'dzin sems dpa'/
de mthar rtsa ba'i sngags kyis bskor ba sogs bsnyen sgrub kyi man ngag las byung ba'i dmigs pa rnams gsal btab la /
oM badzra kI li kI la sarba big+h+nAn baM hU~M phaT/
gzhi snying gcig tu dril ba /
oM badzra kI li kI la ya dzaHhU~M baM hoH
ka taM ka ye dza ye bi dza ye a tsi te /
a pa ra tsi te /
mA ra se na pra mar ta na ye sarba big+h+nAn baM hU~M phaT/
khro bcu'i sngags spyi ltar dang /
sras mchog bzhi la /
oM badzra kI li kI la ya hU~M phaT/
badzra gyi gnas su rat+na 
pad+ma 
karma bcug pa ste 'di'ang dkyus tsam du mi dgos shing /
bzlas pa'i mthar stong tshigs 'bul la dzapa? khang bsdu'o //
rjes kyi las rim las /
thog mar tshogs kyi mchod pa ni /
tshogs ru dra bsgral pa'i tsit+ta lta bu dang /
bza' btung gi dngos po phun sum tshogs pa bshams la bdud rtsis bsangs te /
oM badzra a mr-ita kuN+Da lI ha na ha na hU~M phaT/
sarba dra byaM sho d+ha ni hU~M phaT/
bdag nyid dpal chen thugs las 'od 'phros pas //
zhal zas tshogs kyi nyes pa ma lus sbyangs //
rnam dag ye shes bdud rtsir byin brlabs te //
dkyil 'khor lha tshogs dgyes pa skong byed gyur //
tshogs zhing spyan drang ba ni /
hU~M/
srid pa phur bu bsgrub pa dang //
dbang dang dngos grub blang ba'i phyir //
ye shes khro bo gshegs su gsol //
ye shes khro bo gshegs nas kyang //
rtags dang mtshan ma bstan pa dang //
kI la ya yi dngos grub stsol //
tshogs dang po 'bul ba ni /
hU~M/
dpal chen rdo rje gzhon nu dang //
yum chen 'khor lo rgyas 'debs ma //
sras mchog kI la rigs bzhir bcas /
khro bcu za gsod pho nya'i tshogs //
zhal zas tshogs kyi mchod pa bzhes //
dam tshig chen po'i dus la bab //
mthu rtsal dbyung ba'i dus la bab //
shwa na bdag nyid sa bdag mo //
tshogs kyi mchod pa bzhes su gsol //
ga Na tsakra sarba pU dza khA hi /
bar pa bshags pa ni /
hU~M/
bsgrubs pa'i dkyil 'khor lha tshogs rnams //
dam tshig chen po'i dus la bab //
bdag cag ma rig lus ngag yid //
bag med nyes pa'i skyon gyur te //
rdo rje gzhon nu yab yum dang //
sras dang khro bo khra thabs bcas //
shwa na sa bdag bdag nyid ma //
skyes bu ging dang dge bsnyen bcas /
khyed rnams thugs dang ci 'gal ba //
tshogs kyi mchod pas bskang zhing bshags //
bar 'dir bskang ba bya ba ni /
hU~M/
rig 'dzin rtsa brgyud bla ma dang //
rdo rje gzhon nu'i dkyil 'khor lha //
sras dang khro bcu khra thabs bcas //
sgo skyong phur srung bka' sdod tshogs //
bdud dgra 'joms pa'i lha tshogs kyi //
thugs dam gnyan po bdag gis bskang //
nyams chag sdig sgrib mthol zhing bshags //
mchog dang thun mong dngos grub stsol //
mngon spyod drag po'i phrin las mdzod //
lha rdzas me tog bdug spos sogs //
phyi yi mchod pa tshar du dngar //
dbang po'i me tog gsur chen sogs //
rang byung nang mchod brjid par bres //
sman rag bdud rtsi'i rgya mtshor bskyil //
sha rus bshos bu lhun por spungs //
mnyam sbyor dga' bzhi'i ye shes skyes //
de yang stong nyid gzod ma'i klong //
bskang ngo bskal par thugs dam bskang //
gzhan yang thugs dam bskang ba ni //
sku gsung thugs yon phrin las kyi //
sgrub pa'i dam rdzas ma tshang med //
srung zlog bsad gsum phrin las kyi //
drag po'i thun rdzas kun tshogs pas //
thugs dam bskang ngo dgra bo'i gshed //
mngon spyod phrin las kun 'grub pas //
skong rten sgrub rbad skul ba'i rdzas //
ma tshang med pa thams cad kyis //
mkha' ltar khyab pa'i sku mnga' ba //
rig 'dzin brgyud pa'i thugs dam bskang //
dpa' bo bdud dgra bdud 'dul ba //
rdo rje gzhon nu'i thugs dam bskang //
shes rab rang bzhin mkha' 'gro'i gtso //
'khor lo yum gyi thugs dam bskang //
bdud kyi dpung rnams pham mdzad pa //
phyogs bcu khro bo'i thugs dam bskang //
thabs shes dbyer med zung 'jug sku
/phra men rnams kyi thugs dam bskang //
gtso bo'i bka' sdod dam tshig can //
phur srung rnams kyi thugs dam bskang //
chos kyi dbyings kyi dkyil 'khor nas //
gdug pa ma lus kun 'dul phyir //
thugs rje khros te 'ongs pa'i lha //
rdo rje gzhon nu'i dkyil 'khor pa'i //
thugs dam gnyan po bdag gis bskang //
nyams chag sdig sgrib mthol zhing bshags //
mchog dang thun mong dngos grub stsol //
mngon spyod drag po'i phrin las mdzod //
tha ma bstab pa bya ba ni /
rgyas bsdus gnyis las 'dir bsdus pa ste /
tshogs de nyid la dgra bgegs kyi rU pa byas pa'am mos pas rung ste /
'gug gzhug spyi ltar dang /
dzaH
dam tshig chen po'i dus la bab //
sprul pa 'gyed pa'i dus la bab //
mthu rtsal 'byin pa'i dus la bab //
dgra bgegs bsgral ba'i dus la bab //
sdang ba'i dgra dang gnod pa'i bgegs //
gang la bya ba khyod kyis shes //
bla srog rnam par shes pa kun //
ma shor ma btang khug la shog
/btab pa'i dus las ma 'da' bar //
zhing bcu tshang ba'i dgra dang bgegs //
thams cad ma lus myur du khug
/lcags kyu can gyis snying nas zungs //
zhags pa can gyis yan lag sdoms //
lcags sgrog can gyis drwa bar chugs //
dril bu can gyis smyo ru chugs //
las kyi rlung gis rgyab nas phul //
bskal pa'i mun pas mdun nas sus //
skad cig thang cig yud tsam la //
rang dbang med par khug la shog
/hU~M/
nga ni dpal chen he ru ka
/sras 'khor sprul pa bye ba 'bum //
bka' sdod rab 'jigs pho nyar 'gyed //
g.yas kyi phyag na phur pa 'dril //
g.yon gyi phyag na lcags kyu bsnams //
lcags kyus zungs la phur bus thobs //
rdul phran bzhin du bshig par mdzod //
oM badzra kI li kI la ya dgra bgegs kyi srog rtsa la yaM yaM/
snying rtsa la phril phril thuM ril ril rbad sod /
ces pas bsgral /
bstab pa ni /
hU~M/
phyes shig khro rgyal zhal phyes shig
/gnam sa lta bu'i zhal gdongs shig
/gangs ri lta bu'i mche ba gtsigs //
glog stong 'khyugs 'dra'i ljags dmar skyod //
mnyam nyid yangs pa'i zhal du bstab //
'gag med rol pa'i mgul du bstim //
bzhes shig rol cig kha raM khA hi /
dgra bgegs kyi mAM sa tsit+ta rak+ta go ro tsa na ba su ta kiM ni ri ti khA hi /
hU~M/
sgeg pa dpa' ba 'jigs su rung ba dang //
dgod dang gshe dang 'jigs par ston pa dang //
snying rje rngams dang zhi ba la sogs pa //
sku yi dngos po shin tu bsgyur ba yis //
gar byas grub pa'i rnal 'byor pas //
gar gyi dbang phyug gtso bo che //
zla ba la sogs snying po can //
mAM sa la sogs ro mchog gsol //
me tog sogs dang tsan dan dri //
bzang dgu 'bul lo bzhes su gsol //
mi mo rnams kyi reg bya'i mchog
/byin gyis rlob phyir rnal 'byor pa //
sgrub pa'i rdzas 'di thams cad la //
hU~M dang phaT kyis ldan par mdzod //
ces bsgral mthar sbyor ba'i mchod pas dgyes par bya'o //
brda dang brda'i lan dang bcas pas tshogs la rol zhing /
lhag ma gtang ba ni /
bdud rtsi'i kha phru lag gnyis pad+ma sbub pa'i phyag rgyas bran te /
oM badzra a mr-ita uts+tshiSh+Ta ya hU~M/
zhes pas bdud rtsir spel la /
hU~M/
mkha' 'gro ging dang dbang phyug ma //
ma bdun sring bzhi 'bar ma brgyad //
pho nya la sogs lhag sdud tshogs //
dpal gyi pham phab 'di gsol la //
bcol pa'i phrin las 'grub par mdzod //
ces brjod la lhag ma phyi rol du dor ro //
de nas thugs dam bskul ba la dang po rig 'dzin bskul ba ni /
hU~M/
sgrub pa'i rig 'dzin rgya mtsho rnams //
dam tshig chen po'i dus la bab //
sprul pa 'gyed pa'i dus la bab //
mthu rtsal bstan pa'i dus la bab //
dngos grub stsol ba'i dus la bab //
hU~M/
sngon tshe bskal pa'i dang po la //
'og min chos dbyings pho brang du //
chos kyi dbyings las rang shar pa'i //
dpal chen rdo rje gzhon nu yis //
bdud dpung ru tra bsgral pa'i tshe //
ji ltar rtags bstan bsnyel lam ci //
phur bu sgrub pa'i phrin las mdzod //
me ri 'bar ba'i rtse mo ru //
gsang bdag phyag na rdo rje yis //
gsang sngags rgyud sde bsdus pa'i tshe //
ji ltar rtags bstan bsnyel lam ci //
phur bu sgrub pa'i phrin las mdzod //
rgya gar chos kyi yul gling du //
mu stegs nag pos dbang byas tshe //
slob dpon pra b+ha hasti yis //
ji ltar rtags bstan bsnyel lam ci //
phur bu sgrub pa'i phrin las mdzod //
yang le shod kyi dben rtsa ru //
yang dag sgrub la bar chad tshe //
slob dpon pad+ma 'byung gnas kyis //
ji ltar rtags bstan bsnyel lam ci //
phur bu sgrub pa'i phrin las mdzod //
mon kha ne ring seng rdzong du //
jo mo ye shes mtsho rgyal gyis //
sgrub la bar gcod 'byung po la //
ji ltar rtags bstan bsnyel lam ci //
phur bu sgrub pa'i phrin las mdzod //
rgya bal bod kyi gnas mang por //
sa le'i skye rgyud snga phyi ru //
bar du gcod pa sna tshogs la //
ji ltar rtags bstan bsnyel lam ci //
phur bu sgrub pa'i phrin las mdzod //
rgyal sras mchog grub rgyal po yis //
ma 'ongs skye brgyud bcu gsum bar //
bar gcod bdud dang dam sri la //
ji ltar rtags bstan bsnyel lam ci //
phur bu sgrub pa'i phrin las mdzod /
khyad par skal ldan chos bdag gis //
zab gter gsang rgya bkrol ba'i tshe //
gnam lcags 'bar ba'i ri bo la //
ji ltar rtags bstan bsnyel lam ci //
phur bu sgrub pa'i phrin las mdzod //
hU~M/
grub pa'i rig 'dzin rgya mtsho rnams //
sngon gyi rtags bstan ma bsnyel bar //
da lta phrin las rig 'dzin rnams //
dpal chen bsnyen cing sgrub pa'i tshe /
khyad par bstan pa'i dus la bab //
mthu rtsal bstan pa'i dus la bab //
dngos grub stsol ba'i dus la bab //
byin gyis rlob pa'i dus la bab //
phur bu sgrub pa'i phrin las mdzod //
dkyil 'khor gyi lha tshogs rnams bskul ba ni /
hU~M/
rang bzhin rnam dag chos dbyings drag po'i zhing //
skye med ngang las 'gag med skur ston pa /
khrag 'thung khro rgyal rdo rje gzhon nu'i tshogs //
mngon spyod phrin las rol pa'i dus la bab //
chos nyid zhi ba'i ngang las ma g.yos kyang //
snyigs ma'i gdul bya gdug pa 'dul ba'i phyir //
'bar ba'i skur bzhengs byang chub sgrub pa'i bgegs //
drag pos tshar gcod mdzad pa'i dus la bab //
rig 'dzin bdag gis dad pas bskul sgrub na //
'dod pa'i 'bras bu 'grub par mi mdzad dam //
sngon gyi thugs dam gnyan po dengs dgongs la //
mngon spyod drag po'i phrin las 'grub par mdzod //
'dir bka' srung gter srung gi gtor 'bul mdzad pa phyag len du snang bas de dag mdor bsdu na /
gtor ma bsang sbyang /
stong pa'i ngang las b+han+d+ha'i snod du hU~M yig zhu ba las byung ba'i gtor ma sha khrag gi phung po 'dod yon gyi rol mo cir yang 'char ba zag pa med par gyur /
oM AHhU~M lan gsum /
snying ga'i sa bon gyi 'od kyis bka' srung chos skyong 'khor dang bcas pa badzra sa mA dzaH
sa ma ya hU~M/
badzra kI li kI la ya d+harma pA la sa pa ri wA ra i daM ba liM ta kha kha khA hi khA hi /
lan gsum /
oM badzra ar+g+haM pAd+yaM nas /
shab+da pU dza AHhU~M/
hU~M/
bcom ldan rdo rje gzhon nu yi //
bka' yi srung mar dam bcas shing //
dkyil 'khor skyong ba'i g.yar dam can //
shwa na bzhi dang bdag nyid ma //
sa bdag chen mo mched bzhi dang //
bswe lcags dung gi skyes bu bzhi //
dam can srung ma 'khor bcas rnams //
'dir gshegs mthun rdzas mchod gtor bzhes //
'gal rkyen zhi zhing mthun rkyen spel //
phrin las rnam bzhi 'grub par mdzod //
gter srung gtor ma /
raM yaM khaM gis bsang /
oM AHhU~M/
kha dog dri ro phun sum tshogs par gyur par mos /
rang gi thugs ka nas 'od zer 'phros gter srung spu gri mched gsum 'khor dang bcas pa spyan drangs oM badzra sa ma ya dzaH
sa ma ya hU~M/
bdud tri sa ma ya shu la tsa tri nA ga dug thur sarba sa pa ri wA ra i daM ba liM ta khA hi /
lan gsum /
bdud rgyal dug gi spu gri dang //
btsan rgod zangs kyi spu gri dang //
klu bdud dug gi spu gri ste //
gter srung spu gri mched gsum gyis //
dam rdzas gtor ma 'di bzhes la //
bka' dang bstan pa gnyan po srungs //
rnal 'byor sgrub po 'khor bcas kyi //
'gal rkyen bar chad thams cad sol //
mthun rkyen bsam pa lhun grub mdzod //
ces 'bul /
chad mdo ni /
hU~M/
sngon tshe che mchog he ru kas //
gsang chen rgyud sde bshad pa'i tshe /
khas blangs gnyan gyi srung ma rnams //
dam rdzas gtor ma 'di longs la //
bcol pa'i phrin las 'grub par mdzod //
bar du slob dpon chen po yis //
bod yul chos la bkod pa'i tshe /
khas blangs gnyan gyi srung ma rnams //
dam rdzas gtor ma 'di longs la //
bcol pa'i phrin las 'grub par mdzod //
tha mar rig 'dzin chos rje yis //
zab gter gsang rgya bkrol ba'i tshe /
khas blangs gnyan gyi srung ma rnams //
dam rdzas gtor ma 'di longs la //
bcol pa'i phrin las 'grub par mdzod //
da lta rnal 'byor bdag cag gis //
phur pa'i dkyil 'khor sgrub pa'i tshe /
khas blangs gnyan gyi srung ma rnams //
dam rdzas gtor ma 'di longs la //
bcol pa'i phrin las 'grub par mdzod //
brtan ma bskyang ba ni /
hU~M/
tshogs dang bka' yi tshogs bcas nyid //
brtan ma chen mo khyed rnams kyang //
sngon tshe khas blangs dam bcas pa'i //
g.yar dam gnyan po rjes dgongs la //
dam rdzas bka' yi gtor ma longs //
bcol pa'i phrin las 'grub par mdzod //
la lA le lai /
taM taM te tai /
kha rak+ma /
ma ma sring 'gro ma hU~M b+h+yo hU~M/
gtor gzhong kha sbubs pa'i 'og tu dam sri mnan par mos la /
tri yaM dzaHhU~M baM hoH
oM AHhU~M/
satwaM b+ha ya laM nan /
zhes brjod /
dngos grub bskul zhing blang ba ni /
hU~M/
rdo rje gzhon nu'i rig 'dzin rnams //
deng sang skya rengs dang po la //
dngos grub bskul phyir gsol gdab na //
lhag pa'i lha khyod dgongs su gsol //
sku gsung thugs yon phrin las dang //
mchog dang thun mong dngos grub stsol //
oM badzra kA ya wA ka tsit+ta sarba sid+d+hi oM AHhU~M hrIH
hU~M/
lhag pa'i lha mchog rdo rje phur pa'i lha //
chos kyi dbyings la rtsol rtog mi mnga' yang //
dus las mi 'da' thugs rje thugs dam gyis //
rang byung dbang dang dngos grub bstsal du gsol //
sarba sid+d+hi pha la hoH
gtang rag gi mchod bstod ni /
hU~M/
'bar ba'i dkyil 'khor khro chen lha tshogs la //
me tog bdug spos mar me dri zhal zas //
gzugs sgra dri ro reg bya 'dod yon tshogs //
thabs shes gnyis med byang chub sems kyi sprin //
bla med gsang ba mchog gi mchod par bcas //
rnal 'byor bdag gis gus pas 'bul lags na //
brtse bas bzhes la dbang dang dngos grub stsol //
badzra puSh+pe nas /
shab+da pU dza hoH
zhes dang ma hA pany+tsa rak+ta ba liM ta pU dza hoH
zhes sngags tsam gyis mchod /
hU~M/
srid gsum gdug pa bsgral ba dang //
nga rgyal zhen pa gzhom pa'i phyir //
rdo rje srin po'i tshogs bcas la //
rtse gcig gus pas phyag 'tshal bstod //
ces shwa lo ka gcig gis bstod /
hU~M/
phrin las phur pa'i dkyil 'khor 'dir //
bdag rmongs nongs pa ci mchis pa //
ye shes lha la 'dzin rtog med //
'khor du gtogs rnams bzod par gsol //
yi ge brgya pa lan gsum brjod /
ras bris dang 'brel ba'i mdun bskyed yod na /
'dir ni gzugs dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzra ya swA hA/
zhes brtan bzhugs bya /
bdag nyid rtsa ba'i dkyil 'khor /
de nas phyi nang snod bcud kun //
dkyil 'khor gcig tu rdzogs pa yang //
mtha' nas bsdus te gtso la thim //
de yang thugs srog hU~M yig la //
hU~M yang rim bzhin gyen rdzogs ngang //
phyag rgya chen po'i klong du bzhag
/slar yang mkha' la chu 'dzin bzhin //
dpal chen sku ru lam gyis gsal //
zhes ting nge 'dzin gyi 'jug ldang bya /
smon lam ni /
na mo /
srid pa phur bu'i dkyil 'khor du //
phung po rdo rjer gtams byas pa'i //
dus gsum dge ba ci bsags pas //
phrin las gang brtsam myur 'grub cing //
bla med byang chub che thob shog
/shis pa brjod pa ni /
thugs rje chen pos bdag rgyud byin gyis rlob //
rig 'dzin bla ma brgyud pa'i bkra shis shog
/mthu stobs nus pas dngos grub char ltar 'beb //
phur pa phrin las lha yi bkra shis shog
/mngon spyod rol pas dgra bgegs thal bar rlog
/phur srung dam can rgya mtsho'i bkra shis shog
/bum pa bzang dang dpag bsam nor bu bzhin //
dgos 'dod lhun gyis grub pa'i bkra shis shog
/ces brjod /
thun mtshams snang stong lha'i skur gsal btab la /
hU~M hU~M badzra kA bA tsi hU~M/
zhes pas rdo rje'i go khrab zhu lugs su gyon par bsam /
badzra tsakra tIg na karma kI la ya dz+wa la raM hU~M phaT/
zhes mtshon cha lnga'i gur dang me dpung gi klong na bzhugs pas bar chad gang gis kyang glags mi rnyed par bsam la rgyun gyi spyod lam la 'jug go
/bcos bslad byas min rang gzhung gtsang mar bsdebs //
don med ma yin rgyun du khyer bar bde //
gnang dang skul ma med kyang rang gi don //
badzra kI la'i sgra tsam rtogs des bris //
'on kyang 'gal 'khrul nongs pa'i cha //
rtsa ba gsum gyis bzod bzhes la //
byin rlabs gzi brjid 'bar ba dang //
dngos grub bslu ba med 'grub shog
/ces pa'ang sgrub dkyil chen mo las rtsa ba'i dgongs pa nyer mkho rnams phyungs /
rat+na'i gzhung gi sab kha rnams rgyas drags pas rang gzhung rigs mthun gzhan las blangs te /
dpal spungs yang dben kun bzang bde chen 'od gsal gling du pad+ma gar dbang phrin las 'gro 'dul rtsal gyis legs par bsdebs pa dge legs 'phel ///
/
