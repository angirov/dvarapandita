@#//
kar lugs tshe dpag med rtsa gsum dril sgrub kyi bskyed rdzogs dmigs rim gsal bar bkod pa dngos grub dpal 'bar zhes bya ba bzhugs so //
na mo gu ru bud+d+ha karma kA ya /
sangs rgyas gnyis pa karma ka
/rtsa gsum kun 'dus der btud nas //
de sgrub rim pa gnyis kyi lam //
gsal byed gong ma'i gsung bzhin dgod /
de'ang rtsa gsum chos srung dang bcas pa bla ma tshe dpag med yab yum gyi ngo bor dril ti bsgrub pa byin rlabs kyi bka' babs khyad par 'phags pa dang ldan pa 'di nyid nyams su len par 'dod pas /
snod rung bya ba ni /
sngon gyi phyag rgyun du bla ma la gser zho gang ngam g.yu grus dkar gcig
/lug sha khog pa mgo can zhig phul la gdams ngag nod par bya bar gsungs /
rje brgyad pa nas brtsams dbang dang byin rlabs ster ba'i rgyun byung ba ltar legs par zhus nas dam tshig la gnas par bya'o //
de la gsum /
sbyor ba yo byad sta gon /
dngos gzhi bskyed rdzogs kyi nyams len /
rjes su ji ltar bya ba'o //
dang po ni /
dben la nyams dga' zhing byin rlabs dang ldan pa'i gnas su /
nye bar mkho ba'i yo byad thams cad 'tshogs par byas la /
mtshams g.yog sogs las gzhan pa'i skye bos rang tshur mi mthong zhing /
rang gis phar ma mthong ba dang /
chu dang 'o ma sogs len dgos par gyur kyang /
gdong dang ngag ma 'phrad par spos kyis bsangs nas blang ba dang /
sgrub pa la 'jug pa'i snga logs ma gtogs phyag dar mi bya ba dang /
stan mi sprug
/skra sen mi 'breg
/mchod gtor sogs phyir mi 'dor ba'i spyod lam la gnas pas nub nas shar du blta bar stan bsham pa'i 'og tu yang nas sam 'bras sam gro la sogs pas g.yung drung bkod /
mdun ngos su 'di nyid kyi bris thang sogs rten bkram /
stegs dkar por nas 'bras kyi g.yung drung ris bris pa'i dbus su tshe gtor /
g.yon ngos thod chang /
mdun du 'bul gtor /
phyi mchod nang mchod sogs cho ga'i dbur gsal ba ltar bkod do //
gnyis pa la gnyis /
bskyed rim dang /
rdzogs rim mo //
dang po la'ang gnyis /
bsnyen pa dang sgrub pa'o //
dang po ni /
nyin dang por sngon 'gro gtor ma btang /
bgegs bskrad cing mtshams bcad /
thun gnyis pa phan chad la mi dgos pas skyabs sems nas 'jug chog
/gang ltar lus gnad bsam gtan gyi chos ci rigs dang ldan pas skyabs 'gro sems bskyed byas la /
chos thams cad rang bzhin gyis 'od gsal ba'i stong par bsgoms nas /
hU~M zhes pa'i sgra gdangs dran pa las /
steng 'og phyogs mtshams thams cad du /
hU~M sngon dmar gyis khrig mer gyis gang ba'i sngon po rnams 'dres pas /
rdo rje'i sa gzhi ra gur sra zhing brtan la yangs shing rgya che ba dang /
dmar po rnams 'dres pa las me ri me lce phyogs kun tu 'phro ba yun ci rigs su bsgom /
yang b+h+rU~M gyi gdangs las /
gzhal yas khang mtshan nyid thams cad yongs su rdzogs pa'i dbus su /
rma byas btegs pa'i rin po che'i khri la /
pad+ma dmar po 'dab ma brgyad pa dang /
zla ba'i dkyil 'khor gyi steng du /
rang gi rnam shes kyi ngo bo /
hrIHring cha tsheg drag dang bcas pa /
'od zer dang ldan pa /
stan la khab btsugs pa ltar gnas pa yongs su gyur pa las /
rang nyid pad+ma tshe dpag tu med pa sku mdog dmar po /
zhal gsum phyag drug pa /
rtsa zhal dmar po chags pa'i nyams can /
g.yas zhal dkar po zhi ba /
g.yon zhal nag po khros pa /
zhi ba'i zhal gnyis spyan gnyis gnyis mnga' ba /
khro zhal spyan gsum pa /
dbu skra gnag la snum pa thor tshugs byas shing /
rin po che'i dbu rgyan /
rna cha /
mgul rgyan /
do shal /
ska rags /
phyag gdub zhabs gdub kyis brgyan pa /
dar sna tshogs kyi stod g.yogs dang smad g.yogs can /
phyag dang po gnyis mnyam gzhag gi phyag rgyas rin po che'i bum pa 'chi med tshe'i bdud rtsis gang ba dpag bsam shing gis kha brgyan pa 'dzin pa /
bar pa gnyis gri gug dang /
thod pa bdud rtsis gang ba /
mtha' ma gnyis pad+ma dmar po'i phreng ba dang /
pad+ma dmar po'i sdong bu 'dzin pa /
zhabs rdo rje skyil krung gis bzhugs shing /
mtshan dang dpe byad kyis spras pa /
'jig rten thams cad khyab pa'i 'od dang ldan pa bsgom par bya'o //
de gsal nas /
rang gi mdun du yang /
skad cig dran rdzogs kyi pad+ma tshe dpag med gsal bar bsgoms la /
bdag mdun gyi thugs kar pad+ma dmar po 'dab ma brgyad pa'i lte bar zla ba'i dkyil 'khor gyi dbus su /
me long la bris pa ltar /
hrIHdmar po gsal bar bltas la /
mdun bskyed kyi thugs ka nas sngags phreng me tog phreng ba ltar 'thon nas /
zhal nas byung ba'i sngags las 'od zer dmar po 'phros brtan pa snod kyi bcud bkrag mdangs nus pa gzi brjid /
g.yo ba bcud kyi sems can gyi tshe srog dbang thang bsod nams 'byor pa /
sangs rgyas dang byang chub sems dpa' thams cad kyi byin rlabs 'od zer gyi rnam par bsdus te /
sngags phreng la thim /
sngags phreng rang gi zhal nas thugs ka'i hrIHla thim /
yang de las sngags phreng byung lte ba nas /
mdun bskyed kyi lte bar zhugs /
thugs ka nas sngar bzhin 'khor ba la rtse gcig tu dmigs /
bsgoms pas dub na sngags 'khor la dmigs pa ma yengs tsam du bzlas pa bya ba ni /
oM AHhU~M badzra gu ru pad+ma rA ga ak+Sho b+h+ya badzra sa ma ya dzaHbadzra A yu She hU~M b+h+rU~M nr-i dzaH
bdag gi tshe 'phel bar gyur cig
/tshe rgyas par gyur cig
/tshe la dbang thob par gyur cig
/sid+d+hi pha la hU~M AH
zhes bzla bar bya'o //
thun las ldang ba'i tshe /
gtor ma bdud rtsi'i rgya mtshor dmigs la /
bsnyen sngags 'bru nyer bdun ma'i mthar ba liM ta kha kha khA hi khA hi zhes btags la gsum mam bdun gyis phul te /
yid kyis mchod pa lnga sogs phul la /
mtshan dpe'i gzi 'od rab tu 'bar ba'i sku //
yan lag drug cu chos rab sgrog pa'i gsung //
ji lta ji snyed ma lus mkhyen pa'i thugs //
tshe dbang 'od dpag med la phyag 'tshal bstod //
ces bstod de /
gong gi spel tshig la bdag gi tshe 'phel bar byin gyis rlobs /
sogs sbyar la gsol ba btab la /
mdun bskyed 'od du zhu /
rang la thim pas chu la chu blugs pa bzhin dbyer med du bsam /
spyod lam gyi tshe yang /
pad+ma tshe dpag med kyi nga rgyal gyis bya'o //
de ltar rtags sam grangs 'bum phrag la sogs pa'i bsnyen pa sngon du song nas /
gnyis pa sgrub pa la bzhi /
bum dbang gi nyams len /
gsang dbang gi nyams len /
shes rab ye shes kyi nyams len /
bzhi pa'i nyams len no //
dang po ni /
thun gyi 'gor bzlas pa'i bar snga ma bzhin la /
mdun bskyed rang la thim par bsgoms nas /
rang gi spyi bor /
pad+ma dmar po dang /
zla ba'i gdan la /
pad+ma tshe dpag med mdun bskyed dang 'dra bar gsal ba'i pang du /
yum gos dkar mo dmar mo /
phyag g.yas gri gug 'phyar zhing /
g.yon thod pa bdud rtsis gang ba 'dzin pas yab la 'khyud pa /
zhabs gnyis yab kyi sked pa nas 'khril bar bsgoms la /
de nas yab yum gyi spyi bo nas 'od zer dkar po byung /
rang gi spyi bor thim /
smin mtshams yan chad gang ba la dmigs pa gtad /
de bzhin du mgrin pa nas 'od zer dmar po byung /
rang gi mgrin par thim pas mgrin pa yan 'od kyis gang /
yang thugs ka nas 'od sngon po byung snying gar thim pas snying ga yan 'od kyis gang /
yang lte ba nas 'od zer ser po byung /
rang gi lte bar thim pas /
lte ba yan 'od kyis gang /
mthar 'od bzhi po 'dres pas /
lus kyi spyi bo nas rkang mthil yan ltem gyis gang ba la mnyam par gzhag
/dmigs pas skyo na /
'bru nyer bdun spel tshig dang bcas pa bzla /
thun bsdu bar 'dod pa'i tshe /
tshe zan dang tshe chang sha lnga bdud rtsi lnga'i rang bzhin bdud rtsi'i rgya mtshor bsams la /
sngar ltar phul /
gtor ma dang bdud rtsi gsol bas /
spyi bo'i pad+ma tshe dpag med mnyes par mos te /
yid kyis mchod cing bstod la /
gsol ba btab pa'i mthar /
yab yum rang la thim pas dbyer med kyi nga rgyal bya zhing /
bsngo bas rgyas gdab bo //
gnyis pa ni /
bsnyen pa nas /
bum dbang gi bar sngar ltar bsgoms la /
rang gi lus lhar gsal ba'i nang phru ma phus btab pa lta bu'i dbus su /
rtsa dbu ma gsang ba nas spyi bor zug pa /
ro rkyang gnyis lte 'og nas spyi bo'i bar song nas /
yar sne sna bug tu zug pa /
spyi bor rtsa 'dab ma so gnyis /
mgrin par bcu drug
/snying gar brgyad /
lte bar    rtsa bzhi las gsum gsum du gyes /
de re re la yang lnga lngar gyes pa drug cu rtsa bzhi yin par /
zab mo nang don las gsungs so //
drug cu rtsa bzhi /
tshig bcu gnyis su rtsa 'dab sum cu sum cu /
nying lag gi sor tshig la drug drug de rnams las gyes pa'i rtsa phran ba spu'i mthar thug gi bar thams cad kyang nyi ma'i 'od ltar gsal zhing dang ba /
sog sbubs ltar stong par bsgom /
de nas spyi bo'i bla ma yab yum gyi sbyor mtshams nas 'od zer dmar po 'phros /
phyogs bcu'i sangs rgyas byang sems rnams spyan drangs /
yab kyi zhal du zhugs /
thugs kar zhugs /
rdo rje nas yum gyi pad+mar babs par bsam /
oM AHgu ru kA wA tsi dz+nyA na a b+hi Shiny+tsa hU~M/
zhes gsol ba btab pas /
yab yum gyi sbyor mtshams nas bdud rtsi'i rgyun chi li li byung nas /
spyi bo tshangs pa'i bu ga nas zhugs /
spyi bo /
mgrin pa /
snying ga
/lte ba'i bar rim gyis gang /
de rjes /
rtsa phran thams cad kyang mer gyis gang /
'chi med tshe'i dngos grub thob par bsam /
yang bsgom pas skyo na bzlas pa bya /
gtor ma dang bdud rtsi dbul /
mchod bstod gsol ba btab la /
yab yum rang la thim par mos te bsngo ba bya /
thun mtshams kyi spyod lam la 'jug par bya'o //
bum dbang dang /
gsang dbang gi skabs kyi spyi bo la sogs pa'i gnas bzhi 'od dang bdud rtsis gang ba la /
bum dbang nang gses kyi dbang bzhi dang /
gsang dbang gi dbang bzhir yang tha snyad mdzad do //
shes rab ye shes kyi nyams len ni /
bsnyen pa nas gsang dbang gi bar snga ma ltar bsgoms la /
spyi bo'i bla mas bdag la yum gnang bar mos pa'am /
yab yum rang la thim pas /
chu las chu bur rdol ba'i tshul du /
rang gi pang du gos dkar mo dmar mo gri thod 'dzin pa bzhugs pa dang /
snyoms par zhugs pas /
sbyor mtshams nas 'od zer dmar po phyogs bcur 'phros par bsam pa 'di nyid kyi bum dbang /
'od de brtan g.yo thams cad la khyab pas /
snod bcud bkrag mdangs dang ldan par bsgom pa gsang dbang /
snod bcud kyi bkrag mdangs bsdus te rang gi lus kyi cha thams cad du thim pa shes rab ye shes /
rang nyid kyi tshe bsod nams gzi brjid bkrag mdangs phun sum tshogs par bsgom pa dbang bzhi pa ste /
de dag la rim bzhin mnyam par gzhag nas /
tshe'i rten phur 'debs pa ni /
slar snyoms par zhugs pa'i bde ba la sems lte bar gtad pas /
spyi bo nas dkar cha byang chub kyi sems kyi rgyun babs te /
lte ba'i 'khor lo tsam du sleb pa dang /
yum 'od dmar por zhu ba /
rdo rje'i bu ga nas byung /
lte 'og me gnas su thig le dmar po'i rnam pas /
dbu ma'i mar sna bkag pa'i tshul du gnas /
lte bar babs pa'i byang chub kyi sems yar skya chi le log pa de /
dbu ma'i yar sna tshangs bug tu thig le dkar po'i rnam par gnas pa la /
yun ci ring mnyam par gzhag
/de nas yab rkyang rang gi spyi bor bzhugs pa nyid na /
de la gtor ma sogs dbul /
yab yum bstims zin na /
snying ga'i sa bon gsal btab la /
de'i 'od kyis bla ma pad+ma tshe dpag med yab yum spyan drangs la /
gtor ma bdud rtsi 'bul ba sogs sngar ltar byas la thun bsdu'o //
bzhi pa'i nyams len la /
bsnyen pa nas shes rab ye shes kyi tshe'i rten phur gyi bar bsgoms nas /
skye med mi 'gyur tshe yi rang bzhin las //
spros na khams gsum kun kyang bkrag dang ldan //
bsdus na srid pa gsum gyi gzi mdangs 'phrog
/'du 'bral med pa tshe yi lu gu rgyud //
brtan pas mi 'gyur rdo rje'i gdan dang 'dra //
bcings pas mi phyed rdo rje'i sku thob shog
/ces gsol ba btab nas /
rang gi lus 'od du zhu ba /
gser gyi rdo rje rtse lnga pa lus tshad dang mnyam par bsgom pa ni bzhi pa'i bum dbang /
de'i lte bar hrIHdmar po la sems gtad pa gsang dbang /
hrIHde'i g.yas bskor du /
rang gi ming mtshal gyis bris pa ltar dmar hram me bsam pa shes rab ye shes /
mthar de thams cad dbyer med du 'dres pa'i ngang la sems rang babs su bzhag pa bzhi pa'o //
slar yang thun las ldang ba na /
skad cig gis rang pad+ma tshe dpag med du gyur pa'i snying gar pad zla'i dbus kyi hrIHlas 'od 'phros /
gtor mgron spyan drangs pa la /
gtor ma dang bdud rtsi mchod bstod gsol btab byas la /
mthar rang la thim par bsam /
smon lam btab cing /
thun mtshams kyi spyod lam la 'jug
/de ltar nyams su blangs pas sAts+tsha la sogs pa'i grangs kyis mtshon nas lo'i tshad kyi nges pa ster ba ma byung gi bar du nan tan bya zhing /
lo dus sam /
chag che ba'i skabs gang yin du sgrub pa la 'bad par bya'o //
gnyis pa rdzogs rim ni /
rje brgyad pa mi bskyod rdo rje'i gsung las /
tshe sgrub kyi yig gzhung sangs rgyas mnyan pa la phyag btsal te brjod par bya'o //
skyabs sems sngon du song nas bcom ldan 'das rtsa gsum dril sgrub tu gsal btab /
rlung ro lan gsum dag par bus nas lte bar rdo rje zla ba'i kha chod can gyi ka pA la 'chi med bdud rtsis gang ba rdo rje'i khong gseng nas yar rtsa dbu ma mtshan nyid bzhi ldan du bsgom /
de nas rlung rngub pa na /
oM badzra ak+Sho b+h+ya hU~M/
zhes pa de rlung gi sgra gzugs kyis drangs nas dbu ma nas mar babs /
rdo rje'i kha chod can gyi ka pA la'i nang du song bas bcom ldan 'das mi bskyod rdo rje'i tshe dang ye shes kyis byin gyis brlabs par bsgoms te rlung dgang nas ka pA la'i nang gi bdud rtsi khol /
rtsa dbu ma nas brgyud /
lus thams cad bdud rtsis khengs /
'chi ba dang bral bar bsam zhing /
yang rlung ma non na phyi nang du gzhil zhing drag tu mnan /
rtsa sngags /
oM AHhU~M badzra gu ru pad+ma rA ga ak+Sho b+h+ya badzra sa ma dzaHhU~M b+h+rU~M nr-i dzaHtshe bsod rgyas dbang du gyur cig sid+d+hi pha la hU~M AH
zhes yid zlas su bya /
de nas rlung rang babs su dbyung /
de thun re yin zhing 'di gong nas gong du brtsegs dge ba byang chub tu bsngo'o //
zhes gsungs pa ltar nyams su len /
zhar byung sgrub rtags kyang snga ma'i 'phros las /
de ltar bskyed rdzogs gnyis kyis mtshungs med rdo rje dbyangs can tshe dpag med du bsgrubs pas 'grub pa'i rtags su dngos sam rmi lam du /
rje mi bskyod rdo rje zhal ras 'dzum par ston pa /
gur gum gyi tshal du phyin pa /
sgra snyan pa thos pa /
yi dam gyi snang ba dngos sam rmi lam du gsal por ston pa /
snang ba la bden 'dzin chung ba /
'khor ba la sdug bsngal du shes pa /
mos gus rnal ma skyes pa rnams byung na 'grub pa'i rtags yin /
de las zlog na bar chad yin pas sel thabs la 'bad do //
zhes 'byung ba ltar tshe 'grub pa'i rtags spyi dang yang mtshungs so //
bskyed rim skabs su cho ga gzhung dang 'dra min khyad par cung zad snang ba ni chog gzhung rje dgu pa'i bzhed pa sor bzhag tu bkod pa dang /
khrid yig lo chen bsod nams rgya mtsho'i zhal snga nas spyan lnga chos kyi grags pa la brgyud pa'i lugs su bkod kyang don gyi gnad la khyad par ci yang med pas smin khrid nyams su len na 'di bzhin dang /
tshe sgrub tsam la cho ga'i 'gros nyid khyer bde ba lags so //
skye dgu'i snying gi kun+da'i kha //
rim gnyis bdud rtsi bsil zer gyis //
legs phyes tshe dpal 'dab phreng bzhad //
'chi med zil mngar rtag 'jo shog
/ces pa 'di'i rgyun shin tu phra bas zhabs tog tu dmigs pa'i lhag bsam blos blangs te /
blo gros mtha' yas pa'i sdes rdzong gsar bkra shis lha rtser bgyis pa dge legs 'phel ///
/
