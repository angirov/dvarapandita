@#//
rdo rje phag mo'i zab khrid yang gsang kun gyi snying po las /
zab rgya'i dbang chog bde chen pad+ma'i myu gu zhes bya ba bzhugs so //
na mo gu ru badzra yo gi nI ye /
zag med bde chen gsang lam nas //
zung 'jug rgyal sar tshe gcig la //
sbyor mdzad khyab bdag he ru ka
/dpal ldan bla mas bdag byin rlobs //
myur lam kun las zab cing 'phags //
dus mthar grub pa'i rtags 'byin pa //
zab rgya'i dbang gi mtshams sbyor yang //
byis blo 'drid pa'i dpyid du dgod //
'di la don gsum /
sngon 'gro
/dngos gzhi /
rjes kyi las rim mo //
dang po ni /
gnas dben par stegs 'jam po la sin+d+hu ra dang chang gis chag chag gdab /
dkyil 'khor sgo rdzogs spyi mthun la lte bar zla gam kha sbyor /
de rgyab pad+ma 'dab bzhi 'dab brgyad gnyis rim gyi phyi rol 'od lngas bskor ba dbang gzhung du gsungs pa ltar ram /
yang na las byang ltar bris kyang rung bas gang bde bkod pa'i dbus su khri'u la thod pa mtshan ldan chang dang a mr-ita byang sems dkar dmar sbyar bas bkang ba'i khar /
rin po che'i snod du khrag chang gis sbrus pa'i zan la dpal gtor brjid ldan rta zhal dang phag zhal gyis mtshan pa dar dmar po'i gur phub pa bkod /
rig tsaka
/thod phreng /
phyi mchod bskor bsham /
sman gtor rak+ta /
las bum rnams spyi dang mthun par bkod /
phrin las la sogs 'og tu dgos pa'i yo byad thams cad tshogs par bya'o //
gnyis pa dngos gzhi la /
thog mar dbang don sgrub mchod ni /
sngon dus byon pa rnams kyis dgongs pa zang thal gyi phag mo'i las byang dang /
phyis byon rnams kyis rig 'dzin srog sgrub kyi phag mo'i las byang gtang ba'i phyag srol snang mod /
byang gter chos sde'i cha lag tu song ba'i dbang gis snga ma nyid 'brel chags pas phrin las gsar bsgrigs pad+ma'i sdong po ltar gtang /
lha bskyed nas bzlas pa'i bar bdag bskyed tshar gcig dang mdun bskyed tshar gcig grub na gzhung gi dgongs pa yin pas legs la /
tshig ris gcig gis bdag dang mdun gyi gtor ma gnyis chabs cig tu gsal btab kyang chog
/gang ltar gtso bo yab yum bskyed pa'i mtshams su lus dkyil gsal gdab pa ni /
yab yum gnyis kyi sku yi nang khong du //
rtsa gsum 'khor lo lnga ldan gsal ba yi //
spyi bor sa bon ha dang ra yig las //
rdo rje mkha' 'gro yab yum sku mdog dkar //
mgrin par sa bon ri dang tsa yig las //
rin chen mkha' 'gro yab yum sku mdog ser //
snying gar sa bon ma dang hrIHyig las //
sangs rgyas mkha' 'gro yab yum sku mdog mthing //
lte bar sa bon ni dang hri yig las //
pad+ma mkha' 'gro yab yum sku mdog dmar //
gsang bar sa bon sa dang ya yig las //
las kyi mkha' 'gro yab yum sku mdog ljang //
lnga ka phyag g.yas rang rtags gri gug phyar //
thod khrag g.yon 'khril dur khrod chas rnams rdzogs //
rtsa khams dpa' bo DA kis yongs su gtams //
spyi bor gu ru pad+ma yab yum ni //
rdo rje 'chang gi rnam par 'od klong bzhugs //
hU~M:
yab yum gnyis med thugs las sprul pa'i sogs nas /
mchod bstod bar tshang bar btang /
bzlas pa'i thog mar gter gzhung rta phag yab yum gyi sgrub thabs ltar byin rlabs bskul ba'i dmigs pa gsol 'debs badzra gu ru'i bzlas pa bcas grub na gnad gal che /
ma byas kyang chad skyon med /
bdag bskyed thugs ka'i sangs rgyas mkha' 'gro yab yum gyi thugs kar hrIHdang ma'i mthar snying pos bskor cing yig 'bru 'khor ba la dmigs pa gtad de bzlas pa bya /
de nas /
bdag gi gnas gsum las sngags phreng gi 'od zer 'phros :
dal gyi lha tshogs la phog :
thugs dam gyi rgyud bskul :
phyogs bcu'i rgyal ba thams cad kyi sku gsung thugs kyi byin rlabs thams cad bsdus te lha dang b+han+d+ha'i bdud rtsi la thim par bsam :
de nas dbang chen yab yum sbyor ba mdzad pas :
'khor lo lnga'i mkha' 'gro yab yum rnams kyang sbyor ba byas te :
de rnams kyi thugs rje byin rlabs byang sems dkar dmar du babs pas b+han+d+har chil gyis 'khyil bar gyur :
ces pa'i dmigs gnad dang ldan pas bzlas pa brgya stong ci 'grub mthar mchod bstod kyang 'bul /
las bum du bdud rtsi 'khyil ba'i bskyed bzlas bya zhing /
bka' gter srung ma'i gtor 'bul /
tshogs byin rlabs nas bsgral bstab bar btang /
rig pa'i me tog dor la slob ma gzhug par gnang ba nod do //
dbang dngos bskur ba'i dang po slob ma rnams sgo'i drung du las bum gyis khrus nas dbyung /
las byang ltar bgegs gtor btang la bka' bsgo zhing mtshams bcad /
gdong g.yogs sbyin la nang nas bla mas /
khyed cag rnams sngon chad gnyis 'dzin gyi sgrib pas dag pa'i mig ldong ste ye shes kyi dkyil 'khor ma mthong ba'i brdar gdong g.yogs 'ching ba dang /
dkyil 'khor la bskor ba lan gsum dang phyag byas nas shar sgo'i drung du 'khod pas gsol ba 'debs par mos pas thal mo sbyor la 'di'i rjes zlos lan gsum mdzod /
kye :
bla ma gsang sngags kun gyi gtso :
dbang gi bdag nyid che ba'i mchog :
bdag cag dbang gi dkyil 'khor du :
'jug cing smin par mdzad du gsol :
lan gsum /
bla mas /
khyed cag su yin bla med dkyil 'khor du :
'jug 'dod dam tshig gtsang ma tshul bzhin du :
bla ma lha mched lha tshogs thams cad la :
srung na tshur shog mi srung phyir dengs shig :
ces bsgos pa'i lan gsol ba 'di'i rjes zlos /
bdag ni lus dang srog la sogs :
bya dka' chen por gyur na yang :
dam tshig tshul las mi 'da' zhing :
bka' bzhin sgrub par bdag spro 'o :
lan gsum zhu /
bla mas /
de ltar yin na khyed rnams kyang :
skal bar ldan pa yin nges pas :
dbang chen yab yum dkyil 'khor du :
spro dga' bcas te gral la 'dug :
ces bsgos te rang gral la bzhag
/sems bskyed gsal gdab /
dbang bshad ji ltar 'os pa dang khyad par /
de la 'dir 'chad bya'i gsang ba zab mo'i dang po lo rgyus cung zad smros na /
gsang chen sngags kyi ston pa kun bzang he ru ka dpal pad+ma 'byung gnas de nyid gangs can gdul bya'i mgon du sku dngos kyis byon /
rdo rje theg pa bla med yo ga gsum gyi chos 'khor zab cing rgya che bar bskor te sangs rgyas 'jig rten du byon pa las kyang ches 'phags pa'i cho 'phrul ngo mtshar rmad du byung bas bod yul mun pa'i gling 'dir 'phags yul las kyang lhag pa'i zab chos kyi nyin byed dgung du 'char ba'i skabs shig
/dpal bsam yas mchims phu bre gu'i brag phug tu gu ru rin po che dgongs pa la bzhugs pa'i tshe mkha' 'gro mtsho rgyal gyis /
bdag la ye shes mkha' 'gro'i chos skor thams cad gcig tu bsdus pa'i ngo bo smin byed dbang dang /
grol byed kyi gdams pa zab mo nyams su len tshul /
rdo rje phag mo'i zab rgya'i gdams pa yang dag pa zhig gnang bar gsol ba nan du btab pa la thugs brtse bas dgongs te /
slob dpon chen po nyid la rdo rje phag mos gnang ba'i zab chos /
phyi rtsis kyi skor /
nang rtsa gnas la brtsi ba /
gsang ba rtsa thig rlung gsum gyi rnam gzhag
/thun mong du dbang gi rnam gzhag gis smin par byed pa /
bskyed rim rta phag yab yum gsang sgrub kyis lus lha skur gsal ba /
ngag 'byung 'jug rlung gi nyams len gyis rtsa khams dwangs ma'i DA ki yab yum rtsal sbyang ba /
bdag gzhan rta mgrin yab yum du gsal btab ste dbab zlog dga' bzhi'i nyams len gyis dwangs ma bde stong ye shes su lam du khyer bas rig pa ye shes su 'char ba /
lhan skyes ye shes kyi ngo sprod kyis cir snang chos skur rtogs pa /
lta bas thag bcad nas lhun grub 'od gsal gyi nyams len gyis zag bcas zag med du bsgrubs nas kun bzang nang dbyings su 'jug pa'i gdams pa zab mo 'di nyid gsungs pa mtsho rgyal gyis shog ser la bkod /
phyi rabs gdul bya rnams la brtse bas byang zang zang lha brag gi nub zangs mdzod dmar por gter du sbas pa sprul sku rig 'dzin chen po rgod kyi ldem 'phru can gyis spyan drangs te /
slar yang mang yul ri bo dpal 'bar du yang gter la sbas pa /
phyis lha lcam nus 'byin sa le'i rnam 'phrul gter ston bstan gnyis gling pa'am pad+ma tshe dbang rgyal pos spyan drangs /
mnga' bdag gung thang rgyal po'i bkas bskul nas shog ser las bsgyur te skal ldan rnams la bstsal par mdzad pa'i zab chos 'di la smin byed kyi dbang dang /
grol byed kyi gdams khrid gnyis su bzhugs pa las 'dir dbang bskur bgyi ba'i skabs yin /
de la'ang 'jug pa dang dngos gzhi gnyis su yod pa las /
thog mar 'jug pa'i chos rnams zhu ba'i yon du dmigs te maN+Dal phul /
ces mtshams sbyar la maN+Dal 'bul gzhug
/rgyud rnam par dag par bya ba'i slad du /
bla ma dkyil 'khor pa'i lha tshogs rtsa gsum rgyal ba sras dang bcas pa'i spyan sngar bdag gzhan mkha' khyab kyi 'gro ba mtha' dag deng nas byang chub snying po la mchis kyi bar du skyabs su 'gro ba'i yid rtse gcig pas 'di'i rjes zlos /
thugs rje'i dbang gis 'gro don mdzad :
sogs las byang ltar lan gsum /
thog ma med nas bsags pa'i sdig sgrib bshags pa sngon du 'gro bas sems can thams cad kyi don du sangs rgyas thob par 'dod pa'i smon pa dang /
de'i ched du gsang sngags kyi spyod pa la 'jug pa dang /
de thams cad kyang 'khor gsum rnam par mi rtog pa'i rgyas 'debs pa ste sems bskyed rnam pa gsum gsal thobs la 'di'i rjes zlos /
sngon nas bsags pa'i sdig sgrib bshags :
sogs lan gsum /
ye shes pa dbab pa'i sngon 'gro dam bzhag bzhi po rim par bgyi ba lags pas so so'i don thugs la nges par 'tshal /
rdo rje spyi bor bzhag ste /
hU~M:
mi 'gyur gsang ba mchog gi ni :
rdo rje'i sku ni khyod thob 'gyur :
'di ni khyod kyi dam tshig ste :
bu khyod tshul bzhin gnas par mdzod :
badzra sa ma ya :
i dan sid+d+hi rA gA hU~M:
rdo rje snying gar gtugs la /
de ring dbang chen gsang ba'i rgyal :
khyod kyi snying la yang dag zhugs :
'di ni gzhan la smras pa na :
khyod nyid nyams te ltung bar 'gyur :
de phyir khyod kyis shin tu gsang :
de ltar bsgos pa las mi 'da' bar tha tshig rdo rje'i bro bor ba 'di'i rjes zlos /
sa ma ya :
na ra kan :
dung chu nang mchod sbyar ba byin te /
ho :
'di ni dam tshig rdo rje'i chu :
dam tshig nyams na dmyal bar ltung :
dam tshig bsrungs na dngos grub mchog :
gsang ba rdo rje'i chu 'dis 'grub :
oM a mr-ita u da ka Tha hU~M:
yang rdo rje spyi bor bzhag la /
de ring phyin chad bu khyod kyi :
he ru ka dpal dbang gi sku :
nga nyid yin gyis nga'i bka' las :
khyod kyis 'da' bar mi bya ste :
nga yis bsgo ba'i bka' ji bzhin :
khyod kyis gcog par mi rung ngo :
sa ma ya :
i dan na ra kan :
zhes brjod /
de nas dbang gi gzhi rten ye shes pa dbab pa yin pas khyed rang sgo gsum gyi gnad gcun la dmigs pa 'di ma yengs par rtse gcig tu sgoms shig
/chos thams cad mi dmigs pa stong pa nyid kyi ngang las /
khyed rang rnams gang du gnas pa'i go sar pad+ma dang nyi ma'i dkyil 'khor la mi ro bsgyel ba'i steng du skad cig gis rta mgrin dbang chen sku mdog dmar po zhal gcig phyag gnyis shin tu khros pa'i nyams can /
dbu gtsug na rta mgo ljang zhur 'tsher ba /
phyag g.yas pas gri gug phyar zhing g.yon pas thod khrag thugs kar bsnams pa /
dur khrod kyi chas brgyad dang rus pa'i rgyan drug gis brgyan cing zhabs gnyis dpa' bo'i 'dor stabs kyis bzhugs pa'i pang du yum rdo rje phag mo dmar mo rgyan cha lugs yab dang mtshungs pa las spyi bor phag zhal nag po ngur sgra sgrog pa /
gri thod bsnams shing yab la 'khril ba /
snang la rang bzhin med pa ye shes kyi me 'od 'bar ba'i klong na bzhugs pa'i thugs kar g.yung drung dmar po //
de'i yan lag bzhi la ha ri ni sas mtshan pa /
de nyid g.yas skor du drag tu 'khor ba las 'od zer nam mkha'i khams gang ba 'phros /
rtsa gsum rgyal ba rab 'byams kyi thugs rgyud bskul /
de thams cad kyang ye shes sems dpa'i rnam par char babs pa ltar byon nas lus ngag yid gsum la thim /
rgyud byin gyis rlob par mos shig
/'beb pa'i rdzas bdug
/dbyangs rol gyis byin bskyed la /
hU~M:
byin rlabs thugs rje'i gzhal yas nas :
rtsa brgyud bla ma spyan 'dren gshegs :
byin chen 'beb pa'i dus la bab :
dngos grub dam pa bstsal du gsol :
ye shes dbyings kyi gzhal yas nas :
yi dam lha tshogs spyan 'dren gshegs :
byin chen 'beb pa'i dus la bab :
dngos grub dam pa bstsal du gsol :
rtsa khams dwangs ma'i gzhal yas nas :
dpa' bo mkha' 'gro spyan 'dren gshegs :
byin chen 'beb pa'i dus la bab :
dngos grub dam pa bstsal du gsol :
gu ru hrIHma ha ri ni sa ra tsa hri ya :
tsit+ta hrIng hrIng pheM pheM dzaHhU~M baM ho :
zhes drag tu brjod /
ye shes pa'i byin rlabs kyi rgyun sgo gsum la brtan par byas par mos shig
/tiSh+Tha badzraH
rdo rje mgor bzhag la brtan par bya /
mig dbye bar gsol ba gdab pa 'di'i rjes zlos /
kye :
dbang gi bdag nyid he ru ka :
bdag cag 'khor ba ma rig gis :
long bas chu bur ling thog mig :
de ring mgon pos bsal du gsol :
lan gsum /
ma rig pa'i sgrib g.yogs dang mig dar lhan cig tu bsal bar mos /
gser thur ram rdo rjes gdong bsal la /
kye :
sngon gyi ston pa mig mkhan rgyal :
ji ltar ma rig bsal pa ltar :
bdag gis thabs shes gser thur 'dis :
khyed cag ma rig bsal bar bya :
badzra tsak+ShuHpra be sha ya phaT:
sgrib bral dag pa'i spyan thob pas bcom ldan 'das rta mchog rgyal po dang rdo rje phag mo yab yum rigs bzhi dpa' bo dpa' mo'i 'khor tshogs rten dang brten par bcas pa'i dkyil 'khor pa rnams mngon sum du mjal bar mos la spro dga' skyed mdzod /
khyed rnams legs 'ong skal ba bzang :
de ring dbang gi dkyil 'khor du :
smin nas dkyil 'khor nyid du 'grub :
dga' spro bcas te 'di la ltos :
zhes spro ba skyed :
de rnams kyis 'jug pa'i chos legs par grub /
dngos gzhi'i dbang bskur rnams zhu ba'i yon du dmigs te maN+Dal 'bul 'tshal /
zhes maN+Dal 'bul gzhug
/tsog bur thal mo sbyor la gsol ba 'debs pa 'di'i rjes zlos /
bla ma gsang sngags che ba'i mchog :
bdag cag dbang gi da la ru :
dbang bzhi yongs su rdzogs pa dang :
smin cing grol bar mdzad du gsol :
lan gsum /
khyed cag dbang chen he ru ka'i /
lha dang gnyis med gcig tu gyur :
'di la the tshom mi rung ste :
slob dpon la yang gus par gyis :
zhes gdams /
dpal gtor thogs la /
khyed rang rnams sngar smros ma thag pa'i mtshan nyid can gyi dbang chen yab yum du gsal thobs /
dpal gyi gtor ma 'di nyid phyi snod dur khrod rol pa'i gzhal yas khang gi nang du gtor ma nyid dbang chen rta mgrin yum rdo rje phag mo dang gnyis su med par sbyor ba /
de'i dbu gtsug tu gu ru pad+ma 'byung gnas yab yum rdo rje 'chang gi cha lugs can sbyor ba mdzad pas byang sems dkar dmar gyi rgyun babs /
dbang chen yab yum gyi sbyi bo nas zhugs te rtsa 'khor lo bzhi rim par gang /
dbang chen yab yum yang snyoms 'jug mdzad pa'i sbyor mtshams nas byang sems dkar dmar chu rgyun ltar babs /
khyed rang rnams kyi spyi bo nas zhugs /
rtsa 'khor lo bzhi rim par gang bar mos shig
/hrI:
gsang ba'i dkyil 'khor dbang gi sku :
thabs dang shes rab gnyis su med :
thams cad yongs rdzogs bum pa'i dbang :
skal ldan bu la bskur thob shog :
oM hrIHbadzra kro ta ha ya g+h+ri wa hu lu hu lu hU~M phaT:
hrIHma ha ri ni sa ra tsa hri ya DA ki nI badzra rat+na pad+ma karma a b+hi Shiny+tsa oM:
zhes gtor ma gnas bzhir bzhag
/spyi bo'i gu ru yab yum dbang chen la thim /
dbang chen yab yum khyed rang rnams kyi spyi bo tshangs pa'i bu ga nas mar byon /
snying gar 'od du yal nas rang dang dbyer med du gyur par mo+os shig
/de ltar dpal gyi gtor ma la brten nas dbang bskur ba ste don gyi ngo bo dbang bzhi yongs rdzogs su thob /
rtsa khams lus kyi dri ma dag
/lam bskyed pa'i rim pa bsgom pa la dbang /
snang ba thams cad lha'i 'khor lor 'char ba'i ye shes mngon du byas /
'bras bu sprul pa'i sku rgyud la thob pa'i skal pa can du byas pa yin no //
b+han+d+ha'i bdud rtsi thogs la /
bla ma dbang chen yab yum dang spyi bor bzhugs pa'i gu ru yab yum mnyam par sbyor ba'i byang sems bde ba chen po'i rgyun gyis rtsa 'khor lo bzhi'i lha rnams bskul /
thams cad snyoms 'jug mdzad pa'i byang sems dkar dmar gyi rgyun spyi bo nas rim par bab /
mkha' gsang nas thon te b+han+d+har bskyil pa'i bdud rtsi sangs rgyas thams cad 'dus pa'i ngo bo lce thog tu bzhag par mos /
hU~M:
bde chen gnyis med sbyor ba las :
byang chub sems kyi 'phro 'du gsal :
khyod kyi rtsa khams bde bas gang :
dbang mchog khyod kyis thob gyur cig :
a hoHsu kha sid+d+hi ho :
b+han+d+ha mgrin par bzhag
/bdud rtsi khar sbyin /
de ltar byin pa'i byang sems mgrin pa nas brgyud /
lus kyi nang gang /
rtsa khams khyab par bzhugs pa'i dpa' bo dang mkha' 'gro ma thams cad bde bas rgyud gang bar bsam /
de ltar gsang ba'i dbang bskur ba thob /
srog rtsol ngag gi dri ma dag
/lam rang lus thabs ldan bsgom pa la dbang /
sgyu ma chu zla lta bur bdag byin rlob pa'i ye shes mngon du byas /
'bras bu longs spyod rdzogs sku rgyud la thob pa'i skal pa can du byas pa yin no //
rig tsaka gtad la /
mtshan nyid thams cad dang ldan pa'i phyag rgya ma lag tu gtad par mos shig
/
kyai ho :
ye shes mkha' 'gro bde ba'i gzugs :
kun tu bde ba'i skad 'byin ma :
'di khyer dpa' bo bde bar spyod :
dbab gzung zlog pa'i chos la sbyongs :
khyed rang rnams dbang chen rta mgrin /
phyag rgya rdo rje phag mo /
mkha' gsang rdo rje dang pad+mar gsal bas thabs 'di la brten nas mi 'gyur ba'i bde ba chen po mngon du bya'o snyam pa'i 'dun pas snyoms par zhugs pas /
spyi bo la sogs pa 'khor lo bzhi'i dpa' bo dang mkha' 'gro ma rnams kyang sbyor ba mdzad /
byang sems spyi bo sogs nas gsang gnas kyi bar rim par babs pas yas babs kyi dga' ba bzhi nyams su myong /
slar gyen du bzlog pas mas brtan gyi dga' ba bzhi mthar phyin /
rtsa khams kyi lha rnams bde bas tshims /
byang sems dkar dmar spyi bo tshangs pa'i bu ga nas yar lud gu ru pad+ma yab yum rdo rje 'chang gi rnam par bzhugs pa la mchod pa phul /
bde bas dgyes nas sbyor ba mdzad /
sbyor mtshams nas byang sems dkar dmar dpag tu med pa babs pas /
'gro ba sems can thams cad la phog
/sems can thams cad kyi sdig pa dang sgrib pa sbyangs /
sems can thams cad rig 'dzin bla ma'i sa la bkod /
slar yang 'od dang 'od zer gyi rnam par zhu /
gu ru'i thugs kar thim /
gu ru yang 'od dang 'od zer gyi rnam par zhu nas rta phag yab yum la thim /
de'ang 'ja' yal ba ltar lhun grub 'od gsal chen po'i klong du thim par bsam zhing bde stong zung 'jug gi nyams skyongs shig
/de ltar shes rab ye shes kyi dbang bskur pa thob /
gnyis rtog yid kyi dri ma dag
/gzhan lus pho nya'i lam bsgom pa la dbang /
chos thams cad kyi rang bzhin bde ba chen por rtogs pa'i ye shes mngon du byas /
'bras bu chos kyi sku rgyud la thob pa'i skal pa can du byas pa yin no /
khyed rang rnams lus gnad lta stangs dang ldan pas sems dus gsum du rtog pa'i spros pa mtha' dag bcad nas da lta ba'i rig pa zang thal rjen pa blo 'das bsam brjod dang bral ba'i dbyings su mnyam par zhog cig
/kye ho :
skal ldan dam pa'i rigs can rnams :
sngon 'gro nas brtsam bum dbang dang :
yongs rdzogs dkyil 'khor dbang gi bar :
skur ba'i brjod tshig dam pa rnams :
blo 'das spros bral brjod tshig bral :
thams cad rig pa'i cho 'phrul che :
sems rig bsam brjod bral ba'i ngang :
de don khyod kyis ngang la zhog :
'di ni mnyam rdzogs chen po'i dbang :
rjes su skyongs shig skal ldan rnams :
bskyang bya skyong byed bzo bcos bral :
blo bral rig pa'i ye shes 'di :
khyod kyis da lta rtogs gyur cig :
rang rig rjen pa 'di la ltos :
blta bya lta byed bral bas na :
yengs med rjen pa'i ngang la zhog :
ces dar gcig mnyam par 'jog
/de ltar tshig dbang rin po che thob /
bag chags kyi dri ma dag
/lam rdzogs pa chen po bsgom pa la dbang /
shin tu rnam par dag pa lhan cig skyes pa'i don gyi ye shes mngon du byas /
'bras bu ngo bo nyid sku rgyud la thob pa'i skal pa can du byas pa yin no //
de dag gis rta phag yab yum gyi dbang bzhi yongs su rdzogs pa grub nas mtha' rten du bgrang ba sngags kyi gnang ba byin par mos shig
/thod phreng lag tu gtad la /
hU~M:
rta mgrin yab yum khyod kyi lha :
'bral med deng nas rtse gcig sgoms :
snying po sngags kyi 'khor lo skor :
'od zer phreng ba 'di la brgyud :
khyod kyi ngag la rdzogs gyur cig :
hrIHma ha ri ni sa :
ra tsa hri ya tsit+ta hrIM hrIM dza dza :
dpa' bo mkha' 'gro yongs rdzogs gcig tu 'dus pa'i gsang sngags 'di nyid rgyun du bgrang bar gyis shig
/de nas me tog 'thor nas shis pa brjod /
de ltar dbang bskur thob nas rtsa ba yan lag gi dam tshig gnyan po spyi dang /
khyad par thod pa mtshan ldan /
dam tshig gi bris sku
/dbang gos dmar po /
a mr-ita dang sin+d+hu ra /
sba lcag bla rdo rnams gsang zhing bcang ba sogs khyad par gyi dam tshig rnams tshul bzhin bsrung ba'i 'dun pas 'di'i rjes zlos /
gtso bos ji ltar sogs gsum /
gtang rag maN+Dal /
lus 'bul /
dge bsngo bcas kyis 'grub /
gsum pa rjes ni /
slob dpon gyis tshogs la rol cing lhag ma bsngo /
gtor skyong nas shis brjod kyi bar las byang ltar mthar chags su bya'o //
dbang gis rgyud smin lhar snang brtan pa thob //
zag med bde chen nyams myong rgyun mi 'chad //
rang byung 'od gsal dbyings su la zlos te //
rdo rje btsun mo'i phyag rgya mchog 'grub shog
/'di'ang gter gzhung gi dbang la bde chen gsang sgrub kyi dmigs pa sprod dgos pa sogs chad lhag gi skyon 'byung bar nye bas deng dus kyi dbang bskur mkhan po rang 'dra la phan 'dod kyi bsam pas tshig nyung ngur bsdus te /
pad+ma gar dbang blo gros mtha' yas pa'i sdes shrI de bI ko Ti'i dga' tshal du sbyar ba dge legs 'phel ///
/
