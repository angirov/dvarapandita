:bla sgrub thugs kyi yang snying bzhugs so :
shasagahatha :
bde gshegs rgyal ba rnams la 'dud :
de dag ma lus kun 'dus pa'i :
bla ma sgrub pa'i thabs bstan pas :
da lta bzhugs dang slad nas 'byon :
las can rnams kyis nyams su longs :
sa ma ya :
de la sbyor dngos rjes gsum gyi :
sbyor ba la yang chos bdun te :
nges 'byung bsam pa brtan po yis :
dben pa'i gnas su dkyil 'khor bsham :
sku gsung thugs rten mchod gtor bkram :
dang po rgyud sbyong la yang gsum :
tshogs zhing mdun gyi nam mkhar bsam :
dang po skyabs su 'gro ba ni :
na mo :
bla ma bde gshegs 'dus pa'i sku :
dkon mchog gsum gyi rang bzhin la :
bdag dang 'gro drug sems can rnams :
byang chub bar du skyabs su mchi :
sems bskyed ni :
sems bskyed 'gro ba kun don du :
bla ma sangs rgyas bsgrubs nas ni :
gang la gang 'dul phrin las kyis :
'gro ba bsgral bar dam bca' 'o :
gsum pa yan lag bdun pa ni :
hU~M:
bla ma yi dam mkha' 'gro gshegs :
nyi zla pad+ma'i gdan la bzhugs :
lus ngag yid gsum gus phyag 'tshal :
phyi nang gsang ba'i mchod pa 'bul :
nyams chag sdig sgrib mthol zhing bshags :
gsang sngags bsgrubs la rjes yi rang :
smin grol gsang sngags chos 'khor bskor :
lhun gyis grub par bzhugs su gsol :
snying po sems can don phyir bsngo :
yang dag rdo rje'i don rtogs shog :
gnyis pa lam rnams kun gyi gzhi :
tshad med bzhi po bsgom pa ni :
sems can bde dang ldan gyur cig :
sdug bsngal kun dang bral bar shog :
bde dang rtag tu mi 'bral zhing :
chos kun mnyam nyid la gnas shog :
gsum pa bar chad bgegs bskrad ni :
hU~M:
rang rig lha yi dkyil 'khor du :
gnyis 'dzin 'khrul pa'i bdud dang bgegs :
rang snang 'dod yon gtor ma longs :
mtha' bral gnyis med klong du dengs :
hU~M hU~M hU~M u tsa ta ya phaT:
bzhi pa srung 'khor bsgom pa ni :
hU~M:
mi 'gyur rdo rje sku gsung thugs :
ye nas ye shes rtsal rdzogs pa'i :
snod bcud gzhal yas lha dang sngags :
rdo rje'i gur khang me dpung 'bar :
hU~M badzra rak+Sha rak+Sha b+h+rU~M:
lnga pa brda sgo dbye phyag dang :
bshags shing dam bca' sgom pa ni :
ye nas snang srid gdod nas dag :
dkyil 'khor chen por mthong phyag 'tshal :
sngon nas ma rig sgrib pa bshags :
da ni rang rig las mi 'da':
na mo pra be sha ya shud+d+he a :
sa ma ya hU~M:
drug pa snod bcud byin dbab ni :
hU~M hrI:
rang bzhin dbyings na bzhugs pa'i lha tshogs rnams :
ye shes rang rtsal gzugs kyi skur bzhengs nas :
byin chen dbab cing dbang chen bskur du gsol :
snang srid gzhir bzhengs rang gsal dus la bab :
gu ru d+he ba d+hA ki nI dz+nyA na A be sha ya A:
bdun pa mchod rdzas byin rlabs ni :
hU~M:
ye shes raM yaM khaM gis bag chags sbyangs :
lhun grub bde chen b+h+rU~M las b+hany+dza'i snod :
hU~M las ye shes lnga yi bdud rtsir 'khyil :
AHlas 'khor ba rang grol rak+ta'i mtsho :
oM las dbyings ye zung 'jug gtor ma'i sprin :
snang ba ma 'gag mchod rdzas ci yang 'char :
oM ma hA a mr-ita AHhU~M:
oM ma hA rak+ta AHhU~M:
oM ma hA ba liM ta AHhU~M:
oM badzra ar+g+haM sogs nas /
shab+da AHhU~M:
oM ma hA sarba pU dza AHhU~M:
de ni sngon 'gro'i las rim bdun :
sgrub pa kun gyi sngon 'gro 'o :
sa ma ya :
spyi don gnyis pa dngos gzhi la :
dang po bskyed rim bsgom pa ni :
hU~M:
ye nas 'khor 'das ka nas dag :
lhun grub 'od gsal bde ba che :
so sor rtog pa'i yi ge hrI:
rang rtsal 'od 'bar snod bcud sbyangs :
dwangs ma kun 'dus 'byung ba lnga :
ye shes lnga yi gzhal yas khang :
dbyings ye gnyis med zhing khams gsal :
dbus mtha' med pa'i klong dkyil na :
'gyur med rdo rje'i brag steng du :
zung 'jug pad nyi 'bar ba'i dbus :
hrIHlas dbang chen rta mgrin dmar :
rta gdong rab bzhad gri thod 'dzin :
khro bo'i chas rdzogs 'dor stabs bzhengs :
yum mchog rdo rje phag mo dmar :
gri thod gar bsgyur brkyang bskum 'khril :
phag skad ngur zhing khro mo'i chas :
bdud bzhi rab brdzis me klong gsal :
spyi gtsug pad sdong nyi zla'i steng :
rdo rje 'chang chen thod phreng rtsal :
dkar dmar mdangs ldan zhi 'dzum can :
phyag g.yas rdo rje thugs kar gtod :
g.yon pas mnyam gzhag ka pA la :
bdud rtsi'i bcud mchog tshe bum bcas :
gsang yum kha T+wAM g.yon du brten :
gsang phod chos gos ber phyam dang :
pad zhwa sgro dar me long dang :
rin chen rgyan cha du ma gsol :
skyil krung gzi brjid 'od 'bar ba :
bde gshegs thams cad sku la rdzogs :
ngo bo gcig las rang rtsal tshul :
phyi rol rin chen zur brgyad la :
zhi drag 'tsham pa'i khri steng du :
shar du pad+ma 'byung gnas mthing :
rdo rje dril 'dzin longs spyod rdzogs :
lha lcam dkar mo gnyis med 'khril :
shar lhor pad+ma saM b+ha dkar :
chos gos gsum gsol paN zhu mnabs :
skyabs sbyin thod pa bcud ldan bsnams :
lho ru blo ldan mchog sred dkar :
sngags 'chang cha lugs rin chen brgyan :
DA ma ru dang pad phor bsnams :
lho nub pad+ma rgyal po dmar :
'khor los sgyur ba'i cha lugs can :
DA ru dang ni me long bsnams :
nub tu nyi ma 'od zer ser :
rnal 'byor brtul zhugs spyod pa'i chas :
nyi zer zhags pa kha T+wAM 'dzin :
nub byang shAkya seng ge ser :
mtshan bzang dpe byad sprul sku'i chas :
sa gnon mnyam gzhag lhung bzed bsnams :
byang du seng ge sgra sgrog mthing :
khro bo'i cha lugs 'dor stabs bzhengs :
rdo rje 'dzin cing sdigs mdzub mdzad :
byang shar rdo rje gro lod smug :
rab byung dang ni khro bo'i chas :
rdo rje phur 'dril stag steng 'gying :
sgo bzhir pad+ma nyi ma'i steng :
dbang gi sprul pa dpa' bo bzhi :
mkha' 'gro'i rnam rol d+hA ki bzhi :
rdo rje rin chen pad+ma las :
rigs kyi sku mdog phyag mtshan can :
gri thod gar bsgyur 'khril sbyor bzhengs :
gzhan yang steng 'og phyogs mtshams su :
bla ma yi dam mkha' 'gro ma :
chos srung nor lha sprin ltar gtibs :
'dod yon mchod sprin bsam mi khyab :
rang snang rang gsal 'ja' tshon bzhin :
snang la rang bzhin med par bsgom :
gu ru d+he ba d+hA ki nI dz+nyA na maN+Da la hU~M:
gnyis pa dbang bskur byin rlabs ni :
ye nas sgo gsum rdo rje'i sku gsung thugs :
brda rtags gnas gsum oM AHhU~M gsum 'bar :
dug lnga phung po gnas dag ye shes lnga :
dbang rtags rgyal ba rigs lngas dbur brgyan gyur :
oM AHhU~M:
oM hU~M trAM hrIHA:
gsum pa ye shes 'gugs bstim ni :
sbyang gzhi khams rgyud lhar dag pa :
sbyangs 'bras ye shes der smin pa'i :
gdengs ldan ma yengs rnam rtog kun :
bsal phyir lha rnams thams cad kyi :
thugs ka'i hrIHlas 'od 'phros pas :
dpal ri pad+ma 'od la sogs :
rang bzhin sku gsum zhing rnams nas :
ye shes pa rnams spyan drangs bsam :
hU~M:
o rgyan yul gyi nub byang mtshams :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis brlab phyir gshegs su gsol :
gnas mchog 'di ru byin phob la :
sgrub mchog bdag la dbang bzhi skur :
bgegs dang log 'dren bar chad sol :
mchog dang thun mong dngos grub stsol :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
hrIHma ha ri ni sa ra tsa hri ya tsit+ta hrIM hrIMHdza :
zhes bzlas mtsho la char bab bzhin :
dzaHhU~M baM hoHsa gnyis med bstim :
bzhi pa mchod bstod 'bul ba ni :
rang nyid mchod pa'i lha mor sprul :
dang po gdan 'bul phyag 'tshal ni :
hU~M hrI:
dam tshig ye shes lha tshogs rnams :
gnyis su med par bzhugs su gsol :
rtsa ba gsum gyi lha tshogs la :
rang rig ngang du phyag 'tshal lo :
tiSh+Tha lhan :
a ti pU ho :
pra tIts+tsha ho :
gnyis pa phyi nang gsang mchod ni :
bla ma yi dam mkha' 'gro la :
mchod yon zhabs bsil me tog spos :
snang gsal dri chab zhal zas dang :
'dod yon rnam lnga rgyal srid bdun :
bkra shis rdzas rtags la sogs pa'i :
phyi yi mchod sprin rgya mtsho 'bul :
dbang lnga gsur chen zhun chen me :
khrag mkhris sha khrag rkang gling dang :
thod rnga rang byung nang mchod 'bul :
dga' bzhi bde chen byang chub sems :
chags bral gsang ba'i sbyor mchod 'bul :
ma traM ru dra gnyis 'dzin bdud :
gnyis med klong du bsgral mchod 'bul :
dug lnga sel ba'i a mr-ita :
rtsa brgyad stong sbyar sman mchod 'bul :
gnyis med gsang ba'i khrag chen po :
chags bral rak+ta'i mchod pa 'bul :
lha dang mi yi zhal zas dang :
sha lnga bdud rtsi bza' bca'i tshogs :
gtsang rme blang dor kun spangs pa'i :
dam rdzas bdud rtsi'i mchod pa 'bul :
mchod dang mchod yul blang dor kun :
spros bral kho na nyid kyis mchod :
oM badzra ar+g+haM sogs nas /
shab+da pU dza ho :
ma hA sarba pU dza ho :
ma hA a mr-ita rak+ta ba liM ta khA hi :
gsum pa bstod pa ni :
hrI:
ma bcos spros bral bla ma chos kyi sku :
bde chen longs spyod bla ma chos kyi rje :
pad sdong las 'khrungs bla ma sprul pa'i sku :
sku gsum rdo rje 'chang la phyag 'tshal bstod :
sku ni mi 'gyur kun tu bzang po'i sku :
gsung ni mi 'gag mnyam nyid rig pa'i gsung :
thugs ni mi g.yo smra bsam brjod las 'das :
sku gsung thugs ldan pad+ma rgyal la bstod :
'gro ba'i don du rang byung 'od dpag med :
bkra shis yon tan du mas brgyan pa'i sku :
'jig rten mnga' bsgyur pad+ma rgyal po'i sras :
rdo rje thod phreng rtsal la phyag 'tshal bstod :
zhi ba'i las mdzad rdo rje thod phreng rtsal :
rgyas pa'i las mdzad rat+na thod phreng rtsal :
dbang gi las mdzad pad+ma thod phreng rtsal :
drag po'i las mdzad karma thod phreng rtsal :
thams cad lhun grub bud+d+ha thod phreng rtsal :
phrin las rdzogs pa'i rje la phyag 'tshal bstod :
hU~M hrI:
ma chags skyon gyis ma gos pa'i :
pad+ma 'byung gnas sku la bstod :
yon tan thams cad rab rdzogs pa'i :
pad+ma saM b+ha'i sku la bstod :
shes bya kun la ma rmongs pa'i :
blo ldan mchog sred sku la bstod :
khams gsum srid gsum dbang sdud pa'i :
pad+ma rgyal po'i sku la bstod :
rmongs pa'i mun sel 'gro ba 'dul :
nyi ma 'od zer sku la bstod :
log 'dren bdud bzhi 'dul mdzad pa :
shAkya seng ge'i sku la bstod :
mu stegs dam sri tshar gcod pa'i :
seng ge sgra sgrog sku la bstod :
dregs pa dgra bgegs tshar gcod pa'i :
rdo rje gro lod sku la bstod :
hrI:
rang byung bde chen snang ba'i sku :
rta mgrin dbang gi sku la bstod :
stong nyid shes rab mkha' dbyings mo :
rdo rje phag mo'i sku la bstod :
bde stong zung 'jug rtsal las sprul :
mkha' 'gro ging gi tshogs la bstod :
thams cad chos kyi dbyings su rol :
chos srung tshogs la phyag 'tshal bstod :
lnga pa 'dzab la bskul ba ni :
hrI:
snang srid gzhal yas bla ma lha :
thams cad phyag rgya'i dkyil 'khor che :
dper na chu zla 'ja' tshon ltar :
snang la rang bzhin med par bsgom :
de ltar bskul nas bsnyen pa la :
spyi bo'i bla ma'i gnas bzhi nas :
'od zer dkar dmar mthing ljang 'phros :
rang gi gnas bzhir thim pa yis :
sgrib dag dbang bzhi thob par bsam :
gsol 'debs snying po sngags 'di bzla :
oM AHhU~M badzra gu ru pad+ma sid+d+hi hU~M:
bye ba gcig bzlas nga dang mjal :
drug pa sgrub pa'i man ngag la :
spyi bo'i rigs 'dus bla ma rje :
dgyes pa chen pos sku chung ngu :
snying gi dbus su son pa las :
snying ni bdud rtsi'i rgya mtsho'i dbus :
pad sdong rab rgyas nyi zla'i steng :
de nyid gnas 'gyur dran rdzogs su :
rang nyid bla ma rdo rje 'chang :
mthing gsal longs spyod rdzogs pa'i tshul :
rdo rje dril 'dzin yum dang 'khyud :
lha lcam dkar mo gri thod 'dzin :
gnyis med bde sbyor skyil krung bzhugs :
dbu skra thor tshugs cod pan can :
dar dang rin chen rus pas brgyan :
'od 'bar lham mer gsal ba la :
rang byung 'dzab bzlas mchod cing bstod :
bla ma'i gnas gsum 'bru gsum las :
'od 'phros rgyal ba thams cad mchod :
'gro ba'i sgrib pa kun sbyangs nas :
thams cad bla ma'i sa la bkod :
bde gshegs rtsa gsum chos skyong gi :
lha sngags phyag mtshan spyan drangs nas :
thugs ka'i bla ma'i gnas su thim :
mchog dang thun mong dngos grub thob :
bkrag mdangs gzi brjid rab 'bar zhing :
snang grags lha sngags dran rtog thugs :
bla ma rang sems dbyer med pa :
mos gus rtsal bskyed sngags 'di bzla :
oM AHhU~M badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
sngags 'di bzlas pa tsam gyis ni :
gu ru pad+ma 'byung gnas bdag :
gnas der skad cig nyid la 'ong :
byin rlabs zil che rtags kyang 'byung :
brag kha dag nas chu 'bab bzhin :
ma yengs rtse gcig bzlas pa'i tshe :
sha med 'od kyi gzugs dag ni :
ye shes sku can char ltar nyil :
rnal 'byor lus ngag sems la thim :
nga dang gnyis su med par 'gyur :
grangs ni 'bum phrag lnga tsam bzla :
pad+ma 'byung gnas logs na med :
rang gi sems nyid lhan cig skyes :
sgrib gsum spangs pa 'di kho na :
pad+ma 'byung gnas dngos yin pas :
ma yengs mi bsgom gzer gyis thob :
bltas pas re dogs lha mi mthong :
ma bltas bzhag na rang sar grol :
de tshe pad+ma'i rang zhal mjal :
bla ma rang thim dbyer med 'dres :
ro gcig chen por rtogs pa na :
dngos grub gzhan nas btsal mi rnyed :
de yis dngos grub mchog chen thob :
bdun pa las la sbyar ba ni :
spyi bor rigs 'dus bla ma gsal :
rta mgrin yab yum thugs ka ru :
nyi steng hrIHma de bzhin du :
dpa' bor ra tsa hri ya bzhi :
mkha' 'gror ha ri ni sa gsal :
gtso bo'i thugs ka'i 'od zer gyis :
'khor gyi sde bzhi yab yum bskul :
so so'i sa bon thams cad las :
'od zer dkar ser dmar mthing 'phros :
nad gdon sdig sgrib bar chad zhi :
tshe bsod ye shes yon tan rgyas :
mi dang mi min dbang du bsdus :
dgra bgegs 'byung po brlag par bsam :
de yang phyogs dus kha dog ni :
zhi dus shar dkar nam langs dus :
rngam brjid lho ser snga dro'i dus :
chags sems nub dmar dgong mo'i dus :
gtum drag byang mthing srod kyi dus :
de dag la sogs rnams la sbyar :
rig pas 'phrul zhing the tshom med :
gang bsam las rnams 'di yis 'grub :
rig pa'i rtsal bskyed sngags 'di bzla :
hrIHma ha ri ni sa ra tsa hri ya tsit+ta hrIM hrIM dza :
shAn+tiM puSh+TiM ba shaM mA ra ya phaT:
bzlas tshul so so'i rig pas 'phrul :
de ltar bskyed rim las kyi gzhung :
man ngag chos bdun dag tu rdzogs :
spyi don gsum pa rjes kyi las :
de la rnam pa bdun yin te :
dang po tshogs kyi 'khor lo la :
thog mar bshams shing byin rlabs ni :
zhing ngam gcan gzan lpags pa'i khar :
tshe gal zla rgyas zla phrom dang :
mAM sa shing thog khur ba bsham :
bsang chu 'thor zhing :
oM sarba dra byaM bi sho d+ha ni hU~M hU~M phaT:
hU~M:
raM yaM khaM gis tshogs kyi dngos 'dzin sbyang :
b+h+rU~M las b+hany+dza'i snod du sha lnga dang :
bdud rtsi rnam lnga khams dang phung po'i bcud :
me rlung sbyor bas 'od zhu rnam par dag :
rlangs pas 'khor 'das bcud bsdus 'bru lnga yi :
rnam par dam tshig bdud rtsir rab 'dres pas :
ye shes lnga yi 'dod yon mchod sprin spro :
oM hU~M trAM hrIHA:
ga Na tsakra AHhU~M:
gnyis pa dang po mchod pa ni :
hU~M:
chos dbyings rnam par dag pa'i ngang nyid las :
'dod yon lnga yi mchod sprin bsam mi khyab :
bla ma yi dam mkha' 'gro'i tshogs la 'bul :
dgyes par bzhes la mchog thun dngos grub stsol :
ga Na tsakra pU dza ho :
gsum pa bar pa skong bshags ni :
hU~M:
bla ma yi dam mkha' 'gro'i tshogs bcas la :
rang snang rnam dag 'dod yon mchod sprin gyis :
gnyis med klong du thugs dam gnyan po bskang :
ma rig nyams chag thams cad mthol lo bshags :
sa ma ya shud+d+he A:
bzhi pa tha ma bsgral mchod ni :
hU~M:
gnyis 'dzin 'khrul pa'i dgra bgegs rnams :
dug gsum srid pa'i hom du bkug :
ye shes rno dpal mtshon gyis bsgral :
rnam thar gsum gyi zhal du bstab :
nr-i tri mA ra ya phaT:
mAM sa rak+ta kiM ni ri ti khA hi :
lnga pa tshogs la longs spyod ni :
brda dang brda yi 'bul len gyis :
tshe ni tshe dang gal ni mchog :
mAM sa mthu dang shing tog rigs :
zla rgyas dpal dang zla phrom 'byor :
khur ba phrin las dngos grub sogs :
thob bsam tshogs rdzas bdud rtsi yis :
lus dkyil lha tshogs mchod par bya :
de nas rnal 'byor pho mo rnams :
nang dang gsang ba'i tshogs la rol :
nyams bskyang glu gar rgyud 'chad nyan :
drug pa lhag ma bsngo ba ni :
phud lhag bsres shing sman raka sbreng :
kha phru btab cing byin gyis brlab :
oM AHhU~M:
rang rtsal rig pa'i cho 'phrul gyi :
bka' yi pho nya lhag sdud rnams :
lhag ma'i gtor ma 'di bzhes la :
sngon tshe zhal bzhes dam bcas ltar :
phyi nang gsang ba'i bar chad sol :
phrin las rnam bzhi 'grub par mdzod :
u ts+tshiSh+Ta ba liM ta khA hi :
gnyis pa gtor ma skyong ba ni :
dang po chad mdo bsgrags pa ni :
hU~M:
dus bzhi'i bde gshegs rig 'dzin thams cad kyi :
spyan sngar khas blangs dam can srung ma'i tshogs :
sngon tshe ji ltar zhal bzhes ma g.yel bar :
sha khrag dmar gyi gtor ma 'di bzhes la :
bstan srung phrin las myur du sgrub pa dang :
bar chad dgra bgegs thams cad bzlog par mdzod :
gnyis pa bshal chus brtan skyong ni :
hU~M:
sngon tshe pad+ma 'byung gnas kyis :
bka' dang dam la bzhag pa yi :
brtan ma chen po khyod rnams kyis :
bshal chu bdud rtsi 'di gsol la :
rnal 'byor bdag gi sdong grogs dang :
zab gter bstan pa rgyas par mdzod :
pad+ma d+hA ki nI b+h+yo ba liM ta a mr-ita khA hi :
gsum pa rjes sdud bro brdung niH
hU~M:
mnyam nyid klong yangs chen po 'dir :
bde chen rang rtsal dbang gi bro :
rta skad 'tsher zhing hU~M phaT sgrog :
ma rig bdud bgegs 'byung po'i tshogs :
bdag med ka dag dbyings su mnan :
oM laM hUM laM:
satwam+b+ha ya nan :
bzhi pa dngos grub skul ba ni :
hU~M:
ye shes thugs mchog bla ma'i dkyil 'khor du :
mi 'da' rdo rje'i dam la gnas byas te :
bsnyen sgrub rnam bzhi mtha' ru phyin dus 'dir :
rje btsun chen po ma hA gu ru yi :
sku gsung thugs kyi mchog gi dngos grub dang :
'chi med tshe dang rigs rgyud 'gro don sogs :
thun mong dngos grub myur ba nyid du stsol :
kA ya wA ka tsit+ta sarba sid+d+hi hU~M:
lnga pa dkyil 'khor bsdu ba ni :
dkyil 'khor thams cad gtso la 'dus :
bla ma rdo rje sems dpa' nyid :
dgyes pa chen pos rang la thim :
rang yang kun gzhi ma bcos pa'i :
ngang la ye nas 'dzin pa bral :
rnam dag spros bral chos kyi skur :
mnyam par bzhag la rtag mtha' bsal :
de nas chad mtha' bsal ba ni :
slar yang bdag nyid dbang gi sku :
gnas gsum 'bru gsum rdo rje'i go :
spyi bor rig 'dzin bla ma bcas :
snang srid lha sngags ye shes che :
oM badzra kA bA tsita AHhU~M:
drug pa smon lam bkra shis ni :
bdag gis bla ma bsgrubs pa yi :
bsod nams 'gro ba yongs la bsngo :
bdag dang mtha' yas sems can rnams :
bar chad kun zhi mthun rkyen 'byor :
sa bcu lam lnga mthar phyin nas :
ye shes bla ma'i sa thob shog :
byin rlabs rtsa ba dkyil 'khor gtso :
bla ma rnams kyi bkra shis shog :
dngos grub kun bdag zhi dang khro :
yi dam rnams kyi bkra shis shog :
phrin las kun sgrub bde chen dbyings :
mkha' 'gro rnams kyi bkra shis shog :
legs nyes stangs 'dzin bar chad sel :
chos srung rnams kyi bkra shis shog :
sa lam 'bras bu dus gcig rdzogs :
rdo rje theg pa'i bkra shis shog :
bdun pa rgyun gyi spyod lam ni :
snang ba thams cad lha ru gsal :
grags pa thams cad sngags kyi gdangs :
gang shar ma bcos ye grol dang :
dag snang mos gus nges 'byung bskyed :
bza' btung tshogs kyi 'khor lor bsam :
'gro 'dug sgrib sbyong bskor ba dang :
spyod lam 'gro ba'i don du spyod :
de dag rjes kyi las rim mo :
de ltar bla ma sgrub pa'i thabs :
yang zab snying por don 'dril ba :
nyams su sus blangs dngos grub thob :
da lta ye shes mtsho rgyal dang :
me tog sgron la sogs pa yi :
skal ldan rnams kyis nyams su longs :
phyi rabs don du gter du sbos :
da lta'i las 'phro dbang btsan nas :
ma 'ongs dus su 'tshogs nas su :
'gro la phan pa'i don du 'gyur :
ces gsungs pa ltar kho mo mtsho rgyal gyis yi ger btab ste gter du sbas pa'o :
sa ma ya :
rgya rgya rgya :
sbrul lo smin drug zla ba'i nyer lnga la 'bum rdzong gsang ba'i brag phug nas /
mchog gyur gling pas thabs shes rten 'brel 'dzom pa'i skabs /
mkhan chen zla sprul rin po che dang /
zur mang bstan 'dzin mchog sprul sogs las can chos bdag du mas mthong bar spyan drangs /
lo gsum gsang rgyas btab ste /
slar yang chos 'di'i bdag po bde chen chos sgron gyis bskul ba phyi nang gi rten 'brel 'dzom nas 'og min karmar phab pa'i yi ge pa ni pradz+nyA d+hA dza'o //
sarba mang+ga laM//

//
