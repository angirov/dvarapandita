@#//
bka' 'dus snying po yid bzhin nor bu las /
phyi skor rdzogs pa chen po zhi khro'i smin byed ma bu gab sprad bltas chog tu bsdebs pa kun tu bzang po'i khrus chu zhes bya ba bzhugs so //
na mo gu ru sa man+ta b+ha drA ya //
kun bzang yangs pa gdal khyab thugs kyi klong //
rig rtsal snang ba'i zer 'phro tshom bu'i lha //
bla med snying gi dgongs pa'i dkyil 'khor pa //
spro mdzad mgon po pad+ma'i zhabs la 'dud //
mthong bas spro skyed thos pas rnam grol chos //
dbang rab blo bzang myur bder bgrod pa'i lam //
gang 'dir 'jug pa'i skal bas mi phongs pa //
de dag thar pa'i dpyid 'jo 'dir bsnyen cig
/bka' 'dus snying po yid bzhin nor bu'i phyi skor rdzogs pa chen po zhi khro'i dkyil 'khor du slob ma rjes su bzung ba'i tshul la /
gzhung gi dgongs pa dngos ni spros bcas sgrub chen dang 'brel ba yin pas de lta na khog dbub nam mkha' klong yangs gzhir bzhag
/zhi khro'i chos skor ma bu rnams bsdeb dgos la /
deng sang dkyus kyi ring srol dbang rkyang tsam rings par don du gnyer ba la /
lta dgongs dang ldan cing rtsa bsnyen sngon du song ba'i slob dpon gyis sgrub mchod dkyus ma tsam la brten nas dbang yongs rdzogs sbyin pa'ang rung ba kho na yin pa'i phyir rig 'dzin brgyud pa'i phyag bzhes las kyang 'byung ba dang /
dus dbang gis sla chos don du gnyer ba mang bas de la brten nas chos bka'i smin grol mi chad pa sogs dus dang bstun pa'i 'gro don du snang ba'i phyir /
'dir yang 'phral bde'i ched du lugs phyi ma ltar smos pa la gsum /
sbyor ba dbang don la 'jug pa'i bya ba /
dngos gzhi dbang bskur gyi las rim /
rjes cho ga'i mjug don gyi rim pa'o //
dang po la gnyis /
dbang gi yo byad nye bar bsdog pa /
dbang don dkyil 'khor sgrub cing mchod pa'o //
dang po ni /
gnas dus phun sum tshogs par sku gsung thugs kyi rten bkram pa'i spyan sngar stegs bu khebs ldan gyi steng du ras bris kyi dkyil 'khor bkram /
ma 'dzom na maN+Dal la 'bru dkar dri bzang gis sbags pas tshom bu gtso 'khor lnga bkod pa'i khar 'dzom na dbus su sman lnga /
shar du 'bru lnga /
lhor rin po che lnga /
nub tu dri lnga /
byang du snying po lnga blugs pa'i bum pa lnga mgul chings dbus mthing shar dkar sogs phyogs mdog kha rgyan rigs lnga'i sku tsaka so sor btsugs pa gzungs rdor bcas bsham /
ma 'dzom na bum pa gcig la rdzas de dag tshang bar byas nas dbus su bzhag pa'i steng du 'phrul stegs la /
dbang gtor zlum po pad+ma 'dab brgyad kyis bskor zhing rtse mor rdo rje phyed pa /
g.yas g.yon du nyi zla /
gtso bo'i sku tsaka dar gdugs rnams kyis brgyan cing zas snas bskor ba bsham /
dbus su lha tsaka tshang ba dang /
phyogs bzhir ming dbang rdor dril dbu rgyan rdo rje dang dril bu rnams rim par bzhag
/lhor thod pa mtshan ldan chang dang mngar gsum bdud rtsi chos sman sbyar ba /
nub tu rig tsaka phag mo'i gzugs /
byang du shel rdo me long rma bya'i mdongs /
rgyab phyogs su sman raka gtor gsum /
mtha' skor du chu gnyis nyer spyod g.yas bskor bya /
'grub na las byang du gsungs pa ltar brgya rtsa rnams kyang bsgrigs shing dkyil 'khor gyi phyogs bzhir ral gri bzhi dang phur bu bzhi /
mtshams bzhir mda' dar bzhi btsugs la tshon skud bre dgos kyang dkyus tsam la ma 'dzom na'ang chog rung /
mda' ral gri phur bu bzhi rnams dbang gi chas la mkho bas tsaka lir bris pa dang /
gzhan yang dpa' bo 'bru lnga la dbyangs gsal gyis bskor ba /
phyag mtshan lnga /
thig le lnga /
'byung lnga'i dbyibs bcas kyi tsakli bzhi /
rdzas brgyad /
rtags brgyad /
sna bdun rnams dang /
las bum /
dung zhal gyi chu /
so shing /
srung skud lnga bsgril /
ku sha
/mig dar me tog rnams dang /
gzhan yang sngon gtor /
chos srung gtor 'bul /
chad brtan /
tshogs kyi yo byad la sogs nye bar mkho ba rnams tshags su tshud par bya'o //
gnyis pa ni /
skyabs sems sngon gtor rnams ni spro na 'ja' tshon gter ma sngon 'gro thar lam dkar po las 'byung ba'am /
dkon mchog spyi 'dus lta bu rgyas bsdus gang rigs bya chog cing /
lta ba'i mtshams gcod nas bzung rang gzhung mthar chags su btang ste bdag mdun dbyer med du bsgrub pa'am /
bdag bskyed gnas lngar dkyil 'khor bkod pa'i lus dkyil /
mdun bskyed kun bzang 'od du zhu ba'i gzhal yas khang gi dbus su zhi ba /
shar du khro bo /
lhor rig 'dzin /
nub tu mkha' 'gro
/byang du phur pa /
bum bskyed la'ang de ltar gsal 'debs shing dkyil 'khor so sor dbye ba'ang chog la /
de lta na'ang tshig ris gcig kho nas gsum ka bskyed cing /
mchod bstod sogs lhan cig bya /
bdag mdun dbyer med byed na bzlas pa'i skabs dzapa? khang dbye /
bzlas pa'i mjug tu bum lha gsal gdab cing bzlas pa sogs smin lugs ltar bya /
gang ltar bzlas pa'i 'phro 'du dang lhag chad kha skong sogs gzhung gsal ltar la rdzogs rim bsgom pa yan song nas /
srung ma'i gtor 'bul bya /
de nas tshogs kyi bgegs bskrad nas bsgral bstab kyi bar du grub nas zur gsal bshags skong le'u tshang bar btang la /
las bum gyi nang du dpal rdo rje sems dpa' skad cig gis gsal ba'i sku'i cha thams cad las bdud rtsi'i rgyun babs bum pa yongs su gang bar gyur /
zhes dmigs la yig brgya dang yang snying ci 'grub bzla /
yig brgya bzla bzhin rang nyid la khrus bya /
dkyil 'khor la maN+Dal phul /
hrI:
dus gsum gyi bla ma yi dam mkha' 'gro sangs rgyas dang byang chub sems dpa' thams cad kyi sku gsung thugs yon tan phrin las thams cad kyi ngo bor gyur cing mdzad pa'i phrin las la tha dad mi mnga' bar gyur pa :
o rgyan chen po gu ru pad+ma 'byung gnas la gsol ba 'debs so :
lus ngag yid gsum smin cing grol bar mdzad du gsol :
zhes gsol ba lan gsum btab /
dkyil 'khor lha tshogs thams cad kyi gnas gsum nas 'od zer phyogs bcur 'phros pas :
dus gsum gyi rgyal ba sras bcas thams cad kyi sku gsung thugs dang yon tan phrin las thugs rje byin rlabs ma lus pa dkyil 'khor lha tshogs kyi gnas gsum sib sib thim :
de nas 'khor gyi lha tshogs rnams kyi 'od zer gtso bo la thim :
gtso bo'i gnas gsum nas 'od zer dkar dmar mthing gsum bdag cag dpon slob rnams kyi lus ngag yid gsum la thim pas dbang bzhi thob :
sgrib bzhi dag :
lam bzhi 'byongs :
sku bzhi thob :
rdo rje bzhi 'grub par gyur :
oM AHhU~M ho :
dzaHhU~M baM ho :
zhes brjod la bdag mdun dbyer med kyi ngang du ci gnas su bzhag
/dkyil 'khor la yol bas bsgrib bo //
gnyis pa dngos gzhi dbang gi las rim la gsum /
sngon 'gro sta gon gyi rim pa /
dngos gzhi dbang bzhi yan lag dang bcas pa /
mtha' rten rdzas kyis mnga' dbang bskur ba'o //
dang po la bcu gsum ste /
sdom ni /
bgegs bskrad gsol gdab khrus zhu len //
sgo phyag so shing srung skud rtswa //
spyan dbye dam bsgrag sgrub lung sbyin //
sta gon dbang lnga bskur ba 'o //
de la dang po bgegs bskrad pa ni /
slob bu rnams sgo drung du 'khod /
phyi rol gyi bya ba thams cad las kyi rdo rjes bya dgos pa yin yang sgo srung zhu lan tsam las 'don bya phal cher slob dpon gyis nang nas gsung /
lag len las rdor gyis byas kyang rung bas /
bgegs gtor chab bran /
raM yaM khaM gis bsang sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M gis byin gyis brlab /
sarba b+hU ta A kar+Sha ya dzaH
sarba b+hU ta i daM ba liM ta kha kha khA hi khA his bsngo /
na mo /
rtsa brgyud kyi bla ma mchog gsum rgyal ba rgya mtsho'i tshogs dang bcas pa rnams kyi bden pa dang /
bcom ldan 'das rgyal ba zhi khro rab 'byams kyi lha tshogs rnams kyi bden pa dang /
bden pa chen po'i mthus /
deng 'dir slob bu rnams la dbang bskur zab mo bgyi ba la bar du gcod pa'i bgegs tshogs thams cad gtor ma 'dis tshim par gyis la 'dir ma gnas par gzhan du dengs shig
/gal te mi 'gro na khro bo ye shes kyi rdo rje me rab tu 'bar ba 'dis khyed rnams kyi mgo bo tshal pa brgyar 'gas par 'gyur ta re /
zhes dang /
hU~M:
yang dag gsang ba'i dkyil 'khor 'dir :
'du ba'i lha las ma gtogs pa :
thams cad thugs dam bskangs zin gyis :
rang rang gnas su bka' bstsal dengs :
oM sum+b+ha ni sum+b+ha hU~M:
gr-ih+Na gr-ih+Na hU~M:
gr-ih+NA pa ya gr-ih+NA pa ya hU~M:
A na ya ho :
b+ha ga wAn bid+yA rA dza kro d+hA ya hU~M phaT:
ces brjod cing gu gul dud pa yungs thun rol mo'i sbyor bas bgegs bskrad cing las byang ltar lta ba'i mtshams bcad cing srung 'khor 'don bsgom du bya /
gnyis pa gsol ba gdab pa ni las rdor gyis /
khyed rang rnams sgo'i phyi rol du gnas pas sgo srung ye shes khro bo yab yum la gsol ba gdab pa 'di'i rjes zlos mdzod /
ces brda sbyar la rta 'don tshul gyis /
kye ho :
ye shes sgo ba yab yum gsan cing dgongs :
bdag cag skal ldan bu slob 'khor bcas rnams :
yi dam dkyil 'khor lha tshogs zhal mjal bar :
spro dga' bsam pa dung dung yid la bcag :
sgo ba chen po bzhi yis sgo phyes la :
bcom ldan rgyal ba zhi khro'i lha tshogs kyis :
bka' gnang bzhin du 'jug par zhu 'tshal lo :
zhes zhus pas sgo ba yab yum gyis bka' gnang bar gyur par mos shig
/gsum pa khrus bya ba ni /
rnam 'joms kyi gzungs thung brjod la las bum gyi chus bkru
/de nas nyams chag sdig sgrib dag par bya ba'i phyir du rdo rje sems dpa'i sgom bzlas 'di bzhin du mdzad 'tshal /
rang nyid tha mal spyi gtsug tu :
rigs 'dus rdor sems 'od kyi sku :
dkar 'tsher rdor dril rin chen brgyan :
skyil krung zhal 'dzum brtse ba'i nyams :
thugs kar hU~M la yig brgyas bskor :
'o rgyun lta bu'i bdud rtsi babs :
spyi gtsug rkang mthil yan chad kyi :
nad gdon sdig sgrib thams cad dag :
shel bum zho yis gang ba ltar :
gsal stong 'od kyi rang bzhin gyur :
oM badzra satwa sogs yig brgya 'ur 'don byar gzhug la mthar /
rdo rje sems dpa' 'od du zhu nas rang la thim par mos shig
/bzhi pa zhu lan ni /
mig dar byin la /
khyed rang rnams sngon chad gnyis 'dzin gyi sgrib g.yogs 'thug pos rig pa ye shes kyi mig ldongs te don dam rang snang gi dkyil 'khor ye shes lnga rdzogs ma mjal bar mtshon byed dar yug dmar pos gdong bkab la srin lag lu gu rgyud du sbrel nas sgo srung yab yum la dkyil 'khor du 'jug tu stsol bar gsol ba 'debs par mos pas 'di'i rjes zlos /
kye ho :
ye shes pho brang srung mdzad pa'i :
khro bo khro mo mi bzad pa :
'jigs pa'i gzugs can gtum la rngam :
mtshon cha sna tshogs phyag na bsnams :
bdag cag ma rig sems can tshogs :
rigs drug 'khor bas lam bkag pa :
bla med byang chub bsgrub pa'i phyir :
khyod kyis bdag cag nang du chug :
zhus pa'i lan du las rdor gyis /
ho :
sngon sbyangs skal pa mi ldan na :
'jug par dka' la nyes dmigs che :
bka' 'das 'dir sdug phyi mar sdug :
las 'phro med rnams phyir dengs shig :
ces pa'i lan gsol bar mos la 'di'i rjes zlos /
ho :
bdag cag skal ldan rigs kyi bu :
byang chub snying por mchis kyi bar :
bka' bsgrub dbang zhus dam tshig bsrung :
gsang sngags rdo rjer 'jug par zhu :
lan gsum /
de nas pho brang chen po'i sgo phyes te nang du tshud par mos la rdo rje'i gral du mchi bar mdzod cig
/ces brda sbyar la nang du zhugs shing /
bla ma'i mdun du phyag bcas gus pas 'khod pa la slob dpon gyis /
ho :
yi dam zhi khro'i dkyil 'khor 'dir :
'jug spro dngos grub 'tshal ba na :
lha dang snying po bsgrub pa dang :
dam tshig gnyan po bsrung nus sam :
zhes dris pa'i lan btab par mos la 'di'i rjes zlos /
ho :
bla mas gang gsungs bka' bzhin du :
yi dam gsang ba'i dkyil 'khor la :
dngos grub rnam gnyis mnos 'tshal phyir :
de bzhin gshegs pa thams cad kyi :
dam tshig gnyan po shin tu bsrung :
de ltar skal pa dang ldan cing dam tshig bsrung bar nus pa ni rdo rje'i dkyil 'khor gnyan po 'dir gzhug tu rung bas lha la gsol ba gdab pa yin te slob dpon dbu zhwa phud cing /
thal mo sbyar la /
ho :
dkyil 'khor lha tshogs ma lus dgongs :
sems can sdug bsngal bsgral ba'i phyir :
de bzhin gshegs pa thams cad kyi :
pho brang dkyil 'khor yongs rdzogs 'dir :
bdag gis slob ma 'jug par bgyi :
sku gsung thugs kyis byin gyis rlobs :
lnga pa sgo dbye ba'i khongs su brda phyag skyabs sems sdom bzung bya ba ni /
ye shes rang snang gi dkyil 'khor gnyan po'i sgo bzhi shag gis bye bar mos shig
/dbye ba'i rgya bcas /
b+h+rU~M pra be sha ya phaT:
lan bzhi brjod /
gdod nas rang byung gi dkyil 'khor pa rang rig don dam gyi ngo bor rtogs pa brda'i phyag 'tshal ba 'di'i rjes zlos /
a ti pU ho :
pra ti dza ho :
ho :
bu khyod 'khor ba'i sdug bsngal las :
thar pa'i mgon du dkon mchog gsum :
yid kyis dmigs te phyag 'tshol la :
skyabs song sdig pa bshags par gyis :
de la thog mar theg pa che chung thams cad kyi rmangs rdo skyabs su 'gro ba dang /
theg chen thun mong ma yin pa'i lam gyi gzhung shing sems bskyed pa dang /
khyad par gsang sngags rdo rje theg pa'i smin grol gyi srog rtsa dam tshig la tshul bzhin du gnas dgos pas de dag gi sdom pa zhu ba'i yon du maN+Dal 'bul bar zhu /
zhes maN+Dal phul /
bla ma dang rgyal ba zhi khro ye shes rigs lnga'i dkyil 'khor skyabs yul dkon mchog rtsa gsum dam can rgya mtsho'i spyan sngar rang rang gis thog drangs nam mkha' dang mnyam pa'i sems can thams cad byang chub ma thob kyi bar du skyabs su 'gro zhing /
sangs rgyas kyi 'bras bu la smon pa dang /
de'i lam du 'jug pa dang /
don dam spros bral 'od gsal chen po'i rang bzhin du sems bskyed cing /
thun mong khyad par lhag pa'i dam tshig rnams la gnas par bgyi'o snyam pas 'di'i rjes zlos /
ho :
bla ma sangs rgyas 'khor dang bcas :
thams cad bdag la dgongs su gsol :
bla med dkon mchog gsum po la :
byang chub snying po ma thob bar :
skyabs kyi mchog tu bzung bar bgyi :
sngon nas bsags pa'i sdig sgrib bshags :
'gro rnams sangs rgyas thob bya'i phyir :
smon pa'i byang chub sems bskyed do :
sems can yongs su smin bya'i phyir :
gsang sngags spyod pa rlabs chen spyod :
don dam spros bral byang chub sems :
rang byung mtha' bral gsal stong bsgom :
zhes lan gsum gyis sdom pa 'bog par bya'o //
drug pa so shing dor ba ni /
de nas tshe rabs kyi lha dang dngos grub kyi skal pa brtags pa'i so shing maN+Dal du dor ba 'di'i rjes zlos mdzod /
so shing gtad cing tshom bu'i dkyil 'khor bkod la /
hoH
bla mas gnang ba'i so shing 'di :
yi dam zhi khro'i lha brtags phyir :
sngon nas las 'phro gang yod pa'i :
yi dam lha la bab par shog :
badzra hA sa ha :
zhes maN+Dal gyi dbus su 'dor du gzhug
/de ltar dor bas so shing phyogs mtshams gang la phog pa de'i rigs dang mthun par rigs lnga so so'i las dang dngos grub 'grub pa yin no //
de'i zhar byung khyor chu blud pa ni /
las bum chu dung zhal du blugs la /
shaM las dung phor tshad dang ldan pa'i nang du /
baM las byung ba'i chu dwangs shing thogs pa med pa slob ma rnams kyi sgo gsum gyi dri ma sbyong ba'i nus pa dang ldan par gyur /
baM zhes lan gsum brjod /
oM hrIHbi shud+d+ha sarba pA paM ni tsar+Ya sarba saM sho d+ha ni sarba bi kalpa a pA na ye swA hA:
zhes brjod cing lag pa g.yon par sbyin /
lan gsum gsol ba'i lhag mas kha bshal bas ngag gi nyes skyon thams cad dag par mos shig
/bdun pa srung skud gdags pa ni /
srung skud sna lnga la rigs gsum mgon po'i sngags kyis mdud pa gsum bor la /
rdo rje'i srung skud 'di nyid khyed rang rnams kyi dpung pa g.yon du bcings pas bar chad thams cad bsrung bar sgoms shig
/hU~M:
ye shes lnga ldan srad bu 'di :
sku gsung thugs kyi mdud par ldan :
g.yon gyi dpung par bcings pa yis :
sgo gsum bar chad bsrung bar shog :
oM badzra rak+Sha hU~M:
brgyad pa las 'phro'i rmi lam brtags pa'i phyir /
ku sha gtsang ma'i chun po che chung gnyis bsang sbyang /
stong pa'i ngang las hU~M las byung ba'i ku sha dag byed kyi rdzas slob ma rmi lam mi 'khrugs par byed pa'i nus pa dang ldan par gyur /
hU~M:
skal ldan las can rigs kyi bu :
rtswa mchog ku sha gtsang ma 'di :
dngos grub rtags mtshan gsal bya'i phyir :
khyod kyi nyal ba'i sngas stan gyis :
legs nyes mtshan ma ci byung yang :
nangs par nga la ma gsang smros :
oM badzra tIk+Sh+Na baM:
zhes phyag bsnol mas gtad de /
ku sha'i chun po thung ba g.yas su byin pa sngas dang /
ring ba g.yon du byin pa stan gyi don du zungs la sngags 'di'i rjes zlos /
oM badzra tIk+Sh+Na sid+d+hi sid+d+hi hU~M:
zhes gtad /
dngos sta dbye na 'di nas bsngo smon byas la grol /
sbrel na de 'phros 'dir 'jug pas chog ste gang ltar chos bshad spyi ltar spro na /
ji skad du bla na med pa'i yang rtse'i rgyud las /
rtog pa thams cad legs par bsdus nas ni //
shin tu bsam pa bzang dang ldan pas nyon //
brjed ngas blo la rdo rje sems dpa' sogs //
dus gsum rgyal ba rnams kyis byin mi rlob //
ces gsungs pas yid gzhan tu ma yengs par /
rdo rje slob dpon la dkyil 'khor gyi gtso bor lta ba'i mos gus /
lha dang sngags la the tshom med pa'i nges shes /
sngags kyi spyod pa la log lta med pa'i yid ches /
dmigs rnam brda sprod pa rnams la skad cig kyang ma yengs ma 'khrul pa'i ngang nas /
'di ltar skye bzhi rgyud lngas bsdus pa'i mkha' khyab kyi pha ma sems can thams cad gcig kyang ma lus par gdod ma'i mgon po'i go 'phang la 'god par bya /
de'i ched du gsang ba bla na med pa a ti zhi khro'i dkyil 'khor du zhugs shing zab mo'i lam nyams su blang bar bgyi'o snyam pa'i thugs bskyed pa dang /
chos gsan pa'i kun spyod mdo rgyud nas ji skad gsungs pa dag kyang thugs la bzhag nas gsan par zhu /
de la theg dgu'i yang rtse sgra thal 'gyur rtsa ba'i rgyud las /
bla ma bsten pas 'khor rgyun 'gag
/dbang bskur brten pas lus ngag smin //
dam tshig brten pas dngos grub 'byung //
zhes 'byung ba ltar thar pa don du gnyer zhing sangs rgyas kyi nye lam phyin ci ma log pa la zhugs par 'dod pa rnams kyis /
thog ma kho nar bla ma mtshan nyid dang ldan pa tshul bzhin du bsten nas /
zab mo'i dbang gis rgyud smin cing dam tshig dang sdom pa rnam par dag par byasas pa la brten /
tshe gcig lus gcig gis gdod ma'i grol sar dka' ba med par snyegs nus pa yin /
dbang 'di dang po gang las babs na /
snga 'gyur gyi rang skad du babs lugs chen po bzhi yod de /
bka' brgyud po ti'i dbang skal ldan rgyal po dzaHla babs /
yi dam lha'i dbang rig 'dzin chen po dga' rab rdo rje la babs /
paN+Di ta'i dbang slob dpon chen po bi ma mi tra la babs /
rig pa rtsal gyi dbang o rgyan pad+mA ka ra la babs /
de dag las brgyud de bod kyi rje 'bangs skal ldan rnams la dbang gi chu bo rim par babs shing bdag cag gi dpal ldan bla ma dam pa'i bar du brgyud pa zam ma chad par byon pa las /
'dir skabs su babs pa ni /
dpal rdo rje sems dpas rdzogs pa chen po 'bum phrag drug cu rtsa bzhi'i rgyud kyi mdzod gtad nas yi dam lha'i dbang bskur thob pa rig 'dzin dga' rab rdo rjes mkhas pa shrI siM ha la dbang bskur /
des sangs rgyas gnyis pa pad+mA ka ra dang /
lo tsA ba chen po bai ro tsa na la dbang bskur /
gnyis kas lha sras khri srong lde'u btsan la rang sems chos kyi skur ngo sprad nas rdzogs chen dbang gi chu bo phab /
khyad par du slob dpon chen po nyid thog ma'i mgon po dang dgongs pa mnyam nyid du rtsal rdzogs te rgyud lung man ngag rnams kyi dkyil 'khor rab 'byams rgya mtsho'i 'khor lo'i mgon por bzhengs te /
gdul bya'i khams dbang mos pa dang mthun par rgyud bshad /
dbang bskur /
man ngag rgya mtsho mtha' yas par bstsal par mdzad pa las /
'dir ni rang gzhung las /
khyad par rgyal ba'i bka' gsang rdzogs pa che :
'bum phrag drug cu'i yang snying bcud kyi khungs :
srog gi dwangs ma snying gi thig le ste :
phyi ltar rdzogs chen nang ltar bka' brgyad dang :
gsang ba sman sgrub yang gsang ma ning skor :
bskyed rdzogs ma bu cha lag kha tshang bsdebs :
ngo mtshar rmad byung chos kyi che ba'i mtshan :
bka' 'dus snying po yid bzhin nor bur gsol :
ces gsungs pa las /
phyi skor rdzogs pa chen po zhi khro nges don snying po'i smin byed sgrub pa'i skabs su babs pa yin /
zhi khro'i chos skor la /
o rgyan gyi slob dpon chen po kho nas 'dra min bdun stong nyer lnga tsam mdzad par gsungs te /
phal cher zab mo'i gter du sbas shing 'byung 'gyur gdul bya rnams kyi don du gter 'byin grub pa'i skyes mchog rnams kyis rim par snang bar mdzad pa las /
'dir ni rang gter las /
snyigs ma'i dus su skal bzang las 'phro can :
bka' brgyad bka' babs rgya gar rig 'dzin brgyad :
bod kyi grub thob brgyad kun rnam par 'phrul :
khyad par pad+ma'i thugs sprul gsung gi sras :
sku yi rgyal tshab rig 'dzin pad+mar grags :
gsang mtshan hU~M nag bde gshegs snying po ste :
chu khams stag yos lo pa'i skyes bu zhig :
sku dbyibs 'gyings brjid mdog legs snum 'od 'bar :
khro gtum bag ldan gyong tshig ngar skad sgrog :
bskyed rdzogs dngos grub drod rtags gding ldan cing :
gzhan snang mi mthun gang byung thad kar spyad :
ces dang /
bdud 'dul rdo rje /
klong gsal snying po sogs kyi gter kha nas kyang lung du bstan pa sprul pa'i lo tsA ba bai ro tsa na'i thugs kyi sprul pa pad+ma bde chen gling pas mdo khams btsan ri rdo rje gnam lang 'dra ba'i lte ba nas spyan drangs shing /
sras slob rig 'dzin bar ma chad pa'i brgyud pa phreng chags su byon pa ste /
de la dbang gi sta gon 'jug pa'i chos dang /
dbang bskur dngos gzhi gnyis su yod pa las /
sta gon gyi skor rnams sngon du grub zin pa lags pas /
'jug pa'i chos rnams zhu ba'i yon du dmigs te maN+Dal zhig 'bul bar zhu /
zhes maN+Dal 'bul du gzhug
/dkyil 'khor gyi lha dang mjal ba'i phyag rten du rin po che rin thang med pa'i me tog gi phreng ba yangs shing ma nyams pa re phyag tu sprad par mos shig
/oM AHhU~M/
zhes cod pan gtad /
de nas las kyi rdo rje'i phyag gi rdo rje la 'jus te dkyil 'khor la bskor ba lan gsum byas nas dkyil 'khor gyi shar sgor 'khod pa'i mos pas me tog gi phreng ba rang rang gi sngon nas rigs kyis 'brel ba'i lha la phog par shog cig pa'i 'dun pa dang ldan pas 'di'i rjes zlos /
hU~M:
dur khrod gsang ba mchog gi dkyil 'khor du :
rin chen byang chub mchog gi me tog 'di :
sku gsung thugs kyi dbyings su bdag 'bul gyis :
dngos grub rnam gnyis bdag la bstsal du gsol :
bo d+hi tsit+ta pra tIts+tsha ho :
zhes me tog dkyil 'khor dngos sam mi bde na tshom bu'am 'grim dkyil la 'dor du gzhug
/de ltar me tog gang du phog pa'i lha de nyid lhag pa'i lhar bzung dgos par mtshon pa'i rigs kyi cod pan spyi bor gdags par mos shig
/cod pan slar spyi bor bzhag la /
hU~M:
rtsa ba sku gsung thugs kyi dkyil 'khor du :
rig pa'i me tog phul ba'i byin rlabs kyis :
sku gsung thugs la rab tu thim nas kyang :
dngos grub rnam gnyis khyod la sbyin par bya :
kA ya wA ka tsit+ta sid+d+hi ho :
zhes me tog phog pa'i rtsa ba'i lha de bstim /
dgu pa spyan dbye ba ni /
de nas spyan dbye bar zhu ba 'di'i rjes zlos mdzod /
hU~M:
sems can las kyi bskal pa yis :
ma rig rmongs pa'i 'gro ba rnams :
shin tu gdung bar gyur lags na :
nyon mongs sgrib pa bsal du gsol :
sa ma ye hU~M:
thur ma thogs la /
ma rig pa'i sgrib byed mig dar dang lhan cig tu bsal bar mos shig
/hU~M:
ji ltar mig mkhan rgyal po yis :
thur mas ling tog bsal pa ltar :
ma rig long ba'i ling tog rnams :
rgyal ba'i dgongs pas bsal bar bya'o :
tsak+ShuHpra be sha ya phaT:
ces mig dar dang dkyil 'khor gyi yol ba bsal la /
hU~M:
bu khyod rtsol sems ma chung bar :
dkyil 'khor bzang po 'di la ltos :
da ni dad pa rab tu skyed :
dngos grub thams cad 'dis thob 'gyur :
'di ltar gsang ba bla na med pa'i dkyil 'khor mthong ba'am lha rnams kyi mtshan thos pa tsam gyis kyang thog ma med pa nas bsags pa'i sdig sgrib dag cing rig 'dzin rgyal ba'i zhing du dbugs 'byin par gsungs pas dad mos spro ba rgya chen po skyed 'tshal /
bcu pa dkyil 'khor gyi mthong ba dri zhing dam la bzhag pa ni /
khyed rang rnams kyis dkyil 'khor gyi bar snang la gus pas ltos la kha dog ji ltar mthong ba bzhin du smros shig
/ces dris la lan byung ba dang /
kha dog dkar po zhi ba /
ser po rgyas pa /
dmar po dbang /
ljang gu drag po /
khra bo'am mthing gar mthong na las sna tshogs pa'i dngos grub thob par 'gyur ro //
zhes brda bkrol zhing rdo rje spyi bor bzhag dam chu sbyin la /
hU~M:
sku gsung thugs kyi dam tshig ni :
da lta 'di ru bcas pa bzhin :
srog la bab kyang ma btang zhig :
rtsa ba yan lag dam tshig srungs :
sa ma ya hU~M:
de'ang dam tshig gi bdag po dpal he ru ka
/dam tshig gi lha ni rdo rje sems dpa'/
dpang po ni rdo rje slob dpon /
shan 'byed ni bdud rtsi'i chu nan nyid yin pas dam tshig bsrungs na de dag thar pa'i mgon dang skyabs su 'gyur la /
ma bsrungs na dgra dang gshed du 'gyur bas deng phyin chad rtsa ba sku gsung thugs /
yan lag nyi shu rtsa lnga la sogs pa dam tshig gi rim pa la tshul bzhin du slob par gal che'o //
ji skad bshad pa de bzhin du bsgrub par bgyi'o snyam pas 'di'i rjes zlos /
ho :
rdo rje slob dpon rin po che :
bka' bzhin bsgrub po dam tshig bsrung :
rtag tu thugs rjes bzung ba dang :
byin gyis brlab par mdzad du gsol :
sa ma ya na ra kan :
bcu gcig pa sgrub lung sbyin pa ni /
de nas sgrub pa'i lung zhu ba 'di'i rjes zlos /
hU~M:
rdo rje slob dpon dgongs su gsol :
bdag cag 'khor ba'i rgya mtsho nas :
byang chub skam sar sgrol ba'i phyir :
zhi khro yongs rdzogs sgrub lung zhu :
zhes lan gsum /
bla mas lha la bka' lung zhu ba ni /
ho :
zhi khro'i lha tshogs dgongs su gsol :
skal ldan slob bu 'di rnams kun :
'khor ba'i gnas nas sgrol ba'i phyir :
sku gsung thugs kyis byin gyis rlobs :
de nas lung sbyin pa ni /
hU~M:
zhi khro'i dkyil 'khor lha tshogs rnams :
dus gsum 'gro mgon 'gro ba'i dpal :
bsnyen cing sgrub mchog dam pa 'di :
snod ldan khyod la 'bog par bya :
oM AHhU~M:
skabs 'dir sgrub lung 'bogs pa'i sa bcad du mdor bsdus snying po yid bzhin nor bu'i le'u tsam mam /
ma lcogs na las byang gi mngon rtogs tshigs lhug ma mdor bsdus tsam dang /
snying po rigs lnga lung gi tshul du bklag par bya'o //
bcu gnyis pa dkyil 'khor gyi lha ngo sprad pa ni /
'o 
rigs kyi bu rnams legs par gsan 'tshal :
phyi'i dkyil 'khor 'di yang brda tsam du bstan pa'o :
nang lus kyi dkyil 'khor yang sgyu ma tsam du'o :
gsang ba sems kyi dkyil 'khor dmigs yul 'di yang gsal stong dbyer med kyi khrid thabs tsam yin zhing :
de kho na nyid kyi dkyil 'khor ni :
sems la snang bas 'khor ba ni dkyil 'khor lhun grub chen po yin zhing :
yang na stong pas dkyil :
gsal bas 'khor :
gsal stong zung 'brel ni dkyil 'khor lhun grub chen po'o :
shes rab kyis dkyil byas :
thabs kyi 'khor du ldan pa 'di la dkyil 'khor lhun grub chen po'o :
de ltar tha snyad tsam du btags tsam ma gtogs don la gsal stong bral ma myong :
ye gdod ma nas rang shar rang grol kun bzang yab yum du gnas pa'o :
de yang rnam grangs rgyas par bshad na :
bum pa 'di yang chos sku spros dang bral ba'i rtags su :
dbang gi bum pa zlum po yod do :
longs sku ye shes lnga dang ldan pa'i rtags su bum pa kha dog lnga ldan yod do :
sprul sku thugs rje'i 'od zer 'phro ba'i rtags su bum pa'i kha rgyan dpag bsam shing las byas pa'o :
rang rig pa las mi 'gyur ba'i rtags su gzungs thag sna la rdo rje btags pa'o :
nyon mongs pa lnga yul du dag pa'i rtags su mgul chings kha dog lnga ldan du yod do :
thugs rjes sems can 'dren pa'i rtags su tshon skud lnga bsgril du yod pa'o :
rang sems la dri ma med pa'i rtags su shel dkar dang me long gis brgyan pa'o :
stong gsal mi 'gyur mdangs lnga'i rtags su bum rdzas rin po che sna tshogs gzhug pa'o :
sgron bzhi mig yul du gsal ba'i rtags su rma bya'i mdongs kyis brgyan pa'o :
rig pa lu gu rgyud kyi rtags su drwa ba ris bres nas yod do :
sangs rgyas kyi bstan pa mi nub pa'i rtags su dkyil 'khor gyi rgyan dang rgyal mtshan ba dan la sogs bkod pa'o :
rtsa ba gsum gyi lha tshogs mnyes pa'i rtags su mchod gtor tshogs mchod bshams pa'o :
rgyab rten dkon mchog gsum dang mi 'bral ba'i rtags su yol ba bla res brgyan pa'o :
bdud dang dgra bgegs zil gyis gnon pa'i rtags su bzhugs khri rgyab yol dang ldan pa'o :
nyon mongs pa'i dri mas ma gos pa'i rtags su rol mo sna tshogs bsgrag pa'o :
dam pa'i chos kyi sgra phyogs bcur khyab pa'i rtags su chos dung 'bud pa'o :
theg chen gsang sngags kyi chos rgyun mi chad pa'i rtags su sman phud zas phud rak+ta bran zhing gtams pa'o :
dbang bskur la phun sum tshogs pa lnga dang ldan pa'i rtags su mchod pa'i bye brag bsam gyis mi khyab pa dang ldan pa'o :
de ltar mtshon byed dpe'i rtags la brten nas :
mtshon bya don gyi rang bzhin la yid ches pa'i brdar phung khams lus kyi dkyil 'khor de kun kyang rten dang brten pa'i tshul du snang bas phyi nang gi brda don ngo 'phrod par mdzad 'tshal :
bcu gsum pa sta gon gyi dbang lnga bskur ba ni /
bum rdzas lnga tshan lnga'i bum chu rnams gtso bum du dril nas slob ma'i mgo thog tu bzhag la :
ho :
rigs kyi bu :
bum pa rigs lnga ni :
shar du 'bru sna lnga'i bum pa :
lhor rin po che lnga'i bum pa :
nub tu dri lnga'i bum pa :
byang du snying po lnga'i bum pa :
dbus su sman lnga'i bum pa yin te rgyal ba rigs lnga'i lha tshogs bzhugs pas :
khyod la dbang bskur ba tsam gyis nyon mongs dug lnga'i bag chags zhi nas rigs drug gi gnas nas thar te :
sku gsung thugs yon tan phrin las lnga'i dbang dus gcig la thob byung bsam pa'i mos pa gyis shig :
hU~M:
kun bzang yab yum bum pa na :
rgyal ba zhi khro'i lha tshogs bzhugs :
skal ldan bu la dbang bskur bas :
rigs drug skye sgo bcad nas ni :
dug gsum dug lnga zhi bar shog :
oM hU~M trA~M hrIHAH
yig brgya dbyangs gsal rten snying bo d+hi tsit+ta bzlas :
badzra a b+hi Shiny+tsa hU~M AH
zhes bum chu blud cing :
ho :
skal ldan rigs kyi bu khyod la :
bum rdzas nyer lnga'i dbang bskur ba tsam gyis nyon mongs pa lngas kun nas bslangs pa'i sdig sgrib las kyi sa bon bag chags dang bcas pa byang zhing dag nas :
rigs drug tu skye ba'i sgo bcad de zhing khams rnam par dag pa lnga ru skyes nas kyang zhing khams de rnams la dbang bsgyur te sems can gyi don thogs pa med pa 'byung bar gyur cig :
de nas gsung yig 'bru'i dbang ni :
yig 'bru lnga la A li kA lis bskor ba ngag la bstim pa'i mos pa gyis shig :
hU~M:
dus gsum rgyal ba'i sgra dbyangs 'di :
thabs shes yig 'bru'i rnam pa can :
ma nges kha dog sna tshogs pa :
A li kA li bzhi bcu brgyad :
yig brgya gsung gi dbang thob shog :
yig brgya A li kA li rten 'brel snying po dang bcas pa bzlas la mgrin par bskur :
de nas thugs phyag mtshan gyi dbang ni :
phyag mtshan lnga'i tsaka li snying gar bzhag la :
hU~M:
dus gsum rgyal ba'i 'od zer ni :
rdo rje rin chen pad+ma dang :
ral gri 'khor lo rnam pa lnga :
gzhan yang phyag mtshan bsam mi khyab :
thugs mchog dbang bskur thob par shog :
de nas yon tan gyi dbang ni :
thig le dkar ser dmar ljang sngo ba rnams lte bar bzhag la :
hU~M:
srid pa chags byed lte ba la :
kha dog lnga yi dbang bskur bas :
nyon mongs bag chags rtsad nas 'byin :
rtsa mdud thams cad rang grol nas :
yon tan rang bzhin rgyas par shog :
de nas phrin las kyi dbang ni :
sa chu me rlung nam mkha'i dbyibs lnga'i tsaka li gsang gnas su bzhag la :
hU~M:
phyi nang dbyer med zang thal la :
'byung ba lnga ni so sor gsal :
gang la gang 'dul de bzhin ston :
'byung bas gar khyab de nyid du :
dam pa'i chos kyis khyab par shog :
ces dang /
shis brjod rgyas bsdus ci rigs par bya'o //
de dag gis sta gon dang 'brel ba'i dkyil 'khor du 'jug pa'i rim pa rnams legs par grub zin pa lags /
zhugs nas mngon par dbang bskur ba zhu ba'i slad du maN+Dal phul /
gnyis pa dngos gzhi dbang bzhi'i rim pa la lnga /
bum dbang /
gsang dbang /
sher ye /
tshig dbang /
byin rlabs gtor ma'i dbang bskur ba'o //
dang po ni /
de nas thal mo me tog dang bcas te gsol ba gdab pa 'di'i rjes zlos /
e ma skyabs mgon thugs rje can :
bdag sogs sems can ma lus kun :
lam log btang snyoms lus pa la :
thar lam mchog de bstan du gsol :
zhes zhus pa la dmigs pa med pa'i thugs brtses dgongs te gnang ba stsol ba ni 'di la gsan pas khyab ste /
e ma 'dir 'dus skal ldan las can rnams :
sngon chad ma rig las dbang 'khyams 'khyams nas :
sdug bsngal zad med myong ba snying re rje :
da ni don 'bras mchog nyid thob 'dod na :
gsang ba'i snying po'i don 'di sbyin par bgyi'o :
de nas dbang bskur gyi dngos gzhi'i thog ma ye shes pa dbab pa'i slad du khyed rang rnams lus gnad rnam snang gi chos bdun bca'/
ngag gnad bum can kha sbyor du 'chings /
sems kyi rtog pa gzhan du mi 'phro bar dmigs pa rtse gcig tu gtod par zhu /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM:
stong pa nyid du gyur :
stong pa'i ngang las :
chos dbyings rnam par dag pa'i rang gdangs las :
rang byung lhun grub kyi gzhal yas khang thig le 'od gong khyab gdal chen po'i klong yangs las rang gsal rig pa'i ngo bo khyed rang rnams thog ma'i mgon po kun bzang yab yum chos sku mtshan ma med pa'i ngang nas zhal phyag gi rnam pa can gsal ba'ang bum sku'i tshul mkhyen pa ma 'gags pa sa ler bzhugs pa'i thugs ye shes chen po'i klong du zhi ba bzhi bcu rtsa gnyis :
mgrin par rig 'dzin yab yum :
spyi bor khrag 'thung lnga bcu rtsa brgyad :
lte bar mkha' 'gro sde lnga :
gsang gnas su rdo rje phur pa'i lha tshogs rnams ye shes kyi rang 'od 'khrigs pa'i klong du snang la rang bzhin med pa chu dang 'od kyi tshul du lam mer gsal bar gyur :
lha tshogs de dag thams cad kyi thugs kar rang rang gi srog yig dang :
gnas lnga'i sa bon lnga las 'od zer phyogs bcur 'phros pas :
dus gsum bde bar gshegs pa thams cad nyi zer la rdul 'khrigs pa lta bur zer thag bsgreng pa'i sna la spungs spungs byon nas khyed rang rnams la thim par mos shig :
byin 'bebs kyi rdzas dbyangs rol gyi sbyor ba dang bcas te :
hU~M:
phyogs bcu dus gsum mkha' dbyings dkyil 'khor nas :
spyi dang khyad par bla ma dge ba'i bshes :
dngos dang brgyud pa phyag rgya'i 'khor dang bcas :
zhing khams gzhal med khang dang tshom bu dang :
thabs dang shes rab gnyis med bye brag dang :
zhi khro yab yum rigs lngas bsdus pa'i lha :
phrin las sgrub mdzad mkha' 'gro'i tshogs rnams la :
rtse gcig gdung ba'i sems kyis gsol ba 'tshal :
zhi khro rgyal ba rgya mtsho'i dkyil 'khor du :
dang po'i las can skye dgu bdag 'jug na :
gnas pa'i sa dang gzung ba'i yul rnams kun :
tshad med gzhal yas khang du byin gyis rlobs :
phung po lngas bsdus shes bya gzhi yi tshogs :
rnam grol he ru ka ru byin gyis rlobs :
'byung ba lngas bsdus khams dang nus pa'i dngos :
khro mo dbang phyug yum du byin gyis rlobs :
skye mched rnam shes tshogs brgyad yul dang bcas :
lcam dral rigs kyi sras su byin gyis rlobs :
rten cing 'brel 'byung lugs dang ldog pa'i blo :
'byung 'jug phrin las grogs su byin gyis rlobs :
dus gsum rnam rtog bsam brjod mtshan ma'i tshig :
ma 'gag brjod med gsung du byin gyis rlobs :
ma rig gti mug rmongs pa bag la nyal :
rnam dag ye shes thugs su byin gyis rlobs :
sa ma ya a d+hiSh+ThA na A be sha ya :
zhes drag tu bzlas la byin dbab bo //
de nas thun mong rig pa'i dbang la :
mi bskyod pa chu'i dbang ni :
gong gi bum pa thogs la :
'o rigs kyi bu ma yengs par nyon cig :
bum pa 'di spyi bor bzhag pa tsam gyis rdza shing du ma bsam par phyi rin po che sna tshogs las grub cing :
nang lha'i gzhal yas khang rgyal ba zhi khro'i lha tshogs bzhugs nas khyod rang gi lus kyi sdig sgrib nyams chag byang zhing bum dbang thob pa'i mos pa mdzod :
hU~M:
rin chen bum pa gzhal yas khang :
rgyal ba zhi khro'i lha tshogs bzhugs :
rigs kyi bu la dbang bskur bas :
lha dbang lus la thob par shog :
badzra a b+hi Shiny+tsa hU~M:
bum chu sbyin no :
rin chen 'byung ldan cod pan gyi dbang ni :
hU~M:
rgyal ba rab 'byams cod pan dbang :
skal ldan khyod la bskur bar bya :
byang chub chen po sgrub par gyis :
cod pan dbang ni khyod kyis longs :
rat+na a b+hi Shiny+tsa hU~M:
zhes mgo la bkon :
snang ba mtha' yas rdo rje'i dbang ni :
hU~M:
sangs rgyas kun gyi rdo rje'i dbang :
mi phyed rdo rje gsang ba las :
skal ldan bu la 'di bskur bas :
rdo rje'i dbang ni khyod kyis longs :
pad+ma a b+hi Shiny+tsa hU~M:
zhes lag pa g.yas la sbyin no :
don yod grub pa'i dril bu'i dbang ni :
hU~M:
thabs dang shes rab gnyis med pas :
'gro don mnyam nyid dril bu'i dbang :
skal ldan bu la dbang bskur bas :
dril bu'i dbang ni khyod kyis longs :
karma a b+hi Shiny+tsa hU~M:
zhes lag pa g.yon la sbyin no :
rnam par snang mdzad ming gi dbang ni :
hU~M:
rdo rje ming gi dbang bskur ni :
skal ldan khyod la sbyin par bya :
cis kyang mi 'gyur mi shigs pa'i :
rdo rje ming gi dbang 'di longs :
pho la /
kye dpal rdo rje sems dpa' zhes bya ba'o //
zhes dang /
mo la /
rdo rje snyems ma zhes bya'o //
de ltar thun mong rig pa'i dbang bskur pas :
dug lnga phung po lnga gtan nas dag nas :
ye shes lnga dang sku lnga rang bzhin lhun gyis grub pa'i dbang thob ste :
sems can gyi don thogs pa med par gyur cig :
de nas lha dbang yongs rdzogs zhu ba'i don du gsol ba 'debs pa 'di'i rjes zlos /
kye ho :
bla ma rdo rje 'dzin pa che :
bdag sogs skal ldan bu rnams la :
rgyal ba zhi khro rab 'byams kyi :
lha dbang yongs rdzogs bskur du gsol :
zhes zhu /
de la thog mar spyi dril zhi ba bzhi bcu'i bum dbang ni :
hU~M:
bum pa spros bral chos kyi dbyings :
mgul chings lnga ldan longs spyod rdzogs :
gzungs thag pad phreng sprul pa'i sku :
nang na sangs rgyas bzhi bcu bzhugs :
skal ldan bu la dbang bskur bas :
rang snang rang rig rtogs par shog :
oM AHhU~M:
bo d+hi tsit+ta ma hA su kha dz+nyA na d+hA tu A:
a b+hi Shiny+tsa hU~M:
de nas zhi ba gtso 'khor gyi sku rnams rim par thogs la /
hU~M:
skal ldan rigs kyi bu rnams la :
kun bzang yab yum dbang bskur bas :
yid chos rnam par dag pa yi :
chos sku rab 'byams dbang thob shog :
d+harma kA ya a b+hi Shiny+tsa oM AHhU~M hrI:
hU~M:
skal ldan rigs kyi bu rnams la :
rigs lnga yab lnga'i dbang bskur bas :
phung po lnga po gnas dag nas :
longs sku rab 'byams dbang thob shog :
oM hU~M swA AMHhA:
saM b+ho kA ya a b+hi Shiny+tsa hU~M:
hU~M:
skal ldan rigs kyi bu rnams la :
bde gshegs yum lnga'i dbang bskur bas :
'byung lnga ma spangs gnas dag nas :
rigs lnga'i yum gyi dbang thob shog :
mUM lAM mAM pAM tAM:
a b+hi Shiny+tsa A:
hU~M:
skal ldan rigs kyi bu rnams la :
sems dpa' brgyad kyi dbang bskur bas :
tshogs brgyad ma spangs gnas dag nas :
sems dpa' rab 'byams dbang thob shog :
bo d+hi satwa a b+hi Shiny+tsa hU~M:
hU~M:
skal ldan rigs kyi bu rnams la :
sems ma brgyad kyi dbang bskur bas :
yul brgyad ma spangs gnas dag nas :
sems ma rab 'byams dbang thob shog :
bo d+hi satwA a b+hi Shiny+tsa A:
hU~M:
skal ldan rigs kyi bu rnams la :
bcom ldan thub drug dbang bskur bas :
nyon mongs drug po gnas dag nas :
sprul sku rab 'byams dbang thob shog :
nirma kA ya a b+hi Shiny+tsa A:
hU~M:
skal ldan rigs kyi bu rnams la :
sgo ba bzhi yi dbang bskur bas :
rtag chad mu bzhi gnas dag nas :
phrin las rab 'byams dbang thob shog :
shAn+tiM puSh+TiM wA shaM mA ra ya a b+hi Shiny+tsa A:
hU~M:
skal ldan rigs kyi bu rnams la :
sgo ma bzhi yi dbang bskur bas :
skye gnas bzhi po gnas dag nas :
phrin las bzhi yi dbang thob shog :
dzaHhU~M baM hoHa b+hi Shiny+tsa A:
ngo sprad pa ni /
'o rigs kyi bu rnams ma yengs par gsan 'tshal :
chos sku kun bzang yab yum zhes bya ba de gzhan zhig na med do :
rang gi kun gzhi sems nyid rang gsal sa le ba 'di chos sku kun tu bzang po yin la :
rang mdangs 'di ci'i ngo bor ma grub cing :
gdos bcas a 'thas su ma song bar rang bzhin stong sang nge ba 'di kun tu bzang mo yin no :
'di nyid ye nas ka dag lhun grub tu gnas pa ni kun bzang yab yum yin pa la yin par ngo shes par gyis shig :
rigs kyi bu rnams rgyal ba rigs lnga yab yum zhes bya ba yang gzhan du ma sems shig :
rang gi phung po 'di la spyi gtsug nas rkang mthil bar du gnas pa ste de la gzugs phung rnam par snang mdzad :
tshor ba ma 'gag pa ni rin chen 'byung ldan :
'du shes dung nge ba ni snang ba mtha' yas :
'du byed khyug ge ba ni don yod grub pa :
rnam par shes pa 'gag med du gsal ba ni rdo rje sems dpa':
yum lnga yang logs su med de phyi nang gi 'byung ba lnga po ma 'gag pa ni yum lnga yin te :
sa dang sha ni sangs rgyas spyan ma :
chu dang khrag ni mA ma ki :
me dang drod ni gos dkar mo :
rlung dang dbugs ni dam tshig sgrol ma :
nam mkha' dang rnam shes ni dbyings phyug ma'i rang bzhin du shes par gyis shig :
rigs kyi bu rnams :
sems dpa' brgyad ces bya ba yang rang gi rnam shes tshogs brgyad 'gag med du gsal ba 'di ka yin no :
mig gi rnam shes 'gag med du mthong mkhan 'di ka byang chub sems dpa' sa yi snying po'o :
rna ba'i rnam shes sgra thos mkhan 'di ka nam mkha'i snying po'o :
sna'i rnam shes dri tshor mkhan 'di ka spyan ras gzigs so :
lce'i ro myong mkhan 'di ka phyag na rdo rje'o :
lus kyi reg bya tshor mkhan 'di ka byams pa'o :
yid kyi rnam shes thogs med du kun la khyab pa 'di ka sgrib pa rnam sel lo :
nyon mongs pa ngar 'dzin gyi shes pa hu re ba 'di ka kun tu bzang po'o :
kun gzhi'i rnam shes khyab gdal du gsal ba 'di ka 'jam dpal gyi rang bzhin du shes par gyis shig :
rigs kyi bu rnams sems ma brgyad ces bya ba yang phyi yul brgyad kyi rtog pa rang sar dag pa ni sems ma brgyad yin te :
de'ang mig gi yul du gzugs su snang ba rnam par dag pa ni sems ma lA s+ya dkar mo'o :
de bzhin du rna ba'i yul du sgra rnam par dag pa ni mA le ser mo'o :
sna'i yul du dri dag pa ni gIrti dmar mo'o :
lce'i yul du ro dag pa ni nIrti ljang gu'o :
'das pa'i rtog pa dag pa ni puSh+pe dkar mo'o :
da lta'i rtog pa dag pa ni d+hU pe ser mo'o :
ma 'ongs pa'i rtog pa dag pa ni A lo ke dmar mo'o :
'byung bar ma nges pa dang chos can gyi rtog pa gnas su dag pa ni lha mo gan+d+he ma ljang gu'i rang bzhin du shes par gyis shig :
rigs kyi bu rnams :
thub pa drug kyang logs na yod pa ma yin te :
nga rgyal rnam par dag pa lha'i thub pa brgya byin :
de bzhin du phrag dog dag pa lha min gyi thub pa thags bzang ris :
'dod chags dag pa mi'i thub pa shAka thub :
gti mug dag pa byol song gi thub pa seng ge rab brtan :
ser sna dag pa yi dwags kyi thub pa kha 'bar sgrom bu :
zhe sdang dag pa dmyal ba'i thub pa chos kyi rgyal po rnams yin par ngo shes par gyis shig :
rigs kyi bu rnams :
sgo ba bzhi yang gud na med de :
rtag lta gnas su dag pa rnam par rgyal ba :
chad lta gnas su dag pa gshin rje'i gshed po :
bdag tu lta ba gnas su dag pa rta mgrin rgyal po :
mtshan mar lta ba gnas su dag pa bdud rtsi 'khyil pa yin no :
rigs kyi bu rnams :
sgo ma bzhi yang gud na med de :
skye gnas rnam bzhi rang bzhin du dag pa'i ngo sprad de :
brdzus skyes rtog pa gnas su dag pas lcags kyu ma dang :
mngal skyes dag pas zhags pa ma dang :
sgong skyes dag pas lcags sgrog ma dang :
drod gsher dag pas dril bu ma yi rang bzhin yin te :
yin pa la yin par ngo shes par gyis shig :
de nas spyi dril khrag 'thung gi bum dbang ni :
hU~M:
bum pa dur khrod gzhal yas khang :
dregs pa pho mo bsnol ba'i steng :
ye shes me dpung 'bar ba'i klong :
khrag 'thung lnga bcu rtsa brgyad bzhugs :
skal ldan bu la dbang bskur bas :
kun gzhi'i bag chags bsal bar shog :
oM ru lu ru lu hU~M b+h+yo hU~M:
a b+hi Shiny+tsa A:
de nas khro bo'i tsaka li rnams rim par thogs la /
hU~M:
skal ldan rigs kyi bu rnams la :
che mchog yab yum dbang bskur bas :
nyon mongs ma spangs gnas dag nas :
khrag 'thung rab 'byams dbang thob shog :
ma hA shrI he ru ka ma hA kro d+hI shwa ri a b+hi Shiny+tsa hU~M:
hU~M:
skal ldan rigs kyi bu rnams la :
khrag 'thung yab lnga'i dbang bskur bas :
dug lnga ma spangs gnas dag nas :
khrag 'thung sku lnga'i dbang thob shog :
badzra rat+na pad+ma karma bud+d+ha a b+hi Shiny+tsa hU~M:
hU~M:
skal ldan rigs kyi bu rnams la :
dbyings phyug yum lnga'i dbang bskur bas :
yul lnga'i rtog pa rang grol nas :
kro tI yum lnga'i dbang thob shog :
kro tI shwa rI a b+hi Shiny+tsa hU~M:
hU~M:
skal ldan rigs kyi bu rnams la :
kau rI ma brgyad dbang bskur bas :
tshogs brgyad ma spangs gnas dag nas :
mkha' 'gro rab 'byams dbang thob shog :
ha a b+hi Shiny+tsa A:
hU~M:
skal ldan rigs kyi bu rnams la :
siM ha ma brgyad dbang bskur bas :
yul brgyad ma spangs gnas dag nas :
phra men rab 'byams dbang thob shog :
he a b+hi Shiny+tsa A:
hU~M:
skal ldan rigs kyi bu rnams la :
sgo ma bzhi yi dbang bskur bas :
skye gnas bzhi po gnas dag nas :
phrin las bzhi la dbang thob shog :
dzaHhU~M baM hoHa b+hi Shiny+tsa hU~M:
hU~M:
skal ldan rigs kyi bu rnams la :
dbang phyug nyer brgyad dbang bskur bas :
nyon mongs rtog tshogs gnas dag nas :
ma mo rab 'byams dbang thob shog :
b+h+yo a b+hi Shiny+tsa hU~M:
de nas rig 'dzin dpa' bo yab yum bcu'i sku thogs la :
hU~M:
skal ldan rigs kyi bu rnams la :
rig 'dzin dpa' bo yab yum gyi :
dbang mchog dam pa 'di bskur bas :
bde stong ye shes dbang thob shog :
oM AHhU~M badzra gu ru d+he ba d+hA ki nI hrIHma ha ri ni sa ra tsa hri ya tsit+ta hriM hriM dzaHa b+hi Shiny+tsa hU~M:
de nas mkha' 'gro sde lnga'i sku thogs la :
hU~M:
skal ldan rigs kyi bu rnams la :
mkha' 'gro sde lnga'i dbang bskur bas :
sangs rgyas kun gyi yum mchog ste :
mnyam nyid chen po'i dbang thob shog :
ha ri ni sa b+h+rU~M a b+hi Shiny+tsa ho :
rdo rje gzhon nu'i sku thogs la :
hU~M:
skal ldan rigs kyi bu rnams la :
rdo rje gzhon nu'i dbang bskur bas :
dgra bgegs tshar gcod phrin las ni :
drag po mthu yi dbang thob shog :
oM badzra ki+A li kI la ya sarba big+h+nAn baM hU~M phaT:
karma badzra ku mA ra a b+hi Shiny+tsa hU~M:
ngo sprad pa ni /
'o rigs kyi bu rnams ma yengs par nyon cig :
khrag 'thung rigs lnga ni rang gi phung po lnga dang yum lnga ni phyi nang gi 'byung ba lnga gnas su dag pa'o :
kau rI ma brgyad kyang tshogs brgyad kyi rtog pa ma spangs gnas su dag pa'o :
phra men siM ha ma brgyad kyang yul brgyad kyi rtog pa ma spangs gnas su dag pa'o :
sgo ma bzhi yang skye gnas bzhi dag cing phrin las bzhi grub pa la bya'o :
'o rigs kyi bu rnams legs par nyon cig :
dbang phyug nyi shu rtsa brgyad la sogs khrag 'thung gi snang ba de rnams kyang gzhan na med de :
rang gi nyon mongs rtog tshogs ma spangs gnas su dag cing rang rig rang gnas dbyer med du ngo shes pa ni khrag 'thung drug cu'i snang ba yin no :
de yin pa la yin par shes na ma mo dang dam can la sogs chos skyong srung ma'i srog la dbang thob pa'o :
khrag 'thung lha tshogs de dag thams cad kyang da lta rang gi klad pa dung khang gi nang du sku tshom bu shig ge bzhugs shing :
zhi ba bzhi bcu rtsa gnyis kyang snying gi nang du sku dngos su bzhugs pa'o :
gzhan yang rtsa thams cad ni dpa' bo :
rlung thams cad ni dpa' mo'i rang bzhin du gnas pa'o :
thig le dkar cha thams cad ni longs sku zhi khro yab kyi tshul dang :
rak+ta dmar cha thams cad ni longs sku zhi khro yum gyi tshul dang :
ba spu bye ba sa ya ni d+hA ki bye ba sa ya'i rang bzhin du gnas pa'o :
des na rang lus 'di ni rgyal ba'i dkyil 'khor ye nas gnas pas :
phung po 'di nyid la brnyas pa dang :
brdeg pa la sogs byed mi rung :
bza' btung longs spyod phun sum tshogs pas mchod dgos par gsang sngags kyi rgyud mtha' dag nas gsungs pa'o :
de yang rang nyid tshe'i dus byed pa'i tshe na :
zhi khro'i lha tshogs thams cad rang lus nas phyir 'ong ste :
nam mkha' la 'char ro :
de'i dus su mi 'jigs mi skrag par rang ngo shes pa gal che :
skad cig nyid la 'od lus 'grub pa de'i tshe yin pas :
da lta nas bskyed rim bsgom pa la nan tan 'bad 'bungs thon cig :
sgyu 'phrul longs spyod rdzogs pa'i skur de dus thim par the tshom med do :
da lta lha yab yum can dang :
khro bo khro mo la mi dad pa tsho de dus 'khrul pa'i 'phrang dam pas slar yang 'khor ba'o :
gnad chen po gcig 'di na yod do :
nyams len la 'bod cig :
rang lus dkyil 'khor 'di la brten nas btags grol dang yig brgya ci nus bzlas na nyams len gyi snying po yin no :
rang lus kun bzang yab yum dkyil 'khor lnga ldan gsal gdab cing :
snying po bye ba phrag re bsnyen na nyams len gyi mchog tu gyur pa'o :
gzhan yang bdag mdun bum sogs gang la brten nas bsgrubs kyang mchog thun mong gi dngos grub myur du 'byung ngo :
'gro don rgya che la yun ring ba :
zab pa'i yang zab bla na med pa bskyed rdzogs kyi gdams pa yang dag pa'o :
de nas gsung yig 'bru /
thugs phyag mtshan /
yon tan thig le /
phrin las 'byung lnga bzhi po gong sta gon gyi skabs ltar 'dir bskyar nas bskur ro //
de rnams kyis lha dbang rdzogs nas bum pa'i dbang gis lus smin pa zhes bya ba yin pas na :
dbang 'di thob pa'i nyams len ni :
lus lhar bsgom :
ngag sngags bzla :
sems chos nyid bsgom pa la nan tan du bya'o :
de nas khyed rang rnams chos stan mtho ba rat+na dang seng ge'i khri'i steng du gdugs nor bu'i tog can dbub /
g.yas g.yon du rgyal mtshan dang ba dan bsgrengs /
rol mo dang mchod pa'i bye brag du mas mnga' gsol bar mos shig
/chos zab mo 'di'i bdag po mdzod la :
'gro ba'i don rgya chen po gyis shig :
shod cig :
ston cig :
ces rjes su gnang ba sbyin cing rten snying bzlas pa'i me tog 'thor la bkra shis brjod do //
gnyis pa gsang ba'i dbang ni /
thod pa'i bdud rtsi thogs la /
bdud rtsi ka pA lar kun bzang yab yum sbyor mtshams nas bdud rtsi byang sems bab pas bde ba chen po'i rang bzhin khyed rang rnams la byin pas lus thams cad bde phril phril rtsa'i rtsa mdud thams cad rang bzhin du grol :
rtsa thams cad a ba d+hU ti :
rlung thams cad ye shes kyi rlung :
thig le thams cad zag med kyi bde chen lhan cig skyes pa'i ngo bor gyur par mos la mnyam par 'jog par zhu :
hU~M:
snang ba thams cad yab kyi tshul 'char zhing :
stong pa thams cad yum gyi cha 'dzin pa'i :
srid bcud thams cad lha dang lha mo'i ngang :
phung khams skye mched snod bcud gsal stong lha :
kun kyang thams cad dkyil 'khor ngang la gnas :
yang gsang rig pa'i dbang mchog thob par shog :
oM AHhU~M gu h+ya a b+hi Shiny+tsa hU~M:
b+han+d+ha'i chang lan gsum 'thung du bcug la /
dam rdzas bdud rtsi'i ro 'di lce la thim pas ro myang bya myong byed med pa gcig 'dug gam ltos shig :
de'ang dpal kun tu bzang po'i zhal nas :
'di ni spros pa med pa'i dbang :
gsang ni skal med rnams la gsang :
gsang dbang zhes ni de la bya :
zhes gsungs so :
dbang 'di thob nas nyams len du gnas pa rtsa sbyong ba :
g.yo ba rlung bzung ba :
bkod pa byang chub kyi sems sgom pa la nan tan gyis shig :
gsum pa shes rab ye shes dbang ni /
rig ma'i tsaka li thogs la /
snang brnyan 'di nyid rigs gzugs lang tsho phun sum tshogs shing mtshan nyid dang ldan pa'i rig mar gyur pa phyag g.yon du gtad par mos shig
/hU~M:
ye shes lnga ldan bde ba'i sku :
kun bzang bde ba'i gnas sbyin cing :
dga' ba gzugs mdzes yid 'ong ma :
gsang sngags gsang chen grub pa'i lam :
khyer cig dpa' bo sems dpa' che :
gus pa'i tshul gyis rtag tu spyod :
hU~M badzra mu dra su kha ho :
de ltar gtad pa'i rig ma de dang khyed rang kun bzang yab yum du gsal nas mnyam par sbyor bas ngo bo bde stong lhan cig skyes pa'i ye shes mngon du byas par mos shig
/dbang 'di thob pa'i nyams len ni :
lus snang stong :
ngag grags stong :
sems gsal stong sgom pa la nan tan gyis shig :
deng phyin chad bud med la mi smad de :
de yang yum gyi b+ha ga ni :
rgyal ba bskyed pa'i khungs yin zhing :
gsang sngags zab mo'i don yin te :
lung las :
kun tu bzang mo gsang ba'i b+ha ga ru :
rgyal ba'i dkyil 'khor rab 'byams ma lus kun :
'du 'bral med pa'i ngang du ro gcig pas :
gnyis med byang chub sems kyis mnyes gyur cig :
ces sogs mtha' yas par gsungs pa yin no :
dbang bzhi pa ni /
'o 
tshig dbang rin po che ni bskur bya skur byed dang bral ba yin yang :
yar nam mkha' la ltos dang :
mtha' dang dbus med :
mar rgya mtsho la ltos dang :
kha dang gting med :
bar nyi zla la ltos dang :
gsal zhing dri ma med :
de thams cad kyi don me long gi rang gzugs 'di lta bu ste :
me long dang gzugs brnyan dbyer med du gnas pa ni zung 'jug chen po'o :
a :
snang na chos nyid brdal bar snang :
stong na khams gsum 'khor ba stong :
ji ltar byas kyang chos nyid klong :
gang ltar byas kyang phyogs ris med :
thams cad bzang ngan blang dor med :
rdzogs pa chen po'i gnas lugs yin :
gsal stong 'dzin med dbang bskur ni :
rang ngo shes na dbang gi mchog :
gcig po shes na thams cad de :
mnyam pa nyid du ngo mtshar che :
mnyam pa kun yangs dbang thob shog :
phaT:
drag po zhig byas la /
brjod med kyi ngang la ci gnas su bzhag
!
/slar ngo sprod rgyas par bya ba la /
dang po khregs chod kyi ngo sprod ni /
man shel dri ma med pa bstan la /
'o 
skal ldan rigs kyi bu rnams ma yengs par gsan 'tshal :
lus ngag yid gsum bya ba dang phrol la ma bcos lhug par zhog cig :
rang shes rig pa'i rgyal po 'di dpe shel sgong 'di lta bu'o :
'di la ltos shig :
shel 'di la phyi nang med pa'o :
de bzhin du steng 'og kyang med :
gsal 'grib med :
dri ro med :
rgyab mdun med :
'od dang shel dbyer med du gnas pa ni ngo shes na ye shes lnga'o :
ma shes na dug lnga'o :
de bzhin du shes na 'od zer lnga :
ma shes na rlung lnga'o :
shes na sku lnga yin :
ma shes na tshogs lnga'o :
shes na rigs lnga ste :
ma shes na phung po lnga'o :
shes na yum lnga :
ma shes na khams lnga'o :
shes na zhing khams lnga la :
ma shes na phyogs lnga'o :
shes na sku lnga la :
ma shes na gzugs lnga'o :
shes na gsung lnga la :
ma shes na sgra lnga'o :
shes na thugs lnga la :
ma shes na rtog pa lnga'o :
shes na mkha' 'gro lnga la :
ma shes na 'byung ba lnga'o :
shes na srog lnga yin la :
ma shes na 'chi bdag lnga'o :
dper na shel 'od 'khyugs pa lta bur rang sems kyi rtsal ma 'gag pa'o :
shel rdo dang 'ja' dang 'od gsum dbyer med pa lta bu stong gsal rang bzhin dbyer med zung 'jug tu gnas pa'o :
!
gnyis pa thod rgal ngo sprod ni :
rma bya'i mdongs zhig bstan la :
'o 
skal ldan rigs kyi bu rnams :
dbyings rnam par dag pa khyim 'dra ba'i nang du :
thig le stong pa'i sgron ma khyim bdag mo dang 'dra ba gcig 'char ro :
'ja' dang 'od kyi drwa ba nor dang 'dra ba gcig la rig pa'i ngo bo lu gu rgyud khyim bdag dang 'dra bas dbyer med du longs spyod cig :
sgron bzhi nyams su blangs pas snang bzhi mthar phyin nas gdings bzhi lon cing lo bdun nas zag bcas phung po mi snang bar sangs rgyas pa'o :
yang me long ngos la dkyil 'khor bstan te :
'o 
skal ldan rigs kyi bu rnams :
dper na me long nang gi dkyil 'khor 'di lta bu kha dog sna tshogs 'char yang don la grub pa med pas rig pa'i cho 'phrul tshogs drug gi rang mdangs su ngo shes par gyis shig :
tshogs drug re re nas ngo sprod kyang rung :
de thams cad kyi rtsa ba rang sems ngos bzung dang bral ba 'di ka yin :
snang srid 'khor 'das thams cad kyi chos tha dad 'di'i rtsal las shar zhing nub :
nub cing shar ba'o :
ngo bo stong pa chos sku :
rnam pa gsal ba sprul sku :
don la gnyis su med pa longs sku :
sku gsum tha dad ma yin pa ni ngo bo nyid kyi sku rang la rang chas su gnas pa'o :
de la rang dbang thob na dbang thams cad thob pa yin no :
kha ru brjod mi btub kyang yid la bsam rgyu yod do :
lag tu bzung mi btub kyang :
zhe blo bde ba zhig yod do :
zang thal yin zhes a 'thas su yang mi btang ngo :
gsal cha 'dod pa tsir 'dzin yang mi bya'o :
gsal stong ngos bzung med pa 'di lta ba :
de'i ngang la gnas pa ni sgom pa :
gang shar dran pas zin pa ni spyod pa :
de la brtan pa thob tsam na 'bras bu yin pas 'gro don gyis shig :
de lta bu'i don shes na rgyal po 'bangs su 'khyams pa yang rgyal sar thon pa lta bu'o :
nyi ma sprin dang bral ba lta bu'o :
gser g.ya' dang bral ba lta bu'o :
'khrul pa yul bud :
rang sems sangs rgyas su go :
'khor 'das rang dbang thob pa'o :
de ltar phyi nang gsang ba'i ngo sprod thams cad hril gyis dril na :
snang srid thams cad bkram pa'i dkyil 'khor la ngo sprad :
lus ngag yid gsum du ngo sprad :
gar gnas thams cad zhing khams dang gzhal yas khang :
gar 'dug thams cad pho brang :
grogs thams cad lha dang lha mo :
rang lus snang stong rgyal ba'i dkyil 'khor mngon sum du ngo sprad cing bzlas pa thams cad yi ge brgya pa la bsdu :
yig brgya yang ha bzhi ho :dang lnga la bsdu :
de yang 'bru gsum la bsdu :
gsum yang hU~M la bsdu nas hU~M ci mang bzla :
rang nyid kun bzang yab yum mthing gar gsal ba mnyam gzhag skyil krung mdzad pa :
phyogs bcu thams cad thig le'i gong bur bsgom :
ngag tu hU~M brjod pas :
snang ba thams cad ka dag spros bral gyi ngang la hU~M mthing nag zang thal du phyi nang med par bdag gzhan gnyis med mtha' dbus mi dmigs shing :
hU~M sgra dang gsal stong dbyer med du bsgom :
de ltar lha thams cad kun bzang yab yum la bsdu ba dang :
sngags thams cad hU~M la bsdu ba dang :
dmigs pa thams cad ma bcos lhug pa la bsdu ba dang :
dmigs med kyang brjod med la bsdu'o :
brjod med bsgom med la bsdu :
bsgom med rang mdangs rang gsal cha la bsdu :
gsal cha 'od lnga la bsdu :
'od lnga rang bzhin stong pa nyid la bsdu :
stong nyid lhun grub la bsdu'o :
lhun grub ni rgya chad phyogs lhung ma yin par :
rnam kun mchog ldan kun tu bzang po mngon sum mthong ba 'di ni :
gang zag su byung gi blor mi shong :
'di ltar go na sangs rgyas la mi re :
sems can la mi dogs :
skad cig nyid la lhun grub chen por grol ba'i gdams pa zhi khro bshags rgyud kun gyi yang snying yin pas :
dbang 'di thob pa'i gang zag rnams ni :
dud 'gro yin yang rig 'dzin gyi gral du skye ba la the tshom med do :
de nas gtor chen thogs la :
'o 
rigs kyi bu dad pa dang dam tshig ldan pa rnams nyon cig :
dbang thams cad kyi mtha' rten gtor dbang byin rlabs 'od phung bskur ba la dmigs pa 'di bzhin mdzod :
gtor ma 'di nyid gzhal yas khang gi rnam par 'od zer gyi pho brang chen po sum brtsegs su gsal ba'i rtse mo na bla ma'i lha tshogs :
bar na yi dam zhi khro'i lha tshogs :
'og na ye shes kyi mkha' 'gro'i lha tshogs :
phyogs mtshams la chos skyong srung ma dam can rgya mtsho rnams gangs ri la 'ja' tshon 'khrigs pa ltar bzhugs par gyur :
de rnams kyi sku gsung thugs kyi byin rlabs thams cad bdud rtsi'i 'od zer gyi rnam par 'phros :
khyed rang rnams kyi spyi bo nas mar lan gsum babs pas :
dang pos sdig sgrib dag :
gnyis pas lus khengs :
gsum pas gnas gsum du yig 'bru gsum gyi rnam par zhugs :
mchog dang thun mong gi dngos grub thob pa'i mos pa rtse gcig tu gyis shig :
oM AHhU~M:
dbyings rig dbyer med gtor khang du :
gsal stong dbyer med rtsa gsum bzhugs :
rig rtsal dbyer med srung mas bskor :
dbang mchog dam pa 'di bskur bas :
lhun grub rang dbang rang thob shog :
oM AHhU~M gu ru d+he wa d+hA ki nI sarba sid+d+hi pha la a b+hi Shiny+tsa ho :
zhes gnas gsum du bskur ro :
g.yas su dngos grub kyi gtor rdzas :
g.yon du b+han+d+ha'i bdud rtsi sbyin la :
kA ya sid+d+hi oM:
wA ka sid+d+hi AH
tsit+ta sid+d+hi hU~M:
sarba sid+d+hi hrI:
zhes brjod pas :
bla ma rang gi spyi bor thim :
yi dam mgrin par thim :
mkha' 'gro snying gar thim :
chos skyong lte bar thim par mos mdzod :
gsum pa mtha' rten rdzas kyi mnga' dbang bskur ba la dang po bkra shis rtags brgyad kyi dbang ni :
hU~M:
skyob byed gser gdugs bla na med :
'gro ba'i tsha gdung sel bar shog :
gser nya shes rab mig dang ldan :
'khor 'das rnam dbye 'byed par shog :
chos dung g.yas 'khyil rang sgra sgrog :
stong gsum snyan grags ldan par shog :
pad+ma dri med mdangs dang ldan :
dam chos kun gyi char 'bebs shog :
bum pa dgos 'dod re ba skong :
'gro rnams smin cing grol bar shog :
rgyal mtshan mi nub bstan pa'i dpal :
sangs rgyas bstan pa 'dzin par shog :
dpal gyi be'u 'od 'bar che :
'khrul med thugs dang ldan par shog :
'khor lo rtsibs brgyad phyag zhabs mtshan :
mi shigs rdo rjer brtan par shog :
mang+ga laM a b+hi Shiny+tsa mAM:
de nas bkra shis rdzas brgyad kyi dbang ni :
hU~M:
me long ye shes rgya mtsho chen po ste :
kun mkhyen kun gzigs chos la dbang thob shog :
AHrat+na a b+hi Shiny+tsa mAM:
hU~M:
li khri mtshal chen dbang gi rang bzhin te :
khams gsum skye 'gro dbang du 'du bar shog :
pad+ma li khri a b+hi Shiny+tsa mAM:
hU~M:
gi haM dug gsum sel ba'i sman gyi mchog :
rgyu 'bras nad rnams zhi ba'i dbang thob shog :
duHkha shAn+tiM ku ru ye a b+hi Shiny+tsa mAM:
hU~M:
yungs kar drag po'i rdzas mchog dam pa ni :
bar chad gdon bgegs zhi ba'i dbang thob shog :
dzaHthuM a b+hi Shiny+tsa mAM:
hU~M:
rtswa mchog dUr bas tshe yi dngos grub ster :
'chi med bsod nams rgyas pa'i dbang thob shog :
A yu She a b+hi Shiny+tsa mAM:
hU~M:
'o ma zho ni bcud mchog dam pa ste :
yon tan kun gyi snying po lon par shog :
hr-i da ya a b+hi Shiny+tsa mAM:
hU~M:
chos dung dkar po snyan pas sa gsum g.yo :
dam chos sgra chen yongs la khyab par shog :
d+harmAHsarba a b+hi Shiny+tsa mAM:
hU~M:
mchod rdzas bil ba bkra shis rdzas 'dus te :
dngos grub rnam gnyis tshe 'dir thob par shog :
bi dza pU ra a b+hi Shiny+tsa mAM:
de ltar bkra shis rdzas brgyad kyis dbang bskur bas :
rgyal bu rgyal sar khri ston byas pas 'bangs 'khor mnga' 'og tu tshud pa ltar :
dbang bzhi yongs su rdzogs par thob nas gzhan don dpag med 'grub pa'i dbang dam pa thob par gyur cig :
de nas rgyal srid sna bdun gyi dbang ni :
hU~M:
'khor lo rin chen rnam bcu ldan :
chos kyi 'khor lo bskor bar shog :
tsakra rat+na a b+hi Shiny+tsa mAM:
hU~M:
btsun mo rin chen sdom brgyad gter :
yid bzhin dpal 'byor dbang thob shog :
pra dz+nyA pA ra mi tA a b+hi Shiny+tsa mAM:
hU~M:
nor bu rin chen mchog kun gnas :
lhan cig nor bdun phyug par shog :
rat+na a b+hi Shiny+tsa mAM:
hU~M:
khyim bdag rin chen sna bdun ldan :
shes bya thogs med dbang thob shog :
ma hA ma Ni a b+hi Shiny+tsa mAM:
hU~M:
blon po rin chen dmag dpon mchog :
brtson 'grus go gyon dbang thob shog :
ma ti rat+na a b+hi Shiny+tsa mAM:
hU~M:
rta mchog rin chen sa lam bgrod :
rdzu 'phrul rkang ldan dbang thob shog :
ka lA sha a b+hi Shiny+tsa mAM:
hU~M:
glang po rin chen theg pa che :
yang dag snying po'i don rtogs shog :
hasti rat+na a b+hi Shiny+tsa mAM:
de ltar rgyal srid sna bdun gyis dbang bskur bas bde legs phun sum tshogs pa dang :
'phags pa'i nor bdun dang ldan te sems can gyi don rgya chen po byed par gyur cig :
de nas dkyil 'khor rgyan rdzas kyi dbang bskur ba la :
dang po ral gri bzhi'i dbang ni :
hU~M:
nyon mongs 'khrul pa thams cad rtsad gcod pa :
shes rab rnon po ral gri bzhi po 'dis :
skal ldan rigs kyi bu la dbang bskur bas :
skye 'chi rtsad nas chod pa'i dbang thob shog :
oM d+harmA phe laM a b+hi Shiny+tsa mAM:
de nas mda' bzhi'i dbang ni :
hU~M:
thugs rje thogs pa med pa'i mda' bzhi ni :
rang snang gsal ba'i me long bzhi yis brgyan :
ye shes lnga ldan dar sna rigs lngas mtshan :
thabs shes yon tan gsum dang sbyar ba 'dis :
skal ldan rigs kyi bu la dbang bskur bas :
rig rtsal thogs pa med pa'i dbang thob shog :
oM sarba pra sha ra a b+hi Shiny+tsa mAM:
de nas phur pa bzhi'i dbang ni :
hU~M:
nyon mongs gnas nas 'dren pa'i phyag mtshan ni :
lcags kyu zhags pa lcags sgrog dril bu bzhi :
tshad med bzhi ldan skye gnas bzhi po gcod :
rdo rje phur pa sangs rgyas kun gyi 'phrul :
sku bzhi'i bdag nyid kI la'i dbang thob shog :
badzra rat+na pad+ma karma kI li kI la ya a b+hi Shiny+tsa hU~M:
de nas bla ma dkyil 'khor gyi lha dang nam mkha' gang bar bzhugs pa'i rgyal ba sras dang slob mar bcas pa rnams kyis bkra shis pa'i tshigs su bcad pa brjod cing /
me tog man+da ra ba'i char phang phung du bsnyil bas khyed rang rnams la dbang gi ye shes sngar ma skyes pa bskyed pa dang /
skyes pa gong nas gong du 'phel zhing brtan par mdzad par mos shig
/rten snying bzlas pa'i 'bru 'thor la /
hU~M:
shar gyi phyogs nas bkra shis don gyi lha :
rdo rje sems dpa' bkra shis don gyi lha :
rdo rje sems dpa'i bkra shis gang lags pa :
bkra shis des kyang deng 'dir bde legs shog :
hU~M:
lho yi phyogs nas bkra shis don gyi lha :
rin chen 'byung ldan bkra shis don gyi lha :
rin chen 'byung ldan bkra shis gang lags pa :
bkra shis des kyang deng 'dir bde legs shog :
hU~M:
nub kyi phyogs nas bkra shis don gyi lha :
snang ba mtha' yas bkra shis don gyi lha :
snang ba mtha' yas bkra shis gang lags pa :
bkra shis des kyang deng 'dir bde legs shog :
hU~M:
byang gi phyogs nas bkra shis don gyi lha :
don yod grub pa bkra shis don gyi lha :
don yod grub pa'i bkra shis gang lags pa :
bkra shis des kyang deng 'dir bde legs shog :
hU~M:
dbus kyi phyogs nas bkra shis don gyi lha :
rnam par snang mdzad bkra shis don gyi lha :
rnam par snang mdzad bkra shis gang lags pa :
bkra shis des kyang deng 'dir bde legs shog :
ces dang /
gzhan yang shis brjod ji ltar 'os pa bya'o /
de ltar na de dag rnams kyis bka' 'dus snying po yid bzhin nor bu'i phyi sgrub rdzogs pa chen po zhi khro'i dbang chen ngo sprod bcas rgyas par thob pa yin pas /
de dag gi skabs su thob cing zhal gyis bzhes pa'i rtsa ba dang yan lag gi dam tshig phra rags thams cad la bslab cing nan tan du bsgrub par bgyi'o snyam pa'i blos 'di'i rjes zlos /
gtso bos ji ltar sogs dang /
gtang rag maN+Dal /
lus longs spyod 'bul ba /
dge bsngo spyi ltar byas la slob ma rnams gyes so //
rtsa ba'i gsum pa rjes cho ga'i mjug don gyi rim pa ni /
tshogs la rol zhing rdo rje'i glu blang /
lhag bskul chad brtan rta bro'i rjes su mchod bstod mdor bsdus bya /
lhag chad kha skong nas smon lam gyi bar gzhung gsal ltar bya ba las bsdu rim gong du ras bris yin na brtan bzhugs spyi mthun kyang bya bar spro na chog go
/klong chen nam mkha'i thig ler 'khor ba'i mtsho //
dong nas sprugs pa mthong grol lu gu rgyud //
rdo rje'i sgra tshig zab mor snang 'di ko
/sbyangs pa sngon song dbang po'i dpyid du 'jo //
skal ldan du ma lam 'dis dbugs dbyung zhing //
des kyang gsang chen nges pa'i lam bzang 'di //
mkha' mnyam 'gro la yun ring gsal byas nas //
gdod ma'i mgon po'i dgongs pa bskang gyur cig
/ces pa 'di ni /
gter gzhung nyid ma 'dzings la rnam par gsal bas kha 'gengs sogs gsar spros ma dgos kyang /
bklag chog nyid blo dman phal cher gyi nyams la phan par bsams nas /
sgrub chen dang ma 'brel bar mgyogs dbang khyer bde'i tshul du yig sna ma bu rnams bsdebs te /
pad+ma'i rjes 'jug ku sA li pad+ma gar gyi dbang phyug blo gros mtha' yas pa'i sdes sbyar ba dge legs 'phel //

//
