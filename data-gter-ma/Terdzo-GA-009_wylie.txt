@#//
rdor sems thugs kyi sgrub pa'i slob ma rjes 'dzin gyi cho ga bklag chog tu bkod pa phrin las rab rgyas zhes bya ba bzhugs so //
na mo gu ru sarba ku la pa ta ye //
rdo rje mi phyed gsum gyi bdag
/sems dpa' srid gsum gcig pu pa //
rigs kun khyab bdag der btud nas //
dbang bskur mtshams sbyor bcas pa bri //
dkyil 'khor rab 'byams khyab bdag gcig 'dir 'du //
de sgrub bka' gter zab dgu'i snying po'ang 'di //
gzhan mchog 'phags bod kun tu btsal med pa'i //
rgyu mtshan shes pas gus pas blang bar byos //
gang zhig mtshan nyid dang ldan pa'i slob dpon gyis snod ldan skal pa bzang po'i 'gro ba dkyil 'khor 'dir gzhug par 'dod na /
gzhung las /
gang zhig rdo rje'i gsang ba 'dir :
smin 'dod byin rlabs rim pa bya :
zhes pa ltar sgrub pa la gsum /
sngon du bya ba'i rim pa /
dngos gzhi byin rlabs dbang bskur /
rjes mtha' rgyas su bya ba'i tshul lo //
dang po ni /
dkyil 'khor dang dbang rdzas bkod pa'i tshul phrin las rnam grol lam bzang du gsal ba ltar las /
rdul tshon mi 'grub na sa slong dang de'i byin rlabs dor la ras bris bkram pa'am maN+Dal la 'bru dkar gyi tshom bu bkod pas kyang rung /
dbang don sgrub mchod ni gzhung dang rgyal sras rin chen rnam rgyal gyis mdzad pa'i lhan thabs lto sbyar /
longs khyab dben pa'i mgyogs dbang lta bur lhan thabs med pa'i phrin chog kho nas kyang 'thus la de'i tshe na'ang brgyud 'debs 'phros su las bum mam bsang chu sgrub pa sbyor dgos so //
gang ltar brgyud 'debs nas brtsam sngon 'gro rnams dang /
bdag mdun bum bzlas bshags pa sogs nas rgyas na bdag 'jug blang /
bsdu na rig pa'i me tog dor ba yan grub par bya'o //
gnyis pa ni /
slob ma rnams la /
ji ltar bltams pa sogs dang las bum gyi chus sgo'i phyi rol du khrus bya /
gral du 'khod nas bgegs gtor raM yaM khaM gis bsang sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M gis byin gyis brlab /
sarba b+hU ta A kar+Sha ya dzaH
sarba b+hU ta i daM ba liM ta kha kha khA hi khA his bsngo /
na mo /
rtsa brgyud kyi bla ma mchog gsum rgyal ba rgya mtsho'i tshogs dang bcas pa rnams kyi bden pa dang /
dpal rdo rje sems dpa'i dkyil 'khor gyi lha tshogs rnams kyi bden pa dang /
bden pa chen po'i mthus /
deng 'dir slob bu rnams la dbang bskur zab mo bgyi ba la bar du gcod pa'i bgegs tshogs thams cad gtor ma 'dis tshims par gyis la 'dir ma gnas par gzhan du dengs shig
/gal te mi 'gro na khro bo ye shes kyi rdo rje me rab tu 'bar ba 'dis khyed rnams kyi mgo bo tshal pa brgyar 'gas par 'gyur ta re /
zhes dang gu gul dud pa yungs thun rol mo'i sgra dang lhan cig
/hU~M hU~M hU~M bi shwa badzra sogs dang /
oM sum+b+ha ni sogs kyis bgegs bskrad /
badzra rak+Sha rak+Sha hU~M/
zhes brjod pas phyi rol thams cad rdo rje'i sa gzhi rwa gur bla bre dang bcas pa ye shes kyi me dpung mtha' med du 'phro bas mtshams bcad par gyur /
zhes mos /
me tog bkye bsdu byas la /
'o na /
nam mkha' dang mnyam pa'i sems can thams cad kyi don du bla na med pa yang dag par rdzogs pa'i sangs rgyas kyi go 'phang rin po che ci nas kyang thob par bya /
de'i ched du rdo rje theg pa'i lam gyi rtsa ba mngon par dbang bskur ba zab mo gsan nas don thugs nyams su bzhes te sems can thams cad bla na med pa yang dag par rdzogs pa'i sangs rgyas rigs kun khyab bdag rdo rje sems dpa'i go 'phang la 'god par bya'o snyam du sems bskyed pa rgya chen po gsal btab ste gsan par zhu /
de yang 'o skol gyi ston pa thabs mkhas la thugs rje chen po dang ldan pa de nyid kyis gdul bya'i bsam pa dang /
dbang po dang /
skal pa'i khyad par dang rjes su mthun pa'i chos kyi bdud rtsi bsam gyis mi khyab pa bstan pa thams cad kyang bsdu na theg pa rim pa dgu'am /
de'ang rgyu 'bras kyi theg pa gnyis su 'dus te /
kun byed rgyal po las /
theg pa rnam pa gnyis yin te //
mtshan nyid rgyu yi theg pa dang //
'bras bu rdo rje'i theg pa 'o //
zhes gsungs pa ltar /
theg pa chen po pha rol tu phyin pa bden gnyis la bzang ngan blang dor du blta ba las /
'dir kun rdzob tu'ang chos rnams la mi gnyis pa'i bsam spyod dang ldan pas 'bras bu'i ngo bo snang stong zung 'jug gi chos sku rtogs par byas la /
ting nge 'dzin gyis goms par byed pa'i phyir 'bras bu lam byed kyis khyad par du 'phags pa gsang sngags rdo rje theg pa yin /
de ltar yang slob dpon sangs rgyas gsang bas /
thabs kyi theg pa chen po ni //
rnam par byang dang sdug bsngal dag
/kun rdzob tu'ang dbyer med de //
lta ba mtho dman de tsam mo //
zhes dang /
sgyu 'phrul gsang ba snying po las /
'di ni gsang chen nges pa yi //
'bras bu lam du gyur pa yin //
zhes gsungs so //
de la yang gsang sngags gsar rnying gnyis las 'dir gsar ma las spyan 'dren pa po yon bdag
/phyag bzhes kyi gtsug lag khang /
'chad pa po'i paN chen /
sgyur byed kyi lo tsA ba /
zhu rten gyi me tog
/brjod bya chos kyi khyad par te /
che ba drug ldan gyis 'phags pa gsang sngags rnying ma yin /
de la'ang phyi thub pa rgyud kyi theg pa kri yog sde gsum dang /
nang pa thabs kyi rgyud kyi theg pa bskyed rdzogs rnam pa gsum ste drug tu dbye ba'i rang skad thun mong ma yin pa las nang rgyud /
de la'ang rgyud sde dang sgrub sde gnyis las /
'dir lha'i ngo bo rigs thams cad kyi khyab byed dang brgyud pa'i babs so'i dbang gis de gnyis ka'i yang rtsa bar gyur pa yin /
spyir snga 'gyur rdo rje theg pa la bka' gter gyi babs so gnyis su bzhugs pa las /
'dir bka' ma las /
bka' babs lung bstan /
smon lam dbang bskur /
mkha' 'gro gtad rgya ste khyad par gyi brgyud pa gsum dang /
gtso bo brgyud thag nye zhing gter yig gi dpe dpang mnga' bas khungs btsun pa dang /
gang la gang 'dul gyi dus dang 'tshams par mngon du snang ba'i phyir zab lam nub pa med pas khyad par du 'phags pa gter gyi phyogs su gtogs pa yin /
de la'ang phyogs bzhi dbus lnga'i gter kha chen po lngar grags pa las 'di ni dbus gter zug pa rtsa ba lta bu'i chos sde ste /
ji skad du /
ngam shod bying gi o dkar brag :
rdo rje rtse lnga 'dra ba'i ngogs :
bkra shis gdugs kyi sham bu 'dra :
zhes sogs gter gnas dang 'don pa'i dus rtags rten 'brel sogs ji ltar lung bstan pa bzhin ngam shod bying mda' gnam lcags brag gi gu ru'i gsang phug gong ma nas o rgyan gter bdag gling pa'am /
pad+ma gar dbang 'gyur med rdo rje rtsal la sngags srung rag gdong mas mngon sum du phul ba'i chos skor te /
de ltar yang /
zab pa las kyang ches zab pa'i :
yang zab theg pa kun gyi rtse :
mthar thug byang chub sgrub pa'i lam :
rdor sems thugs kyi sgrub pa dang :
drag po gsang ba'i sgrub pa dang :
a ti zab don snying po gsum :
so so'i gdams pa le lag bcas :
zhes gsungs pa'i chos skor gyi nang tshan rdo rje sems dpa' thugs kyi sgrub pa'i smin byed sgrub pa skabs su babs pa yin /
bsdu na /
'di mtshams 'og gi
/de la rdo rje slob dpon gyi bya ba'i rim pa sogs la 'jug
/zab chos 'di la kun las ngo mtshar rmad du byung ba'i khyad 'phags kyi yon tan brgyad dang ldan pa yin te /
dpal rdo rje sems dpa' ni rigs dang dkyil 'khor thams cad kyi khyab bdag yin pas rgyud dang rig sngags kyi sbyor ba mtha' dag rtsa ba 'di las 'phros shing /
'dir ma 'dus pa'i lha sngags med par ma zad rnam pa tsam du'ang rnam 'phrul bkod pa'i yon tan tshad med pas /
sangs rgyas kun gyi dgongs pa 'dus pa'i mdo chen po las /
sangs rgyas rdo rje sems dpa'i mtshan gang gis thos pa des rgyal ba mang po la sngon du bya ba byas pa yin no //
rdo rje sems dpa'i zhing khams nyid du nges par 'byung ba yin no //
rgyal ba rnams kyis byin gyis brlabs pa yin no //
theg pa chen por nges par 'byung ba dag yin no //
mngon par shes pa dag dang ldan pa yin no //
sangs rgyas kyi sras su nges pa dag yin no //
lhag mthong gi mig dang ldan pa dag yin no //
zhes sogs rgyud sde rgya mtshor mgrin gcig tu bsngags pas bsgrub bya'i lha khyad par du 'phags pa dang /
ngag tu brjod par bya ba'i sngags tshig la rdor sems yi ge brgya pa las dgos pa dang phan yon che ba med de /
rta mchog rol pa'i rgyud las /
gsang sngags rgyal po bla med pa //
lan gcig brjod pa tsam gyis kyang //
sdig pa ma lus zad byed cing //
las rnams thams cad 'grub par gsungs //
zhes sogs bka' dang bstan bcos kun tu mtha' yas pa 'byung zhing /
lugs 'di'i yang snying yig drug kyang yig brgya'i thog mtha' bsdus pa yin pas ches zab la /
rgyu mtshan de dag gis sngags kyi cho ga yi ge brgya pa dang mi 'brel ba ni ma mchis pas sgrub thabs kyi sngags khyad par du 'phags pa dang /
de la'ang dam pa rigs brgya /
zhi ba zhe gnyis /
de nyid rigs lnga /
gsang chen rigs gcig sogs su sgrub pa'i tshul rgya cher 'byung ba las 'dir ni rtsa rgyud gsang ba snying po las /
mkha' dkyil dwangs pa'i dbyings nyi zla //
ye shes rgyal po stangs dpyal bsgom //
rgyal ba'i dkyil 'khor thams cad kun //
ma lus par ni bsgom par 'gyur //
zhes gsungs pa ltar rtsa rgyud kyi khungs kyis zin cing lha gcig bsgoms pas dkyil 'khor thams cad bsgoms par 'gyur ba yin pa ma zad /
'dir bskyed rim gyi cha rnams ma hA/
rdzogs rim thun mong ba rnams rgyud lung gnyis ka ltar ston cing /
khyad par thun mong ma yin pa'i rdzogs rim a ti yo ga ltar ston pas bskyed rdzogs gsum dril gyi man ngag shin tu zab cing 'dril ba 'o ma'i nang gi rtsi mar lta bu yin pas sgrub tshul khyad par du 'phags pa dang /
tan+t+ra chen po sde bco brgyad kyi thog ma rdo rje sems dpa' zhal mthong gi le'u las grub pa brnyes pa rgyal po dzaHlas rim par brgyud pa shin tu dkon la rtsis che ba snga 'gyur bka' ma'i rdor sems kyang 'dir chu bo gcig 'dres su bzhugs shing /
slob dpon chen po pad+ma 'byung gnas /
bi ma la /
rdo rje hU~M mdzad gsum gyi thugs bcud gcig tu dril ba'i gdams zab /
khyad par rdo rje sems dpa' dngos kyis rjes su bzung ba'i slob dpon chen po dga' rab rdo rje'i slob ma mkhas pa shrI siM ha las lo chen bai ro tsa nas gsang ba gsum gyi byin rlabs rdzogs par thob pa'i dgongs bcud bsdus pa nyid gang zag gis bar du ma chod pa'i mkha' 'gro'i kha rlangs thul le bar spyan drangs pa ma zad /
rdor gling dang kun skyong gling pa sogs zab gter gzhan las byon pa'i byin rlabs kyi chu bo mtha' dag kyang 'dres pas bka' srol khyad par du 'phags pa dang /
pad+ma bka'i thang yig dang /
mnga' bdag nyang rin po che /
rdo rje gling pa sogs kyi lung las gsal bar bstan cing /
khyad par mnga' ris paN chen gyi gter lung du /
nga dang bai ro tsa na'i smon lam las //
bya yos lo pa byis spyod hur 'drog can //
bsam yas 'di nas shar lho nub phyogs 'byung //
nga yi zab gter rdzogs chen bstan pa spel //
mthar ni o rgyan mkha' 'gro'i zhing du bde //
zhes dang /
khrag 'thung bdud 'dul rdo rje'i gter lung las /
yang cig bai ro tsa na'i sprul pa ni //
lung pa dor ma brkyangs 'dra bsam yas lhor //
ngag gam rdo rje'i ming 'dzin shes rab can //
sha 'ug la sogs gter kha mang du 'don //
bod yul bde ba'i rim gro sgrub par byed //
ces dang /
mnga' ris gter ston gar dbang rdo rje /
o rgyan chos rje gling pa sogs kyi lung du'ang gsal bar 'byung ba'i gter chen chos kyi rgyal po 'di nyid /
kun dga' bo /
thu mi saM b+ho Ta /
bai ro tsa na /
zur chen dang rong zom /
mkhas grub khyung po rnal 'byor /
sa skya paN chen /
'gro mgon zhang tshal pa sogs bstan pa yongs su rdzogs pa'i mkhas grub 'ba' zhig pa'i skye ba'i phreng ba bzung zhing /
sku tshe 'dir yang mkhas pa'i rnam dpyod /
grub pa'i nyams rtogs /
mdzad pa'i phyag rjes rnams phyogs rer ma yin par phyogs sgor mo nas lhun gyis grub la bsam gyis mi khyab cing /
khyad par snga 'gyur rnying ma bka' gter gyi bstan pa'i me ro rmangs nas gsos te 'chi ka ma'i srog mthud pa lta bur gyur pas bka' srol 'byed pa'i shing rta khyad par du 'phags pa dang /
kun dang mthun cing kun las khyad par du 'phags pa'i gdams pa /
don gsang rgyud mtha' dag gi snying po 'dus pa la tshig gi tshogs nyung zhing gsal bas mkhas blun bar ma'i 'gro ba mtha' dag gis khyer bde zhing phan thogs pa grol ba bzhi ldan mtshan don mthun pa'i chos su gyur pas grub mtha'i khyad par med par gsar rnying gi dpyod ldan sus kyang yid ches gus pas dang du len pas phrin las khyad par du 'phags pa dang /
'di nyid kyi bskyed rdzogs rtse gcig tu brtson pa mthar phyin pa kun la dbang po dang skal par 'tshams pa tshe 'di'am bar dor grol ba'i rtags ngo mtshar ba byung zhing 'byung la 'byung bar 'gyur bas byin rlabs khyad par du 'phags pa dang /
brgyud srol chu bo kun 'dus kyi shing rta pa chen po gter chen chos kyi rgyal po nas /
bi ma'i rnam 'phrul rin chen rnam rgyal /
dbang chen sprul pa pad+ma bstan 'dzin /
gnubs chen yang srid phrin las rnam rgyal /
de las gter chen nyid kyi rnam 'phrul khri chen pad+ma dbang gi rgyal po dang /
lcam grub pa'i dbang mo 'gyur med phrin las chos sgron zung la brgyud pa ste smyos rigs rdo rje 'dzin pa'i khri brgyud bar ma chad pa dang /
snga ma las gter chen nyid dang thugs rgyud gcig pa'i lo chen bai ro tsa na'i rnam 'phrul du zhal gyis bzhes pa dpal ldan dpa' bo gtsug lag chos kyi rgyal pos gsan cing /
des kho bo la smin byed zab mos rjes su bzung pa dang /
phyi ma las gangs can tsam na mkhas shing grub pa yongs kyi gtsug rgyan du gyur pa 'jam dbyangs mkhyen brtse'i dbang pos gsan cing /
rje 'dis rdo rje sems dpa'i phrin las kyis rjes su bzung ba thams cad phyir mi ldog pa'i sa la dbugs chen 'byin pa rdor sems nyid kyis brda'i sgo nas lung bstan pa brnyes pa ste /
de nyid las smin grol rgyab rten dang bcas pa bum pa gang byor bstsal pa thob pas brgyud pa khyad par du 'phags pa ste /
de ltar na khyad par du 'phags pa'i ngo mtshar bkra shis pa'i grangs dang ldan pa rdor sems thugs kyi sgrub pa'i dkyil 'khor du dbang bskur ba'i skabs su babs pa yin /
de la rdo rje slob dpon gyi bya ba'i rim pa bdag mdun bum pa bsgrubs shing bdag nyid 'jug pa sogs tshang la ma 'khrul ba sngon du grub pa yin pas /
khyed rang rdo rje slob ma rnams kyi ngo skal du gyur pa bla ma dang dkyil 'khor gyi gtso bo dbyer mi phyed pa'i drung du dbang bskur zab mo zhu ba'i yon du dmigs nas maN+Dal phul bar zhu /
maN+Dal 'bul du gzhug
/de ltar maN+Dal 'bul ba song nas gsol ba 'debs pa la 'dun pa 'di bzhin du mdzod /
gnas kyi khang pa 'di nyid ye shes rang snang las grub pa'i gzhal yas khang du dbang zhu ba'i yul gyi slob dpon nyid dpal rdo rje sems dpa' dngos yin snyam pa'i mos gus drag pos gsol ba gdab pa 'di'i rjes zlos mdzod /
dpal ldan rdo rje sems dpa' kye :
bdag la rjes su chags par mdzod :
skye rga na dang 'chi ba sogs :
'jigs rung srid pa'i sdug bsngal las :
mgon po khyod kyis bdag skyobs shig :
sdig pa kun las rnam grol zhing :
yang dag ye shes sems dpa' che'i :
sku gsung thugs su bdag sgrubs shig :
lan gsum gyis gsol ba gdab /
de nas rgyud dag par bya ba'i slad du mdun gyi nam mkhar bla ma rig 'dzin rgyal ba zhi khro'i dkyil 'khor gyi lha tshogs mngon sum du sad pa'i spyan sngar tshogs gsag par bya ba'i phyir 'di'i rjes zlos mdzod /
bla ma dpal ldan rdo rje sems :
mchog gsum rgyal ba sras bcas la :
rnam kun btud de phyag 'tshal zhing :
phyi nang mchod pa rgya mtshos mchod :
sdig pa las ni ldog bgyi zhing :
bsod nams kun la rjes yi rang :
rtag tu chos 'khor bskor ba dang :
'gro gnas bar du bzhugs slad du :
bdag ni gus pas gsol ba 'debs :
bsod nams gang des mkha' mnyam 'gro :
bla med byang chub gnas thob shog :
ces lan gsum gyis rgyud sbyong ba song nas /
skabs 'dir sdom bzung rgyas par spro na /
rgyud sdom ldan du bsgrub pa las gzhan gnod gzhir bcas spong ba so so thar pa'i sdom pa yang dag par blang bar bgyi'o snyam pas 'di'i rjes zlos mdzod /
deng nas srog gcod mi bya sogs lhan thabs su gsal ba nyid 'dir blang ngo //
gzhan phan gzhir bcas bsgrub pa byang chub sems dpa'i bslab pa yang dag par blang bar bgyi'o snyam pas 'di'i rjes zlos /
ji ltar sngon gyi bde gshegs sogs /
rigs lnga spyi dang khyad par rtsa ba yan lag gis bsdus pa'i rig 'dzin sngags kyi dam tshig mtha' dag yang dag par blang bar bgyi'o snyam pas 'di'i rjes zlos /
sras bcas sangs rgyas thams cad sogs de rnams lan gsum gsum rjes zlos bya /
de ltar blangs pa'i sdom pa gsum po slar yang mdor bsdus te nan tan tu bzung ba'i tshul gyis 'di'i rjes zlos /
bde gshegs sras bcas sogs rjes zlos byas nas sdig sbyong la 'jug go
/dkyus kyi dngos bstan ltar na gong gi
/rgyud sbyong ba song nas /
zhes pa'i 'phros su /
spyi dang khyad par gyi sdom pa ma lus pa yongs su bzung bar bya snyam pa'i sgo nas 'di'i rjes zlos mdzod /
bde gshegs sras bcas bdag la dgongs //
bdag ming 'di zhes bgyi ba yis //
byang chub snying por mchis kyi bar //
so so thar dang byang chub sems //
rig 'dzin nang gi sdom pa'i tshogs //
ma lus yongs su bzung bar bgyi //
lan gsum /
spro na skabs 'dir /
de nas byin rlabs kyi bcud chags pa'i thabs khyad par du 'phags pa sbyor ba sdig sgrib dag byed kyi dbang bskur ba la dmigs pa rnams rim bzhin gsal 'debs par zhu /
slob dpon gyi thugs ka nas spros pa'i khro chung me ri mtshon cha'i tshogs kyis dbang skur sgrub pa la bar du gcod pa thams cad lhag med du bcom par gyur /
hU~M hU~M hU~M bi shwa badzra sogs brjod la yungs thun gtor /
khyed rang rnams kyi tshe rabs thog ma med pa nas sogs ngan 'gro'i sa bon gsal 'debs shing slob dpon gyi lag pa byin rlabs nas brtsam sbyong ba dbang bskur lan gsum dang mthar gzungs sngags shis brjod bcas lhan thabs nas 'byung ba ji lta bar bya /
de ltar sbyor ba sdig sgrib dag byed kyi dbang gis khyed rang rnams kyi rgyud shin tu rnam par dag pa dbang gi snod rung du grub nas /
dngos gzhi yon tan yar 'phel gyi dbang bskur ba'i thog mar dbang gi gzhi bca' ba sogs la 'jug
/dkyus kyi dngos bstan ltar na gong gi sdom pa bzung ba'i rjes thog de kar /
de nas dbang gi gzhi bca' ba ye shes dbab pa yin pas /
de'i slad du lus gnad chos bdun ldan du bca'/
ngag gnad rlung kha sbyor du 'ching /
yid kyi gnad dmigs pa 'di bzhin du mdzod /
slob dpon gyi thugs ka nas 'od zer 'phros khyed rang rnams la phog pas rnam smin sha khrag gi gdos bcas 'dis mtshon ma dag pa'i dngos 'dzin thams cad stong par sbyang /
stong pa'i ngang las khyed rang rnams gang du gnas pa'i go sar seng ge brgyad kyis btegs pa'i rin po che'i khri bkod pa phul du byung ba'i steng pad+ma dang zla ba'i gdan la khyed rang rnams skad cig gis dpal rdo rje sems dpa' sku mdog dkar po gangs kyi ri bo la sogs mdun bskyed ltar la /
bde stong gnyis su med pa'i ngo bor bzhugs pa'i snying gar 'od lnga'i klong du zla ba'i steng du rang 'dra ba'i ye shes sems dpa' yab yum rjes su chags pa'i sbyor bas snyoms par zhugs pa'i bde ba'i sgra dang 'od zer gyis sangs rgyas dang byang chub sems dpa' dpa' bo dang rnal 'byor ma'i tshogs thams cad dpal rdo rje sems dpa' yab yum gyi sku phyag rgya /
gsung yig 'bru /
thugs phyag mtshan gyi rnam par kha char bu yug 'tshubs pa bzhin du spyan drangs te snying kha nas sib sib thim pa'i thugs mos gnang bar zhu /
khyad par gyi rdzas bdug
/DA dril dang rol mo'i sgra sbyar la yig brgya'i mthar /
oM dz+nyA na A be sha ya a AH
ra ra ra ra tsA la ya lA la ya hU~M AHha dz+haiMH
zhes bzla zhing dbab nas /
de ltar byin dbab pa'i ye shes pa ji srid sangs rgyas ma thob bar du brtan par byas pa'i mos pa mdzod /
rdo rje spyi bor rgya gram du bkod nas /
oM tiSh+Tha badzraH
des 'jug pa'i chos rnams song nas slar yang dbang dngos gzhi zhu ba'i slad du maN+Dal phul mdzod /
slob mas kyang maN+Dal phul nas /
des maN+Dal phul ba'i rim pa song nas gsol ba gdab pa 'di'i rjes zlos mdzod /
byang chub rdo rjes sangs rgyas la //
mchod sbyin ji ltar bstsal pa ltar //
bdag kyang skyob pa'i don gyi phyir //
nam mkha'i rdo rje deng bdag stsol //
lan gsum /
slob dpon gyi thugs ka nas 'od zer lcags kyu lta bu 'phros pas gdan gsum tshang ba'i dbang gi lha tshogs thams cad mdun gyi nam mkhar badzra sa mA dzaHsa spyan drangs pa de nyid la slob dpon gyis mchod par gyur /
oM badzra ar+g+haM nas shab+da'i bar gyis mchod /
nam mkha' gang ba'i dbang gi lha tshogs rnams kyis bkra shis kyi rnam pa du ma dang ldan pas rin po che'i bum pa bdud rtsi'i chu rgyun gyis gang bas dbang bskur bar mos la /
oM:
stong gsal chos dbyings bum pa na :
bde chen rgyal ba'i dkyil 'khor gnas :
skal ldan khyod la dbang bskur bas :
bag chag dri ma kun byang shog :
oM ka lA sha a b+hi Shiny+tsa hU~M:
zhes bum pa spyi bor bzhag cing bum chu blud la /
de ltar bum pa bzang po las byung ba'i ye shes lnga'i rang bzhin can gyi bdud rtsi'i chu rgyun gyis dbang bskur bas /
nyon mongs pa lnga sbyangs /
phung po lnga sangs rgyas lngar gnas gyur /
ye shes lnga mngon du byas /
dbang rtags su de bzhin gshegs pa rigs lngas dbu brgyan par bsam /
de ltar bum pa'i dbang bskur pas /
lus kyi dri ma dag
/lam bskyed rim bsgom pa la dbang /
ji ltar snang ba thams cad lha'i 'khor lor 'char ba'i bde chen gyi ye shes mngon du byas /
'bras bu sprul sku thob pa'i skal pa can du byas pa'o //
de nas gsang dbang bskur ba ni /
thod pa thogs la /
bla ma dpal rdo rje sems dpa' yab yum rjes su chags pa'i sbyor bas snyoms par zhugs pa'i kun+da byang chub kyi sems lhan cig skyes pa'i rten tu gyur pa thod pa'i bdud rtsi dang ro gcig tu gyur pa de nyid khyed rang rnams kyi lce thog tu bzhag pa'i mos pa mdzod /
A:
mtshan ldan rdo rje'i ka pA lar :
bde stong rol pa'i byang sems gnas :
skal ldan khyod la dbang bskur bas :
bde chen ye shes rgyas par shog :
oM bo d+hi tsit+ta ma hA su kha hU~M:
zhes bdud rtsi myangs pas rtsa thams cad bdud rtsis gang /
dug gsum gyi rnam rtog 'gags /
bde ba'i ye shes rgyud la skyes pa'i mos pa mdzod /
de ltar gsang ba'i dbang bskur pas /
ngag gi dri ma dag
/lam rang lus bde ba chen po bsgom pa la dbang /
sgyu ma chu zla lta bur bdag byin brlabs pa'i ye shes mngon du byas /
'bras bu longs sku thob pa'i skal pa can du byas pa'o //
de nas shes rab ye shes kyi dbang ni /
me long thogs la /
bde stong dbyer med mtshon byed me long sin+d+hu ra'i maN+Dal can khyod rang gi lag tu gtad cing sin+d+hu ra'i thig le snying gar bkod pas gzugs dang lang tsho rdzogs pa'i shes rab ma snyems ma'i ngo bo can pang du 'khod pa'i mos pa mdzod /
hU~M:
'di de sangs rgyas thams cad kyi :
bla med byang chub mchog gi lam :
skal ldan khyod la dbang bskur bas :
dga' bzhi'i ye shes rgyas par shog :
karma mu dra dz+nyA na sid+d+hi hU~M:
de ltar gtad pa'i gzungs ma nyid yum rdo rje snyems ma'i ngo bo dang khyed rang dpal rdo rje sems dpar gsal ba'i 'du shes gsum ldan gyis rig ma dang mnyam par sbyor bas dga' bzhi'i rim pas lhan skyes kyi bde ba brtan par bsams la lag gnyis 'khyud rgya dang bcas 'di'i rjes zlos mdzod /
oM sarba ta thA ga ta ma hA a nu rA ga Na badzra swa b+hA ba At+ma ko\u0f85 haM/
de ltar shes rab ye shes kyi dbang bskur pas /
yid kyi dri ma dag
/lam pho nya bsgom pa la dbang /
chos thams cad kyi rang bzhin bde ba chen por rtogs pa'i ye shes mngon du byas /
'bras bu chos sku thob pa'i skal pa can du byas pa'o //
de nas dbang bzhi pa bskur ba ni /
khyed rang rnams lus gnad mi g.yo /
ngag rlung rang bab /
sems gang shar gyi ngo bor ltos la rang rig rang gsal 'dzin med kyi ngang la khrig ger zhog
/de yang rang byung gi ye shes gsal la mi rtog pa de nyid rdo rje sems dpa'i me long 'dis mtshon pa yin pas brda don rdo rje'i tshig gis ngo sprad pa'i don go bar gyis shig
/shel rdo thogs la /
ho :
thog mtha' med pa rig pa'i gshis :
gzung 'dzin gang du'ang mi dmigs shing :
stong pa'i ye shes bde bar 'char :
dri med shel la 'ja' tshon bzhin :
oM d+harma d+hA tu a ti ho :
zhes gsum pa'i mthar rtogs pa'i rang byung lhan cig skyes pa'i ye shes gsal la mi rtog pa'i ngang mdangs bskyangs la cung zad mnyam par zhog mdzod /
ces ngo bo la mnyam par 'jog tu bcug
/de ltar dbang bzhi pa bskur pas /
bag chags kyi dri ma dag
/lam khregs chod thod rgal bsgom pa la dbang /
shin tu rnam par dag pa lhan cig skyes pa'i bde chen gyi ye shes mngon du byas /
'bras bu ngo bo nyid sku thob pa'i skal pa can du byas pa'o //
de dag gi mtha' rten du yig brgya'i bzlas lung sbyin pa ni /
bla ma dang dkyil 'khor gyi gtso bo dbyer mi phyed pa'i thugs ka'i sngags phreng las sngags phreng gnyis pa chad /
zhal nas thon te khyed rang gi snying ga'i hU~M yig gi mthar par btab pa ltar 'khod pa'i mos pa mdzod la sngags 'di'i rjes zlos lan gsum gnang bar zhu /
yig brgya lan gsum dang yig drug lan bdun rjes zlos byar gzhug
/de ltar grub pa'i slob dpon chen po rnam pa gsum dang rnam snang lo tsA ba chen po'i thugs kyi thig le bka' gter chu bo du ma gcig tu 'dres pa rdor sems thugs kyi sgrub pa'i dkyil 'khor du dbang bskur ba'i cho ga legs par grub pa yin pas /
ji skad bshad pa'i rtsa ba dang yan lag gi dam tshig dang sdom pa'i tshul rnams la bsrung sdom bgyi zhing rigs kun gyi khyab bdag 'di nyid lhag pa'i lhar bzung bar bgyi'o snyam pas 'di'i rjes zlos /
gtso bos ji ltar sogs gsum /
dbang bzhi zab mo rdzogs par thob pa'i sku drin gtang rag gi yon du dmigs te maN+Dal 'bul bar zhu /
zhes maN+Dal 'phul du gzhug
/maN+Dal du ma zad rang gi lus longs spyod thams cad kyang 'khor los sgyur ba'i rgyal srid kyi 'byor pa ltar sprul te 'bul na cha shas nas bzhes la longs spyad du gsol snyam pas 'di'i rjes zlos /
deng nas brtsam ste sogs lan gsum /
de ltar dbang bskur thob pa las byung ba'i dge ba 'dis mtshon te rang gzhan nam mkha'i mthas khyab pa'i sems can thams cad kyis dus gsum du bsags pa'i dge ba'i rtsa ba ji snyed pa thams cad kyang mtha' gnyis la mi gnas pa'i byang chub chen por yongs su bsngo ba 'di lhan cig tu gsung zhing chos 'di'i sgo nas rang dang gzhan gyi don rgya chen po bsgrub par zhu /
bsod nams 'di yis sogs bsngo smon ci rigs pa brjod la slob ma rnams rang gnas su btang ngo //
gsum pa rjes mtha' rgyas su bya ba ni /
slob dpon gyis dam can spyi dang bye brag la gtor ma 'bul /
tshogs byin gyis brlab pa nas brtsam bsngo smon shis brjod kyi bar du gzhung don ma 'chol bar bsgrub par bya'o //
rdo rje sems dpa'i gsang lam 'dir //
rgyal ba sras bcas bgrod pa gcig
/'bras bu kun kyang der bsnyag pas //
mthar thug chos su gces par zungs //
thabs shes zung 'jug bde chen rol mo yis //
sku dang zhing khams rgya mtsho'i spro bsdu mkhan //
'khor 'das mnyam nyid 'od gsal thig le che //
rigs brgya'i khyab bdag mchog de myur 'grub shog
/ces pa'ang lo chen rin po che'i yig cha lung rgyun ma bzhugs pas cung zad gsal bar byas te lha sngags 'di la rtse gcig tu mos pas g.yar dam 'cha' zhing rig sngags 'chang ba'i gzugs brnyan pad+ma gar gyi dbang phyug phrin las 'gro 'dul rtsal gyis dpal spungs yang khrod tsa 'dra rin chen brag gi sgrub gnas su sbyar ba dge legs 'phel ///
/
