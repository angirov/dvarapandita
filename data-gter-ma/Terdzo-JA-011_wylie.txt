@#//
bla ma dgongs pa 'dus pa las don dbang bdud rtsi'i thigs pa bklag chog tu bkod pa bdud rtsi'i chu rgyun zhes bya ba bzhugs so //
na mo gu ru d+he wa d+hA ki nI yai /
rigs brgya'i khyab bdag bla ma he ru ka
/bde chen ye shes rol pa'i tshom bu dgu
/bka' sdod bcas la 'dud cing gsol 'debs na //
gnang ba stsol zhing sgo gsum byin gyis rlobs //
byin rlabs dngos grub phrin las kun gyi mdzod //
rab 'byams rtsa gsum dgongs pa gcig 'dus pa'i //
smin byed don zab bdud rtsi'i bcud thigs ni //
myong bas rab zhi'i 'chi med 'grub 'di 'o //
bla ma dgongs pa 'dus pa'i smin byed rnams kyi don bcud yongs su bsdus pa 'di nyid nod par 'dod pa'i skal pa bzang po can dag gis /
thog mar g.yo zol 'ur sgrog thob chos kyi phyir ma yin par gus pa chen po'i don gnyer gyis slob dpon spyir mtshan nyid dang ldan zhing sgos su chos 'di'i smin grol brgyud pa tha dad kyi bka' srol gsum dang ldan la bskyed rdzogs nyams len bgyis pa zhig la gsol ba gdab /
des kyang bskyed rim yo ga rnam gsum bka' srol gang rung 'brel pas spyi dril 'bring po sogs 'bum phrag bzlas la dbang bskur gyi don du bsnyen pa kha gso bas las su rung bar bya /
de nas dbang gi las rim la 'jug pa la sgrub gnas gsar pa dang rdul tshon gyi phyogs la sa'i cho ga rim pa lnga gzhung gsal bya dgos kyang /
skabs 'dir sgrub gnas rnying par ras  bris dang 'brel ba'i dbang du byas te gsham gsal gtor ma phul ba tsam zhig phyag len du mdzad pa las gzhan dag mi dgos pas /
dngos la gsum /
sngon du 'gro ba sta gon gyi rim pa /
dbang don dkyil 'khor sgrub pa /
dbang bskur mtha' rten dang bcas pa'o //
dang po la bzhi /
bdag byin gyis brlab pa /
lha /
bum pa /
slob ma sta gon no //
dang po ni /
dus phun sum tshogs par gnas khang gtsang ma rgyan gyis spras pa'i gung du rtsa ba gsum gyi rten dgram /
sman raka gtor ma /
phyi mchod rnams bsham /
sngon gtor dkar bgegs 'du byas la /
chog khrigs bya khyung dang rtse le sogs ltar nus na mchog yin pas gzhan du shes la 'dir las byang me phreng tsam dang 'brel ba'i dbang du byas te /
tshig bdun gsol 'debs /
hrI:
dus gsum sangs rgyas kun gyi ngo bo nyid :
sogs sngon du 'gro bas dkar gtor /
raM yaM khaM/
rat+na pany+tsa oM AHhU~M/
gis bsang zhing byin brlab /
b+hU mi pa ti sa pa ri bA ra badzra sa mA dzaHsa spyan drangs /
sngags de'i gsham /
a kA ro btags pa lan gsum gyis bsngos la /
kye :
sa 'og sa steng sa blar gnas pa yi :
lha klu sa bdag pho mo sde dang dpung :
rang rang g.yog 'khor bran dang bcas rnams kyis :
rin chen mchod gtor sa glud 'di bzhes la :
bzang po'i sa 'di bdag la bstsal du gsol :
gnod gdug 'tshe ba'i bsam pa rab zhi nas :
dga' mgu rangs pa'i sems dang ldan pa yis :
bkra shis chos mthun dge ba'i stongs grogs mdzod :
b+hU mi pa ti sa pa ri bA ra gats+tshas gshegs /
las byang me tog phreng mdzes ltar bgegs gtor btang la bka' bsgos mtshams bcad nas bstod pa'i bar mthar chags su btang /
lha rnams kyi gnas gsum du oM dkar AHdmar hU~M mthing gsum gsal la /
dbugs nang du 'jug pa oM dkar /
gnas pa AHdmar /
dbyung ba hU~M mthing du dmigs te 'byung 'jug gnas gsum cha snyoms pas skye med rdo rje'i bzlas pa ci nus bya /
ngag bzlas spro na /
lha rnams kyi thugs kar nyi zla'i dkyil 'khor gyi steng du hrIHdmar po'i mthar sngags phreng gis bskor bar bsams la /
oM AHhU~M hrIHbadzra gu ru d+he wa d+hA ki nI sarba sid+d+hi pha la hU~M A:
zhes ci nus bzla'o //
gnyis pa ni /
dkyil 'khor gyi dbus su maN+Dal dri'i thig le lha grangs sam gtso 'khor dgu dang sgo mtshams brgyad sogs mtshon byed dgod /
gtso dgu'i sngags dang spyi dril 'bring po brjod la 'bru dkar gyi tshom bu gtso 'khor phyed par dgod /
sngags rnams mi lcogs na oM AHhU~M bzlas pas rung /
de'i steng du rkang gsum la bum pa so lnga'i rdzas dang dri bzang chu'i bcud ldan kha rgyan mgul chings dmar po gzungs thag dang ldan pa bzhag
/las bum ljang gu byang shar du bzhag
/sman raka gtor gsum /
phyi mchod rnams bshams la me phreng ltar phyi nang gsang mchod byin gyis brlab /
'khyil pa'i sngags kyis bsang /
swa b+hA bas sbyang /
stong pa'i ngang las 'byung ba rim brtsegs keng rus kyi ri rab dang bcas pa'i steng du b+h+rU~M 'od du zhu ba las byung ba'i rin po che sna tshogs las grub pa'i gzhal yas khang mtshan nyid thams cad yongs su rdzogs par gsal ba'i nang du gtso 'khor rim pa dang mthun pa'i theg pa dgu rdzogs kyi gdan /
dbus su 'khor lo dang bcas pa'i pad+ma 'dab brgyad yangs shing rgya che ba'i lte bar thabs mchog zla ba'i gdan shes rab nyi ma'i gdan gnyis med pad+ma'i gdan gyi steng du hrIHdmar po yongs su gyur pa las gtso mchog pad+ma badzra rtsal dmar mthing dkar ba'i zhal gsum phyag drug gi g.yas gsum rdo rje ral gri bum pa /
g.yon gsum dril bu b+han+d+ha kha T+wAM 'dzin pa /
dar dang rus pa dang rin po che'i rgyan dur khrod chas brgyad kyis brgyan pa /
gar dgu'i nyams dang ldan pa'i pang du lha lcam man+dA ra ba dmar mo DA ma ru dang thod pa 'dzin cing phyag rgya lngas brgyan pas 'khyud pa la zhe sdang rdo rje la sogs pa yab yum bcu drug gis bskor ba /
de'i phyi rol pad 'dab brgyad kyi shar du bud+d+ha thod phreng rtsal yab yum 'khor dang bcas pa /
lhor mi bskyod rdo rje rtsal yab yum 'khor dang bcas pa /
nub tu pad+ma dbang chen rtsal yab yum 'khor dang bcas pa /
byang du rig 'dzin thod pa rtsal yab yum 'khor dang bcas pa /
shar lhor gu ru drag po rtsal yab yum 'khor dang bcas pa /
lho nub tu sangs rgyas dpa' bo yab yum 'khor dang bcas pa /
nub byang du dpal rta mgrin yab yum 'khor dang bcas pa /
byang shar du lag na rdo rje yab yum 'khor dang bcas pa /
sgo bzhir sgo ma gdong can bzhi /
mtshams bzhir mtshams ma phyed gzugs bzhi /
bar khyams su dpa' bo dpa' mo nyer bzhi /
khor yug la gtsang ris dpal mgon dam can srung ma'i 'khor dang bcas pa thams cad rang rang gi sku mdog phyag mtshan rgyan cha lugs thams cad yongs su rdzogs pa gsal bar gyur pa'i spyi bor oM/
mgrin par AH
thugs kar hU~M/
de las 'od 'phros pas rang bzhin gyi gnas nas ye shes sems dpa' dngos 'dra ba spyan drangs /
badzra sa mA dzaH
zhes pa tsam gyis gsal btab la /
las byang me phreng gi spyan 'dren nas bstod pa'i bar btang /
dngos sta zhag gis bar bcad pa sogs longs khyab dang ldan na tshogs kyang lhag ma'i bar du bya /
gang ltar /
oM AHhU~M hrIHbadzra gu ru d+he wa d+hA ki nI ma hA kro ta rak+ShaM rak+ShaM hU~M phaT swA hA:
zhes pa'i 'dzab bsnyen ci 'grub bzlas la /
mdun du rtsa ba gsum gyi lha tshogs thams cad bkra lam gyis gsal bar dmigs pa la mos gus kyi gdung ba bskyed de thal mo sbyar la /
ho :
bla ma yi dam mkha' 'gro la sogs pa'i :
dkyil 'khor lha tshogs 'khor bcas dgongs su gsol :
rgyal ba rgya mtsho'i tshogs rnams mchod pa dang :
'dus pa'i mched lcam khyed kyi rjes gzhug phyir :
bdag nyid ston pa rdo rje che ge mos :
sang ni dkyil 'khor yongs rdzogs bri bar bya :
khyed rnams kyis ni thugs rjes brtser dgongs la :
byin gyis brlab pa rgya chen mdzad du gsol :
zhes pa lan gsum gyis gsol ba gdab /
slar yang phyi nang gsang mchod sogs sngags tsam gyis 'bul /
hU~M hrI:
phyi nang gzhan gsum lha dang lha mo'i tshogs :
byed pa kun ston rnam 'phrul yongs kyi mdzod :
'khor 'das rang grol bde chen g.yung drung sku :
dkyil 'khor rdzogs pa'i dpal la phyag 'tshal bstod :
ces sh+lo ka gcig gis bstod do //
gsum pa ni /
skabs 'dir bum pa bshams pa de nyid yin pas bskyed bzlas mi dgos la /
shes shing lcogs na gong gi bum pa bca' skabs bum sgrub ltar so so'i sngags rnams brjod /
'on kyang dkyus 'dir ma 'grub kyang chog
/las bum bsang sbyang /
stong pa'i ngang las las kyi bum pa mtshan nyid dang ldan pa phyi bum pa la nang gzhal yas khang gi rnam par gsal ba'i bum nang gi bcud bdud rtsi'i rgya mtshor 'khyil pa'i dbus su paM las pad+ma'i sdong po yan lag rags la lo 'dab rgyas pa'i snying por pad+ma dmar po 'dab ma brgyad rab tu gyes pa'i steng du zla ba'i gdan la /
yi ge hrIHdmar po yongs su gyur pa las /
ngo bo rta mgrin la rnam pa khro bo bdud rtsi 'khyil pa sku mdog ljang sngon zhal gcig phyag gnyis khro zhing 'dzum pa las kyang mche ba cung zad gtsigs pa /
phyag gnyis bdud rtsi thabs sbyor gyi bar na bum pa bdud rtsis bkang ba bsnams pa /
zhi ma khro'i rgyan cha lugs rnams dang ldan par gsal ba'i phyi rol pad+ma'i 'dab ma brgyad la /
bdud rtsi khrus kyi lha mo dkar mo bdud rtsi'i bum pa 'dzin pa brgyad dar dang rin po che'i rgyan du mas spras pa bzhengs pa'i tshul du gsal ba'i gnas gsum 'bru gsum dang thugs srog hrIHlas 'od 'phros /
rang 'dra'i ye shes pa badzra sa mA dzaH
dzaHhU~M baM hoH
slar yang thugs ka'i 'od kyis dbang lha spyan drangs pa rnams kyis dbang bskur sku gang dri ma dag chu'i lhag ma yar lud pa las rigs lngas dbur brgyan /
oM badzra ar+g+haM sogs kyis mchod /
bstod par 'os pa sogs kyis bstod /
thugs kar hrIHyig dmar po'i mtha' skor du sngags kyis g.yas skor du 'khor zhing sngags 'bru dang sku'i cha thams cad nas bdud rtsi'i rgyun babs pas bum pa gang bar gyur /
oM badzra a mr-ita kuN+Da lI ha na ha na hU~M phaT/
brgya rtsa dang /
oM badzra a mr-ita kuN+Da lI hU~M:
sdig pa dang sgrib pa sarba pA paM da ha na shAn+tiM ku ru ye swA hA:
zhes pa'ang cung zad bzla /
lha 'od du zhu bas bum chu nus pa dang ldan par gyur /
ces mos /
bzhi pa ni /
gdab phur rdzas bzhi sogs 'du bya /
gzhung las sa bcad bcu gsum du bstan te /
khrus bgegs mtshams gsum phyag maN+Dal //
chos bshad skyabs sems sdom byin rlabs //
shing sogs rdzas bzhi sbyin pa'o //
de la dang po khrus ni /
slob ma rnams phyi rol du las bum gyi chus khrus byas la /
hU~M/
bde gshegs rgyal ba rnams kyi thugs rje'i chus //
skal ldan slob ma'i lus ngag yid gsum la //
gnas pa'i nyes skyon dri ma'i tshogs rnams kun //
bkru bar bgyi 'o byang zhing dag gyur cig
/ces dang gong gi sngags sham bu can brjod la sgo gsum gyi nyes skyon sdig sgrib dag par mos //
gnyis pa bgegs bskrad pa ni /
khrus chus brdzis pa'i zan la ngar mi'am changs bu byas pa snod du bzhag
/raM yaM khaM/
oM AHhU~M/
lan gsum /
glud gtor 'dod pa'i yon tan dpag tu med par gyur /
sarba big+h+nan A kar+Sha ya dzaH
deng 'dir rdo rje'i slob ma rnams kyi tshe srog la bar chad byed cing dbang bskur ba la 'tshe bar byed pa'i gnod byed 'byung po gdon bgegs kyi rigs su gyur pa thams cad glud gtor 'dis tshims par gyis la gnod pa'i bsam sbyor spongs la rang gnas su dengs shig
/ces dang /
hU~M hrI:
nyon cig bgegs dang sogs me phreng ltar brjod la drag sngags rol mo gu gul yungs thun sogs kyis bskrad do //
gsum pa mtshams bcad pa ni /
spros pa la dga' na phur pa bcu phyogs mtshams su btab nas khro bcu'i mtshams gcod rgyas pa bum dbang ltar bya ba yin yang /
sa bcad tsam du gdab phur gcig phyogs bcur 'dril la mthar dkyil 'khor gyi mtha' ru gzug ste /
hU~M/
dkyil 'khor sgrub la bar chad byed pa yi //
phyogs bcu'i gnas nas dgra dang bgegs byung na //
ye shes khro bcu yab yum 'khor bcas rnams //
brtan par bzhugs la bsrung mtshams las mdzod cig
/oM badzra ma hA kro ta bi dza ya ma ma rak+Sha hU~M:
oM badzra ma hA kro ta ya mAn+ta ka ma ma rak+Sha hU~M:
oM badzra ma hA kro ta ha ya grI wa ma ma rak+Sha hU~M:
oM badzra ma hA kro ta a mr-ita kuN+Da lI ma ma rak+Sha hU~M:
oM badzra ma hA kro ta nI la daN+Da ma ma rak+Sha hU~M:
oM badzra ma hA kro ta Ar+Ya a tsa la ma ma rak+Sha hU~M:
oM badzra ma hA kro ta tA ki rA tsa ma ma rak+Sha hU~M:
oM badzra ma hA kro ta trai lo kya bi dza ya ma ma rak+Sha hU~M:
oM badzra ma hA kro ta hU~M kA ra ma ma rak+Sha hU~M:
oM badzra ma hA kro ta ma hA ba la ma ma rak+Sha hU~M:
zhes dang /
me phreng gi
/ye shes rol pa sogs brjod /
slob ma'i gnas lngar sna tshogs rdo rje'am /
rgya gram du bzhag la /
oM badzra karma sarba kA ya wA ka tsit+ta rak+Sha ku ru ye swA hA:
zhes brjod do //
bzhi pa phyag 'tshal ba ni /
mdun gyi nam mkhar bla ma yi dam mkha' 'gro la phyogs bcu dus gsum gyi sangs rgyas byang chub sems dpa' dam can srung ma dang bcas pa'i tshogs dpag tu med pas bskor nas bzhugs par bsams la /
mched lcam thams cad kyis dad pa mos gus kyi gdung ba drag po bskyed de :
gsang sngags bla med kyi dbang yongs su rdzogs pa zhu ba'i slad du phyag 'tshal bar bgyid snyam du mos la phyag 'tshal bzhin du 'di'i lad mo mdzod cig
/e ma ho :
chos sku nam mkha' sogs sngags bcas me phreng ltar brjod /
lnga pa maN+Dal dang /
drug pa chos bshad spyi mthun ltar stabs bde bas nus na drang nges kyi chos bshad spyi mthun rgyas par bya /
'dir sa bcad tsam du /
ma gyur nam mkhas khyab pa'i skye dgu mtha' dag 'khor ba sdug bsngal gyi chu bo las bsgral te kun bzang 'od mi 'gyur ba pad+ma badzra rtsal gyi go 'phang la 'god par bya /
de'i ched du bla ma dgongs pa 'dus pa'i dkyil 'khor du smin byed kyi dbang nod la grol byed kyi lam rim gnyis zab mo nyams su blang bar bgyi'o snyam pa'i thugs bskyed dang /
chos gsan pa'i kun spyod tshul bzhin du mdzad nas gsan par zhu //
de la gsan bya'i chos khyad par du 'phags pa gsang sngags snga 'gyur rnying ma'i bka' srol zab pa gter gyi phyogs 'di la /
lam gyi lus yongs su rdzogs pa'i gter chen dang /
phan gnod las kyi kha tshar ci rigs pa'i gter phran gnyis su mchis pa las 'dir snga ma yin /
de la'ang sgrub sde spyi dang bye brag
/bla rdzogs thugs gsum gyis mtshon rnam grangs mtha' yas par mchis pa las /
dus gsum mkhyen pa pad+ma thod phreng rtsal gyi thugs kyi brnag pa mthar thug pa /
yo ga rnam pa gsum gyi dgongs bcud phyogs gcig tu dril ba /
zab cing rgyas la ma 'dzings shing kha tshang ba /
'jig rten na u dum+ba ra ltar shin tu dkon cing gcig las gnyis su mi 'byung ba ni dgongs 'dus rnam pa bzhi yin la /
de dag gi'ang thog mar gyur pa bla ma dgongs pa 'dus pa zhes bya ba bod yul sa 'og kun gyi gter gcig dus gsum du 'byon par dka' ba grol ba bzhi ldan gyi zab chos nyi zla ltar grags pa 'di ni /
chos dbyings 'od gsal chen po'i klong du kun bzang 'od mi 'gyur ba chen pos nyid las mi gzhan pa'i 'khor rnams la rtsa rgyud pad sdong brtsegs pa la sogs pa chos nyid kyi rang sgrar phyungs te dgongs pa brda dang rig pa'i tshul gyis brgyud /
de nyid o rgyan d+ha na ko Shar ngo mtshar pad+ma'i sdong po la 'gro ba 'dul ba'i phyir sprul pa'i skur ston pa na /
khyab bdag pad+ma badzra rtsal gyi dkyil 'khor mngon par snang bar mdzad nas rig 'dzin d+hA ki'i 'khor mtha' yas pa la rgyud dang gdams pa bstsal /
'phags pa'i yul du za hor rgyal po tshom bu dang bcas pa la sogs pa skal ldan du ma smin grol la bkod /
bod kyi chos skyong ba'i rgyal po khri srong lde'u btsan gyis spyan drangs pa'i tshe bsam yas mchims phu la sogs par rje 'bangs nyi shu rtsa lnga mchan bu dang bcas pa /
rje 'bangs 'dus pa phyi ma sogs la snga phyi bar gsum du dbang rgyud gdams ngag rdzogs par bstsal cing chos skor mtha' dag ma 'ongs pa'i don du rin po che'i gter du btsas pa la /
ji skad du /
sgrub pa ma byas grub thob yin zer mang //
rang nyid ma smin dbang bskur byed du 'dod //
pu ri phug mo cher sbas gter kha 'di //
mi bzhag 'don pa'i rtags de bstan nas 'byung //gter ston sangs rgyas gling pa zhes bya 'byung //
zhes lung gis bstan pa lha sras 'bring po dam 'dzin mu rub btsad po ye shes rol pa rtsal gyi yang srid gter ston grub thob thams cad kyi rgyal po /
mchog gi gling pa lnga'i ya gyal sangs rgyas gling pa gar gyi dbang phyug rol pa ye shes rtsal gyis dbus ri nag po'i gdong pu ri gsang ba'i phug chen nas gdams skor yongs su rdzogs pa dang /
bla dkar dung gi sgo mo nas rgyud kyi skor rnams spyan drangs nas ma bu bsdebs te /
chos bdag bum 'dzin nyer gcig
/bud+d+ha mched drug
/rdo rje'i gdung bzhi sogs kyis bstan pa'i rgyal mtshan phyogs dus kun tu phyar zhing /
khyad par thams cad mkhyen pa rgyal ba'i dbang po 'dzam gling rol pa'i rdo rje dang de bzhin gshegs pa rnams kyis 'dzin spel mdzad pas gangs can gyi ljongs na 'gran med rtsod bral o rgyan chen po'i rjes 'jug spyi'i snying nor du grub pa 'di nyid gter chos gzhan gang dang yang mi mnyam pa'i zab cing dkon la gtsigs su bsdams pa'i bka' nan rang gter dang gzhan gter rnams su ches mang zhing /
khyad par zhal gdams thugs kyi tshal pa las /
gzhan yang zab mo dgongs pa 'dus pa ni :
mthong thos dran reg ngan song skye gnas skyob :
gang zhig glegs bam spyi bor reg tsam yang :
ngan song sgo khegs thar pa'i lam sna zin :
zhes dang /
'di mthong thos reg 'di dang gang 'brel pa'i :
sems can rigs gyur las kyi mtha' stongs shing :
snang ba mtha' yas zhing mchog dam pa ru :
'khod par gyur na nyams su len rnams ni :
tshe gcig lus gcig grol bar smos ci dgos :
zhes sogs rdo rje'i gsung gis lan gcig min par bsngags pa'i rnga sgra bsgrags par mdzad pa de nyid kyi rtsa ba'i smin byed don dbang bdud rtsi'i thigs pa bsgrub par bgyi ba la sngon 'gro sta gon gyi rim pa dang /
dngos gzhi dbang bskur ba gnyis su yod pa las thog mar sta gon gyi chos rnams zhu ba'i yon du dmigs te zhing khams 'bul bar zhu /
zhes mtshams sbyar la maN+Dal 'bul du gzhug
/bdun pa skyabs sems 'bogs pa ni /
theg pa che chung gnyis ka'i gzhi dang rtsa bar gyur pa skyabs sems kyi sdom pa blang ba'i slad du bla ma dang rtsa gsum rgyal ba'i dkyil 'khor dam can srung ma dang bcas pa'i spyan sngar gsag sbyong yan lag bdun pa tshul bzhin du bya ba'i ting nge 'dzin dang ldan pas 'di'i rjes zlos mdzod /
'grub na yan lag bdun pa sgo 'byed 'phrul gyi lde'u mig rjes zlos bya dgos kyang /
skabs 'dir me phreng ltar /
kye kye :
phyogs bcu'i skyabs gnas sogs nas /
byang chub chen por bsngo :
bar /
bdag gzhan nam mkhas khyab pa'i sems can thams cad byang chub ma thob kyi bar du dkon mchog rtsa ba gsum la skyabs su mchi zhing smon pa dang 'jug pa'i byang chub kyi sems rin po che bskyed par bgyi'o snyam pas rjes zlos /
na mo :
sangs rgyas chos dang dge 'dun dang :
bla ma yi dam mkha' 'gro'i tshogs :
skyabs gnas dkon mchog thams cad la :
bdag gzhan gus pas skyabs su mchi :
dus 'di nas ni snying po'i bar :
'gro ba rnams kyi don slad du :
byang chub sems mchog rin po che :
bskyed cing bslab pa'i don la 'jug :
ma brgal ba rnams bsgral ba dang :
ma grol ba rnams dgrol ba dang :
dbugs ma phyung rnams dbugs dbyung zhing :
'gro kun mya ngan 'das la 'god :
lan gsum /
brgyad pa sdom pa 'bogs pa ni /
rigs lnga spyi dang khyad par gyis bsdus pa la sogs pa rig pa 'dzin pa'i dam tshig dang sdom pa mtha' dag bzung bar bgyi'o snyam pas rjes zlos /
kye ho :
dkyil 'khor lha tshogs 'khor dang bcas :
bla ma yi dam mkha' 'gro dgongs :
ji ltar rdo rje 'chang sogs rnams :
rdo rje rin chen pad+ma las :
de bzhin gshegs pa'i rigs rnams la :
sdom pa'i tshul la gnas pa ltar :
bdag ming 'di zhes bgyi bas kyang :
dus 'di nyid nas bzung nas su :
ji srid rdzogs sangs ma rgyas bar :
gtso bos ji ltar bsgos pa bzhin :
rdo rje rin chen pad+ma las :
de bzhin gshegs pa'i rigs rnams kyi :
sdom pa ma lus bzung nas kyang :
gdams ngag bslab pa'i don rnams la :
yengs med rtag tu 'jug par bgyid :
kun kyang kun bzang sa la 'god :
lan gsum /
dgu pa gnas gsum byin gyis brlab pa ni /
khyed rang rnams skad cig gis rgyu'i he ru ka dpal rdo rje sems dpa'i ngo bor lam gyis bskyed pa'i gnas gsum du /
rdo rje slob dpon gyis phyag g.yas rdo rje dang bcas pa'i mtheb srin gyis dri chab blangs la mas rim nas /
hU~M AHoM:
zhes rgyas gdab cing slar /
oM AHhU~M/
zhes pa lag pa kha sbubs kyi phyag rgyas byin gyis brlabs pa tsam gyis /
spyi bor oM las 'khor lo dkar po oM gyis mtshan pa :
mgrin par AHlas pad+ma dmar po AHsa mtshan pa :
snying gar hU~M las rdo rje sngon po hU~M gis mtshan pa spros te :
de nyid du slob ma'i lus ngag yid gsum de bzhin gshegs pa thams cad kyi sku gsung thugs mi zad rol pa rgyan gyi 'khor lor gyur pa la mchod pa'i bye brag rnams kyis mchod par mos shig
/phyi mchod 'bul ba'i tshul byas la /
oM badzra ar+g+haM pra tIts+tsha swA hA sogs 
shab+da'i bar sbyar /
des ni dbang bskur byed pa la rgyal ba thams cad kyi sku gsung thugs kyi dbang rtags sa bon bzhag pa yin no //
bcu pa so shing dor ba ni /
so shing tshad ldan dang /
maN+Dal tshom bu lnga bkod pa 'du byas la gnyis ka bsang sbyang /
stong pa'i ngang las tshom bu rgyal ba rigs lnga'i dkyil 'khor du gyur /
tshad dang ldan pa'i so shing 'di nyid khyed rang rnams kyis rdo rje thal sbyar gyi phyag rgyas so rtsa 'bru ba'i tshul gyis /
oM gu ru d+he wa d+hA ki nI badzra hA sa ha :
zhes pas dor ba tsam gyis rang gi rgyud la yod pa'i nyon mongs pa dug lnga po so shing ye shes lnga ldan la thim /
de mdun gyi rigs lnga la thim /
de dag rang bzhin gnas su gshegs par mos la sngags brjod la tshom bu'i dkyil 'khor du dor cig
/ces dor du gzhug
/so shing gang la bab pa'i rigs kyi dngos grub dang :
mtshams su phran bu :
steng du mkha' spyod :
'og tu rtse mo bstan na sa spyod thob cing :
log min du ltung na dngos grub mi 'byung ba'i steng du bar chad 'byung ba'i rtags yin pas :
bzlog pa'i cho ga la 'bad par bya'o :
bcu gcig pa skyor chu blud pa ni /
dung zhal gyi chu baM las byung ba'i bdud rtsir gyur :
baM:
lan bdun /
lag pa g.yas su byin pa de nyid hub gsum 'thungs pas ngag gi nyes skyon thams cad dag par mos mdzod /
oM hrIHbi shud+d+he sarba d+harma sarba pA paM nish+tsa s+ya sarba saM sho d+ha ni :
sarba bi ka wAn a pA na ye swA hA:
zhes sbyin /
bcu gnyis pa srung skud gdags pa ni /
skud pa dmar po sum bsgril rtsa gsum bzlas pa byas te rdo rje'i mdud pa gsum dang ldan pas /
bar chad srung ba'i phyir pho yi dpung pa g.yon /
mo'i g.yas su gdags shing /
oM gu ru d+he wa d+hA ki nI:
bud+d+ha mai tri sarba rak+Sha rak+Sha sarbA na swA hA:
zhes dang bdud rtsi'i thig le mdud mtshams su btab pa la rdo rje'i rgyas gdab pas /
slob ma'i lus la bgegs dang log 'dren 'byung po gang gis kyang mi tshugs pa'i go cha dang ldan par gyur /
bcu gsum pa ku sha sbyin pa ni /
yi ge d+hIHdang hU~M las byung ba'i ku sha khyed rang rnams kyi phyag g.yas g.yon du zungs shig
oM badzra tIk+Sh+Na baM/
zhes byin la /
sngags 'di'i rjes zlos dang bcas te bzung mdzod /
oM badzra tig na d+hIHsid+d+hi hU~M:
zhes pas blangs la /
g.yas pa sngas /
g.yon pa gdan gyi don du zungs shig
/rim pa de rnams kyis ni slob ma lhag paraganas pa bya ba smin byed dbang bskur ba'i snod du rung ba'i rten 'brel dang /
dngos grub myur bar byed pa slob ma sta gon du gzhug pa'i cho ga legs par grub pa yin pas dge rtsa sems can gyi don du bsngo bar zhu /
bsod nams 'di yis sogs brjod la gyes so //
slob dpon gyis sta gon gyi lha la mchod bstod rgyas bsdus gang 'grub bya /
rdor dril thogs la /
hU~M hrI:
bla ma yi dam mkha' 'gro'i tshogs :
dkyil 'khor lha la phyag 'tshal lo :
slob ma rnams la brtse ba dang :
khyed rnams 'khor bcas mchod pa'i phyir :
sang ni dkyil 'khor bri bar bgyid :
bla ma yi dam mkha' 'gro'i tshogs :
khyed zhabs pad+ma'i thugs rje yis :
bka' drin zhu ba gnang bar mdzod :
bdag nyid rdo rje che ge mos :
khyed kyi cho ga bgyid lags na :
bdag dang slob mar bcas pa la :
brtser dgongs tshogs pa'i dkyil 'khor du :
byin rlabs rgya chen mdzad du gsol :
zhes 'grub na phyogs bzhi nas gsol ba lan bzhi gdab cing /
ma 'grub na lan gcig gis der mos /
slar yang sngags tsam gyis mchod /
oM badzra ut+tiSh+Ta badzra hU~M:
zhes 'degs pa'i sngags rgyas ye shes pa rnams mdun gyi nam mkhar bzhugs /
dam tshig pa rang gi thugs kar thim par gyur /
ces mos la dngos sta zhag gis bar bcad na srung ma'i gtor 'bul dang /
las byang gi mjug bsdu bar bya'o //
gnyis pa dbang don dkyil 'khor sgrub pa la sbyor ba ras bris kyi dkyil 'khor bkram pa'i dbus su many+dzil sngar sta gon byas pa'i rnam bum /
de'i kha rgyan gseb bam mdun gang bder gtso dgu'i tsakli
/bum pa'i rgyab mdun gang bder khri'u la btags grol glegs bam rab gnas can dar gyi na bzas bklubs pa /
shar du ming dbang rdor dril /
lhor dbu rgyan /
nub tu rdo rje /
byang du dril bu /
mtshams rnams su 'og nas 'byung ba'i phyag mtshan /
rgyan cha /
pusti /
phreng ba dmar po /
chang dang zas sna /
gsang dbang thod pa'i bdud rtsi mngar gsum dang sbyar ba /
rig tsaka
/'ja' shel rnams bkod /
rgyab mdun gang bder rtsa ba gsum gyi gtor ma rgyan dang dar gur phub pa'i g.yas g.yon du sman raka
/byang shar du lcags snod du dregs pa'i spyi gtor zur gsum dmar po thebs kyu grangs nges med kyis bskor ba rgyan ldan dang mnyam du gri gug thod khrag dang 'dzom na srog 'khor ma 'dzom na dug shog gru bzhi la sde brgyad sa bon bris pa bzhag
/rgyab ngos su o rgyan rin po che'i sku rten byin rlabs can dang /
mtha' rten byin rlabs gtor ma'i brda dbang sbrel na de nas bshad pa'i gtor chen yang bkod /
chu gnyis nyer spyod g.yas skor du bsham /
gzhan yang sngon gtor /
bka' gter chos srung gsum gyi gtor 'bul /
tshogs kyi yo byad /
chad brtan rnams dang /
dung chu /
mig dar me tog sogs nye bar mkho ba rnams ma tshang ba med par bya'o //
dngos gzhi la bzhi /
bdag bskyed bsnyen pa /
mdun bskyed sgrub pa /
bum bskyed las sbyor gyi tshul /
gsum ka la thun mong du mchod bstod bya ba'o //
dang po ni /
dngos sta nyin gcig la sngar song ba de kas 'thus pas 'dir bskyar mi dgos la /
zhag gis bcad na phyir nang gong du ji skad smos pa'i bdag bskyed bzlas pa dang bcas pa bya'o //
de dag gi skabs su slob ma rnams la'ang yig brgya dang ye shes sku mchog brjod du gzhug
/gnyis pa ni /
mchod pa rnams byin brlab /
bsang sbyang ba nas bstod pa'i bar gong du lha sta gon gyi skabs su bshad pa thams cad 'dir blangs /
spyan 'dren gyi skabs sta gon gyi lha nam mkhar bzhugs pa rnams kyang bstim /
bstod pa grub nas 'dzab bzla ba na /
lha tshogs thugs kar nyi zla'i dkyil 'khor steng //
rdo rje dkar po'i lte bar pad+ma dmar //
de steng snang ba mtha' yas dmar la dwangs //
rgyan med skyil krung mnyam gzhag bum pa'i nang //
'bru gsum brtsegs bsnams thugs kar hrIHyis mtshan //
sku yi mdun nas sngags phreng g.yas su 'khor //
rang sgra dang bcas 'od zer dpag med 'phros //
dbyings nas sngags 'bru spyan drangs thim pa yis //
gzi brjid rab 'bar sngags sgra 'brug ltar bsgrags //
'od kyis bum nang 'bru gsum bskul ba yis //
de las 'od 'phros 'phags mchod byin rlabs dang //
skye 'gro'i dwangs bcud tshur bsdus bum pa gang //
bdud rtsi lud pas rdo rje pad+ma las //
dkar dmar rgyun babs yab yum sku lus khengs //
bde rgyas sbyor ba'i 'od kyis rtsa gsum lha //
bskul te snyoms 'jug mdzad pa'i sbyor mtshams nas //
byang sems rgyun byung sgo gsum la thim pas //
tshe bsod dpal 'byor stobs nus dar zhing rgyas //
mchog dang thun mong dngos grub kun thob gyur //
ces mos la /
oM AHhU~M hrIHbadzra gu ru pad+ma sid+d+hi d+he wa d+hA ki nI:
bo d+hi tsit+ta ma hA su kha :
badzra ma hA kro ta shAn+ti ka :
hrIHma ha ri ni sa :
ra tsa hri ya :
sarba sid+d+hi :
kA ya wA ka tsit+ta :
dz+nyA na satwa :
a mi d+he wa :
ma ma tsit+ta saM b+ha wa a d+hiSh+ThA naM:
ma ma A yuHdz+nyA na sid+d+hi pha la hU~M swA hA:
zhes spyi dril chen mo ci nus bzla /
gtso dgu so so'i bsnyen pa dang spyi dril 'bring po rnams kyang nus na bzla'o //
gsum pa ni /
bsang sbyang /
stong pa'i ngang las b+h+rU~M las rnam rgyal bum pa mtshan nyid yongs su rdzogs pa phyi bum pa'i rnam pa la nang gzhal yas khang sgo gru rta babs rgyan dang bcas pa yangs shing rgya che ba'i nang du dbus dang phyogs mtshams rnams la pad+ma 'dab ma brgyad brgyad ze'u 'brus mtshan pa rnams kyi lte bar pad+ma nyi zla'i gdan re re dang bcas pa'i dbus kyi gdan steng du hrIHdmar po   sogs gong ltar la /
badzra sa mA dzaH
hrIH
ma lus phyogs na bzhugs pa yi //
bde gshegs rgyal ba sras bcas rnams //
dad pas bdag gis spyan 'dren na //
thugs rjes dgongs nas gshegs su gsol //
e h+ye hi b+ha ga wAn ma hA kA ru Ni ka sa pa ri wA ra badzra sa ma ya dzaH
pad+ma ka ma lA ya satwaM/
ar+g+haM puSh+pe sogs /
badzra sa mA dza satwaM/
dzaHhU~M baM hoH
ye shes pa dang dam tshig pa gnyis su med par chu dang 'o ma 'dres pa ltar gyur /
slar thugs ka'i hU~M las 'od 'phros rigs lnga 'khor bcas spyan drangs pa rnams la /
oM na maHsarba ta thA ga ta ar+g+haM nas /
shab+da pU dza AHhU~M/
zhes spyan drangs shing mchod la /
de bzhin gshegs pa thams cad kyis bdag la dbang bskur du gsol /
zhes gsol ba btab pas rigs lnga 'khor bcas kyis dbang bskur bar bsam zhing /
oM na maHsarba ta thA ga ta badzra saM b+ha ba a b+hi Shiny+tsa hU~M/
zhes bum chu dang bcas te dbang bskur bas lus thams cad gang /
dri ma dag
/dbang bzhi thob /
chu'i lhag ma yar lud pas rigs so so la so sos dbur brgyan par bsams /
mchod pa byin brlabs la /
rgyal ba rgya mtsho'i mchod rdzas las grub pa //
zhing khams rgya mtshor mchod yon rgya mtsho'i tshogs //
yon tan rgya mtsho bum pa'i lha tshogs la //
dad pa rgya mtshos 'bul lo dbang bskur stsol //
oM na maHsarba ta thA ga ta gu ru d+he wa d+hA ki nI ar+g+haM pU dza me g+ha sa mu dra s+pha ra Na sa ma ye AHhU~M/
des 'gres te zhabs bsil nas rol mo'i bar 'bul /
bstod pa ni /
hU~M hrI:
bla ma yi dam dpa' bo mkha' 'gro'i tshogs :
chos skyong bka' sdod srung ma las mkhan bcas :
thams cad dgongs 'dus zhi khro 'bar ba'i tshogs :
che ba'i yon tan ngo mtshar rmad byung ba :
sku gsung thugs dang yon tan phrin las rdzogs :
thabs mkhas thugs rjes sprul bsgyur du ma yis :
mchog dang thun mong dngos grub yongs stsol zhing :
skal ldan rnams la ye shes spor mdzad pa :
bla ma dgongs 'dus dkyil 'khor lha tshogs la :
dga' gus dang ba'i tshul gyis phyag 'tshal bstod :
dbang bzhi bskur dang rgyud bzhi smin la sogs :
phrin las rnam bzhi'i dngos grub bstsal du gsol :
gzungs thag 'then la /
sngags kyi 'od zer gzungs thag la 'khril nas song bas /
bum nang gi lha'i thugs kar phog ste rgyud bskul /
sku'i cha thams cad nas bdud rtsi'i rgyun babs pas bum pa rnams mer gyis gang bar gyur /
spyi dril che 'bring dang /
bum bzlas dngos /
oM AHhU~M hrIHbadzra gu ru d+he wa d+hA ki nI ka lA sha sarba sid+d+hi hU~M:
zhes ci nus bzla /
mthar ar+g+haM sogs kyis mchod /
hU~M hrI:
phyi nang gzhan gsum lha dang lha mo'i tshogs :
byed pa kun ston rnam 'phrul yongs kyi mdzod :
'khor 'das rang grol bde chen g.yung drung sku :
dkyil 'khor rdzogs pa'i dpal la phyag 'tshal bstod :
ces bstod /
bum pa'i lha tshogs rnams kyis bdag dang slob ma rnams la dbang gi rtogs pa phun sum tshogs pa rgyud la skye bar byin gyis brlab tu gsol /
dung chu phul la /
badzra muH
ye shes pa rang bzhin gyi gnas su gshegs /
dam tshig pa sa bon sngags 'bru dang bcas pa 'od du ltem gyis zhu bas bdud rtsir gyur par bsam /
dngos sta sbrel na las bum sgrub pa gong du song bas 'thus la /
zhag gis phye na skabs 'dir las bum bsgrub pa bskyar /
sngags sham bu can de mi dgos /
mthar /
khro bo bdud rtsi 'khyil pas dkyil 'khor gyi bya ba mthar phyin pa'i phrin las mdzad du gsol /
zhes 'dod don gsol la rnam bum du chu thigs blug par bya'o //
bzhi pa ni /
slar mchod kha gso /
lcogs na byin rlabs kyang bskyar nas byas te /
phyi mchod ni /
hU~M:
bdud rtsi 'jam legs 'o ma'i rgya mtsho ste :
dri bral yan lag brgyad dang ldan pa'i chu :
gtsang la dri bsung ldan pa 'di dag ni :
bde gshegs rgyal ba thugs rje can la 'bul :
oM na maHsarba ta thA ga ta b+ha ga wAn ma hA kA ru Ni ka ar+g+haM pra tIts+tsha pU dza AHhU~M:
zhes pas mchod yon dang /
rgyal ba'i sku la dri ma mi mnga' yang :
'gro ba'i nyon mongs bag chags sbyang slad du :
chu gtsang spos dang ldan pa'i khrus chab 'dis :
zhal dang phyag zhabs sku khrus gsol bar bgyi :
sngags snga ma ltar la ar+g+haM mal du /
pra ba ra sat+ka ra zhes sbyar /
me tog bdug spos mar me dri chab dang :
bshos gtsang sgra dbyangs gzugs sgra dri ro reg :
dngos 'byor yid sprul kun bzang mchod sprin tshogs :
rtsa gsum zhi khro 'khor dang bcas la 'bul :
oM AHhU~M:
badzra gu ru d+he wa d+hA ki nI sarba bud+d+ha bo d+hi satwa badzra ma hA kro ta badzra puSh+pe pU dza me g+ha sa mu dra s+pha ra Na sa ma ye AHhU~M:
mgo mjug rnams gong gis 'dres te /
d+hU pe nas shab+da'i bar dang /
rU pa /
shab+da /
gan+d+he /
rA sa /
spar+she rnams sbyar /
nang mchod ni /
ho :
dbang po rnam lnga'i me tog gsur chen spos :
zhun chen mar me mkhris pa'i gan+d+he dang :
bdud rtsi zhal zas rkang gling thod rnga rnams :
rtsa gsum zhi khro'i dkyil 'khor tshogs la 'bul :
oM AHhU~M:
badzra gu ru d+he wa d+hA ki nI sarba bud+d+ha bo d+hi satwa badzra ma hA kro ta ma hA pU dza ho :
gsang mchod ni /
yab yum gnyis su med pa'i mkha' gsang nas :
byang chub sems ldan thabs dang shes rab bcud :
dngos grub dga' bzhi'i ye shes bde chen mchog :
rnam rol rtsa gsum zhi khro dgyes par tshims :
oM AHhU~M:
badzra gu ru d+he wa d+hA ki nI sarba bud+d+ha bo d+hi satwa badzra ma hA kro ta bo d+hi tsit+ta ma hA su kha dz+nyA na d+hA tu A:
de kho na nyid mchod ni /
nam mkha' ye shes kun bzang yangs pa'i klong :
'dod chags zhe sdang gti mug nga rgyal che :
phrag dog rnam rol bde chen dgyes pa'i ro :
mchod du med de gnyis med rol pas mchod :
ma hA su kha d+harma d+hA tu dz+nyA na swa b+hA wa At+ma ko\u0f85 haM:
sman mchod /
hrI:
ban+d+ha khor yug sogs dang /
rak+ta /
hrI:
dung chen snod du sogs me phreng ltar 'bul /
gtor ma ni /
hU~M:
snod dang bcud du rab ldan zhing :
rdzas sngags ting 'dzin 'phro 'du yis :
bzang por byas pa'i gtor ma 'di :
bla ma lha dang d+hA kir bcas :
dkyil 'khor lha tshogs rnams la 'bul :
thugs dam bskang phyir bzhes su gsol :
ma hA ba liM ta khA hi :
zhes 'bul /
skabs 'dir chos srung spyi'i gtor 'bul dam can spyi gtor tsam bya zhing /
sger srung chags med rin po ches mdzad pa'i rta nag sha za btsan gsum gyi gtor 'bul bya /
de nas tshogs byin gyis brlab pa nas skong ba yan me phreng ltar la chags med kyi skong bsdus kyang sbyar /
'og tu 'byung ba'i byin 'bebs kyi sngags me tog la ci 'grub btab pa'ang logs su bzhag
/btags grol glegs bam skad cig gis rtsa gsum zhi khro'i dkyil 'khor du gsal ba la dbyings nas ye shes pa spyan drangs te thim par mos la me phreng dbu nas 'byung ba lta bu'i yan lag bdun pa rgyas bsdus gang 'grub byas la /
spyod yul 'grigs na slob dpon dang dkyil 'khor gnyis ka dang /
ma 'grigs na dkyil 'khor la yol ba btang ngo //
gsum pa dbang bskur mtha' rten dang bcas pa la gsum /
dkyil 'khor du 'jug pa'i cho ga
/dbang bskur ba dngos /
rjes kyi las rim mo //
dang po la gzhung gi dgongs pas bcu gsum du gsungs te /
dang po slob dpon gyis dkyil 'khor pa la gnang ba zhu ba ni /
sgo bzhir zhugs par mos la /
kye :
dkyil 'khor chen po'i sgo srung chen mo bzhi :
lcags kyu zhags pa lcags sgrog dril 'khrol ma :
dad ldan slob ma smin phyir dbang bskur na :
pho brang nang bzhugs dkyil 'khor lha dang sprod :
ces zhus pa tsam gyis dkyil 'khor gyi sgo bzhi phyes zhing :
dkyil 'khor lha tshogs 'khor dang bcas pas dbang rdzogs par bskur nas :
khyod kyis skal ldan skyes bu rnams la dbang bskur bar gyis shig :
ces gnang ba byin cing dngos grub thob par bsams la nus na bdag 'jug blang /
mi nus na rig pa'i me tog dor ro //
gnyis pa khrus dang sgo srung zhu len ni /
sgo'i phyi rol du khrus gong ltar bya /
las kyi slob dpon rdor dril dang bcas te mtshams sbyor spyi ltar byas la mig dar dmar pos g.yogs shing me tog gtad /
khyed rang rnams dkyil 'khor phyi'i sgo drung nas sgo srung la gnang ba zhu ba'i mos pas 'di'i rjes zlos /
kye :
sgo srung khro bo mi bzad 'bar ba'i sku :
phyag na mtshon thogs bar chad dgra bgegs 'joms :
skal ldan 'jug cing skal med skrod par byed :
bdag cag skal ldan yin phyir nang du thongs :
zhes zhus pa la nang nas sgo bas lan byin par mos shig
/hU~M hU~M:
nga ni ston pas mngags pa'i pho nya ste :
pho brang sgo srung skal med dam nyams dang :
bar chad dgra bgegs 'joms shing gdug pa 'dul :
khyed cag su yin ci 'dod nga la smros :
zhes dris pa'i lan du 'di'i rjes zlos /
bdag cag skal ldan dad pa dam tshig can :
bla ma yi dam mkha' 'gro'i dkyil 'khor du :
'jug cing dbang zhu dngos grub rnam gnyis 'dod :
khyod ni sgo yi srung ma thugs rje can :
nges pa'i bka' gsang gnyan po'i sgo 'di phyes :
zhes gsol ba la gnang ba byin par mos shig
/hU~M hU~M:
skal ldan dad pa dam tshig dang ldan zhing :
ston pa'i bka' bsgrub dam la gnas byed na :
dngos grub 'dod phyir the tshom log lta spongs :
mos gus spro ba skyed la nang du shog :
ces brjod cing sgo phyes la nang du btang /
gsum pa mtshams gcod srung 'khor ni /
'byung gtor bshams la byin rlabs nas srung 'khor gyi bar sta gon skabs ltar bya /
oM badzra ma hA kro ta ma ma rak+Sha rak+Sha hU~M:
zhes lan bdun nam gsum brjod do //
bzhi pa sdig sgrib sbyong zhing bsod nams gsag pa ni /
thog mar sdig sgrib sbyang ba'i slad du khyed rang rnams kyi spyi bor pad+ma dang zla ba'i gdan la dpal rdo rje sems dpa' dkar po rdo rje dang dril bu 'dzin cing dar dang rin po ches brgyan pa /
zhabs sems skyil gyis bzhugs pa'i thugs kar zla steng hU~M yig gi mthar yig brgyas bskor ba /
mos gus kyis bzlas pa byas pas thugs srog sngags phreng dang sku'i cha thams cad nas bdud rtsi'i rgyun babs te spyi bo nas zhugs pas sdig sgrib nad gdon thams cad dag
/lus shel sgong dri ma med pa ltar gyur par mos la yig brgya lhan cig tu brjod par zhu /
zhes yig brgya nyer gcig tsam bzla /
mthar rdo rje sems dpa' 'od du zhu nas rang la thim pas byin gyis brlabs par mos shig
/de nas tshogs gsag pa'i slad du maN+Dal rgyas par 'bul zhing phyag dgu phrugs su 'tshal nas rang rang gi gral du 'khod par zhu /
zhes byas la shes shing spro na maN+Dal cho ga tshul bdun yid bzhin nor bu ltar ram /
mi shes na spyi mthun rgyas par 'bul ba sogs byar gzhug
/lnga pa yol sgo dbye zhing zhu gnang bya ba ni /
khyed rang rnams thal mo me tog dang bcas te rtsa ba gsum dang yol 'dzin gyi sgo ma la gsol ba 'debs pa 'di'i rjes zlos /
kye ho :
bde bar gshegs pa bcom ldan 'das :
sangs rgyas kun gyi bdag nyid gtso :
bla ma yi dam mkha' 'gro dgongs :
tshad med bzhi ldan sgo ma bzhi :
sprul pa yang sprul bcas rnams kyis :
sgo phyes thar pa'i grong ston cing :
bla med byang chub lam bgrod 'tshal :
thugs rje chen pos da dgongs 'tshal :
lan gsum mthar me tog gtor la yol ba phye /
rdo rje slob dpon zhal mngon sum du gyur pa la me tog 'thor zhing gsol ba 'debs pa'i rjes zlos /
kye :
bla ma rdo rje 'dzin pa chen po dang :
dkyil 'khor lha tshogs ma gtogs pa'i :
skyabs dang skyob pa ma mchis pas :
khyed kyi thugs rjes bdag bskyab gsol :
lan gsum /
bla mas /
kye ho :
'dir 'dus mched lcam skal bzang rigs kyi bu :
khyed rnams 'dod pa ci 'dod bdag gis sbyin :
dam tshig bsrung sems dad pa'i shugs bskyed de :
the tshom som nyi med par 'dod don smros :
zhes dris pa'i lan gsol ba 'debs pa 'di'i rjes zlos /
ho :
bla ma rdo rje 'dzin pa dgongs su gsol :
bdag ni 'bras bu gsang sngags don gnyer phyir :
lus ngag yid gsum smin cing grol 'dod na :
thugs rjes deng 'dir bdag la gnang bar mdzod :
drug pa gsang bar gnyer gtad pa ni /
bla mas rdo rje gdengs la /
e ma skal ldan rigs kyi bu :
khyed rnams las sad 'khrul pa zhig :
rigs kyi bu mchog khyod yin pas :
ngas khyod kun bzang rigs lnga yi :
dal du bcug cing ye shes dbab :
dngos grub ma lus khyod kyis thob :
dngos grub dkyil 'khor 'di dag ni :
ma mthong rnams la ma smra gsang :
gal te ma gsang smras gyur na :
dam tshig nyams te dmyal bar ltung :
bla ma yi dam mkha' 'gro'i tshogs :
rigs lnga ye shes rnam pa lnga :
khyod kyi snying la zhugs pa ste :
'di smras ye shes lha dang bral :
ma smras gsang ba gnyer thub na :
ye shes lha dang lhan cig tu :
bla med don brnyes the tshom med :
de phyir gsang gnyer ma nyams srungs :
bdun pa dam la bzhag pa ni /
slob ma rnams kyi spyi bor rdo rje bzhag
/lce la bdud rtsi blud cing /
hU~M hrI:
'di ni khyod kyi dam tshig chu :
'gyur med ye shes rdo rje sbyin :
bsgos pa'i dam tshig ma nyams srungs :
bsrungs na dngos grub thams cad thob :
nyams na dmyal bar sreg par byed :
de phyir dam tshig ma nyams par :
dam tshig rdo rje'i chu 'di 'thungs :
oM AHhU~M hrIHbadzra gu ru d+he wa d+hA ki nI:
a mr-ita sa ma ya swA hA:
'o skal ldan khyod rnams kyi ston pa bla ma yi dam mkha' 'gro yin pas :
ston pa rnams kyi bka' bzhin du :
rdo rje slob dpon bdag gis kyang khyed rnams la dam tshig bka' phog pa las ma 'da' zhig :
gal te 'da' na myur du rdo rje dmyal bar ltung nas thar pa'i dus med par 'gyur ro :
zhes dam tshig bsgrag
/nus na dam tshig gi rnam dbye bshad do //
brgyad pa ye shes pa dbab pa ni /
de dag gis dkyil 'khor phyi'i 'jug pa rnams song nas /
dbang gi dngos gzhir gyur pa nang ye shes kyi dkyil 'khor du 'jug pa la /
khyed rang rnams lus gnad rnam snang gi chos bdun ldan du bya /
ngag gnad srog rtsol kha sbyor du bcing /
yid kyi gnad gzhan du ma yengs par dmigs pa 'di bzhin du mdzod /
gnas khang bde chen pad+ma dbang gi gzhal yas kyi khang par gdan pad+ma nyi ma'i steng du khyed rang rnams skad cig gis rtsa gsum yongs 'dus dbang chen rta mgrin sku mdog dmar po gri gug thod pa 'dzin cing dpal dang dur khrod chas       kyis brgyan pa la yum phag mo mthing nag gri thod 'dzin pas 'khyud pa :
zhabs brkyang bskum 'dor stabs kyis me 'od klong du 'gying zhing brjid pa'i snying gi nang du g.yung drung dga' ba 'khyil pa dmar po'i lte bar zla ba nya gang ba'i steng du yaM gis mtshan pa :
g.yung drung gi yan lag bzhi la ha ri ni sa bzhis mtshan pa :
yaM las rlung gis bskyod pas g.yung drung snying dang bcas pa g.yon du kyi li li 'khor bar bsam zhing ma yengs par gyis shig :
ces byas la sngags btab pa'i me tog 'thor /
dril bsil dang bcas sngags lan gsum brjod /
slob dpon dang mdun bskyed kyi thugs ka'i sngags 'khor las 'od zer 'phros rigs lnga la sogs pa'i sangs rgyas dang byang chub sems dpa' bla ma yi dam mkha' 'gro thams cad rang bzhin gyi gnas nas thib thib byon cing slob bu rnams kyi snying gar sib sib thim nas 'khrab cing gar byed par sgoms shig :
'beb pa'i rdzas dang rol mo'i sgra sbyar la tshangs sgra las 'byung ba'i byin 'bebs sam /
mi spro na /
sngon bskal ma lan gsum dang /
spyi dril che 'bring gi sham du /
A be sha ya :
satwaM b+ha ya :
ra ra ra ra :
tsA la ya hU~M:
A dz+haiM:
e A ral+li hrIM hrIM pheM pheM:
zhes btags pa drag tu brjod do //
de ltar dbab pa'i ye shes pa'i rgyun de nyid ji srid byang chub ma thob kyi bar du mi nyams brtan par byas pa'i mos pa mdzod /
rdo rje dang dril bus gnas gsum du rgyas gdab la /
rtsa sngags kyi mthar /
dz+nyA na satwa tiSh+Tha badzra :
zhes brtan par bya //
dgu pa nang sgo dbye zhing pra ltas brtag pa ni /
khyed rang rnams dkyil 'khor gyi shar nas g.yas skor gyis phyag 'tshal zhing sgo ma rnams la gsol ba 'debs par mos te 'di'i rjes zlos /
kye 
shar gyi phyogs na bzhugs pa yi :
sgo srung rdo rje lcags kyu ma :
shar gyi phyogs kyi sgo phyes la :
bdag cag yi dam lha dang sprod :
kye 
lho yi phyogs na bzhugs pa yi :
sgo srung rdo rje zhags pa ma :
lho yi phyogs kyi sgo phyes la :
bdag cag yi dam lha dang sprod :
kye 
nub kyi phyogs na bzhugs pa yi :
sgo srung rdo rje lcags sgrog ma :
nub kyi phyogs kyi sgo phyes la :
bdag cag yi dam lha dang sprod :
kye 
byang gi phyogs na bzhugs pa yi :
sgo srung rdo rje dril bu ma :
byang gi phyogs kyi sgo phyes la :
bdag cag yi dam lha dang sprod :
ces zhus pa tsam gyis sgo ma rnams kyis dkyil 'khor chen po'i sgo bzhi shags kyis phyes par bsams la /
kha dog brtag pa ni /
khyed rang rnams mig dar gyi 'og nas pho brang gi dbus su ltos la kha dog ci ltar mthong ba smros shig
/ces dri /
kha dog dkar po mthong na zhi ba /
ser pos rgyas pa /
dmar pos dbang /
nag pos mngon spyod /
ljang gu'am mthing gas mchog
/kha dog khra bor mthong na las sna tshogs su 'grub pa yin no //
zhes lung bstan /
bcu pa me tog dor ba ni /
khyed rang rnams kyis sngon nas 'brel ba'i rigs kyi lha la me tog 'bul ba'i don du thog mar slob dpon la gsol ba 'debs pa 'di'i rjes zlos /
kye 
bla ma yi dam mkha' 'gro'i dkyil 'khor du :
lha dang mjal phyir me tog dor bgyid na :
ston pas bka' ston thugs rje'i gsang sgo phyes :
gang la 'brel yod de la sprad par 'tshal :
zhes zhus pa'i lan du :
slob dpon gyis :
rigs dang ldan pa'i skyes mchog rnams :
dkyil 'khor chen po'i lho sgo nas :
las kyi rdo rjes bsgos pa bzhin :
smon lam thob la cod pan dor :
ces gnang ba sbyin :
de nas khyed rang rnams kyis cod pan thal mo sbyar ba'i bar du thogs la dkyil 'khor gyi lho phyogs nas 'bul bzhin pas dmod bor ba 'di'i rjes zlos /
e ma ho :
rtsa ba gsum gyi dkyil 'khor du :
me tog cod pan 'di dor bas :
sngon tshe gang la sbyangs pa'i lha :
gang yin de la bab par shog :
rtsa sngags kyi mthar /
pra tIts+tsha ku su mAn dza li nA tha ho :
zhes pas dor /
de'ang dkyil 'khor du dngos su 'dor mi bde na tshom bu'i dkyil 'khor pho brang dngos su mos pas 'dor ba'ang phyag len du 'byung ba ltar byas pas chog la /
gang du phog pa'i rigs brtags la de dang mthun pa'i gsang mtshan gtso bo'i mtshan dang mthun pa'am mtshan las gras pa btags /
spyi tsam du /
dkyil 'khor tshom bu dgu 'khor dang bcas pa khyab bdag pad+ma badzra rtsal gyi ye shes kyi rang snang du shar ba yin pas /
khyed rang rnams kyis me tog gtso bo la phog par shes pas de nyid lhag pa'i lhar 'dzin na dngos grub rnam pa gnyis ka 'thob par 'gyur ba yin no //
bcu pa gsang mtshan btags shing mig dbye ba ni /
phul ba'i me tog de nyid slob dpon gyis blangs la slob ma rnams kyi gnas gsum du gtugs shing sbyin la /
hrI:
rtsa ba gsum gyi dkyil 'khor du :
me tog phul ba'i byin rlabs kyis :
sku gsung thugs la thim nas kyang :
dngos grub khyod la sbyin par bya :
kA ya wA ka tsit+ta sarba sid+d+hi pra ti gr-ih+Na hoH
ma hA ba la hU~M:
zhes dang sngar bla med kyi gsang mtshan med pa lta bur spyi tsam du /
khyed rnams kyi gsang ba'i mtshan du dpal pad+ma mchog grub rtsal zhes bya bar zungs shig
/gser thur thogs la /
hrI:
bla ma yi dam mkha' 'gro yis :
khyod kyi ma rig ldongs pa'i mig :
ye shes spyan du dbye bar bya :
de bzhin nyon mongs 'gro ba rnams :
ye shes spyan dang ldan par shog :
oM dz+nyA na tsak+ShuHpra be sha ya phaT:
ma rig rmongs pa'i sgrib g.yogs dang bral nas ye shes kyi spyan dang ldan par gyur pa'i mos pa mdzod cig
/ces gdong g.yogs bkrol /
bcu gnyis pa lha ngo sprad cing rnam dag bshad pa ni /
de ltar ye shes kyi mig thob nas rten dang brten par bcas pa'i dkyil 'khor mngon sum du mthong bar gyur pa ni /
'byung ba rim brtsegs keng rus kyi ri rab dang bcas pa'i steng du rin po che sna tshogs las grub pa'i gzhal yas khang sogs lha sta gon skabs ltar brjod pa las /
pad+ma'i gdan gyi steng du /
gtso mchog pad+ma badzra rtsal sogs nas /
yongs su rdzogs pa /
de'ang yum lnga'i mkha' klong rnam par dag pa'i 'byung ba rim brtsegs ri rab dang bcas pa /
byang chub phyogs kyi chos sum cu rtsa bdun rnam par dag pa'i gzhal yas khang /
rnam shes tshogs brgyad kun gzhi dang bcas pa rnam par dag pa tshom bu dgu'i lha tshogs /
nyon mongs pa'i rtog tshogs rnams par dag pa 'khor gyi tshul du snang ba ste /
mdor na sbyang gzhi rang sems bde bar gshegs pa'i snying po sbyong byed lam gyi chos rnams kyis glo bur 'khrul pa'i dri ma bsal bas sbyangs 'bras dag pa gnyis ldan sku dang ye shes kyi chos su shar ba'i don rtogs par gyis shig
/bcu gsum pa dzapa? bzla ba gzhung du 'byung ba ni sgrub chen dang 'brel ba'i dbang du mdzad pa ste /
de ltar na mtshams bcad sta gon skor sngon du song nas /
dngos gzhi'i thog mar 'di yan chad grub par byas nas /
bsnyen sgrub grub pa'i skabs bum dbang man chad bskur ba yin pas skabs 'dir ni mi dgos /
de dag gis dkyil 'khor phyi nang du 'jug pa'i chos 'khor dang bcas pa grub pa lags so //
gnyis pa dbang bskur ba dngos la bdun /
phyi bum pa'i dbang /
nang rdo rje rgyal po bka' rab 'byams kyi dbang /
gsang ba rdo rje slob dpon gyi dbang /
de kho na nyid don dam pa can gyi dbang /
yon tan rin chen mchod rdzas kyi dbang /
phrin las bka' nyan dregs pa'i srog dbang /
yongs rdzogs bka' gtad rjes su gnang ba'i dbang dang bdun /
so so'i nang gses dang bcas pa'o //
dang po ni /
zhugs nas mngon par dbang bskur ba la phyi nang gsang ba de kho na nyid yon tan phrin las bka' gtad nang gses dang bcas pa rim bzhin sgrub pa'i thog mar phyi bum pa'i dbang la rig pa'i dbang lnga dang mtha' rten gnyis su yod pa'i dang po rig pa'i dbang lnga zhu ba'i yon du maN+Dal phul /
gsol ba 'debs pa 'di'i rjes zlos /
e ma ho :
gtso bo ston pa rdo rje rgyal po dang :
rgyal tshab rgyal thebs gzung mar bcas pa dang :
bkram pa'i dkyil 'khor lha tshogs dgongs su gsol :
bdag cag skal ldan rigs kyi bu rnams la :
gsang sngags snying po bcud kyi mthar thug mchog :
smin byed rig pa'i dbang lnga bskur du gsol :
lan gsum /
de la thog mar mi bskyod pa'i sgo nas chu'i dbang bskur ba la dmigs pa 'di bzhin du mdzod /
rnam bum btegs la /
bsang sbyang /
stong pa'i ngang las slob ma dbang rdzas pad zla'i gdan la hU~M las rdo rje hU~M gis mtshan pa las mi bskyod pa yab yum sngon po rdo rje dang dril bu 'dzin cing dar dang rin po ches brgyan pa /
zhabs skyil krung du bzhugs par gyur /
de ltar bum pa gzhal yas khang gi nang du bcom ldan 'das mi bskyod pa yab yum ye shes sems dpa'i rang bzhin la /
gdan gsum tshang ba'i dbang lha rnams kyis bskor ba las :
dbang bskur ba tsam gyis sangs rgyas dang byang chub sems dpa' bla ma yi dam mkha' 'gro thams cad kyis dbang bskur :
byang chub sems dpa' brgyad kyis bkra shis kyi tshigs su bcad pa brjod :
rig ma brgyad kyis rdo rje'i glu blangs :
khro bo bcus bar chad kyi bgegs bskrad :
mchod pa'i lha mo bcu drug gis mchod pa'i sprin phung gtibs par gyur :
hU~M hrI:
bum pa chos dbyings dag pa'i gzhal yas khang :
bdud rtsi yid bzhin rgya mtsho 'khyil ba yi :
bcom ldan mi bskyod rgyal po'i dbang mchog 'di :
skal ldan skyes bu khyod la bskur bar bya'o :
oM na maHsarba ta thA ga ta bud+d+ha bo d+hi satwa gu ru d+he wa d+hA ki nI badzra ka lA sha A+oM AHbadzra u da ka a b+hi Shiny+tsa hU~M:
badzra satwa hU~M:
zhes bum pa spyi bor bzhag
/bum chu blud cing khrus byas pas /
dbang gi chu rgyun rkang mthil yan chad rkyal grod 'o mas gang ba bzhin du ngang mer gyis gang :
chu'i lhag ma yar lud pa las mi bskyod pas dbur brgyan par dmigs shing :
dzaHhU~M baM ho :
dbang gi lha rnams khyed rang rnams la thim par mos shig
/des mi bskyod pa'i sgo nas bum pa'i dbang thob :
zhe sdang gi sgrib pa dag nas :
rnam par shes pa'i phung po gnas 'gyur :
me long lta bu'i ye shes mngon du byas te :
rdo rje rigs kyi bag chags rgyud la bzhag pa'i rten 'brel 'grigs pa'o :
gnyis pa rin chen 'byung ldan gyi sgo nas dbu rgyan cod pan gyi dbang bskur ba la dmigs pa 'di bzhin du mdzod /
cod pan thogs la bsang sbyang /
stong pa'i ngang las slob ma dbang rdzas pad zla'i gdan la trAM las rin po che trAM gis mtshan pa las rin chen 'byung ldan yab yum ser po rin po che dang dril bu 'dzin cing dar dang rin po ches brgyan pa /
zhabs skyil krung du bzhugs par gyur /
de ltar dbu rgyan gzhal yas khang du gyur pa'i nang du bcom ldan 'das rin chen 'byung ldan yab yum ye shes sems dpa'i rang bzhin la sogs gong ltar /
gtibs par gyur bar brjod pa ni 'og ma rnams la'ang 'gre'o //
hU~M hrI:
khams gsum re 'dod skong ba'i rgyal po che :
yid bzhin nor bu rin chen gter gyi mchog :
dbu rgyan dar dpyang ldan pas dbang bskur ro :
'gro ba'i re 'dod skong ba'i rgyal por shog :
oM na ma :sogs sngags gong ltar la /
d+hA ki nI rat+na a b+hi Shiny+tsa trAM:
A+oM AHbadzra mu kuT a b+hi Shiny+tsa trAM:
su ra te satwaM:
a hoHbadzra tu Sh+ya ho :
oM hU~M trAM hrIHA:
rnam bum gyi chu 'thor la /
A+oM AHbadzra u da ka a b+hi Shiny+tsa hU~M:
rat+na saM b+ha ba trAM:
slob ma'i rgyud yon tan gyis gang nas sangs rgyas rigs rnam pa lngas dbu la brgyan par gyur /
dzaHhU~M baM ho :
dbang gi lha rnams khyed rang la thim par mos shig
/des rin chen 'byung ldan gyi sgo nas dbu rgyan cod pan gyi dbang thob :
nga rgyal gyi sgrib pa dag :
tshor ba'i phung po gnas 'gyur :
mnyam pa nyid kyi ye shes mngon du byas :
rin chen rigs kyi bag chags rgyud la bzhag pa'i rten 'brel 'grigs pa'o :
gsum pa 'od dpag med kyi sgo nas rdo rje'i dbang bskur ba la dmigs pa 'di bzhin du mdzod /
rdo rje thogs la bsang sbyang /
stong pa'i ngang las slob ma dbang rdzas pad zla'i gdan la hrIHlas pad+ma hrIHsa mtshan pa las 'od dpag med yab yum dmar po pad+ma dang dril bu 'dzin cing dar dang rin po ches brgyan pa /
zhabs skyil krung du bzhugs par gyur /
de ltar rdo rje gzhal yas khang du gyur pa'i nang du bcom ldan 'das 'od dpag med yab yum ye shes sems dpa'i rang bzhin la sogs gong ltar bya /
rdo rje spyi bor bzhag cing lag tu gtad la /
hU~M hrI:
dus gsum sangs rgyas kun gyi rdo rje yi :
phyag mtshan dbang gis deng khyod dbang bskur bas :
'di de sangs rgyas kun gyi ngo bo nyid :
'gyur med rdo rje rab tu 'grub phyir zungs :
sngags mthar /
pad+ma badzra a b+hi Shiny+tsa hrI:
A+oM AHbadzra u da ka a b+hi Shiny+tsa hU~M:
pad+ma d+ha ra hrI:
sangs rgyas thams cad kyi gsung gi nus pa yongs su rdzogs shing dbang 'byor par gyur /
dzaHhU~M baM ho :
dbang gi lha rnams khyed rang la thim par mos shig
/des snang ba mtha' yas kyi sgo nas rdo rje'i dbang thob :
'dod chags kyi sgrib pa dag :
'du shes kyi phung po gnas 'gyur :
so sor rtog pa'i ye shes mngon du byas :
pad+ma rigs kyi bag chags rgyud la bzhag pa'i rten 'brel 'grigs pa'o :
bzhi pa don yod grub pa'i sgo nas dril bu'i dbang bskur ba la dmigs pa 'di bzhin du mdzod /
dril bu thogs la bsang sbyang /
stong pa'i ngang las slob ma dbang rdzas pad zla'i gdan la AHlas ral gri AHsa mtshan pa las don yod grub pa yab yum ljang gu ral gri dang dril bu 'dzin cing dar dang rin po ches brgyan pa /
zhabs skyil krung du bzhugs par gyur /
de ltar dril bu gzhal yas khang du gyur pa'i nang du bcom ldan 'das don yod grub pa yab yum ye shes sems dpa'i rang bzhin la sogs gong ltar /
dril bu spyi bor bzhag cing lag tu gtad la /
hU~M hrI:
don dam chos nyid stong pa'i sgra :
gsung dbyangs drug cu mtshon pa yi :
dril bu'i dbang mchog dam pa 'di :
skal ldan khyod la bskur bar bya :
sngags mthar /
karma gaN+De a b+hi Shiny+tsa A:
A+oM AHbadzra u da ka a b+hi Shiny+tsa hU~M:
a mo g+ha sid+d+hi A:
sangs rgyas thams cad kyi phrin las mthu stobs thogs pa med pa'i dbang thob par gyur /
des don yod grub pa'i sgo nas dril bu'i dbang thob :
phrag dog gi sgrib pa dag :
'du byed kyi phung po gnas 'gyur :
bya ba grub pa'i ye shes mngon du byas :
las kyi rigs kyi bag chags rgyud la bzhag pa'i rten 'brel 'grigs pa'o :
lnga pa rnam par snang mdzad kyi sgo nas ming gi dbang bskur ba la dmigs pa 'di bzhin du mdzod /
rdo rje dang bcas pa'i dril bu dang 'khor lo thogs la /
bsang sbyang /
stong pa'i ngang las slob ma dbang rdzas pad zla'i gdan la oM las 'khor lo oM gyis mtshan pa las rnam par snang mdzad yab yum dkar po 'khor lo dang dril bu 'dzin cing dar dang rin po ches brgyan pa /
zhabs skyil krung du bzhugs par gyur /
de ltar rdor dril gzhal yas khang du gyur pa'i nang du bcom ldan 'das rnam par snang mdzad yab yum ye shes sems dpa'i rang bzhin la sogs gong ltar /
dbang rdzas spyi bor bzhag la /
hU~M hrI:
rnam par snang mdzad dag pa che :
ming btags bdud las rnam par rgyal :
ming gi dbang bskur chen po 'di :
skal ldan khyod la sbyin par bya :
sngags mthar /
bud+d+ha nAm a b+hi Shiny+tsa A+oM:
A+oM AHbadzra u da ka a b+hi Shiny+tsa hU~M:
bai ro tsa na A+oM:
gsang ba'i ming nas bos te :
oM 
dag cing gsal ba'i rang bzhin te :
skyon bral sems nyid rin po che :
ye shes rnam pa lnga ldan gyis :
srid pa gsum la dbang bsgyur shog :
ces dbang bskur ba tsam gyis /
sangs rgyas thams cad kyis nye bar dgongs shing srid pa gsum gyi 'ching ba las rnam par grol te :
sku gsum ye shes lnga yongs su rdzogs par gyur :
dzaHhU~M baM ho :
dbang gi lha rnams khyed rang la thim par mos shig
/des rnam par snang mdzad kyi sgo nas ming gi dbang thob :
nyon mongs pa gti mug gi sgrib pa dag :
gzugs kyi phung po gnas 'gyur :
chos kyi dbyings kyi ye shes mngon du byas :
de bzhin gshegs pa'i rigs kyi bag chags rgyud la bzhag pa'i rten 'brel 'grigs pa'o :
de rnams kyis rig pa'i dbang lnga grub nas mtha' rten gyi dbang zhu ba'i don du maN+Dal phul /
gsol ba 'debs pa 'di'i rjes zlos /
kye 
rdo rje 'dzin pa la sogs dkyil 'khor lhas :
thugs rjes yongs bzung rig pa'i dbang lnga gnang :
slad kyang mtha' rten byin rlabs rjes gnang ni :
brtse bas deng 'dir bdag la gnang du gsol :
rigs lnga'i sku rten slob ma'i gnas lngar gtad cing /
rigs kyi ye shes sems dpa' lnga po 'khor bcas gnas tha dad du thim par bsams la :
hU~M hrI:
sangs rgyas kun gyi rang bzhin sku :
rnam par snang mdzad la sogs pa'i :
de bzhin gshegs pa'i rigs rnams dang :
sangs rgyas kun gyi rang bzhin gsung :
snang ba mtha' yas la sogs pa'i :
gsung mchog pad+ma'i rigs rnams dang :
sangs rgyas kun gyi rang bzhin thugs :
rdo rje sems dpa' la sogs pa'i :
thugs mchog rdo rje'i rigs rnams dang :
sangs rgyas yon tan dgos 'dod 'byung :
rin chen 'byung ldan la sogs pa'i :
yon tan rin chen rigs rnams dang :
sangs rgyas kun gyi phrin las bdag :
don yod grub pa la sogs pa'i :
mngon spyod phrin las rigs rnams kyis :
skyes bu khyod la dbang bskur bas :
rigs rnams ma lus yongs rdzogs shing :
'gro don kun spyod dbang thob shog :
oM hU~M trAM hrIHA:
bai ro tsa na A+oM:
pad+ma d+he wa hrIH
badzra satwa hU~M:
rat+na saM b+ha wa trAM:
a mo g+ha sid+d+hi A:
a b+hi Shiny+tsa mAM:
skal ldan khyed rnams la sangs rgyas sku lnga gnas lngar gtad de dbang bskur pa la brten nas sangs rgyas thams cad kyi sku gsung thugs yon tan phrin las mi zad pa rgyan gyi 'khor lo la longs spyod pa'i dbang dang ldan par gyur cig :
ces me tog 'thor /
gnyis pa nang rdo rje rgyal po bka' rab 'byams kyi dbang la sku gsung thugs yon tan phrin las lnga ste :
de dag zhu ba'i don du maN+Dal 'bul bar zhu /
gsol 'debs rjes zlos /
kye hoHston pa rdo rje 'dzin :
bdag cag mos pa'i bu rnams la :
rdo rje rgyal po bka' yi dbang :
rab 'byams yongs rdzogs bskur du gsol :
lan gsum /
khyed rang rnams skad cig gis dkyil 'khor gtso mchog pad+ma badzra rtsal gyi skur gsal thob cig
/thog mar sku'i dbang la dkyil 'khor gtso bo dgu'i sku rten spyi bor bzhag pa tsam gyis tshom bu dgu'i lha tshogs mar me gcig las gnyis mched kyi tshul du thim pas rgyud byin gyis brlabs par mos mdzod /
sku rten rnams rim par spyi bor bzhag la /
hU~M hrI:
dbus nas rang byung grub pa'i lha :
gtso mchog pad+ma badzra rtsal :
yab yum 'khor dang bcas rnams kyis :
skal ldan khyod la dbang bskur bas :
lha dang dbyer med gyur nas kyang :
chags bral 'gro don spyod par shog :
oM AHhU~M:
gu ru shrI pad+ma badzra hrI:
d+hu ma g+ha ye d+hA ki nI na ma swA hA:
a b+hi Shiny+tsa mAM:
hU~M hrI:
shar nas rang byung grub pa'i lha :
bcom ldan bud+d+ha thod phreng rtsal :
yab yum 'khor dang bcas rnams kyis :
skal ldan khyod la dbang bskur bas :
lha dang dbyer med gyur nas kyang :
chags bral 'gro don spyod par shog :
oM AHhU~M gu ru shrI:
bud+d+ha thod phreng rtsal :
bud+d+ha d+hA ki nI a b+hi Shiny+tsa mAM:
hU~M hrI:
lho nas rang byung grub pa'i lha :
bcom ldan mi bskyod rdo rje rtsal :
yab yum 'khor dang bcas rnams kyis :
skal ldan khyod la dbang bskur bas :
lha dang dbyer med gyur nas kyang :
chags bral 'gro don spyod par shog :
oM AHhU~M gu ru shrI:
badzra ak+Sho b+h+ya kro d+hI shwa rI d+hA ki nI a b+hi Shiny+tsa mAM:
hU~M hrI:
nub nas rang byung grub pa'i lha :
bcom ldan pad+ma dbang chen rtsal :
yab yum 'khor dang bcas rnams kyis :
skal ldan khyod la dbang bskur bas :
lha dang dbyer med gyur nas kyang :
chags bral 'gro don spyod par shog :
oM AHhU~M gu ru shrI:
pad+me b+ha sha ha :
d+hA ki nI ku ru kul+le hrIHa b+hi Shiny+tsa mAM:
hU~M hrI:
byang nas rang byung grub pa'i lha :
bcom ldan rig 'dzin thod pa rtsal :
yab yum 'khor dang bcas rnams kyis :
skal ldan khyod la dbang bskur bas :
lha dang dbyer med gyur med kyang :
chags bral 'gro don spyod par shog :
oM AHhU~M gu ru shrI:
badzra a tsar+Ya ka pA li sUr+Ya tsan+d+ra ka pA le mA le yo gi nI a b+hi Shiny+tsa mAM:
hU~M hrI:
shar lho mtshams nas rang byung grub pa'i lha :
bcom ldan mdog dmar me phreng rtsal :
yab yum 'khor dang bcas rnams kyis :
skal ldan khyod la dbang bskur bas :
lha dang dbyer med gyur nas kyang :
chags bral 'gro don spyod par shog :
oM AHhU~M gu ru shrI:
kro ta artsig nirtsig ma ma ru lu a b+hi Shiny+tsa mAM:
hU~M hrI:
lho nub mtshams nas rang byung grub pa'i lha :
bcom ldan bud+d+ha dpa' bo thod dum rtsal :
yab yum 'khor dang bcas rnams kyis :
skal ldan khyod la dbang bskur bas :
lha dang dbyer med gyur nas kyang :
chags bral 'gro don spyod par shog :
oM AHhU~M gu ru shrI:
bud+d+ha ka pA li dpa' bo hU~M:
bud+d+hi pra d+hA ki nI ma ma ru lu a b+hi Shiny+tsa mAM:
hU~M hrI:
nub byang mtshams nas rang byung grub pa'i lha :
bcom ldan rta mgrin dbang chen rgyal :
yab yum 'khor dang bcas rnams kyis :
skal ldan khyod la dbang bskur bas :
lha dang dbyer med gyur nas kyang :
chags bral 'gro don spyod par shog :
oM AHhU~M gu ru shrI:
badzra kro d+ha ha ya grI wa ma ma e ka tsA ti gu h+ya a b+hi Shiny+tsa mAM:
hU~M hrIH
byang shar mtshams nas rang byung grub pa'i lha :
dpal chen lag na rdo rje rtsal :
yab yum 'khor dang bcas rnams kyis :
skal ldan khyod la dbang bskur bas :
lha dang dbyer med gyur nas kyang :
chags bral 'gro don spyod par shog :
oM AHhU~M gu ru shrI:
badzra pA Ni ma hA kro ta ma ma gu h+ya a b+hi Shiny+tsa mAM:
skal ldan rigs kyi bu rnams la bla ma yi dam mkha' 'gro dgongs 'dus kyi dkyil 'khor dgu rdzogs lha tshogs rnams kyi sku'i dbang bskur pa 'di la brten nas sku phyag rgya bsgom pa'i rnal 'byor la mnga' brnyes par gyur cig :
des ni rtsa gsum 'khor dang bcas pa'i bskyed rim bsgom pa la dbang zhing :
dngos grub rnam gnyis myur du brnyes nas 'bras bu sprul pa'i sku thob par 'gyur ro :
gnyis pa gsung gi dbang bskur ba la mos pa 'di bzhin du mdzod /
yi ge dpa' bo 'bru lnga sku gsung thugs kyi snying po :
A li kA li :
rten 'brel snying po :
rtsa gsum snying po dang nye snying rnams rdo rje slob dpon ye shes lha'i thugs ka nas zhal la brgyud de :
slob ma dam tshig par gsal ba'i zhal du phreng ba la brgyud de zhugs shing :
snying ga'i sa bon hrIHdmar po gsal ba la sib sib thim par mos shig :
phreng ba sbrel la 'bru lnga 'bru gsum dbyangs gsal rten snying rnams dang /
gtso dgu'i snying po /
spyi dril che 'bring rnams rjes zlos lan gsum gsum byar gzhug
/sngags byang spyi bor bzhag la /
hU~M hrI:
bla ma yi dam mkha' 'gro yi :
snying po sngags kyi 'bru dang bcas :
thabs shes A li kA li'i sgra :
gnyis med rten 'brel snying po'i sngags :
rang byung yig 'bru'i dbang bskur bas :
sngags la brtan pa thob nas kyang :
skye med rdo rje mngon 'gyur zhing :
phrin las thogs med 'grub par shog :
sngags rnams kyi mthar /
a b+hi Shiny+tsa mAM:
zhes dang /
sngags kyi dbang bskur ba 'di la brten nas bla ma yi dam mkha' 'gro la sogs pa rgyal ba yongs rdzogs thams cad kyi gsung snying po la longs spyod cing mnga' brnyes pa'i dbang dang ldan par gyur cig :
de lta bu'i tshul gyis dbang bskur bas bla ma yi dam mkha' 'gro 'khor dang bcas pa'i sngags bzlas pa la dbang zhing :
dngos grub rnam gnyis brnyes te nus pa'i stobs rgyas 'bras bu longs spyod rdzogs pa'i sku thob par 'gyur ro :
gsum pa thugs kyi dbang bskur ba ni /
dkyil 'khor lha tshogs rnams kyi thugs ka nas phyag mtshan gyi tshogs char babs pa ltar byung nas khyed rang rnams kyi gnas lngar thim par mos shig
/phyag mtshan rnams kyi tsakli gnas lngar gtug la /
hU~M hrI:
ye shes 'khor lo rgyun chad med :
chos nyid rdo rje 'gyur ba med :
nor bu rin chen dgos 'dod 'byung :
pad+ma chags bral dri ma med :
phrin las rnam bzhi thogs med rgyal :
chos dbyings tshangs pa'i gan+d+he sgrog :
b+han+d+ha bdud rtsi bcud dang ldan :
phur pas bar chad dgra bgegs 'joms :
kha T+wAM dug gsum rtsad nas gcod :
lcags kyus snang ba dbang du sdud :
zhags pas nyon mongs 'ching bar byed :
lcags sgrog 'bar bas bdud bzhi 'dul :
cang te'u rtog bral chos sgra sgrog :
thugs rje yid bzhin phyag mtshan te :
skye med chos sku'i don mtshon zhing :
skyes mchog bu la dbang bskur bas :
kun bzang dgongs pa'i don rtogs shing :
'gro ba smin grol mchog thob shog :
oM AHhU~M badzra gu ru d+he wa d+hA ki nI sarba d+harma tsit+ta a b+hi Shiny+tsa mAM:
skyes bu khyod la thugs phyag mtshan gyis dbang bskur ba 'di la brten nas dgos 'dod re ba yid bzhin du bskangs nas :
skye med rab 'byams chos sku'i don ma nor bar mngon sum du rtogs shing khong du chud pa'i dbang thob par gyur cig :
des ni bla ma yi dam mkha' 'gro la sogs pa rgyal ba thams cad kyi dgongs pa lon cing 'bras bu chos sku thob par 'gyur ro :
bzhi pa yon tan gyi dbang bskur ba ni /
khyed rang rnams la rus pa'i rgyan drug
/dur khrod kyi chas brgyad /
rin po che'i rgyan /
dar gyi chun 'phyang gis brgyan par mos shig
/tsakli gtad la /
hU~M hrI:
pha rol phyin drug rtags kyi rgyan :
rnam shes tshogs brgyad rang grol chas :
dgos 'dod re skong rin po che :
phrin las 'gro 'dul dar 'phyang mdzes :
yon tan kun 'byung rgyan gyi dbang :
skyes bu khyod la bskur ba yis :
sangs rgyas yon tan rab bsgrub cing :
thogs med 'gro don spyod par shog :
oM AHhU~M badzra gu ru d+he wa d+hA ki nI rat+na sarba sid+d+hi pha la a b+hi Shiny+tsa mAM:
skal ldan khyod la yon tan rin chen 'dod 'byung rgyan gyi rgyal pos dbang bskur bas :
sangs rgyas thams cad kyi yon tan rin po che gter gyi mdzod 'dzin cing sems can thams cad la dgos 'dod re ba yid bzhin du bskangs nas :
'gro don chags thogs med par 'byung ba la mnga' brnyes pa'i dbang dang ldan par gyur cig :
des rgyal ba thams cad kyi longs spyod yid bzhin rgyan gyi rol pa la dbang 'byor zhing 'bras bu mi 'gyur rdo rje'i sku thob par 'gyur ro :
lnga pa phrin las kyi dbang ni nyan bshad sgom gsum gyi chas rnams gtad de rjes su gnang bar mos shig
/slob ma'i lag g.yas su dung /
g.yon du pusti /
mdun du rdo rje dril bu /
phreng ba /
bum pa /
gtor ma /
nyan bshad sgom gsum gyi chas /
sgrub rten gtor ma rnams bzhag la /
hU~M hrI:
bla ma yi dam mkha' 'gro sgrub pa dang :
bskyed rdzogs zab mo'i don la mnga' brnyes shing :
thos bsam sgom gsum phrin las thogs pa med :
rang gzhan don spyod dbang 'di bskur byas nas :
rgyal ba yongs kyi phrin las sgrub la brtson :
'gro don phyogs med spyod pa'i dbang thob shog :
oM AHhU~M gu ru d+he wa d+hA ki nI sarba d+harma d+hA tu a b+hi Shiny+tsa mAM:
skyes bu khyod la phrin las 'gro 'dul gyi dbang bskur bas sangs rgyas thams cad kyi phrin las bsgrub cing :
'gro ba'i don skyo dub med par spyod pa'i dbang dang ldan par gyur cig :
des sangs rgyas thams cad kyi phrin las bsgrub pa 'gro ba'i don phyogs med du spyod pa la dbang zhing :
'bras bu mngon par byang chub pa'i sku thob par 'gyur ro :
de ltar rdo rje rgyal po bka' rab 'byams kyi sku gsung thugs yon tan phrin las lnga'i dbang thob nas :
bla ma yi dam mkha' 'gro la sogs pa'i bskyed rdzogs zab mo'i chos thams cad la nyams su len cing dbang 'byor thob pa'i skal pa dang ldan par 'gyur ro :
gsum pa gsang ba rdo rje slob dpon gyi dbang la /
rang don kun tu bzang por rtogs pa bskyed cing :
gzhan don du smin byed kyi phrin las bskul ba'i dbang gnyis zhu ba'i don du maN+Dal phul /
gsol ba 'debs pa 'di'i rjes zlos mdzod /
kye hoHston pa dgongs su gsol :
rtsa ba gsum gyi dkyil 'khor du :
rdo rje slob dpon bka' yi dbang :
brtse bas bdag la bskur du gsol :
lan gsum /
'grub tu rung na slob ma'i lus la rus rgyan la sogs pa'i rgyan gyis spras nas gdan la bzhag
/lag tu rdo rje dril bu gtang cing /
khyed rang rnams seng ges btegs pa'i rdo rje rin po che'i khri la rigs thams cad kyi khyab bdag kun tu bzang po rdo rje dang dril bu 'dzin pa sku mdog mthing ka rgyan gyis brgyan par bsgoms te :
bla ma'i rtogs tshogs kyi yon tan thams cad slob ma'i rgyud la 'phos par mos shig
/hU~M hrI:
thabs dang shes rab gnyis med pa'i :
snang stong rdo rje dril bu 'di :
dbyer med rtag tu 'di zungs la :
stong nyid snying rje'i snying po yi :
kun bzang rdo rje 'dzin khyod kyis :
'gro kun rjes su 'dzin par gyis :
oM AHhU~M swA hA badzra sarba d+harma d+hA tu dz+nyA na gar+b+ha a b+hi Shiny+tsa mAM:
'o skal ldan khyod la rdo rje dril bu gtad cing :
kun tu bzang por che ba bskyed pa tsam gyis rnam pa thams cad mkhyen pa'i sa thob nas sangs rgyas kun gyi rang bzhin kun tu bzang po'i dgongs pa klong yangs rab 'byams rang rtsal gyi dbang thob pa yin no :
rang gi sems skye ba med pa chos kyi skur sangs rgyas te :
'di ltar gyi snang ba thams cad ma spangs gnas su dag nas :
sku gsum 'du 'bral med par 'gro ba'i don dpag tu med pa 'grub par 'gyur ro :
rnam bum thogs la /
hU~M hrI:
rtsa ba gsum gyi lha tshogs rnams :
phyag na bdud rtsi'i bum pa bsnams :
gnyis med byang chub sems kyi chus :
rigs kyi bu la dbang bskur bas :
dbang rnams rab tu brtan nas kyang :
snang srid gzhal yas khang gi nang :
phung po khams dang skye mched rnams :
lha dang lha mor lhun gyis grub :
thugs rjes rol pa'i phrin las kyis :
'gro don thogs pa med par spyod :
phyag rgya rol pa'i dbang 'di yongs rdzogs shog :
oM AHhU~M badzra gu ru d+he wa d+hA ki nI:
sarba d+harma sid+d+hi pha la hU~M:
oM AHhU~M hrIHAH
sid+d+hi pha la hU~M:
hrIHma ha ri ni sa ra tsa hri ya sid+d+hi pha la hU~M:
d+harma kA ya :
saM b+ho kA ya :
nir ma kA ya :
sarba d+harma karma a b+hi Shiny+tsa mAM:
oM hU~M trAM hrIHA:
ka lA sha a b+hi Shiny+tsa mAM:
skal ldan skyes bu khyod la rdo rje slob dpon gyi dbang brtan par byed pa bcud 'dus bum pa'i dbang bskur ba tsam gyis :
phyi nang snod bcud thams cad gzhal yas khang dang lha'i rang bzhin :
phung po khams dang skye mched thams cad lha dang lha mor gyur pa yin pas :
de ltar ye nas yin par shes par gyis la :
phyi nang thams cad la brnyas pa ma byed :
dag snang dang mos pa rgyun chad med pa'i ngang nas mchod bstod bkur sti rgya chen po gyis :
sems can thams cad kyang bde bar gshegs pa'i snying po can yin pas :
dang du blang zhing bsgrub pa'i rgyur ngo shes par gyis shig :
ces brda don sprad la bum chu 'thung ba dang lhag mas khrus byar gzhug
/zag pa med pa'i ye shes kyi bdud rtsis lus thams cad gang nas de nyid kyi ye shes skyed par mos shig
/de ltar rdo rje slob dpon gyi dbang bskur bas rang gzhan don gnyis mthar phyin par 'gyur ba la dbang 'byor pa'o :
de yan chad kyis phyi ras bris kyi dkyil 'khor la brten nas spros bcas bum pa'i dbang grub pa yin no :
'di man chad ni dad pa dam tshig nyams len mkhan snod dang ldan nges pa las bskur du mi rung zhing /
snod dang ldan kyang bdun nam nyer gcig las mang ba la mi bskur ro //
bzhi pa de kho na nyid don dam bcud kyi dbang la rnam grangs drug tu yod pa'i dang po lus kyi dkyil 'khor la brten nas nang spros med gsang ba'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos mdzod /
kye ho :
rdo rje 'dzin zhabs bka' drin gyis :
deng bdag bla med bya ba thob :
de phyir gsang ba'i dbang mchog gis :
dad ldan rjes su bzung du gsol :
lan gsum /
bla ma kun bzang yab yum snyoms 'jug mdzad pa'i sgras :
bla ma yi dam mkha' 'gro yang yab kyi zhal du zhugs :
thugs kar zhu :
yab yum snyoms 'jug mdzad pa'i gsang ba nas zag med ye shes kyi bdud rtsi dkar dmar gyi rgyun babs :
slob ma he ru ka'i ngo bor gsal ba'i lce steng du pheb pa tsam gyis :
slob ma'i lus thams cad bdud rtsi dkar dmar gyis khengs pas bde stong zag pa med pa'i ye shes rgyud la skyes par mos shig :
ka pA la'i bdud rtsi sbyin la /
hU~M hrI:
bla ma he ru ka dpal yab yum gyi :
mkha' gsang las byung bla med bdud rtsi yis :
skal ldan skyes bu khyod la dbang bskur bas :
rnam grol bde chen ye shes mchog thob shog :
oM AHhU~M badzra gu ru d+he wa d+hA ki nI:
gu h+ya ma hA sid+d+hi a b+hi Shiny+tsa mAM:
spos rol bcas kyis nyams spar la /
de ltar byin pa'i bdud rtsi sngags 'di'i rjes zlos bcas myang mdzod /
a ho ma hA sid+d+hi pha la hU~M:
su khaM:
zhes brjod /
bdud rtsi myangs pa tsam gyis lus bdud rtsis gang :
ngag gi sgrib pa dag :
'od dpag med kyi skur gyur par bsam :
des bla ma longs sku las mkha' gsang gi dkyil 'khor du :
gsang dbang spros med nges pa don gyi dbang thob :
ngag gi sgrib pa dag :
rang byin gyis brlab pa la dbang :
sa bon thebs pa dang mtshungs te :
longs sku thob rung gi rten 'brel 'grigs pa'o :
gnyis pa sems kyi dkyil 'khor la brten nas gsang ba shin tu spros med kyi dbang bskur zhu ba'i yon du maN+Dal /
gsol 'debs rjes zlos /
kye ho :
khyod zhabs pad+mo'i bka' drin gyis :
deng bdag bla med bya ba thob :
de phyir shes rab ye shes dbang :
smin par bya phyir bskur du gsol :
lan gsum /
rig tsaka gtad la /
e ma ho :
gzung ma mchog 'di bgrod pa'i lam :
bsten 'os rgyal ba rnams kyis gzigs :
'khrul 'khor rim pas sbyangs pa yis :
bde ba mchog 'di myong bar mdzod :
sems dpa' nor bu pad+ma yis :
rdo rje skyil krung ldan par blta :
de ltar gtad pa'i rig ma des kyang thar pa bsten par skul bar mos shig
/e ma bdag gi gsang ba'i mkha':
bde chen mchog ni yang dag ldan :
gang zhig cho gas bsten byed pa :
de yi mdun du bdag gnas so :
he ru ka dpal dgyes lags sam :
bya ba gsang ba ci bzhin bya :
rnal 'byor rgyal po khyod nyid kyis :
dkyil 'khor 'dir yang rtag gzhug mdzod :
blo chen sred dang bral ba'i ngang :
dga' bzhi'i ye shes mchog la reg :
badzra mok+Sha ho :
zhes gsungs te pang du byon par gyur /
de nas khyed rang slob ma rnams khyab bdag pad+ma badzra rtsal dang gzung ma lha lcam man+dA ra bar gsal ba'i gnas gsum 'bru gsum gyis mtshan pas lus ngag yid gsum la sogs khams dang skye mched thams cad sku gsung thugs su byin gyis brlabs :
khyad par du yum gyi gsang ba'i mkha' dbyings AHlas pad+ma dmar po 'dab ma lnga pa ze'u 'bru AMHgis mtshan pa :
yab kyi rdo rje hU~M las rdo rje sngon po rtse lnga pa lte ba hU~M gis mtshan par dmigs shing :
gnyis ka'i bu ga'i sgo phaT ser pos bkag par bsams la snyoms par 'jug pa'i mos pa mdzod /
spos dang rol mo bsgrags la /
oM shI shI shI:
he he he swA hA:
oM sarba ta thA ga ta a nu rA ga Na badzra swa b+hA wa At+ma ko\u0f85 haM:
rA ho haM:
rA ga yA mi :
zhes bzlas shing ye shes dbab /
bla ma yi dam mkha' 'gro thams cad khyed rang yab yum gnyis kyi lus la thim zhing bde ba g.yos pas spyi bo'i haM las byang sems kyi rgyun mgrin par babs pas dga' ba'i ye shes :
snying gar babs pas mchog dga'i ye shes :
lte bar babs pas dga' bral gyi ye shes :
gsang bar babs pas lhan cig skyes pa'i dga' ba'i ye shes mngon du byas par mos shig :
ces dang /
e ma 
thabs dang shes rab g.yo ba'i rang bzhin bde chen po :
mchog gi de nyid yang dag mtshon phyir brtan par zungs :
g.yo med kyis ni rab brtan rdo rje skyil krung la :
sems ni nor bu'i nang du son par bltas te zhog :
sa ma ya :
gu h+ya :
ma hA sid+d+hi :
sarba d+ha thim :
a haM:
zhes ngo sprad /
des yid kyi sgrib pa dag nas mi bskyod pa'i skur gyur par mos shig :
de ltar na kun rdzob byang chub sems kyi dkyil 'khor du :
bla ma chos kyi sku las shin tu spros med shes rab ye shes kyi dbang thob :
yid kyi sgrib pa dag :
dkyil 'khor gyi 'khor lo bsgom pa la dbang :
myu gu skyes pa dang 'dra ste chos sku thob rung gi rten 'brel 'grigs pa'o :
gsum pa rang bzhin dbyings kyi dkyil 'khor la brten nas de kho na nyid rab tu spros med kyi dbang bskur zhu ba'i yon du maN+Dal phul :
gsol 'debs rjes zlos /
kye ho :
khyod zhabs pad+mo'i bka' drin gyis :
gtso bo dbang bskur rnam gsum thob :
de ring rin chen bzhi pa'i dbang :
slob dpon gyis ni bskur du gsol :
lan gsum /
khyed rang rnams phan tshun gcig la gcig ma reg par lus rnam snang gi chos bdun bca' bar zhu /
'o khyod rang rnams lus sog phon thag pa bcad pa bzhin du shig ge :
ngag pi waM gi rgyun thag chad pa ltar wal le :
sems nam mkha' rdul dang bral ba ltar sang nger zhog cig :
ces bsgos te :
dar cig de ka'i ngang la bzhag :
de nas slob ma'i snying gar rdo rje bzhag la :
kye hoHskal ldan rigs kyi bu :
chos rnams nam mkha' lta bu ste :
nam mkha' la ni mtshan nyid med :
rdul bral mthar phyin zhi ba nyid :
khyod rang yang ni de yi pha :
de bzhin nyid la ma yengs ltos :
bltas tsam nyid nas gzhi rtsa bral :
gzhi med rtsa bral e ma ho :
hU~M hrI:
rtsa ba gsum gyi lha tshogs kyi :
tshig gi dbang mchog zab mo 'di :
skal ldan khyod la bskur pa yis :
dbang bzhi yongs su rdzogs par shog :
oM AHhU~M badzra gu ru d+he wa d+hA ki nI tsa tur a b+hi Shiny+tsa hU~M hrI:
zhes dbang bskur zhing brda don sprad /
des don dam byang chub sems kyi dkyil 'khor du bla ma ngo bo nyid kyi sku las :
de kho na nyid rab tu spros med tshig dbang rin po che thob :
yid kyi sgrib pa dag :
rdzogs pa'i rim pa bsgom pa la dbang :
ston thog thob pa dang 'dra ste ngo bo nyid kyi sku thob rung gi rten 'brel 'grigs pa'o :
bzhi pa lhun grub rang gsal gyi dkyil 'khor la brten nas bla med thod rgal rig pa'i rtsal dbang zhu ba'i yon du maN+Dal phul /
gsol 'debs rjes zlos /
e ma ho :
bla ma kun bzang dpal chen che ba'i mchog :
ka dag dgongs pa'i mkha' klong 'khyil pa nas :
'khor 'das yongs sgrol chen po'i dbang mchog ni :
mngon sum rtsal chen lhang nger bskur du gsol :
lan gsum /
khyed rang rnams chos sku'i bzhugs stangs seng chen gyi 'khrul 'khor dang ldan pas :
nyi ma'i dkyil 'khor sprin dang bral ba'i zur la gzigs stangs bcun pas rang bzhin mngon sum du sku dang thig le bkra shig ge gsal bar mthong bar mos shig
/rdo rje sems dpa'i me long spyi bor bzhag
/bu kye 
ltos shig ltos shig dbyings la ltos :
yid dpyod 'dzin pa'i khungs brdibs nas :
mngon sum chos kyi skur snang ba :
ma yengs mdung tshugs de la gtod :
snang la rang bzhin ma grub ste :
ngo bo smra brjod mtha' dang bral :
rang bzhin sgrib g.yogs bral bar snang :
thugs rje kun khyab lu gu rgyud :
'di ni gdod nas nyid la bzhugs :
gzhan nas ma byung gzhir bzhag nyid :
'di mthong don chen skal bzang mchog :
bu khyod deng nas 'bras bu brnyes :
kun bzang rtsal rdzogs dbang chen thob :
rtsol bral sgrib med ye sangs rgyas :
dper na shel dang me long bzhin :
phan tshun mngon snang rang bzhin bral :
chos kun grol ba'i cho 'phrul te :
de don sems kyi phur du 'chang :
dus gsum rgyal ba'i dbang lung rdzogs :
zhes pas dbang bskur zhing /
de'i brda don ngo sprad pa ni /
'di la gsan pas khyab ste /
thal 'gyur las :
lu gu rgyud du gcer mthong bas :
rnam rtog 'gyu ba'i dran pa 'gag :
bya lam nam mkhar 'gro ba bzhin :
chos kyi dbyings las 'gro sa med :
gzhan med rig snang rnam dag la :
'khrul par snang ba'i rgyu rkyen zad :
dbyings dang rig pa 'bral med pas :
lu gu rgyud kyi 'phel snang ston :
rig pa'i ngo bo lu gu rgyud :
'das dang ma 'ongs da lta la :
sus kyang byas pa ma yin pas :
des na 'dus ma byas pa nyid :
lu gu rgyud kyi rang bzhin ni :
rnam par rtog pa kun dag pas :
ma 'khrul pa yi sangs rgyas so :
zhes gsungs pa ltar ro //
des kun rdzob dang don dam byang chub sems gnyis med lhun grub rang gsal 'od kyi dkyil 'khor du :
bla ma sku bzhi yongs rdzogs he ru ka'i sku las :
bla med thod rgal rang rig rtsal gyi dbang thob :
bsgrib bya sgrib byed dang :
dag bya dag byed kyi mtha' las 'das pas bskyed rdzogs gnyis med kyi klong du dbang 'byor thob :
'bras bu bcud du smin nas rgyur mi ldog pa'i gding :
dper na til 'bru mar du grub pa dang mtshungs shing :
chos kyi sku bcos bslad dang bral ba ye gzhi'i steng du pheb pa'i rten 'brel 'grigs pa'o :
lnga pa snang srid gzhi rdzogs kyi dkyil 'khor la brten nas rgyas 'debs kyi dbang gong ma zhu ba'i yon du maN+Dal 'bul /
gsol 'debs rjes zlos /
kye hoHrdo rje 'dzin pa dgongs su gsol :
bdag ni tshe rabs las dang skal ldan phyir :
ston pas rjes bzung smin grol sa la bkod :
da ni srid gsum gdar sha gcod pa yi :
rgyas 'debs chen mo'i dbang mchog bskur du gsol :
lan gsum /
skabs 'dir gzhung gsal gyi chas sogs deng sang dkyus kyi phyag len du mi 'grigs pas bla mas cang te'u bsnams nas bzhengs te rtogs pa'i gding bskyed /
slob ma rnams stod g.yogs phud la thal chen byugs shing DA ma ru gtad nas langs bcug la /
'o skal ldan rigs kyi bu rnams nyon cig :
khyod cag gsang sngags bla med rdo rje theg pa'i dkyil 'khor zab mo'i sgor bcug :
bla ma yi dam mkha' 'gro rnams kyis rjes su bzung :
lus ngag yid gsum smin cing grol bar byas te 'khor ba la rgyab kyis phyogs shing :
lus kyi spyod lam rnam 'gyur ci byas kyang sku gsum du grol ba'i phyir :
bya byed thams cad chos nyid kyi rol pa :
ngag tu ca co ci smras kyang smra bsam brjod bral du grol bas :
ci smras thams cad sngags kyi rang sgra :
sems kyi rtog tshogs thams cad chos nyid de bzhin nyid kyi bsam gtan du grol bas :
rang sems rtogs grol bde ba chen po'i rang bzhin du gyur te :
de ltar lus ngag yid gsum chos nyid kyi rol pa las ma 'das pa'i phyir :
'khor 'das :
bdag gzhan :
bzang ngan :
dbang po rno rtul :
skye rga na 'chi la sogs pa thams cad gnyis med rol par 'ub chub :
ka dag chos nyid mngon sum gyi rol pa chen po'i klong du rang grol bas :
da bskyar gzhi med :
rgyu zad rkyen zad :
'bras bu zad cing khams gsum du 'khor ba'i ming med pas :
bzang ngan dang blang dor gyi gdos thag bcad de :
srid pa gsum gyi gdar sha chod nas gda' bas phaT kyis snang ba thams cad thug phrad rang grol rgya chad phyogs lhung dang bral bas :
lus snang stong sgyu ma'i grong khyer dang 'dra ste rang yan la thongs :
ngag grags stong brag cha'i ca co dang 'dra ste ched med du bor :
yid gsal stong bar snang gi ri mo dang 'dra ste rang babs su zhog :
ces ngar dang bcas pas brjod la :
bla mas sna drangs shing dpon slob thams cad rnam par rtog pa sna mi bskyil bar lus gar stabs /
ngag hU~M phaT kyi sgra
/yid gang shar ltos med rtsis gdab thams cad dang bral bar rgya yan du btang zhing de'i ngo bo bskyangs la mthar /
khyed rang rnams sgo gsum zo klod la 'khod de ngo sprad pa 'di la gsan 'tshal /
de'ang /
thal 'gyur las :
snang ba 'khrul pa'i rang bzhin ni :
ye shes yin pa sngar ma mthong :
rtog bcas 'khrul pa'i gzhi med pas :
kun gyis chos sku chen por rtogs :
'khrul pa rang rtog rgyun chad do :
de ltar 'khrul med snang ba ni :
ye nas grol ba'i gnad las byung :
'gro ba'i phung po sangs rgyas sku :
ye nas yin pa sus ma rig :
phung po sangs rgyas mnga' bdag tu :
rtsa gnas yi ge grub las byung :
chu bur mig la ye shes ni :
rang snang yin par sus ma mthong :
de la 'khrul pa'i snang ba ni :
sgron ma'i gnas las byung ba'o :
gzhan yang lus kyi spyod lam ni :
sku gsum dag dang grol ba'i phyir :
bya byed thams cad chos nyid do :
ngag tu ci ltar smras pa kun :
gsang sngags gsang ba'i bzlas pa ste :
yig 'bru rnam 'phrul gnad las byung :
'gro ba'i sems kyi rtog tshogs kun :
bsam gtan yin par ci la shes :
rang sems rtogs na grol bas na :
de ni 'byung ba'i gnad las byung :
de ltar thams cad chos nyid las :
bslab par bya ba gang med cing :
bzhag par bya ba cung zad med :
gang yang med pa'i chos nyid do :
bya byed brjod dang bsam pa la :
'khor 'das grol ba'i gnad brtags te :
sangs ma rgyas pa gcig kyang med :
khams gsum 'khor ba dong sprugs so :
gzhan yang khams gsum sems can kun :
lus ngag yid las ma 'das pas :
sku gsum gzhan du btsal mi dgos :
btsal yang rnyed pa'i gnas med do :
ma byung byung sa med pa la :
bltas pas mthong ba ngo mtshar che :
ngo mtshar chen po'i rol pa ni :
sangs rgyas sems can 'byed pa med :
nam mkha' la ni sprin bzhin du :
rang byung rang la rdzogs pa'i gzhi :
chos nyid mngon sum khyad par gyis :
dbang po rno dang brtul med pas :
sems can thams cad sangs rgyas las :
gzhan du gnas pa ma yin no :
lus can sems kyis khyab pa'i phyir :
sangs rgyas ma yin sems can min :
sa bon la ni 'bras bu bzhin :
rang rig rang bzhin gshis kyi gnad :
brjod pa tshig gis ma yin par :
dang po'i yul la gsal snang bas :
gcer mthong grol ba'i bdag nyid do :
gzhan yang rkyen gyi sems can rnams :
sangs ma rgyas pa gcig kyang med :
rang snang ye shes chos mthun phyir :
'khor ba ye nas yod ma yin :
de phyir rang rang sangs rgyas so :
skye ba nyid ni rtogs pa la :
mngal du gnas pa chos kyi dbyings :
lus sems 'dus pa dbyings rig 'brel :
lus su snang ba sku gsum ste :
rgas pa chos zad 'khrul snang 'gag :
na ba chos rnams nyams su myong :
shi ba stong pa ngos bzung med :
des na sems can sangs rgyas so :
de yang chos nyid mngon sum gnad :
mthong ba tsam gyis shes pa dang :
de shes pa yis rtogs pa dang :
rtogs pa tsam gyis grol bar 'gyur :
grol zhes bkrol ba ma yin te :
nam mkha' dag ni nam mkha' la :
thim nas rang bzhin dmigs med pas :
ris med cha shas yod ma yin :
mngon sum rnyed pa'i gang zag la :
khams gsum 'khor ba'i ming med pas :
srid gsum gdar sha chod pa 'o :
zhes gsungs te /
mdor na thod rgal gyi rtsal dbang gong ma gnyis kyi don :
gzhi ye sangs rgyas pas bskyar gzhi med :
lam mngon sangs rgyas pas bgrod rgyu med :
'bras bu mngon sangs rgyas pas grol rgyu med par ngo shes par gyis shig :
des ni ka dag ye klong chen po'i dkyil 'khor du :
bla ma mngon sum du mthong grol gyi sku las 'khor 'das gnyis med phyam brdal gyi dbang thob :
sgrib pa ye dag nas 'bras bu yongs rdzogs spyi ltos chen mo tha snyad kyi chos thams cad ming gi brjod byar byas te :
'pho 'gyur med pa'i sku mi snang ba chen po nyid kyi rten 'brel 'grigs pa'o :
drug pa pusti'i dbang lung rigs kyi dkyil 'khor la brten nas btags grol gyi rgyud dbang zhu ba'i yon du maN+Dal phul /
gsol 'debs rjes zlos /
kye hoHbla ma rdo rje 'dzin :
ye thog dang po'i bstan pa mgon :
sras gcig cod pan lung dbang ni :
deng 'dir bdag la bskur du gsol :
lan gsum /
slob ma'i mgo la rigs lnga'i sku rten dbu rgyan bkon :
lag tu rdo rje dril bu gtad :
btags grol dar sna lnga'i lcibs kyis blangs pa snying gar bzung la :
oM AHhU~M:
skal ldan rigs kyi bu khyod la :
ye thog dang po'i sangs rgyas kyi :
dgongs pa bla na med pa'i don :
ma gsung gsungs pa med pa'i chos :
yang zhun gser gyi snying po 'di :
gdul bya 'dul phyir pusti 'grim :
mthong thos reg don ldan pa ste :
rang grol chen por dbang bskur ro :
oM AHhU~M bud+d+ha pu tra e ka gu h+ya spu ri sa ma tan+t+ra a b+hi Shiny+tsa mAM:
ces dbang bskur /
tshar gcig bklags nas /
'di'i tshig kha ton du brjod nas don yid la gyis :
glegs bam lus la chongs shig :
ces bsgo
/de'ang rgyud nyid las :
'di 'dzin rnal 'byor skal che bas :
lan gsum 'di yi tshig kun kyang :
lhag dang chad pa med par ni :
rdo rje lce yi sus brjod pa :
'di yang de dang mnyam par yang :
'gyur ba 'di la the tshom med :
ces pa dang :
sems can kun gyi bsam pa dang :
sangs rgyas rnams kyi dgongs pa ni :
ci ltar mthun pa'i chos kun ni :
'di yi ston par nus pa yin :
sangs rgyas rnams kyi thugs dang gcig :
rdo rje 'dzin pa'i dgongs pa dang :
dbyer mi phyed par 'dis 'gyur ro :
de phyir bstan pa'i me ro yin :
zhes pa dang :
dus gnad las :
rang byung chen po'i yi ge rnams :
rin chen gser gyis bris nas ni :
gleg bam sor ni bzhi yi tshad :
sna tshogs dar gyis dril nas ni :
rang gi spyi bor bzung na yang :
'di yang sprul pa'i yon tan thob :
ces sogs gsungs pa'i phyir :
ji srid 'tsho ba'i bar du 'chang ba dang :
nam tshe'i dus byas pa'i tshe yang phung po dang ma bral bar lhan cig bzhu ba la sogs pa gdams ngag las 'byung ba ltar lag len du thebs par gyis shig :
des ni nges lung bstan pa rang babs kyi pod dbang yongs su rdzogs par thob pa yin no :
rtsa ba'i lnga pa yon tan rin po che'i dngos grub mchod rdzas kyi dbang zhu ba'i don du maN+Dal phul /
gsol 'debs rjes zlos /
kye hoHkun bzang he ru ka :
rtsa gsum yongs rdzogs dkyil 'khor du :
dngos grub yon tan bcud kyi dbang :
deng 'dir bdag la bskur du gsol :
lan gsum /
sha chang shing tog sogs tshogs dang dngos grub kyi rdzas sbyin la /
dam tshig gi rdzas la rol pas rang rang gis ci ltar 'dod pa'i dngos grub thams cad /
bla ma yi dam mkha' 'gros char ltar phab nas /
dgos 'dod kyi re ba yid bzhin du bskangs par mos shig
/hU~M hrI:
bla ma yi dam mkha' 'gro'i dkyil 'khor du :
yon tan yongs rdzogs bla med mchod pa'i rdzas :
dkyil 'khor lha tshogs mchod pas dgyes pa dang :
'dus pa'i mched lcam 'dod 'byung dngos grub mchog :
yid bzhin dgos 'dod bcud kyi dbang mchog 'di :
skal ldan skyes bu khyod la bskur ba yis :
dbul phongs rgyun chad re 'dod bskangs nas kyang :
ci bsam don rnams lhun gyis grub par shog :
rtsa sngags kyi mthar /
ma hA sarba sid+d+hi pha la rat+na ba su sid+d+hi a b+hi Shiny+tsa mAM:
de ltar sangs rgyas rnams kyi yon tan 'dod 'byung gi dbang bskur bas :
rtsa ba gsum gyi lha tshogs mchod pas dgyes :
dam can chos skyong srung ma thugs dam bskang :
sgrub pa po dpon slob thams cad la dngos grub ci 'dod 'byung bar 'gyur ba la sogs pa :
smin byed kyi dgos pa mang du yod do :
drug pa bka' nyan dregs pa'i srog dbang zhu ba'i yon du maN+Dal phul /
gsol 'debs rjes zlos /
kye hoHdpal chen he ru ka dpal bla ma rje :
sangs rgyas bstan pa srung zhing rnal 'byor bdag :
bar chad sel zhing gnod byed 'dul ba'i phyir :
bka' nyan las byed dregs pa'i srog dbang bskur du gsol :
lan gsum /
de nas slob ma'i spyi bor rtsa gsum gyi sku rten bzhag :
lag g.yas su gri gug g.yon du thod khrag gtad :
mdun du bka' nyan bstan srung dregs pa'i spyi gtor rang gzugs kyis brgyan pa bzhag :
'og tu srog 'khor gdan du gzhug cing :
khyed rang rnams rtsa gsum yongs 'dus dbang chen he ru ka'i nga rgyal chen po dang ldan pa'i ngang nas /
dbang ji ltar bskur ba'i tshul dang mthun par /
dregs pa srung ma thams cad 'dus te :
bdag gis ci ltar bcol ba'i las bsgrub cing :
bka' nyan las byed gsung sdod dam la 'dus nas :
bdag gis phrin las gang bcol thams cad thogs pa med par bsgrubs par mos shig :
sha chen gyi dud pa btang :
rkang gling dang thod rnga la sogs pa'i rol mo bsgrags la :
hU~M hrI:
sngon tshe dpal chen he ru ka'i :
bka' nyan dregs pa khyed rnams la :
bden stobs brjod nas bka' bsgo'i tshe :
ji ltar khas blangs dam bcas bzhin :
do nub rdo rje slob dpon ngas :
dkyil 'khor gnyan po'i pho brang du :
dam la gnas pa'i srung ma rnams :
skal ldan rigs kyi bu 'di dang :
dam tshig gcig tu bsdus pa'i phyir :
srung ma gnyan por gnyer gtad pas :
dbang bskur sngon gyi tha tshig zungs :
slad kyi sdong grogs srung ma mdzod :
gnyer du gtad do sa ma ya :
zhes pas dbang bskur zhing spro na bka' bsgo gnyer gtad kyang bya /
'di ni gang rung la mi bskur zhing bka' rgya bsdam pa gnad yin /
de ltar dbang bskur bas :
deng phyin chad dregs pa las la khol ba dang :
'khu ldog mi byed par dam la gnas shing :
phrin las sgrub par 'gyur ba'i dgos pa yod pas khyed rnams kyis kyang deng phyin chad bsnyen sgrub gtor 'bul gsol skong chags su mi rung bas ji ltar nus pa bya dgos so //
bdun pa bka' gtad rjes su gnang ba'i dbang bskur zhu ba'i yon du maN+Dal phul /
gsol 'debs rjes zlos /
kye ho :
bka' drin can gyi bla ma dgongs :
rtsa ba gsum gyi dkyil 'khor du :
yongs rdzogs dbang gnang rjes yi rangs :
slar yang sems can don slad du :
bdag cag skal bar ldan pa la :
yongs rdzogs bka' bab rjes gnang ni :
brtse bar dgongs te gnang du gsol :
lan gsum /
slob ma'i spyi bor o rgyan gyi sku rten bzhag :
lag tu rdo rje dril bu :
glegs bam :
phreng ba dmar po :
rnam rgyal bum pa rnams gtad la :
e ma ho :
deng nas brtsam ste bu khyod la :
bdag gis ji ltar bsgos pa ltar :
gzhan gyi bla ma bgyid nas kyang :
dbang bskur chos bshad sdom pa phog :
bka' gtad lung byin smin pa dang :
thams cad grol bar gyis shig bu :
zhes brjod cing slar yang me tog 'thor la :
oM AHhU~M ha ho hrI:
rdo rje theg pa'i bstan pa dar ba dang :
bla med chos kyi gaN+Di sgrog par shog :
zhi rgyas dbang drag la sogs phrin las rnams :
thogs pa med par rtag tu 'grub par shog :
bslab gsum chos kyi rgyal mtshan 'dzugs pa dang :
srid pa'i sdug bsngal rgya mtsho skem par shog :
ces dang :
gzhan yang shis brjod rgyas par spel /
me tog 'thor zhing ye d+har brjod /
rol mo bsgrag par bya'o //
des ni gzhan la phan thogs shing 'gro don phyogs ris med par shugs 'byung du 'grub par 'gyur ba'i rten 'brel 'grigs pa yin no :
zhes rtogs pa bskyed do //
dbang 'di kho na bskur ba yin na skabs 'dir byin rlabs gtor ma'i brda dbang thon na legs so //
spyi don gsum pa rjes kyi las rim la gnyis /
dbang dang /
dkyil 'khor gyi rjes rim mo //
dang po ni /
de ltar na cho ga de rnams kyi sgo nas bod yul sa 'og kun gyi gter gcig sangs rgyas gnyis pa o rgyan rdo rje 'chang chen po'i thugs kyi thig le mthar thug pa nyi zla ltar grags pa'i zab chos bla ma dgongs pa 'dus pa'i don dbang bdud rtsi'i thigs pa tshang la ma nor bar bskur zin pa lags pas /
spyir rdo rje theg pa'i dam tshig rtsa ba sku gsung thugs /
yan lag nyi shu rtsa lnga /
de las gyes pa'i sa ma ya 'bum sde rnams srog ltar du gces par bsrung zhing /
khyad par gyi dam tshig dbang rtags sku gsung thugs rten spyi dang bye brag pa rnams 'chang zhing 'di nyid kyi bsnyen sgrub phrin las la rtag tu brtson par bgyi'o snyam pas 'di'i rjes zlos /
gtso bos ji ltar sogs gsum /
dbang bzhi mtha' rten bcas rdzogs par thob pa'i sku drin gtang rag gi yon du dmigs te maN+Dal 'bul 'tshal /
zhes 'bul du gzhug
/bla ma mched lcam dkyil 'khor gyi lha dang bcas pa la dad gus spro ba chen po dang ldan pas bka' drin gsol ba 'di'i rjes zlos mdzod /
kye :
gtso bo rdo rje 'dzin rgyal po :
dkyil 'khor lha tshogs sgrub pa'i lha :
mched dang lcam dral mos pa'i rten :
khyed kyi thugs rje phrin las kyi :
bka' drin gyis ni gus par bskyabs :
ma smin pa rnams smin pa dang :
ma grol ba rnams grol ba dang :
sdug bsngal 'khor ba'i 'dam nas bton :
bla med theg chen gnas su bskyal :
bka' drin che 'o bla ma rje :
bka' drin che 'o dkyil 'khor lha :
bka' drin che 'o mched dang grogs :
zhes pas bka' drin zhu /
slar lus longs spyod dus gsum gyi dge tshogs dang bcas pa kun bzang mchod pa'i sprin phung chen por sprul te phul na cha shas nas bzhes la longs spyod du gsol snyam pas 'di'i rjes zlos mdzod /
deng nas brtsam ste sogs gsum /
de ltar dbang bskur thob pa las byung ba'i dge rtsa dang rang gzhan mkha' khyab kyi 'gro ba ma lus pa'i dus gsum dge rtsa gcig tu bsdams nas mi gnas pa'i byang chub chen por yongs su bsngo ba dang /
'di'i sgo nas rang gzhan gyi don nam mkha' dang mnyam par bsgrub par zhu /
bsod nams 'di yis sogs bsngo smon rgya cher byas la slob ma rnams rang gnas su gtang ngo //
gnyis pa ni /
slar byin rlabs kyi rgyun mi nyams brtan pa'i phyir du slob dpon gyis bzlas pa ci 'grub bya zhing ting nge 'dzin gyi dbang bskur blang /
gter srung dang dregs pa'i gtor ma gsos la mchod phreng gsol skong rgyas bsdus ci 'grub skabs dang bstun par bya /
tshogs la rol zhing lhag ma btang /
dam can gtor 'bul sogs bya /
bskul dang chad mdo bsgrag
/brtan ma bskyang zhing rta bro brdung /
mchod pa kha gsos la mchod bstod rgyas bsdus ci 'grub bya zhing dngos grub blang /
nongs bshags dang bkra shis brjod /
mdun bskyed ye shes pa brtan bzhugs bya zhing dam tshig pa rang la bsdu /
bdag bskyed bsdu ldang bsngo smon gyi bar du me phreng ltar mthar dbyung bas grub bo //
ngo mtshar chos 'dir o rgyan rdo rje'i bkas //
bsngags par mdzad kyi 'dod zhen brjod pas min //
rim gnyis rgyud la sbyor ba'i skal med kyang //
'di tsam 'brel yang don ldan phyir du 'bad //
rdo rje theg pa'i gsang ba gcig bsdus pa //
gang gi sgo 'byed shing rtar 'di gyur nas //
smin grol dzam+bu'i snye mas lus can gyi //
thar pa'i srog rtsa yun ring 'tsho bar shog
/skye kun chos 'dir dbang bsgyur che brnyes te //
gsung gi rdo rje'i dgongs pa skong ba la //
pad+ma badzra rtsal gyi gsang gsum dang //
yon tan phrin las mnyam pa nyid gyur cig
/gang 'di'i rtsa ba'i gzhung kha gsal bas lhan thabs dang khrigs chags ma dgos kyang /
rnying ma ba rnams kyis rang rang gi phyag srol tha dad pas rgyas 'gebs pa las gzhung don tho med du btang ba dang /
gsar ma'i lugs 'dzin phal cher 'di rigs la gang byung des chog gis rnam par 'khyams par mthong nas gzhung dngos kyi dgongs pa la gzhan gyi rigs 'gres med cing /
lugs 'di'i shing rta bya khyung pa dang rtse le rin po che'i dgongs pa dang 'byor bar bya sla bltas chog gi tshul du byams mgon pad+ma'i mtshan can gyi zhabs rdul la spyi bos reg pa sngags rig 'dzin pa pad+ma gar gyi dbang phyug rtsal gyis /
dpal spungs yang khrod de bI ko Ti tsa 'dra rin chen brag gi sgrub gnas kun bzang bde chen 'od gsal gling du bgyis pa dge legs 'phel //

//
