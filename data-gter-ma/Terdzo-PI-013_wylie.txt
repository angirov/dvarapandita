\u0f01\u0f83:
bla ma'i thugs sgrub bar chad kun sel gyi cha lag lha srin dam bsgrag bka' nan rab brjid rdo rje'i ri dbang zhes bya ba bzhugs so //
bla ma'i thugs sgrub bar chad kun sel gyi cha lag lha srin dam bsgrags dka' nan rab brjid rdo rje'i ri dbang zhes bya ba /
bla ma khyad par 'phags pa'i rig 'dzin mthu stobs kyi mnga' bdag la phyag 'tshal lo //
mkhyen brtses mngon mtho rgyal sras kyi //
dbang po pad+ma thod phreng rtsal //
mthu stobs rdo rje rtse brgya pas //
lha dang lha min 'dul la 'dud //
gang gi bka' nan rdo rje'i tshig
/rdo rje'i ri dbang ltar brjid pa //
lha srin rnams la bsgrag pa'i thabs //
slar yang 'di na gsal bar bkod //
de yang gu ru pad+ma thod phreng rtsal gyis 'jig rten dang 'jig rten las 'das pa'i ma mo mkha' 'gro chos skyong sde brgyad 'byung po rnams bka' 'bang rtsis su phab ste /
sangs rgyas kyi bstan pa srung zhing 'jig rten skyong bar bsgos pa ltar /
deng sang bstan pa nyams shing 'jig rten mi bde ba /
legs nyes go log pa'i skabs 'dir sngon gyi tha tshig bsgrag cing bstan 'gro bde ba'i phrin las bcol ba gal che zhing /
bod yul 'dir glo bur lhags pa'i 'byung po rnams kyis lha srin 'khrugs pa'i rgyu byed pas de dag dam la bzhag cing /
nag phyogs bsgral ba la nus pa thogs med du mnga' ba'i rig 'dzin rnams kyis bya ba la bzhi /
sngon 'gro
/dngos gzhi /
rjes kyi bya ba /
phan yon sogs 'phros don no //
dang po la gsum /
yo byad bsham pa /
rgyab rim sgrub pa /
bdag gi rnal 'byor ro //
dang po ni /
yar mar gyi tshes bcu sogs dus dang gza' skar bzang ba'i nyi ma la /
dben zhing sbas pa'i gnas sam ri'i rtse mkhar gyi yang thog sogs phyogs thams cad mthong zhing gnyan cing bkra shis pa'i gnas su /
bdag gi rnal 'byor gang la bsten pa'i rtsa ba gsum gyi dkyil 'khor bzhengs pa'i rten yod na rgyas par bkram /
sde brgyad 'byung po'i brngan rdzas kyi mdos sde brgyad srid pa'i spyi mdos ltar bsham /
gro lod lta bu'i zor gtor /
ling+ga /
thun rdzas /
mtshon cha /
bsang brngan gser skyems kyi yo byad sogs dgos pa'i yo byad rnams 'du bya /
gnyis pa rgyab rten rim gro tshogs gsag gi rim pa /
sgrol ma'i maN+Dal bzhi chog
/chu gtor brgya rtsa /
yum rgyas 'bring bsdus gsum sogs rgyal ba'i gsung rab klog
/sAts+tsha gdab /
srog bslu nye'u 'don pa rnams rang gis sgrub pa dang gzhan la byed du bcol /
gsum pa bdag gi rnal 'byor ni /
bla ma'i thugs sgrub phrin las kyi gzhung bsrangs na /
gtso bo las logs su khyad par 'phags pa bsgom pa ni /
hrI:
skye ba med pa'i ye shes las :
'gag med snying rje'i rol pa ni :
hrIHyig dkar po 'od 'bar las :
'od 'phros snod bcud thams cad sbyangs :
stong gsal 'dus ma byas pa'i ngang :
pad+ma nyi zla'i gdan gyi steng :
bdag nyid hrIHlas skad cig gis :
snang srid zil gnon pad+ma 'byung :
khyad par 'phags pa'i rig 'dzin mchog :
zhal gcig phyag gnyis dkar dmar mdangs :
phyag g.yas sdigs mdzub dang bcas pa'i :
rdo rje rtse lngas lam ston cing :
g.yon pas kha T+wAM rtse gsum pa :
'khar ba'i tshul gyis brten cing 'dzin :
dbu la pad zhwa brjid par gsol :
sku la gsang gos ber mthing dang :
chos gos gsum gyis mdzes par bklubs :
zhabs gnyis mchil l+h+wam dang bcas te :
gshegs pa'i stabs kyis gdan la bzhengs :
snang srid 'khor 'das thams cad kun :
phyag rgyas 'debs pa'i sku ru gsal :
khyad par 'phags pa kho na la brten na 'dir /
dbang bskur /
spyan 'dren mchod bstod /
dzapa? bskul rnams bya /
bsnyen dmigs ni /
hU~M hU~M hU~M:
hU~M gi sngags kyi sgra bsgrags pas :
dus gsum rgyal ba'i thugs rje dang :
rtsa gsum lha yi byin rlabs dang :
chos skyong srung ma'i nus stobs kun :
lha sngags phyag mtshan rnam par ni :
nam mkha' gang ba bdag la thim :
ye shes gzi byin cher 'bar zhing :
dam can tshogs kun las la bkol :
sde brgyad 'byung po gzir zhing gcun :
dam sri gdon bgegs thal bar brlags :
dkar phyogs tshogs rnams bran du 'dus :
khams gsum brtan g.yo'i snang cha kun :
rig 'dzin bla ma'i phyag rgyar sad :
grags stong rdo rje'i sngags sgra yis :
mtha' yas zhing kun rgyas par gang :
rtog tshogs rang grol gnyug ma'i ngang :
mi g.yo dgongs pa'i dzapa? 'di bzla :
oM AHhU~M badzra ma hA gu ru sarba sid+d+hi hU~M phaT:
ces bzlas ka dag dbyings su bzhag :
res 'ga' rang 'dra'i ye shes sku :
dpag med nyi zer rdul ltar 'phros :
lha 'dre mi gsum snying la thim :
lcags la gser 'gyur rtsis thebs ltar :
kun gyi shes rgyud dbang med du :
byang chub sems gnyis ngo bor bsgyur :
bdag la 'dud cing rab dad pas :
thar pa'i lam la zhugs par bsam :
rtsa sngags sham bur 'di bzlas bsnyen :
sarba a nr-i tri tsit+ta hring hring dza dza :
sdus sdus sarba lo ka bA shaM ku ru ho :
res 'ga' kun la snying rje bskyed :
res 'ga' stong nyid phyag rgyas gdab :
de ltar rgyun du brtson pa yis :
mi dang mi min thams cad kun :
chos bzhin dbang du 'du ba dang :
'gro 'dul phrin las mtha' yas pa :
pad+ma bdag dang mnyam par 'gyur :
sa ma ya :
zhes gsungs pa ltar dgongs pa bskyang /
rtsa ba'i dkyil 'khor kho na dang /
gro lod kho nar bsten kyang bsnyen dmigs nges par dgos /
bdag gi rnal 'byor khyad par ba 'di /
gnas chen byin 'bebs /
sde brgyad kyi mdos /
lha srin dam bsgrag thams cad kyi gong gnon yin pas nges par skabs so sor bdag gi rnal 'byor du bya ba gnad che /
de nas tshogs dang skong bshags bsang brngan gser skyems rgyas par bya /
gnyis pa dngos gzhi la bcu las /
dang po gser skyems mchod pa sngon du song nas sa khongs gzung /
gnyis pa thugs dam bskul ba ni /
hU~M:
nga ni pad+ma thod phreng rtsal :
dus gsum rgyal ba'i phrin las bdag :
snang srid 'khor 'das zil gnon pa'i :
rdo rje'i brtul zhugs grub pa yin :
rtsa gsum lha tshogs dbyings nas bzhengs :
dam can srung mas phrin las sgrubs :
sde brgyad 'byung po dam la 'dus :
nag phyogs bgegs rigs phyir dengs shig :
gsum pa nag phyogs bskrad pa ni /
sbyong chas byin gyis brlab pa sogs las byang 'bring po ltar byas /
gtor ma dang mar me bskor zhing /
zhi ba /
phyed ma /
drag po'i sbyong ba ni khrus chog ltar bya /

bzhi pa khrus bya ba ni ri khrus ltar bya /

lnga pa sde brgyad snying nas drang zhing bkug pa ni /
hU~M hU~M:
nga ni sangs rgyas kun gyi yab :
nga ni sems can kun gyi srog :
nga ni brtan g.yo kun la khyab :
nga ni srid zhi'i spyi dpal yin :
snang srid 'khor 'das thams cad kun :
ye shes rdo rje'i phyag rgyas 'debs :
tha tshig gnyan po'i bkar btags nas :
thams cad thams cad bran du khol :
tshur gshegs dam longs 'byung po'i tshogs :
phyogs bcu dus bzhir khyab pa yi :
ma mo mkha' 'gro sde brgyad tshogs :
gum gum chum chum dam la 'dus :
gal te 'du bar mi byed cing :
bsgo ba'i bka' la mi nyan na :
yak+sha kro d+has snying khrag 'thung :
de bas myur du 'dir 'dus shig :
a ya ma du ru tsa sha na sarba b+hU ta sa ma ya tsit+ta dung dung hrIM hrIM pheM pheM dza dza :
sa ma ya dzaHhU~M baM ho :
thugs nas spros pa'i 'od zer las :
rigs bzhi'i ging chen grangs med pas :
srid pa gsum gyi sde brgyad kun :
dbang med mdun du bkug cing bcings :
ci bgyi'i bka' nyan 'bangs su gyur :
drug pa dam tshig bdud rtsi sbyin pa'i sgo nas dam la gzhag pa ni /
bdud rtsi 'thor zhing /
hU~M:
sngon gyi bskal pa'i dang po nas :
tha ma da lta thug gi bar :
rtsa gsum rgyal ba rab 'byams kyis :
dam la bzhag pa'i lha 'dre kun :
bstan 'gror phan bde sgrub pa yi :
rdo rje'i tha tshig bro bor ba :
dran nam lha yi dge bsnyen tshogs :
dam tshig bdud rtsi 'di gsol la :
mthu stobs nus pa'i rtsal bskyed nas :
bka' las ma 'da' bod kyi yul :
mtha' dbus med par srung ba dang :
sangs rgyas bstan pa yun du srings :
rgyal khams thams cad bde ba dang :
bkra shis dge mtshan phun tshogs mdzod :
a ya ma du ru tsa sha na sarba b+hU ta ma hA pany+tsa a mr-ita badzra sa ma ya u da ka ThaHThaHTha :
bdun pa mdos gtor gyi brngan sbyin pa'i sgo nas dam la gzhag pa ni /
mdos sngar byin gyis brlabs pa yin na mi dgos kyang /
ma brlab pa sngags drug phyag drug gis byin brlabs nas /
oM AHhU~M:
snang srid gzhir bzhengs gtor chen po :
'khor 'das 'dod yon rgya mtsho'i sprin :
ma tshang med pa'i mkho dgu'i gter :
rgya che rgyun mi 'chad par bsam :
nam mkha' mdzod kyi sngags rgyas bsngo :
a ya ma du ru tsa sha na sarba b+hU ta sa pa ri bA ra na mas+sarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM gr-ih+Ne daM bA lin+ta swA hA:
hU~M:
srid pa gsum gyi 'byung po'i tshogs :
'dod dgu'i mchod sbyin 'di bzhes la :
dpal gyi bka' las ma 'da' bar :
bcol ba'i las kun myur du sgrubs :
rig 'dzin pad+ma'i sngags rgyud dang :
khri srong lde'u btsan lha rgyud kyis :
bde bar bskyangs pa'i bod khams kun :
rtag tu srung skyob phrin las mdzod :
de ltar yang yang bskyar te bsngo :
brgyad pa dam tshig rdo rjes gzir zhing chad mdo bsgrag pa'i sgo nas dam la bzhag pa ni /
phyag mtshan rdo rje gdengs shing /
las byang chad mdo lan gsum gyi mthar /
aHyaHmaHduHruHtsaHshaHnaHsarba b+hU ta badzra sa ma ya sma ra :
sa ma ya ma ti kra ma :
sa ma ya rak+Shan+tu :
skabs 'dir sde brgyad so so'i sngags gcun dang shi sa bstan pa sogs ni rgyun du mi rung ngo //
dgu pa slar yang nan tan bka' bsgo ba'i sgo nas dam la bzhag pa ni /
gser skyems khrag chang phud bdud rtsis bran pa mchod la /
hU~M b+h+yo :
nyon cig snang srid lha 'dre'i tshogs :
nga ni pad+ma he ru ka :
srid zhi yongs kyi spyi dpal che :
khyed rnams nga yi bran dang g.yog :
'bangs dang khol po yang g.yog yin :
sngon chad ji ltar khas blangs bzhin :
deng 'dir dran zhing bskul ba'i phyir :
dam tshig rdo rje spyi bor bzhag :
dam rdzas bdud rtsi lce la bstims :
'khor 'das gzhir bzhengs gtor mas bskangs :
tha tshig gnyan po rna bar bsgrags :
rdo rje'i sngags kyis gnad la phab :
gangs can 'gro kun bde ba dang :
bstan pa spel bar gnyer gtad pa'i :
yal gam 'di las khyod ma 'da':
g.yar dam 'di las khyod 'das na :
snying gi dkyil na gnas pa yi :
dam tshig bdud rtsi sems dpa' che :
yak+sha kro d+ha'i skur bzhengs nas :
snying khrag 'jib cing myur du gsod :
rdo rje'i dmyal bar 'phen ta re :
de bas dam las ma 'da' bar :
bdag gis bsgo ba'i bka' la nyon :
gal te mi nyan 'tshe byed na :
bdag nyid rdo rje thod phreng rtsal :
drag por khros pa'i brtul zhugs kyis :
ri rab 'gul zhing rgya mtsho 'khyom :
nyi zla kun kyang tshogs por 'phen :
gdon bgegs 'byung po dpung bcas kyi :
bdun rgyud rigs kyang skad cig brlag :
de bas dam la ma 'da' bar :
rgyal khams bde ba'i phrin las mdzod :
de ltar dam la bzhag pa yis :
ji ltar bka' bstsal bgyid do zhes :
zhi zhing gus pa'i sems kyis su :
rdo rje'i tha tshig bro bor gyur :
bcu pa nag phyogs bka' la mi nyan cing dam la 'khu ba rnams bsgral zhing bstab pa ni /
gro lod kyi las mtha' dang zhal bstab kyi mthar /
a ya ma du ru tsa sha na sa pa ri bA ra sarba duSh+TAn big+h+nAn sha trUn mA ra ya kha kha khA hi khA hi :
sarba duSh+TAn ha na ha na da ha da ha pa tsa pa tsa mA ra ya hU~M phaT:
ces pas sha khrag rig 'dzin drag po sde brgyad kyi 'khor dang bcas pas hab dir gyis zos par bsam mo //
gsum pa rjes kyi bya ba la bzhi /
zor 'phang ba /
mdos gtor gshegs pa /
rjes bsdu /
dga' ston bya ba'o //
dang po ni ling ro gtor mar bstab ste tshogs lhag ma btang /
ling ro lhag ma'i nang du dmar gtor bzhag la sde brgyad kyis zos lhag nad mtshon dug gi rang bzhin du bsam la /
gro lod kyi gtor zor dang 'brel na zor 'phen skabs 'phen zhing /
ma 'brel na drag sngags 'chams stabs bcas gnod pa'i phyogs la 'phangs pas /
sde brgyad 'byung po bka' la mi nyan pa thams cad rjes shul lhag ma tsam yang med par brlag par bsam /
gnyis pa mdos gtor mchod pa rnams spyi mdos dang 'brel na zhi mdos gtang ba ltar dang /
ma 'brel na rol mo dang bcas pas gtsang sar gshegs so //
gsum pa rjes bsdu ni /
brtan skyong /
bro brdung /
dngos grub blang ba sogs rjes chog las gzhung ltar bya /
bzhi pa dga' ston ni /
de nyin khrom tshogs mang 'dus la :
chas ldan rta rgyug go yang phyar :
lha rgyal 'bod cing glu bro bya :
bkra shis me tog rgya cher 'thor :
zhes gsungs pa ltar ci 'byor bya 'o //
bzhi pa phan yon sogs 'phros don ni /
zhi bas brngan dang drag pos gzir :
shin tu drag pos tshar gcod pa'i :
man ngag khyad par 'phags pa'i mchog :
rdo rje'i bka' nan cho ga 'di :
nus ldan gang gis brtsam pa na :
bod khams spyi dang bye brag la :
phan pa'i rten 'brel bla na med :
nad yams 'khrugs rtsod thams cad zhi :
char chu lo phyugs dpal g.yang rgyas :
bsam pa 'grub cing 'dod dgu 'du :
nag phyogs 'byung po tshar gcod cing :
sangs rgyas bstan pa yun du gnas :
de phyir snying rje dam tshig can :
pad+ma bdag gi brgyud 'dzin rnams :
gzhan don 'gro 'dul thabs chen po :
'di nyid kho nar brtson par bya :
sa ma ya :
zhes gsungs so //
bsdu na mdos ma grub kyang dpal gtor sde brgyad bshos bus bskor bas rung bar gsungs kyang brngan rdzas mdos ni rgya chen por byed pa legs so //
'di byed pa po'i gang zag gu ru'i lung gis bsngags pa'i rgyal tshab lta bu dang /
de'i gdung rigs nus ldan mkhyen rtogs ldan pas bya ba las gzhan phal gyi spyod yul ma yin no //
sde brgyad spyi mdos gro lod kyi gtor zlog sogs la 'brel na legs cha che /
dam tshig phyag rgya'i nyi 'od kyis //
tha tshig pad+ma'i tshogs bzhad nas //
phan bde'i zil dngar phyogs brgyar spro //
bstan 'gro'i gsos kyi rgyu ru shog
/ces pa mchog gyur gling pas gter gzhung las khol du phyung zhing man ngag gis gsal bar byas te bkod pa'o ///
/
