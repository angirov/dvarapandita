@#//
tshe dpag med gnam lcags rdo rje dngos grub kun 'dus kyi las byang khrigs su bsdebs pa 'chi med srog gi gter chen zhes bya ba bzhugs so //
tshe dang ye shes snang ba'i gzi brjid kyis //
mtshan tsam 'dzin la 'chi med mchog sbyin pa //
rgyal ba'i sprul sku pad+ma las 'khrungs dang //
dbyer med dpal ldan bla ma snying dbus rol //
tshe sgrub bye ba phrag brgya las //
bcud dril zab mor bsngags 'di yi //
phrin las gzhan 'gros ma bslad par //
rang gzhung mang nyung 'tsham par bsdeb //
zab gter 'di las byon pa'i 'chi med tshe'i phrin las gtang ba la /
sbyor ba bsham gyi rim pa bsnyen sgrub dbang sogs gang dang 'brel ba de nyid kyi lugs ltar bya dgos la /
tshe chog spyi tsam du dkyil 'khor ras bris yod na bkram /
med na maN+Dal la lha grangs dang mnyam pa'i tshom bu bkod pa'i steng rkang gsum la bum pa nyer lnga'i bcud ldan kha rgyan mgul chings dmar po gzungs rdor dang bcas pa bkod /
tshe gtor bum gzugs /
tshe ril tshe chang /
mda' dar rnams kyang bkram /
sman raka gtor gsum /
tshogs dang gtor 'bul sogs tshogs par bya'o //
phrin las dngos la gsum /
sngon 'gro
/dngos gzhi /
rjes kyi bya ba'o //
dang po la lnga las /
thog mar brgyud pa'i gsol 'debs gzhan nas 'byung ba ltar ram /
yang na gter gzhung gi
/oM AHhU~M:
rang bzhin ka dag chos sku mtha' yas klong :
'gag med rang rtsal 'od stong spyan ras gzigs :
rang byung 'od lnga'i dwangs ma pad+ma 'byung :
bde chen mkha' dbyings ye shes mtsho rgyal la :
gsol ba 'debs so 'chi med dngos grub stsol :
rgya bod grub thob rje 'bangs thams cad dang :
rdor sems la sogs yi dam rgya mtsho dang :
spyan ma la sogs yum mchog mkha' 'gro'i tshogs :
dpal mgon chos skyong dam can rgya mtsho la :
gsol ba 'debs so 'chi med dngos grub stsol :
snang srid dag snang ye shes dkyil 'khor ni :
kun nas thams cad tshe lha'i rang bzhin la :
phyogs bral dus gsum rang rig rang shar ngang :
phyi nang dbyer med rab 'byams rgya mtsho la :
gsol ba 'debs so 'chi med dngos grub stsol :
oM a mA ra Ni dzI wan ti ye swA hA:
gnyis pa skyabs sems ni /
mdun gyi nam mkhar tshe lha dkon mchog rtsa gsum sprin gtibs pa ltar gsal bar gyur /
e ma phyogs bcu'i sangs rgyas byang sems dang :
bla ma yi dam mkha' 'gro dgongs :
rkang gnyis gtso bo sangs rgyas dang :
zhi ba chags bral dam pa'i chos :
tshogs mchog 'phags pa'i dge 'dun la :
bdag ni gus pas skyabs su mchi'o :
byin rlabs rtsa ba bla ma dang :
dngos grub rtsa ba yi dam dang :
phrin las mdzad pa'i mkha' 'gro la :
byang chub bar du skyabs su mchi :
lan gsum /
ji ltar sngon gyi bde gshegs kyis :
sems can kun la phan don du :
byang chub thugs ni bskyed mdzad ltar :
de bzhin 'gro la phan dgongs su :
byang chub sems ni bskyed bgyi zhing :
ma bsgral pa rnams bsgral bar bgyi :
ma grol pa rnams grol bar bgyi :
dbugs ma dbyung rnams dbugs dbyung zhing :
sems can mya ngan 'das la 'god :
lan gsum /
dzaHhU~M baM hoH
tshogs zhing rnams rang la thim par gyur /
gsum pa bgegs bskrad pa ni /
rang nyid skad cig gis dbang chen rta mgrin 'bar ba'i nyams dang ldan pa'i skur gyur /
oM hrIHpad+mAn+ta kr-ita badzra kro d+ha h+ya grI ba hu lu hu lu hU~M phaT:
ces nga rgyal bzung /
gtor ma bran la /
bgegs gtor mi dmigs stong pa'i ngang nyid las :
rin chen snod du bdud rtsi'i rgya mtshor gyur :
sreg sbyong gtor ba raM yaM khaM gsum 'phros :
oM AHhU~M gis 'dod yon dpag med gyur :
oM AHhU~M:
lan gsum gyis byin brlab /
deng 'dir dkyil 'khor mchod pas 'byung po kun :
gnas 'dir ma 'dug gtor mas tshims gyis la :
rang rang so so'i gnas su phyir dengs shig :
gal te mi 'gro bar chad byed pa na :
nga nyid dbang chen pad+ma rta skad 'tsher :
khams gsum srid gsum kun kyang 'dar zhing sngangs :
gdon bgegs 'byung po ma lus rdul du rlog :
oM pad+mAn+ta kr-ita hU~M phaT:
gnod byed sarba sha trUM mA ra ya rbad nan zlog cig :
gu gul yungs thun phaT sgra rol mo'i tsham rngam gyis bgegs bskrad /
bzhi pa srung 'khor ni /
rang nyid dbang chen rta mgrin gsal ba las :
'od zer mtshon cha yig 'bru khro chung 'phros :
gur dang blar bres drwa ba drwa phyed dang :
sa gzhi gdan dang bcas bkram 'od du 'bar :
badzra rat+na rak+Sha rak+Sha hU~M:
lnga pa mchod rdzas byin brlab ni /
raM yaM khaM:
oM AHhU~M:
rang gi gnas gsum yig 'bru gsum gyis mtshan :
de las zer ma phyogs bcur rab 'phros pas :
mchod rdzas dngos 'dzin rnam rtog bag chags dang :
nyes skyon bsregs gtor sbyangs bkrus bdud rtsir gyur :
nyer spyod 'dod yon rig ma phyi nang gsang :
de bzhin nyid du mchod sprin bsam mi khyab :
blo yi bye brag mdangs gsal 'od re che :
nyi zla'i gwa 'u 'ja' tshon dang re spro :
badzra puSh+pe d+hU pe A lo ke gan+d+he nai bid+ya shab+da pU dza ho :
gnyis pa dngos gzhi la brgyad las /
thog mar rten dang brten pa'i dkyil 'khor bskyed pa la'ang phyi nang gsang ba de bzhin nyid sgrub gang byed skabs dang bstun dgos kyang /
'dir spyi tsam du lha bcu bdun ma'i dkyil 'khor bskyed pa yin la /
de'ang gser dang gser 'od kyi tshul du bdag mdun sogs gnyis 'dzin a 'thas kyi spros pas ma bcings par 'khor 'das rang sems /
de nyid rang byung gi dkyil 'khor ye nas rdzogs par gsal 'debs pa ni /
hrI:
rnam snang sprul pa'i 'od zer gzhal yas khang :
gru bzhi sgo bzhi rta babs mtshan nyid ldan :
rang bzhin stong pa'i dbyings su 'ja' ltar shar :
de dbus sna tshogs pad+ma zla ba'i steng :
hrI:
bsam brjod bral ba'i rang bzhin ka dag ngang :
gsal mdangs ma 'gags hrIHyig 'phro 'du las :
rang bzhin lhun grub bcom ldan tshe dpag med :
pad+ma rA ga'i lhun po 'ja' mdangs 'khrigs :
nyi zer sgrib bral chos gos li khri'i mdog :
phyag gnyis mnyam gzhag steng du tshe bum ni :
bdud rtsi sman bcud 'byung ba'i dwangs mas khengs :
yum chen gos dkar gnyis med sku la 'khril :
rdo rje'i skyil krung mtshan dpe'i rgyan gyis mdzes :
rang gi thugs ka'i 'od zer 'phros pa las :
shar du rdo rje sems dpa' tshe dpag med :
lho ru rin chen 'byung ldan tshe dpag med :
nub tu rnam par snang mdzad tshe dpag med :
byang du don yod grub pa tshe dpag med :
dkar ser sngo ljang skyil krung yum dang sbyor :
spyan ma mA kI dbyings phyug sgrol ma bzhi :
phyag g.yas mda' dar g.yon pas tshe bum 'dzin :
yab yum gnyis med bde drod 'od phung 'bar :
dkyil 'khor phyi rim 'dab bzhi'i gdan steng du :
'jam dbyangs spyan gzigs phyag rdor pad+ma 'byung :
mtshams bzhir tshe yi lha mo mgyogs ma bzhi :
khyams la khro chen sgo ba yab yum brgyad :
snang stong dbyer med sgyu ma chu zla ltar :
mkha' dbyings klong yangs bdag mdun gnyis med las :
'jig rten 'byung ba lnga ldan dkyil 'khor 'dir :
kun kyang snang srid thams cad lha ru gsal :
rang bzhin gsal ba dam tshig pa /
ngo bo stong pa ye shes sems dpar gdod nas zung du 'jug pas spyan 'dren sogs kyi spros pa ma dgos kyang gnyis 'dzin gyi rtog pa bsal ba'i slad du /
gnyis pa spyan 'dren pa ni /
hrI:
bde chen 'bar ba'i zhing khams nas :
mgon po tshe yi dbang phyug byon :
ye shes lnga yi pho brang nas :
bcom ldan rigs lnga yab yum byon :
so so'i rigs kyi zhing khams nas :
rgyal ba rigs gsum pad+ma byon :
phrin las rnam bzhi'i zhing khams nas :
mgyogs ma tshe yi lha mo byon :
phyogs bzhi mtshams brgyad zhing khams nas :
sgo ba sgo ma yab yum byon :
dzaHhU~M baM ho :
sa ma ya satwaM:
gsum pa bzhugs su gsol ba ni /
hrI:
ma bcos lhun grub dkyil 'khor 'dir :
bcom ldan tshe yi lha tshogs rnams :
bzhengs bzhugs gshegs byon mi mnga' yang :
sems can rnam rtog sel phyir du :
seng ge glang chen rta mchog dang :
rma bya shang shang pad+ma dang :
nyi zla brtsegs pa'i gdan steng du :
dgyes shing brtan par bzhugs su gsol :
pad+ma ka ma lA ya satwaM:
bzhi pa khrus gsol gyi mchod yon ni /
hrI:
ma rig sems can sgrib sbyong phyir :
chu gtsang lha yi bdud rtsi 'di :
dkyil 'khor lha la 'bul lags na :
'gro kun las sgrib dag gyur cig :
a b+hi She ka te shrI hU~M:
lnga pa phyag 'tshal ba ni /
hrI:
'gro ba'i skyabs mgon tshe dpag med :
mkha' mnyam yongs kyi mgon gcig po :
'chi med tshe yi lha tshogs la :
sgo gsum gus pas phyag 'tshal lo :
a ti pU ho :
pra ti dza ho :
drug pa mchod pa 'bul ba ni /
hrI:
bcom ldan tshe dpag med pa'i lha tshogs la :
pad+ma ut+pal dri bsung 'od mdangs bcas :
tsan+dan a ka ru dang si la dang :
'bru mar zhun me shel rigs nyi zla 'bul :
chu gtsang yid 'ong ga pur bsil ngad can :
bur dkar sbrang rtsi'i zhal zas bcud ldan dang :
rnga mchog sil snyan rol mo'i sgra dbyangs dang :
mchod rdzas stong gsum kun tu bkang ste 'bul :
gzugs mdzes sgra snyan dri zhim yid tshim pa'i :
mchod pa'i lha mo rang rang rdzas thogs 'bul :
bde stong grags stong gsal stong gar stabs sgyur :
gnyis med dkyil 'khor lha tshogs mchod par bgyi :
sman raka gtor ma bdud rtsi'i phud sna dang :
blos sprul rang bzhin mchod pa'i bye brag 'bul :
mchod yul mchod rdzas mchod byed gnyis med kyang :
rang bzhin rnam dag rol pa chen por 'bul :
oM AHhU~M:
badzra puSh+pe d+hU pe A lo ke gan+d+he nai bid+ya shab+da pra tIts+tsha AHhU~M:
rU pa shab+da gan+d+he ra sa spar+she pra tIts+tsha AHhU~M:
sarba pany+tsa a mr-ita la kha raM khA hi :
ma hA rak+ta pU tsa la kha raM khA hi :
ma hA ba liM ta la kha\u0f8e
ma hA mAM sa\u0f8e
ma hA tsit+ta\u0f8e
ma hA rak+ta\u0f8e
ma hA go ro tsa na\u0f8e
ma hA ba su ta la kha raM khA hi :
bdun pa bstod pa la gtso bo'i sku gsung thugs bstod ni /
hrI:
bcom ldan mgon po tshe dpag med :
nam mkha' mnyam pa'i sku mnga' ba :
sku mchog rnam par dag pa'i sku :
mnyam nyid rdo rje'i sku la bstod :
gsung mchog rnam par dag pa'i gsung :
gsung rab dam pa spros dang bral :
yi ge med cing sgra spangs pa :
spros med gsung la phyag 'tshal bstod :
thugs nyid rnam par dag pa'i thugs :
thugs mchog rnam par rtog pa spangs :
chags med ye shes mkhyen pa ste :
stong nyid thugs la phyag 'tshal bstod :
dkyil 'khor pa spyi la bstod pa ni /
hrI:
ma bcos lhun grub rgyu rkyen bral ba'i sku :
chos kyi dbyings las rang byung yum mchog ldan :
gnyis med thugs rjes zhi dang khro tshul sprul :
mgon po tshe dpag med la phyag 'tshal bstod :
gzugs phung rnam dag gti mug chos dbyings che :
tshor phung rin 'byung nga rgyal mnyam nyid che :
rnam shes mi bskyod zhe sdang me long che :
'du shes snang mtha' 'dod chags sor rtog che :
'du byed don grub phrag dog bya grub che :
dug lnga 'joms mdzad ye shes lnga yi sku :
rigs kun 'dus mdzad bcom ldan tshe dpag med :
dkyil 'khor yongs kyi gtso la phyag 'tshal bstod :
hrI:
sa khams rnam dag yum mchog sangs rgyas spyan :
me khams rnam dag yum mchog mA ma kI:
chu khams rnam dag yum mchog gos dkar mo :
rlung khams rnam dag yum mchog dam tshig sgrol :
nam mkha' rnam dag yum mchog dbyings phyug ma :
sha drod khrag dbugs sems kyi tshe nyams gsos :
phyi nang 'byung lnga'i bdag mo yum mchog lnga :
yab yum gnyis su med la phyag 'tshal bstod :
hrI:
dug gsum 'joms mdzad rgyas sras gtso bo ni :
'phags pa 'jam dbyangs gsang bdag spyan ras gzigs :
skye 'chi gnyis spangs gu ru pad+ma 'byung :
'gro ba'i skyabs mgon rnams la phyag 'tshal bstod :
hrI:
puSh+pe d+hU pe A lo gan+d+he ma :
phyag g.yas mda' dar g.yon pa tshe bum 'dzin :
sku mdog dkar ser dmar ljang gsal 'tsher can :
lha mo mgyogs ma bzhi la phyag 'tshal bstod :
hrI:
rnam rgyal gshin rje rta mgrin bdud rtsi 'khyil :
lcags kyu zhags pa lcags sgrog dril bu ma :
sku mdog phyag mtshan rang rtags 'od du 'bar :
sgo ba yab yum brgyad la phyag 'tshal bstod :
hrI:
sngon tshe rgyal ba'i spyan sngar dam bcas pa'i :
dam tshig bka' yi bya ra gnyer gtad mdzad :
phyi nang bka' srung dam can rgya mtsho'i tshogs :
tshe yi las byed rnams la phyag 'tshal bstod :
brgyad pa dzapa? bzla ba la dngos dang yan lag go
/dang po ni /
oM AHhU~M hrI:
chos nyid rnam dag rang mdangs 'gag med ni :
skad cig dran rdzogs ting 'dzin gsal ba'i ngang :
thugs kar hrIHyig mtha' mar sngags kyis bskor :
oM a mA ra Ni dzI ban+ti ye swA hA:
hrIHlas 'od zer phyogs bcur 'phros pa yis :
bdag gi bla tshe srog tshe yar ba 'gug :
phyi snod 'byung ba'i dwangs ma lus la thim :
nang bcud skye 'gro'i shes rgyud ngag la thim :
gsang rgyud rgyal ba'i byin rlabs sems la thim :
phyi nang dbyer med zang thal 'od kyi klong :
thams cad kun kyang rang rig 'od dpag med :
chos nyid mtha' dbus med pa'i ngang du bzhag :
ces pa'i ting nge 'dzin dang ma bral bar byas la gtso bo'i sngags /
oM AHhU~M hrI:
oM a mA ra Ni dzI ban+ti ye swA hA:
zhes bzlas pa'i dngos gzhi bya /
grangs thems nas de'i gsham du 'khor sngags sbrel te /
oM b+h+rU~M trAM hrIHA:
mUM lAM mAM pAM tAM:
mUM hrIHhU~M A:
puSh+pe :
d+hU pe :
A lo ke :
gan+d+he :
hU~M hU~M:
hU~M hU~M:
dzaHhU~M baM ho :
oM badzra A yu she swA hA:
zhes gtso bo'i bcu cha bzla /
'chi med rnga sgra'i gzungs ni /
tad+ya thA/
oM sha ba le /
a ba le /
sa ma dza le /
nir de she
/nir dzA te /
ni ruk+te /
nir mu khe /
dz+wa la pa ri ts+tshe da ni /
su kha ba tI nir de she
/a mr-ite /
A yurgar+b+ha nir hA ri Ni /
a mr-ite A yuHpra sA d+ha ni /
nir bud+d+hi /
A kA sha nir de she
/A kA sha nir dza te /
A kA sha nir ku sha ye /
A kA sha nir dar+sha ne /
A kA sha a d+hiSh+ThA ne /
su kha ba tI a d+hiSh+ThA na /
rU pa nirde she
/tsa twA ri d+harmA pra sA d+ha ne /
tsa twA ri Ar+Ya sat+ya pra sA d+ha ne /
tsa twA ri marga b+ha ba na pra sA d+ha ne /
ba la bIr+Ya pra sA d+ha ne /
d+harma ts+tshe da ne /
ku sha le /
ku sha la nir de she
/ku sha la pra tiSh+Tha ne /
bud+d+ha ku sha le /
bi shud+d+ha pra b+hA sa d+harma ki ra Ni /
nir dzA te /
nir bud+d+he /
bi ma le /
bi ra dze /
ra dza se /
ra sA gre
/ra sA gra ba la /
ra sA gra a d+hiSh+Thi te /
ku le /
pra ti ku le /
bi ku le /
dAn+te /
su dAn+ta tsit+te /
su pra shAn+ta tsit+te /
su pra tiSh+Thi te /
su le su mu khe /
d+ha me tsa d+ha me /
ba le tsa ba le /
a nu sha
/a wa la /
bud+d+ha A kA sha gu Ne /
bud+d+ha A kA sha ni ra gu Ne /
a mr-ita dun+du b+hiHswa re swA hA/
mtshan brgya rtsa brgyad pa'i gzungs ni /
oM na mo b+ha ga ba te a pa ri mi tA a yur+dz+nyA na su bi nish+tsit+ta te dzo rA dzA ya /
ta thA ga tA ya /
ar+ha te samyak+saM bud+d+hA ya /
tad+ya thA/
oM puN+ye puN+ye ma hA puN+ye /
a pa ri mi ta puN+ye a pa ri mi ta puN+ye dz+nyA na saM b+hA ro pa tsi te /
oM sarba saMskA ra pa ri shud+d+he d+harma te ga ga na sa mut+ga te swa b+hA ba bi shud+d+he ma hA na ya pa ri bA re swA hA/
de dag kyang ci rigs bzla ba ni dngos gzhi'o //
gnyis pa ni /
tshe bcud bsdu zhing tshe 'gugs pa ste /
rang gi thugs ka'i sngags phreng pad+ma rA ga'i phreng ba lta bu las 'od zer 'phros :
mdun gyi lha tshogs rnams kyi thugs kar phog :
de dag las kyang 'od zer dpag tu med pa 'phros :
sa 'og sa steng sa bla gsum du khyab :
'jig rten dang 'jig rten las 'das pa'i dngos grub thams cad nyi zer la rdul 'khrigs pa lta bu bkrag mdangs gzi brjid phun sum tshogs pa 'od zer thibs thibs byon te :
tshe bum :
tshe ril :
tshe chang :
tshe rdzas rnams la thim par gyur :
ces dmigs la gong gi bzlas pa rnams ci 'grub byas pa'i mthar mda' dar g.yab cing /
hrI:
rang byung dri med bde chen dkyil 'khor nas :
bdag mdun lha tshogs 'od zer phyogs bcur 'phros :
kun kyang thams cad sems kyi cho 'phrul las :
rang sems dngos med gsal stong ngos bzung bral :
lha yang sems la 'dre yang rang sems te :
snang srid thams cad ka dag lhun gyis grub :
de ltar ma rtogs kun gzhi'i rnam shes 'di :
rgyu rkyen kun rtog bag chags rlung sems 'khrugs :
rang sems rang dbang ma thob bla 'khyams pa :
de yi gnyen por rang sems gtan la dbab :
skyabs gnas bslu ba med pa'i dkon mchog bsam :
'chi med rdo rje'i dkyil 'khor yang yang gsal :
hrI:
bdag dang mdun bskyed snang srid dkyil 'khor gyi :
gnas lnga'i 'od zer 'ja' tshon zer thag bsgrengs :
sku dang yig 'bru thig le shigs se shig :
gnas 'dir byin phob phywa g.yang tshe khug cig :
hrI:
dkyil 'khor dbus kyi bcom ldan tshe dpag med :
yab yum gnyis med bye ru'i mdog lta bu :
mnyam gzhag tshe bum yum mchog gos dkar 'khril :
phyag g.yas mda' dar g.yon pa tshe bum 'dzin :
bdag dang 'gro la tshe yi dngos grub stsol :
shar phyogs dkar gsal thig le gsal 'tsher nang :
bcom ldan rdor sems spyan ma tshe dpag med :
dung mdog phyag gnyis mnyam gzhag tshe bum 'dzin :
yum mchog mda' dar tshe bum yab la 'khril :
bdag dang 'gro la tshe yi dngos grub stsol :
lho phyogs ser gsal thig le gsal 'tsher nang :
bcom ldan rin 'byung mA kI tshe dpag med :
gser mdog phyag gnyis mnyam gzhag tshe bum dang :
yum mchog mda' dar tshe bum yab la 'khril :
bdag dang 'gro la tshe yi dngos grub stsol :
nub phyogs dmar gsal thig le gsal 'tsher nang :
bcom ldan rnam snang dbyings phyug tshe dpag med :
mthing mdog phyag gnyis mnyam gzhag tshe bum dang :
yum mchog mda' dar tshe bum yab dang 'khril :
bdag dang 'gro la tshe yi dngos grub stsol :
byang phyogs ljang gsal thig le gsal 'tsher nang :
bcom ldan don grub sgrol ma tshe dpag med :
ma rgad mdog can mnyam gzhag tshe bum dang :
yum mchog mda' dar tshe bum yab la 'khril :
bdag dang 'gro la tshe yi dngos grub stsol :
hrI:
sa chu me rlung nam mkha'i khams rnams kyi :
'byung ba'i bcud rnams thams cad 'dir sdus shig :
nang gi 'byung ba'i tshe nyams thams cad gsos :
phyi yi bkrag mdangs dbang thang nyams pa gsos :
'chi med tshe yi dngos grub dus 'dir stsol :
bla tshe nyams pa bla tshe khug :
srog tshe nyams pa srog tshe khug :
dbugs tshe nyams pa dbugs tshe khug :
gas pa sbyor la yar ba khug :
chad pa mthud la yo ba srongs :
hrI:
sku mchog sku yi rang bzhin 'jam dpal dbyangs :
gsung mchog gsung gi rang bzhin spyan ras gzigs :
thugs mchog thugs kyi rang bzhin rdo rje 'dzin :
sku bzhi'i mnga' bdag 'chi med thod phreng rtsal :
'chi med tshe yi dngos grub dus 'dir stsol :
bla tshe nyams pa bla tshe khug :
srog tshe nyams pa srog tshe khug :
dbugs tshe nyams pa dbugs tshe khug :
gas pa sbyor la yar ba khug :
chad pa mthud la yo ba srongs :
hrI:
shar du tshe yi mgyogs ma puSh+pe dkar :
lho ru tshe yi mgyogs ma d+hU pe ser :
nub tu tshe yi mgyogs ma A lo dmar :
byang du tshe yi mgyogs ma gan+d+he ljang :
de rnams phyag g.yas mda' dar tshe bum g.yon :
'chi med tshe yi dngos grub dus 'dir stsol :
bla tshe nyams pa bla tshe khug :
srog tshe nyams pa srog tshe khug :
dbugs tshe nyams pa dbugs tshe khug :
gas pa sbyor la yar ba khug :
chad pa mthud la yo ba srongs :
hrI:
dkyil 'khor shar du rnam rgyal lcags kyu dkar :
lho ru gshin rje'i gshed po zhags pa ser :
nub tu dbang chen rta mgrin lcags sgrog dmar :
byang du bdud rtsi 'khyil ba dril bu ljang :
'chi med tshe yi dngos grub dus 'dir stsol :
bla tshe nyams pa bla tshe khug :
srog tshe nyams pa srog tshe khug :
dbugs tshe nyams pa dbugs tshe khug :
gas pa sbyor la yar ba khug :
chad pa mthud la yo ba srongs :
hU~M:
sgo ba yab yum chen po brgyad rnams kyis :
tshe yi bar chad 'byung po rdul du rlogs :
yid la ci bsam 'grub pa'i dngos grub stsol :
lo brgya thub cing longs spyod 'phel ba dang :
'chi med tshe yi dngos grub dus 'dir stsol :
hrI:
gzhan yang tshe yi pho nya srung ma rnams :
phrin las dus la babs so las mkhan tshogs :
'jig rten khams kyi tshe dang bsod nams kun :
bsgrub rdzas rnams la stims shig A yuHdza :
shar nas tshe yi dngos grub rnams :
nyi zla lta bur shar zhing byon :
lho nas tshe yi dngos grub rnams :
char sprin lta bur 'thibs shing byon :
nub nas tshe yi dngos grub rnams :
chu bo lta bur 'babs shing byon :
byang nas tshe yi dngos grub rnams :
skyi ser lta bur 'grim zhing byon :
steng nas tshe yi dngos grub rnams :
sbrang char lta bur sib sib byon :
'og nas tshe yi dngos grub rnams :
lo tog lta bur smin zhing byon :
tshe bum 'di la dpal skyed cig :
tshe chu 'di la byin phob cig :
tshe rdzas 'di la bcud phob cig :
tshe chang 'di la ngar thogs shig :
mda' dar 'di la 'od zug cig :
yul phyogs 'di la g.yang khug cig :
sa phyogs 'di la byin chags shig :
gnas khang 'di la mdangs ston cig :
mi nor zas la dngos grub stsol :
bkrag mdangs gzi brjid zil 'od 'bar :
phyogs bzhi mtshams brgyad tshe g.yang khug :
bkra shis dpal 'bar byin phob cig :
ces dbyangs rol bcas gyer /
gta' sdom zhing rgyas gdab pa ni /
hrI:
dkyil 'khor chen po'i lha tshogs rnams :
phyogs bzhi mtshams brgyad ris med nas :
bdag gi tshe rnams 'dir sdus shig :
tshe gta' gnyan po mi la bstim :
mi dang tshe gnyis ma bral cig :
hrI:
sngon dus bskal pa'i dang po la :
'og min stug po bkod pa nas :
mgon po 'od mi 'gyur ba'i tshe :
zhing mchog chos dbyings pho brang nas :
drug pa rdo rje 'chang gi tshe :
nub phyogs bde chen pho brang nas :
sangs rgyas snang ba mtha' yas tshe :
shar phyogs ri bo ta la nas :
'phags pa spyan ras gzigs kyi tshe :
spros pas khams gsum bkrag mdangs ldan :
bsdus pas lus la gzi mdangs skyed :
bcings pas rdo rje lu gu rgyud :
skal ldan rnams la dngos grub stsol :
khyed kyi thugs dam dus la babs :
hrI:
de nas bar gyi bskal pa la :
mA ra ti ka'i yang dben du :
rig 'dzin pad+ma yab yum la :
tshe dpag med pa dngos su byon :
skye 'chi med pa'i dngos grub thob :
khyed kyi thugs dam dus la babs :
hrI:
ma 'ongs bskal dus snyigs ma'i dus :
kong yul ljon pa'i nags tshal du :
sngags 'chang hU~M nag me 'bar la :
bdag 'dra pad+mas byin gyis brlabs :
'chi med tshe yi dngos grub brnyes :
khyed kyi thugs dam dus la babs :
sgrub mchog tshe yi dngos grub 'di :
'byung ba lnga la sbas srid na :
des kyang ma thub a tir sbas :
chos kyi dbyings su tshe sbas pas :
dus gsum sangs rgyas dgrar langs kyang :
de la gzung 'dzin 'jigs pa med :
gnyis med zung 'jug rang bzhin la :
sba sri ma dgos ye rgyas gdab :
ces dang /
g.yung drung rgyal mtshan rdo rje'i tshe :
spros pas khams gsum bkrag mdangs ldan :
bsrungs pas lus la gzi mdangs bskyed :
bcings pas rdo rje lu gu rgyud :
snying po lnga bsdus rdzas kyi mchog :
deng 'dir lus ngag yid gsum la :
'khor gsum yongs dag tshe sba 'o :
rgyas gdab bcol lo thub par srungs :
khro bo bcu dang phyogs skyong bcu :
tshe 'di srungs shig srog gta' sdoms :
bkrag mdangs snyan grags dran pa gsal :
tshe dpal bsod nams dpal 'byor rgyas :
bu nor chos kyi dngos grub stsol :
bkra shis rtags brgyad rgyas gdab bo :
bkra shis rdzas brgyad rgyas gdab bo :
lus ngag yid la rgyas gdab bo :
yig 'bru lnga yis rgyas gdab bo :
phyag mtshan lnga yis rgyas gdab bo :
'gyur ba med pa'i sku thob shog :
skye shi med pa'i don rtogs shog :
oM badzra rat+na pad+ma karma bud+d+ha A yur nr-i dza A:
gdon bgegs 'byung po 'dul ba'i gta':
dus min 'chi ba zlog pa'i gta':
rkyen ngan bar chad zhi ba'i gta':
tshe dbang longs spyod rgyas pa'i gta':
dzaHhU~M baM ho :
AHAHA:
rak+Sha rak+Sha rak+Sha :
de nas dbyangs gsal yig brgya rten snying rnams lan gsum gsum brjod /
mchod bstod mdor bsdus bya /
'dir gzhung las maN+Dal 'bul zhing dbang blang gsungs pa ni sgrub pa'i skabs la dgongs pa yin pas dkyus tsam la ma byas kyang chad skyon med cing rjes dngos grub blang bas 'thus so //
gter srung gtor 'bul sogs skabs 'dir bya /
gsum pa rjes kyi las rim la brgyad yod pa'i dang po tshogs mchod 'bul ba la /
thabs shes kyi dam rdzas gtso bor gyur pa'i bza' btung ci 'byor bshams la byin gyis brlab pa ni /
hrI:
rang nyid yi dam thugs ka nas :
'od dang 'od zer tshogs la 'phros :
raM yaM khaM gsum bsreg gtor bkrus :
'bags btsog dri ma thams cad sbyangs :
sku gsung thugs kyi yig 'bru gsum :
'od zhu 'chi med bdud rtsir gyur :
tshogs kyang 'od phung ldems se ldem :
'dod yon dpag med bsam mi khyab :
oM AHhU~M:
lan gsum /
tshogs mgron spyan 'dren pa ni /
hrI:
rang bzhin rnam dag bde chen pho brang nas :
bcom ldan mgon po ye shes tshe dpag med :
yab yum sras dang bka' sdod srung mar bcas :
gnas 'dir tshogs la spyan 'dren gshegs su gsol :
hU~M:
rnam dag sems nyid ka dag lhun grub ngang :
'khor 'das gnyis med ye shes dkyil 'khor nas :
ma lus tshogs la spyan 'dren gshegs su gsol :
tshogs kyi mchod pa dam pa yar bzhes la :
tshe dbang longs spyod rgyas pa'i dngos grub stsol :
badzra sa mA dza :
tshogs phud 'bul ba ni /
na mo rtsa brgyud bla ma rgyal ba zhi khro'i tshogs :
mkha' 'gro chos srung dam can nor lhar bcas :
dpag med nam mkha' gang ba'i lha tshogs la :
dmigs med dpag yas bdud rtsi'i tshogs mchod 'bul :
dkyil 'khor lha tshogs thugs dam bskang gyur cig :
nyams chag sdig sgrib ma lus byang gyur cig :
mchog dang thun mong dngos grub thob gyur cig :
khyad par 'chi med tshe yi dngos grub stsol :
ga Na tsakra pU tsa khA hi :
'dir spro na spyi skong dkon spyi ltar ram /
sger skong gzhan du gsal ba ltar bya /
bshags pa ye shes sku mchog gam /
spyi 'dus ltar /
ho :
tshe dpag med mgon dgongs su gsol :
dngos grub kun 'dus la phyag 'tshal :
rgyal ba'i bka' dang bla ma'i lung :
ji bzhin ma spyad slob dpon smad :
rdo rje'i mched dang lcam dral la :
lta log gnod sems ngan tu smras :
brdeg btsog gnod pa dngos su bgyis :
lha dang dkyil 'khor nyams ma gsal :
'dzab bzlas ma dag zur chag g.yel :
gsang bar 'os dang gnyer gtad smras :
gsang bcu bsgrags shing bla ma bslus :
rtsa ba'i dam nyams mthol zhing bshags :
gzhan yang spyad bya'i dam tshig lnga :
mi spang lnga dang dang len lnga :
shes bya lnga dang bsgrub bya lnga :
yan lag dam nyams mthol zhing bshags :
bsnyen sgrub ting 'dzin dam g.yel zhing :
nya shi dus drug dus mchod chag :
le lo gsog 'jog tshogs sbyang byas :
phud lhag nyams shing kha tshar shor :
tshor dang ma tshor rkyen dbang gis :
sgo gsum bag med dam 'gal bshags :
dam tshig nyams dang tshogs 'dres dang :
bskangs shing chos bshad 'grogs la sogs :
nyams chag skyon gyis gos pa rnams :
'gyod pas bshags so dag gyur cig :
yid kyi dam nyams lta bas bshags :
de yang kun gzhi byang chub sems :
yin pa med pa'i lta ba rtogs :
min pa med pa'i sgom nyams lon :
yin min med pa'i spyod pa rtogs :
re dogs med par byang chub nas :
rtsa ba yan lag thams cad kyi :
nyams chag ma byung ma skyes pas :
bshags bya bshags byed gnyis med grol :
oM badzra satwa sa ma ya :
sogs nas /
badzrI b+ha wa ma hA sa ma ya satwa A:
'di'i tshig rkang dang po gnyis gsung rgyun dang 'phros gsang ba yongs rdzogs kyi rgyud tshig go
/bdag cag gis tshe 'khor ba thog ma med pa nas bsags pa'i las ngan pa'i sdig pa dang sgrib pa thams cad byang zhing dag nas :
kun bzang yangs pa chen po'i klong du kha bskang zhing bde chen chos nyid kyi dbyings su sor chud par gyur cig :
gnam phud 'bul ba ni /
oM AHhU~M:
bla ma rgya mtsho tshogs la rol :
yi dam rgya mtsho tshogs la rol :
mkha' 'gro rgya mtsho tshogs la rol :
chos skyong srung ma tshogs la rol :
nor lha gter bdag tshogs la rol :
snang srid lha 'dre tshogs la rol :
yul lha gzhi bdag tshogs la rol :
rigs drug pha ma tshogs la rol :
lan chags bgegs rigs tshogs la rol :
la la phyi yi tshogs la rol :
la la nang gi tshogs la rol :
la la gsang ba'i tshogs la rol :
de kho na nyid kyi tshogs bde ba chen po la rol :
ga Na tsakra pU dza khA hi :
zhes brjod la /
brda'i 'bul len spyi ltar bya /
nang gi rnal 'byor dang ldan pas tshogs la rol /
lhag ma /
oM AHhU~M:
lan gsum /
lhag gtor bdud rtsi'i rgya mtsho zad mi shes par gyur /
ces byin brlab /
na maHsarba ta thA ga ta a wa lo ki te oM sam+b+ha ra sam+b+ha ra hU~M:
bdun nam gsum gyis bsngos la /
hrI:
dang po rgyal ba rgya mtsho phud kyis mchod :
bar du rnal 'byor pho mo tshogs la rol :
tha ma lhag mar dbang ba lhag mar rol :
rnal 'byor dur khrod rgyu zhing tshogs khang nyul :
dgung sngon mthon po'i rtse nas bya ra byed :
gsang sngags zab mo'i bstan dgra kha zas za :
dam nyams mna' za kun gyi srog dbugs len :
dam pa chos kyi bstan srung phrin las sgrub :
tshe dbang dngos grub myur ba'i las mdzod cig :
gzhan yang ma sring brtan ma bcu gnyis dang :
phud nyul dbang phyug ma tshogs 'phrog ma rnams :
dgyes mchod bdud rtsi'i bshal chu 'di bzhes la :
mnyes shing tshims nas re 'dod skong gyur cig :
uts+tshiSh+Ta ba liM ta khA hi :
zhes phyi rol du skyel /
gnyis pa chad mdo ni /
hrI:
sngon tshe 'das dus nub phyogs bde chen du :
bcom ldan dpal chen tshe dpag med mgon gyis :
yab yum sras bcas thugs dgongs brgyud pa'i tshe :
so so'i khas blangs dam bcas ji bzhin du :
mchod gtor bzhes la phrin las grub par mdzod :
hrI:
de 'og bsam yas mchims phu'i dben gnas su :
bdag nyid chen po thod phreng yab yum gyis :
'chi med tshe yi dkyil 'khor zhal ston tshe :
tshe bdag srung mas ji ltar khas blangs bzhin :
mchod gtor bzhes la phrin las grub par mdzod :
shAn+tiM ku ru ye swA hA:
puSh+TiM ku ru ye swA hA:
wa shaM ku ru ye swA hA:
mA ra ya phaT:
brtan ma gong gis 'thus pas 'dir zur du mi dgos /
gsum pa thugs dam bskul ba ni /
hrI:
dkyil 'khor dbus kyi bcom ldan yab yum sras :
rgyal ba rigs gsum mgon po thod phreng rtsal :
mgyogs ma bzhi dang sgo ba yab yum brgyad :
tshe yi lha mo pho nya las byed rnams :
mi mngon dbyings nas thugs dam dus la babs :
shar phyogs dri za'i lag nas tshe khug cig :
lho phyogs gshin rje'i lag nas tshe khug cig :
nub phyogs klu dbang lag nas tshe khug cig :
byang phyogs gnod sbyin lag nas tshe khug cig :
mtshams bzhi sa bdag lag nas tshe khug cig :
tshe bsnyen brjod la mda' dar g.yab bo //
bzhi pa dngos grub blang ba ni /
bum gtor gnas lngar gtugs la /
hrI:
'jig rten 'das dang ma 'das tshe yi bcud :
bdag cag 'gro ba rnams la bstsal du gsol :
dus min 'chi ba'i bar chad zlog tu gsol :
tshe dbang longs spyod mnga' thang rgyas par mdzod :
sngags mthar /
kA ya wA ka tsit+ta sid+d+hi hU~M:
zhes brjod la tshe rdzas myang ngo //
lnga pa mchod bstod nongs bshags ni /
gong gsal sngags tsam gyis mchod /
hrI:
ma bcos lhun grub sogs sh+lau ka gcig gis bstod /
ma 'byor lhag chad nyams chag kun :
ye shes lha la mthol lo bshags :
'gal rkyen sgrib par mi 'gyur bar :
byang zhing dag nas dngos grub stsol :
yig brgya brjod la lhag chad kha bskang /
drug pa bsdu ldang ni /
mdun bskyed rten med na /
ye shes lha tshogs dbyings su gshegs :
zhes dang /
rten yod na /
ye shes lha tshogs rten la bzhugs :
zhes pa gang rung mthar /
dam tshig lha tshogs rang la bsdu :
gshegs bzhugs gnyis med ngang du bzhag :
snang ba mtha' yas ka dag klong :
zhes mnyam par bzhag
/slar yang gnyug ma'i lhar gsal ba'i //
gnas gsum oM AHhU~M gis mtshan //
snod bcud dkyil 'khor gsum du shar //
zhes ldangs te rgyun spyod la 'jug
/bdun pa bsngo smon ni /
hU~M hrI:
bdag gzhan dus gsum bsags dang bsags byas pa'i :
rten 'brel dge tshogs ji snyed mchis pa kun :
rang rig ka dag lhun grub dkyil 'khor du :
bsngo bya sngo byed ngos bzung bral ba'i ngang :
dag pa rab 'byams dbyings su grol bar shog :
brgyad pa shis brjod ni me tog 'thor la /
hU~M hrI:
ka dag ngo bo 'chi ba med :
'chi med tshe yi bkra shis shog :
bde drod rang 'bar na tsha med :
bkrag mdangs bcud kyi bkra shis shog :
gsal stong 'dzin med bsgres rgud med :
zag med mchog gi bkra shis shog :
ye shes thugs la phyogs ris med :
ye sangs rgyas pa'i bkra shis shog :
ces brjod cing rol mo'i sgra bya'o //
gter gzhung kho nar bcos bslad bral /
kha skong rang gzhung gtsang mar bsdebs //
gab sprad mi dgos bklag pas chog
/chos 'dir goms 'dris ldan phyir bris //
legs byas bdud rtsi'i bcud len mthu brtas pas //
'chi med tshe dang ye shes dbang brnyes nas //
'gro kun tshe mtha' yas pa'i go 'phang la //
myur 'god bsam don yid bzhin 'grub gyur cig
/ces 'di'i phrin las khyer bder bsgrigs pa mi 'dug cing 'ga' zhig rgyas bsdus mi 'tsham zhing bzo bcos mang ba dang /
gter gzhung kho na la'ang kha sab dang bsgyur so med na cung zad mi 'thus pas khyer bde ba'i slad du pad+ma gar dbang blo gros mtha' yas pa'i sdes /
dpal de bI ko Ti'i dben khrod 'chi med dga' ba'i tshal du bris pa dge legs 'phel //

//
