@#//
tshe dpag med dwangs ma bcud 'dren gyi phrin las khrigs su bsdebs pa 'chi med 'dod 'jo zhes bya ba bzhugs so //
oM swasti sid+d+hi rastu /
tshe~X dang ye shes dpa~Xg me~Xd dwangasa~X ma~X'i bcu~Xd //
srog gi zungs su 'dre~Xn mdzad bla ma lhar //
btud nas de yi phrin las cho ga ni //
'chi med 'dod pa 'jo ba'i dpyid du bskrun //
'di la gsum sbyor ba /
dngos gzhi /
rjes so //
dang po la gnyis /
cho gar ma gtogs pa'i sbyor ba dang /
cho gar gtogs pa'i sbyor ba'o //
dang po ni /
gnas dben zhing nyams dga' ba /
bkra shis shing dge mtshan dang ldan par stegs bu'i dbus su pad+ma 'dab brgyad phyogs bzhi dmar /
me rlung ser /
dbang ldan sngo /
lte ba dang bden bral ljang gur byas pa'i steng du many+dzi'i khar bum pa bum rdzas nyer lnga dang /
chos sman tshe rdzas sogs kyi bcud dang ldan pa'i kha rgyan gtso bo'i sku tsag gis mtshan pa /
mdun gyi g.yas su gzhung rtsa bar /
bzang drug 'bras gsum rtag tu ngu //
cong zhi brag zhun sbyar ba yi //
ril bu kha dog sna lngar bsgyur //
so sor bskyed bstims sngags bzlas nas //
zos na tshe yi bcud len 'gyur //
zhes gsungs pa'i tshe rdzas bcud len gyi ril bu dang /
de'i g.yon du ka pA lar tshe'i bdud rtsi /
de dag gi mdun du gtor zlum dmar po pad 'dab can gsum dang /
sman raka
/nyer spyod sogs bkod pas mdzes par bsham pa ste /
bsnyen sgrub sogs kyi skabs su 'di tsam gyis 'thus /
dbang gi skabs dbang rdzas rnams go rim dbang chog las 'byung ba ltar bsham /
rang gi mdun du nang mchod /
rdo rje /
dril bu /
DA ma ru /
las bum /
tshe mda'/
me tog gi snod /
nye logs gang bder brtan ma'i gtor ma dang sngon gtor /
tshogs kyi dam rdzas sogs dgos pa'i yo byad thams cad 'du bya'o //
gnyis pa la /
skyabs sems bgegs bskrad srung 'khor bsgom //
byin dbab mchod pa byin gyis brlab //
ces drug las dang po ni /
bla ma dang mgon po tshe dpag med pa'i dkyil 'khor mkha' khyab tu sad pa rtsa gsum rgya mtsho'i sprin phung 'phro bar bsams la /
hU~M/
rang byung lhun gyis grub pa'i sku
/'od gsal chen po'i dgongs pa can //
thugs rje'i dbang gis 'gro don mdzad //
bla ma rnams la skyabs su mchi //
rang las ye shes shar ba'i sku
/mi 'bral rtse gcig dgongs pa can //
byin gyis rlob cing bar chad sel //
yi dam lha la skyabs su mchi //
dam tshig rnam par dag pa'i sku
/brtse gdung byams pa'i dgongs pa can //
legs nyes stangs 'dzin dngos grub ster //
mkha' 'gro'i tshogs la skyabs su mchi //
zhes lan grangs ci nus dang /
gnyis pa ni /
rgyun bshags sngon du 'gro bas smon pa dang 'jug pa'i sems bskyed cing gsang sngags kyi spyod pa la bslab pa dang /
don dam byang chub kyi sems kyang bsgom pa'i stobs kyis bskyed par bgyi'o snyam du lhag pa'i bsam pa rtse gcig pas /
sngon nas bsags pa'i sdig sgrib bshags //
'gro don sangs rgyas thob bya'i phyir //
smon pa'i byang chub sems bskyed do //
sems can yongs su smin bya'i phyir //
gsang sngags spyod pa rlabs chen spyad //
don dam spros bral byang chub sems //
rang byung mtha' bral stong gsal bsgom //
lan gsum gyi mthar /
dzaHhU~M baM hoH
tshogs zhing rnams rang la thim par bsam /
gsum pa la /
thog mar mtshams lha bskyed pa ni /
hrIH
rang sems skad cig hrIHyig yongs gyur las /
khro rgyal rta mgrin zhal gcig phyag gnyis pa //
be con sdigs mdzub rtse las me phung 'bar //
dur khrod chas rdzogs rta skad phyogs bcur sgrog
/oM badzra kro d+ha ha ya grI wa hu lu hu lu hU~M phaT/
ces nga rgyal bzung la /
gtor ma raM yaM khaM gis bsang /
swa b+hA was sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus pa phun sum tshogs pa bdud rtsi'i rgya mtsho chen por gyur par bsams /
oM AHhU~M hoHlan gsum gyis brlab /
oM sarba b+hUta A kar+ShA ya dzaHsa mgron dgug
/oM sarba big+h+nan na maHsarba ta thA ga te b+h+yo bi shwa mu khe b+h+yaHsarba thA khaM ud+ga te s+pha ra Na i maM ga ga na khaM gr-ih+Ne daM ba l+yAM de swA hA lan gsum gyis bsngos la /
hU~M/
'chi med sgrub pa'i dkyil 'khor 'dir //
'du ba'i lha ni ma gtogs pa //
tshe srog 'phrog pa'i gdon bgegs sogs //
mi dang mi min 'byung po'i tshogs //
mchod sbyin gtor mas tshims byos la //
'di ru ma 'dug gzhan du dengs //
ci ste mi 'gro 'dug gyur na //
rta mchog rgyal po'i thugs ka nas //
sprul pa'i khro mtshon me phung gis //
thal ba'i rdul du brlag par gyur //
oM badzra kro d+ha ha ya grI ba hu lu hu lu hU~M phaT/
gnod byed 'byung po u tsa tA ya phaT/
ces bka' bsgos shing drag sngags dang bcas gu gul bdug
/yungs kar brab /
rol mo'i tsham rngam gyis gtor ma phyir dor /
bzhi pa ni /
rang gi thugs ka nas spros pa'i khro mtshon me phung gis bgegs rnams bskrad /
slar 'dus pa las mtshon cha'i 'khor lo yangs shing rgya che ba'i phyi rol du rdo rje'i srung 'khor me 'bar ba dang bcas pas mtshams bcings par bsams la /
hrIH
dbang gi rta skad rab 'tsher zhing //
'khor lo rdo rje me phung gis //
steng 'og phyogs mtshams med par gtams //
srung ba'i gur khang chen por gyur //
oM badzra tsakra dz+wa la raM hU~M b+h+rU~M hU~M/
lnga pa ni /
rang gi snying ga nas lcags kyu lta bu'i 'od zer 'phros pas ye shes kyi 'khor lo mkha' khyab tu spyan drangs te bdag gnas yo byad rnams la thim pas byin rlabs kyi gzi byin 'bar bar bsams la /
spos rol dang dbyangs kyi 'gyur ba snyan po dang bcas /
hrIH
chos dbyings rnam dag pho brang nas //
tshe dpag med mgon lha tshogs rnams //
gnas mchog 'dir gshegs dbang chen skur //
byin phob dngos grub ma lus stsol //
oM badzra gu ru pad+ma sid+d+hi A yur+dz+nyA na sa ma ya A be sha ya a AH
drug pa ni /
hrIH
'chi med rig 'dzin dkyil 'khor sgrub pa'i rdzas //
phyi nang gsang ba'i rang byung mchod pa rnams //
ma dag log 'khrul nyes pa'i tshogs rnams kun //
ye shes 'bru gsum sbyangs shing byin gyis brlabs //
raM yaM khaM/
oM AHhU~M/
ma hA pany+tsa a mr-ita hU~M hrIHThaH
ma hA ba ling+ta AHhU~M/
ma hA rak+ta AHhU~M/
oM badzra ar+g+haM nas shab+da AHhU~M gi bar gyis tshe rdzas dang /
sman gtor rak+ta nyer spyod dang bcas pa 'chi med bde ba chen po'i ye shes rnam pa thams cad par 'char ba'i rang bzhin du byin gyis brlab bo //
gnyis pa dngos gzhi la /
lha bskyed spyan drangs bzhugs su gsol //
mchod cing dzapa? bzlas tshe 'gugs bskul /
zhes drug las dang po ni /
bdag mdun bum gsum 'jug pa gcig pa'i tshul gyis 'od gsal stong nyid kyi ngang las rang byung rig pa lha'i skur ldang ba ni /
oM swa b+hA wa shud+d+ha sarba d+harmAHswa b+hA wa shud+d+ho\u0f85 haM/
'dzin med stong pa'i dbyings nyid las //
chu las chu lbur brdol ba bzhin //
pad+ma'i sdong po rgyas pa'i steng //
zla ba'i dkyil 'khor nya gang bar //
rang byung pad+ma tshe dpag med //
dkar po mtshan dang dpe byad ldan //
phyag g.yas gser gyi rdo rje dang //
g.yon pas 'chi med tshe'i bum pa //
'dzin pas yum gyi mgul nas 'khyud //
pang du ye shes mkha' 'gro'i gtso //
man+dA ra ba gos dkar mo //
dmar mo bcu drug lon pa'i tshul //
nu ma 'bur zhing b+ha ga rgyas //
g.yas g.yon pad+ma bdud rtsi yis //
gang ba'i thod 'dzin yab la 'khril //
yab yum gnyis ka'ang longs sku'i chas //
dar dang rin chen rus pas spras //
'ja' tshon sna lnga'i gur khyim dbus //
rdo rje pad+ma'i skyil krung bzhugs //
rtsa gsum 'khor lo lnga ldan pa'i //
spyi bo bde chen 'khor lo'i dbus //
rig 'dzin bud+d+ha thod phreng rtsal //
dkar po zhal gcig phyag gnyis pa //
gsang gos snam sbyar mnyen zhu gsol //
'khor lo bum 'dzin yum la 'khril //
man+dA ra ba sangs rgyas spyan //
'khor lo thod pa 'dzin pas 'khyud //
mgrin pa longs spyod 'khor lo'i dbus //
rig 'dzin pad+ma thod phreng rtsal //
dmar po zhal gcig phyag gnyis pa //
gsang gos snam sbyar mnyen zhu gsol //
pad+ma bum 'dzin yum la 'khril //
shAkya de wI gos dkar mo //
pad+ma thod 'dzin yab la 'khyud //
snying ga chos kyi 'khor lo'i dbus //
rig 'dzin badzra thod phreng rtsal //
sngon po zhal gcig phyag gnyis pa //
gsang gos snam sbyar mnyen zhu gsol //
rdo rje bum 'dzin yum la 'khyud //
ye shes mtsho rgyal mA ma ki
/rdo rje thod pa 'dzin pas 'khyud //
lte ba sprul pa'i 'khor lo'i dbus //
rig 'dzin rat+na thod phreng rtsal //
ser po zhal gcig phyag gnyis pa //
gsang gos snam sbyar mnyen zhu gsol //
rin chen bum 'dzin yum la 'khril //
kA la sid+d+hi rin chen sgrol //
rin chen thod pa 'dzin pas 'khyud //
gsang gnas bde skyong 'khor lo'i dbus //
rig 'dzin karma thod phreng rtsal //
ljang gu zhal gcig phyag gnyis pa //
gsang gos snam sbyar mnyen zhu gsol //
rgya gram bum 'dzin yum la 'khril //
bkra shis khye'u 'dren dam tshig sgrol //
rgya gram thod pa 'dzin pas 'khyud //
yum rnams gcer mo skra grol ba //
rus pa'i rgyan dang lang tshos spras //
mdzes sdug bde ba skyed pa'i nyams //
yab yum rdo rje pad+ma yi //
skyil krung 'ja' 'od klong na bzhugs //
zhes dam tshig gi 'khor lo gsal gdab /
gnyis pa ni /
hrIH
rang bzhin rnam dag zhing khams nas //
pad+ma thod phreng tshe dbang rtsal //
rigs lnga yab yum 'khor dang bcas //
gnas 'dir spyan 'dren gshegs su gsol //
oM badzra gu ru pad+ma A yur+dz+nyA na sa pa ri wA ra badzra sa ma ya dzaHdzaHhU~M baM hoH
zhes pas ye shes pa'i 'khor lo nam mkha' gang bar spyan drangs te dam tshig gi phyag rgyar dgug gzhug bcing zhing dgyes pa bskyed /
gsum pa ni /
hrIH
lhun grub bde chen gzhal yas 'dir //
dbyings kyi thig le 'od phung 'khyil //
rig pa rang shar tshe yi lha //
mnyam nyid dbyings su brtan par bzhugs //
oM badzra sa ma ya tiSh+Than+tu+u /
bzhi pa la lnga las /
dang po phyag gi mchod pa ni /
hrIH
rang rig tshe yi lha tshogs la //
snang stong skye 'gag med pa'i dbyings //
bzang ngan gnyis 'dzin bral ba yi //
mnyam nyid ngang du phyag 'tshal lo //
na mo pu ru sha ya hoH
gnyis pa phyi mchod ni /
hrIH
rig gdangs tshe yi lha tshogs la //
mchod pa'i bye brag 'bul ba ni //
lha rdzas mchod yon zhabs bsil dang //
me tog bdug spos mar me dri //
zhal zas sgra snyan lha mo rnams //
so so'i kha dog phyag rgyar bsgyur //
rab 'byams nam mkha'i khams bkang nas //
rgyal ba'i dkyil 'khor mchod par bya //
oM badzra gu ru pad+ma A yur+dz+nyA na sa pa ri wA ra badzra ar+g+haM nas /
shab+da pra tIts+tsha swA hA/
gsum pa nang bdud rtsi gtso bor gyur pa'i sman gtor rak+ta'i mchod pa ni /
hrIH
tshe dpag med mgon lha tshogs la //
rtsa brgyad bdud rtsi'i mchod pa dang //
dam rdzas gtor ma'i mchod pa dang //
bde chen rak+ta'i mchod pa rnams //
don dam dbyings kyi mchod par 'bul //
zung 'jug mchog gi mchod par bzhes //
oM badzra gu ru pad+ma A yur+dz+nyA na ma hA pany+tsa a mr-ita khA hi /
ma hA ba liM ta khA hi /
ma hA rak+ta khA hi /
zhes spyir phul nas /
spro na /
snang mtha' 'chi med mgon po pad+ma 'byung //
ye shes mtsho rgyal rdo rje thogs med rtsal //
smin grol mchog stsol rtsa brgyud bla ma la //
sman mchod 'bul lo tshe dbang dngos grub stsol /
ma hA pany+tsa a mr-ita kha raM khA hi /
dkyil 'khor gtso mchog pad+ma tshe dpag med //
rigs lnga thod phreng yab yum sprul pa'i gar //
yi dam mkha' 'gro chos srung gter bdag la //
sman mchod 'bul lo tshe dbang dngos grub stsol //
ma hA pany+tsa a mr-ita kha raM khA hi /
zhes bla ma dang lhag pa'i lha'i 'khor lo la 'bul zhing /
badzra a mr-ita swa daM ku ru Sha me zhes rdo rje lce'i dam tshig gis myangs pas dngos grub thob par bsam /
bzhi pa gsang ba bde chen gyi mchod pa ni /
hrIH
tshe dpag med mgon lha tshogs la //
snang stong bde chen yab yum mkhar //
dga' bzhi'i ye shes thig ler 'khyil //
zung 'jug bde chen mchod par bzhes //
oM b+ho d+hi tsit+ta pU dza hoH
zhes yab yum snyoms 'jug gi bde ba chen pos thugs rgyud yongs su gang bar gyur par bsam mo //
lnga pa bstod pa'i mchod pa ni /
hrIH
dran pa tsam gyis 'chi bdag bdud //
mthar mdzad pad 'byung tshe dpag med //
e waM zung 'jug lha tshogs la //
lus ngag yid gsum gus phyag 'tshal //
drug pa la gnyis /
spyi dang bye brag go
/dang po ni /
thugs kar zla ba'i steng du mi 'gyur ba'i thugs srog hrIHyig dkar po'i mthar sngags kyi phreng bas bskor ba las 'od zer 'phros /
'byung ba bzhi'i dwangs bcud /
rang dang bsgrub bya'i bla tshe chad nyams yar ba /
'khor 'das kyi tshe bsod dpal 'byor ye shes yon tan thams cad 'od zer kha dog sna lnga'i rnam par spyan drangs /
lus dkyil gyi lha yab yum rnams kyi dbu gtsug nas zhugs /
sbyor mtshams nas byang chub sems kyi rnam par babs pas rtsa 'khor thams cad khengs te tshe yar ba khug
/nyams pa sos /
gnas pa gong nas gong du 'phel zhing rgyas pas 'chi med tshe'i rig 'dzin thob par gyur pa'i mos pas /
oM badzra gu ru pad+ma A yur+dz+nyA na sarba sid+d+hi nr-i b+h+rU~M hU~M dzaH
badzra A yu She swA hA/
1000
zhes gtso bor bzla /
gnyis pa la gnyis /
rigs so so'i bzlas pas tshe 'gugs shing gso ba dang /
las sna tshogs kyi kha bsgyur ro //
dang po ni /
gnas lnga'i thod phreng rigs lnga'i thugs kar zla ba'i steng du oM AHhU~M swA hA dkar dmar mthing ser ljang gu'i mthar sngags kyi phreng bas bskor ba las 'od zer 'phros 'byung ba chen po sa dang /
me dang /
chu'i bcud dang /
rang gi bla tshe chad nyams yar ba dang /
'khor 'das kyi dwangs ma /
rlung gi bcud rnams 'od zer dkar dmar mthing ser ljang gu'i rnam par spyan drangs /
yab yum so so'i dbu gtsug nas zhugs /
sbyor mtshams nas byang chub sems kyi bdud rtsi'i rnam par babs pas rtsa gsum 'khor lo lnga dang bcas pa ltem gyis khengs te tshe yar ba khug
/nyams pa sos /
gnas pa gong nas gong du 'phel zhing rgyas pas 'chi med tshe'i rig 'dzin thob par gyur pa'i mos pas /
lha so sor rim bzhin du gsol ba gdab cing /
dmigs pa'i bye brag la sems 'dzin pas /
oM bai ro tsa na a pa ri mi ta A yur+dz+nyA na sid+d+hi pha la hU~M/
100
de bzhin du oM bai ro tsa na'i mal du /
AHpad+ma d+hA ra /
hU~M ak+Sho b+h+ya /
swa rat+na sam+b+ha wa /
hA a mo g+ha sid+d+hi /
zhes sbyar ba'i bzlas pa ji ltar rigs pa bya'o //
gsum pa ni /
gzhung rtsa ba las /
khyad par spyi bo'i yab yum las //
'od dkar 'phros pas dus min tshe'i //
bar gcod thams cad sangs kyis dag
/mgrin pa'i 'od dmar lcags kyu yis //
tshe yi dngos grub thams cad bkug
/snying ga'i 'od sngon 'phros pa yis //
stong sangs mkha' dbyings tshe srog sba //
lte ba'i ser pos lus khengs pas //
bsod nams rnam thos bu ltar rgyas //
gsang ba'i ljang gus khyab pa yis //
phrin las ma lus grub par gyur //
ces brjod cing bsams la bye brag so so'i bzlas pa [<!TCC Tibetan character 4,52 undefined in unicode!><!TCC Tibetan character 4,51 undefined in unicode!>]cung zad bya'o //
'di rnams kyi dmigs pa'i bye brag zhib par khrid dang /
bsnyen pa'i yi ge las shes shing spyir gtang rtsa ba'i dmigs bzlas kho nas kyang don grub pa yin no //
thun las ldang bar brtsam pa na /
dbyangs gsal rten snying yig brgya brjod pas sngags kyi lhag chad kha bskang zhing nus pa spel /
ye shes lha tshogs spyan 'dren gshegs //
phyi nang gsang ba'i mchod pa 'bul //
sku gsung thugs yon phrin las bstod //
bag med 'gal 'khrul nyams chag bshags /
ma hA a mr-ita rak+ta ba liM ta khA hi /
zhes stong tshigs kyi mchod bstod kyang bya'o //
dbang don sogs kyi tshe bum bzlas dmigs bsal byed na /
bum pa rang byung gi gzhal yas khang chen po'i stod kyi char pad+ma tshe dpag med lus dkyil gyi lha dang bcas pa lhag par gsal bar mos te /
gzungs thag nas 'jus te /
bdag srog sngags kyi 'od zer gzungs thag la //
'khril te bum pa'i lha tshogs thugs rgyud bskul //
de dag sku las byang sems bdud rtsi'i rgyun //
babs pas bum chur gnyis med ro gcig gyur //
ces dang /
sngar gyi rtsa ba'i bzlas dmigs bum pa'i lha la sbyar ba'i 'od zer spro bsdus bdud rtsi 'beb pa'i dmigs pa dang bcas pas rtsa sngags ci nus su bzla /
las thams cad pa'i bum par rta mgrin dmar po be con dang sdigs mdzub mdzad pa khro bo'i rgyan dang nyams 'gyur yongs su rdzogs pa'i thugs kar nyi ma la gnas pa'i hrIHdmar po'i mthar sngags kyi phreng bas bskor ba las bdud rtsi'i rgyun babs pas bum pa gang bar gyur pa'i mos pas /
oM badzra kro d+ha ha ya grI ba hu lu hu lu hU~M phaT/
ces ci rigs pa bzlas mthar /
oM AHhU~M gis mchod yon phul /
hU~M zhes brjod pas /
rnam rgyal bum pa'i lha rnams 'od du zhu nas byang chub sems kyi bdud rtsis bum pa gar bar bsam /
las bum gyi lha la /
las kyi lhas dkyil 'khor gyi bya ba mthar ma phyin pa'i bar bgegs zlog pa'i phrin las mdzod cig ces gsol la /
hU~M zhes brjod pas /
lha 'od du zhu ba'i dbang drag gi rang bzhin gyi chu'i rdul phra rab tu gyur par bsam mo //
drug pa ni /
gnas lnga'i lha'i thugs ka nas 'byung ba lnga'i lha mo g.yas mda' dar dang /
g.yon lcags kyu /
zhags pa /
lcags sgrog
/dril bu thogs pa dpag tu med pa spros /
'khor 'das kyi tshe bcud thams cad slar yang bsdus /
bdag dang sgrub pa'i rdzas la thim pas 'chi med tshe'i dngos grub thob par bsams la mda' dar g.yob cing /
hrIH
bcom ldan mgon po ye shes tshe dpag med //
'byung ba lnga la dbang bsgyur lha mo'i tshogs //
rnal 'byor bdag gi tshe dang g.yang spel cig
/steng 'og phyogs bcu snod kyi 'jig rten la //
bros dang 'khyams dang yar ba'i tshe khug cig
/stong phrag brgyad cu'i bgegs kyi tshogs rnams kyis //
brkus dang phrogs dang gzhoms pa'i tshe khug cig
/'byung ba dgra gshed 'khrugs pa'i las sbyor gyis //
nyams dang zad dang 'thor ba'i tshe gsos shig
/yed kyis sngangs dang had kyis brgyal ba dang //
yud kyis 'drogs pa'i tshe dang g.yang spel cig
/tshe khug g.yang skyobs dngos grub bdag la stsol //
'byung lnga 'od lnga 'bar ba'i tshe bcud sdus //
'chi med tshe yi dngos grub bdag la stsol //
A yur+dz+nyA na bin+du b+h+rU~M/
r+n+ri b+h+rU~M badzra A yu She /
A yur+dz+nyA na sid+d+hi AHhU~M/
zhes brjod /
bar 'dir bka' gter srung ma spyi dang /
khyad par gter srung brtan ma bcu gnyis kyi gtor bsngo rgyas bsdus gang rigs bya /
gsum pa rjes la /
tshogs mchod brtan bskyang dngos grub gsol //
nyer bsdu bsngo smon shis pa brjod //
ces drug las dang po ni /
dam rdzas su 'os pa'i yo byad rnams bshams pa bsang chus bran /
oM sarba dra byaM saM sho d+ha ni hU~M phaT kyis bsang /
raM yaM khaM gis sbyang /
stong pa'i ngang las tshogs gzhong b+hany+dza 'bar bar tshogs rdzas ye shes kyi bdud rtsi 'dod yon gyi sprin phung 'phro bar gyur par bsams la /
oM AHhU~M hrIH
zhes pas byin gyis brlab /
tshogs zhing spyan 'dren pa ni /
hrIH
rang bzhin rnam dag gzhal yas nas //
bcom ldan mgon po tshe dpag med //
rigs lnga yab yum 'khor dang bcas //
tshogs la spyan 'dren gshegs su gsol //
oM badzra gu ru pad+ma A yur+dz+nyA na sa pa ri wA ra sa mA dzaH
tshogs phud rim pa gsum du spros /
dang po mchod pa ni /
gzugs sgra dri ro reg bya chos //
kun tu bzang po'i mchod pa'i sprin //
nam mkha' mdzod kyi sgo phye ste //
'bul gyis bzhes la dngos grub stsol //
oM badzra gu ru pad+ma A yur+dz+nyA na ga Na tsakra pU dza khA hi /
bar pa bshags pa ni /
ma rig las dang nyon mongs kyis //
rtsa ba yan lag dam tshig gi
/nongs par gyur pa'i nyes pa kun //
gnong 'gyod sems kyis mthol zhing bshags //
zhes dang /
oM pad+ma satwa sa ma ya sogs snang ba mtha' yas kyi yi ge brgya pa bzla /
tha ma bsgral ba ni /
e nr-i tri dzaH
zhes pas rten dang dmigs bya bskyed bstim sngon du 'gro bas /
phur pa thogs la /
sku stod dbang chen khros pa'i gzugs //
sku smad gnam lcags phur pa'i dbal //
dgra bgegs log 'dren dam sri yi //
snying la btab bo mA ra ya //
sha khrag rus pa rdul du rlog
/oM badzra kro d+ha ha ya grI ba hu lu hu lu hU~M phaT/
gnod byed dgra bgegs sha truM mA ra ya rbad /
ces phur bu btab pas tshe bsod rang la bstim /
rnam shes chos dbyings su spar /
phung khams bdud rtsi'i sprin gyis lha tshogs rnams mnyes par bsams la sman rag sbreng zhing /
oM badzra gu ru pad+ma A yur+dz+nyA na sa pa ri wA ra ma hA mAM sa rak+ta keM ni ri ti khA hi /
zhes bstabs mthar rang nyid tshe dpag med lus dkyil gyi lha dang bcas par gsal bas tshogs rdzas kyi bdud rtsi la longs spyad cing /
'chi med tshe yi dkyil 'khor du //
tshogs kyi mchod pa phul ba yis //
bdag gzhan 'gro ba ma lus pa //
dkyil 'khor gcig tu 'grub par shog
/ces smon lam gdab /
lhag ma bdud rtsis bsang /
pany+tsa a mr-ita hU~M ha hoHhrIH
lhag ma'i dam tshig 'dod yon gyi phung po zad mi shes pas nam mkha' gang bar gyur par bsam /
e A ral+li hrIM hrIM pheM pheM zhes pas lhag ma'i dam tshig la gnas pa rnams sprin gtibs pa bzhin byon par bsams la /
hrIH
tshe dpag med mgon bka' 'khor na //
dam pa'i chos kyi srung ma rnams //
lha chen brgyad dang klu chen brgyad //
gza' chen brgyad dang gnod sbyin brgyad //
rgyal chen bzhi dang phyogs skyong bcu //
rgyu skar nyi shu rtsa brgyad dang //
ha ri ka dang pany+tsi thog
/'phrog ma ma bur bcas pa dang //
dpal ldan mgon po lcam dral dang //
lha dang lha min mi 'am ci //
dri za gnod sbyin 'byung po dang //
lha srin sde brgyad thams cad la //
mchod sbyin gtor ma 'di bsngos pas //
ci 'dod phun sum tshogs par shog
/ci ltar nus pa'i phrin las mdzod //
ba liM ta pU dza hoH
zhes bsngo'o //
gnyis pa ni /
brtan ma'i gtor ma oM AHhU~M gis brlabs la /
hU~M/
a su ra yi brag phug tu //
o rgyan pad+ma 'byung gnas kyi //
spyan sngar khas blangs dam bcas pa'i //
bod yul brtan ma bcu gnyis dang //
phyi gtor dbang bar khas blangs rnams //
mchod sbyin gtor ma 'di longs la //
bdud dpung thul la zhing bcu sgrol //
dal kha chings la 'bru bcud spel //
dmag dpung choms la mtshon rtse rtul //
bcol pa'i dam tshig dran par mdzod /
gsum pa ni /
bsnyen sgrub sogs kyi skabs dbang dang dngos grub rgyas par blang ba ni bsnyen yig tu shes /
rgyun gyi dngos grub mdor bsdus te blang bar mos na /
dkyil 'khor gyi lha tshogs rnams kyi gnas gsum nas 'od zer dkar dmar mthing gsum 'phros rang gi gnas gsum du thim pas dbang dang byin rlabs dngos grub ma lus pa thob par bsams la /
hrIH
skye med chos dbyings pho brang nas //
thugs rje 'gag med tshe yi lha //
mnyam nyid dbyings nas skur bzhengs la //
sku gsum yongs rdzogs dngos grub stsol //
oM badzra gu ru pad+ma A yur+dz+nyA na sarba sid+d+hi nr-i b+h+rU~M dzaH
badzra A yu She swA hA/
oM AHhU~M ma hA sid+d+hi hU~M/
zhes brjod /
gtong rag gi mchod pa zhal gsos la /
oM badzra gu ru pad+ma A yur+dz+nyA na sa pa ri wA ra ar+g+haM nas shab+da pra tIts+tsha swA hA/
ma hA pany+tsa a mr-ita khA hi /
ma hA ba liM ta khA hi /
ma hA rak+ta khA hi /
zhes pas mchod /
hrIH
dran pa tsam gyis 'chi bdag bdud //
mthar mdzad pad 'byung tshe dpag med //
e waM zung 'jug lha tshogs la //
lus ngag yid gsum gus phyag 'tshal //
zhes pas bstod /
yig brgya /
dbyangs gsal /
rten 'brel snying po bzla zhing lhag chad kha bskang /
thal mo sbyar te /
ma rnyed yongs su ma tshang dang //
gang yang nus pa ma mchis pa //
'dir ni bgyi ba gang nongs pa //
de kun khyod kyis bzod mdzad rigs //
zhes nongs pa bshags /
bzhi pa ni /
mdun bskyed kyi rten yod na /
'dir ni rten dang lhan cig tu //
'khor ba srid du bzhugs nas kyang //
nad med tshe dang dbang phyug dang //
mchog rnams legs par bstsal du gsol //
oM su pra tiSh+Tha badzrA ya swA hAs brtan bzhugs bya /
med na /
oM/
khyed kyis sems can don kun mdzad //
rjes su mthun pa'i dngos grub stsol //
sangs rgyas yul du gshegs nas kyang //
slar yang 'byon par mdzad du gsol //
badzra muH
rang bzhin ye shes kyi 'khor lo dbyings su gshegs par bsam /
ting nge 'dzin dam tshig gi dkyil 'khor /
hrIH
snod bcud thams cad 'od zhu rang la thim //
rang nyid lus dkyil lha dang bcas pa kun //
mi dmigs 'od gsal stong pa'i ngang nyid las //
slar yang 'ja' tshon bzhin du gsal bar gyur //
ces brjod cing bsam /
lnga pa ni /
dge ba 'di yis bdag sogs 'gro ba kun //
'chi bdag la sogs bdud bzhi rnam bcom ste //
skye rga na 'chi'i mtsho chen las brgal ba'i //
mgon po tshe mtha' yas pa thob par shog
/drug pa ni /
chos sku snang mtha' longs sku tshe dpag med //
sprul pa'i sku mchog pad+ma thod phreng ste //
sku gsum dbyer med tshe yi lha tshogs kyi //
bkra shis phyogs dus kun tu khyab par shog
/'chi med tshe yi dpal la longs spyod cing //
rig pa'i blo dang rnam dpyod shes rab dang //
srid dang zhi ba'i dpal 'byor gang lags pa //
de kun lhun gyis grub pa'i bkra shis shog
/lus ni snang stong dbyer med lha yi sku
/ngag ni grags stong 'gag med tshangs pa'i gsung //
yid ni bde stong 'gyur med rdo rje'i thugs //
legs shar don gnyis lhun grub bkra shis shog
/ces sogs bkra shis kyi dbyangs snyan po brjod cing me tog gi char sil mar bsnyil bas dge legs su bya'o //
tshe dpag med mgon srid zhi'i dwangs ma kun //
bcud du 'dren pa'i phrin las rmad byung 'dis //
bstan 'dzin zhabs brtan bshad sgrub bstan pa dar //
'gro rnams 'chi med dbang po myur 'grub shog
/ces kun mkhyen rgyal ba'i dbang po rdo rje thogs med rtsal gyi dag pa ye shes chen po'i gzigs ngor snang ba'i yang gsang rgya can gyi chos sde nyi shu rtsa lnga'i nang tshan /
b+h+rU~M mtshan rdo rje'i rwa gdengs thog mda'i rgya can las byung ba'i tshe dpag med dwangs ma bcud 'dren gyi phrin las khrigs su bsdebs pa 'di'ang /
dag snang rtsa ba'i gzhung dang ljags bsgrigs la rigs mthun rdo rje'i gsung gis mtshams sbyar te bklags pas grub par mtsho skyes bla ma dgyes pa'i 'bangs mkhyen brtse'i dbang po rdo rje gzi brjid kyis bris pa dge legs su gyur cig
/dge'o //

//
