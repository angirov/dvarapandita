@#//
rgyud sde bzhi dang 'brel ba'i rje btsun sgrol ma'i sgrub thabs dbang bskur dang bcas pa bklag chog tu bkod pa grub gnyis 'dod dgu'i dpal sbyin zhes bya ba bzhugs so //
na mo gu ru Ar+ya tA re ye /
mtshan mchog ut+pal phan bde'i mtshar sdug can //
mkhye~Xn brtse~X'i sbrang rtsi'i zil mngar dba~Xng po~X'i dpyid //
dus gsum rgyal ba'i yum mchog 'phags ma dang //
dbyer med snying gi chu mtshor dgyes rtsen mdzod //
zab gsang rgyud sde chen po bzhi'i //
dgongs don sgrol ma'i bstod sgrub kyi //
sgrub thabs zab la khyer bde dang //
smin byed snying po'i gsal byed bri //
'dir mchog dang thun mong gi dngos grub rnam gnyis myur du 'grub par 'dod pas /
rgyud sde chen po bzhi'i sgrub tshul dang 'brel ba'i sgrol ma'i sgrub thabs smin byed bcas khrigs bsdeb tu dgod pa la /
sngon 'gro dngos gzhi rjes kyi rim pa dang gsum gyi /
dang po sngon 'gro'i thog mar sbyor ba gshom 'god ni /
bkra shis gtsang ma'i gnas khang rgyan dang byi dor byas par gzhung mthun gyi rten bkram pa'i spyan sngar /
zhi dkyil sgo rdzogs rta babs brgyad can lte bar pad+ma 'dab brgyad ut+pa la'am tAM gyis mtshan pa'i dbus su rnam rgyal gzungs kyi bum pa nyer lnga'i rdzas ldan kha rgyan mgul chings dang bcas pa /
shar du sgrol ljang gi sku dang sngags byang me long /
lhor dbu rgyan /
nub tu rdo rje /
byang du dril bu /
dbus su rdor dril bsnol ma /
phyogs gang bder /
gsang thod /
sin dkyil lam rig tsaka
/man shel /
bkra shis rdzas rtags dang rin chen bdun tsaka
/bsang chu bcas bkod la mtha' nyer spyod mchod pa bdun dang mtshams 'dzin gyis g.yas su bskor /
gtor ma dkar zlum rgyan ldan mdun du bshams /
gzhan yang sngon 'gro dkar gtor /
gser skyems /
bgegs gtor /
srung ma'i gtor ma sogs gang dgos 'du bya /
sgrub pa po'ang khrus dang gtsang sbra la gnas pas nges 'byung dang byang sems dad pa'i blos ku sha'i stan la 'khod pas nyams su blang ngo //
gnyis pa brgyud pa'i gsol 'debs ni /
chos dbyings rdo rje btsun mo bcom ldan 'das //
srid zhi'i yon tan dpal gyur bde chen yum //
tshad med phrin las thugs rje myur ma dpa'//
rje btsun sgrol ma'i zhabs la gsol ba 'debs //
gang des rjes bzung mtsho skyes rdo rje 'chang //
gsang chen bka' yi sdud mo mkhar chen bza'//
mnga' bdag khri lde bai ro tsa na sogs //
las can rje 'bangs rnams la gsol ba 'debs //
ngag gi dbang phyug jo bo gser gling pa //
dpal ldan mar me mdzad dang dze tA ri //
rdo rje gdan pa paN chen 'bum phrag gsum //
sgrol ma'i bka' bab rnams la gsol ba 'debs //
chos dbang g.yag phyar rat+na zhig po gling //
bdud 'dul rog rje gling dang rwa ston che //
'jigs gling mchog gyur gling dang bstan gnyis gling //
zab gter bdag po rnams la gsol ba 'debs //
rgyal kun spyi gzugs pad+ma'i zhal skyin mchog
/mdo sngags bka' gter rgya mtsho'i shing rta che //
mkhyen brtse'i gter brnyes sa gsum gling bzhi'i mgon //
'jam dbyangs bla ma'i zhabs la gsol ba 'debs //
shes bya kun gzigs chos kyi rgya mtsho dang //
pad+ma'i gdung 'dzin chos kyi blo gros zhes //
ye shes rdo rje'i rig 'dzin rtsal 'chang che //
rtsa brgyud bla ma'i tshogs la gsol ba 'debs //
dad dang nges 'byung shes rab mthu thob pas //
dbang gis rgyud smin dam tshig rnam par dag
/rgyud sde rnam bzhi'i bskyed rdzogs mthar phyin nas //
dngos grub gter mdzod brnyes par byin gyis rlobs //
mtshan thos tsam gyis 'jigs dang sdug bsngal sel //
srid zhi'i phan bde'i dpal la dbang thob pas //
gdul dka' rjes 'dzin byang chub spyod mthar phyin //
rje btsun 'phags ma'i go 'phang mngon byed shog
/gsum pa bsang chu sgrub pa ni /
bdag nyid gnyug ma'i lhar gsal ba'i thugs ka'i hU~M las raM yaM khaM 'phros pas bsregs gtor sbyangs /
stong pa'i ngang las las kyi bum pa'i nang du pad nyi la gnas pa'i hU~M yig ljang gu yongs su gyur pa las khro bo bdud rtsi 'khyil pa ljang nag rgya gram dang dril bu 'dzin pa'i skur gyur /
rdo rje rtse gcig pa'i rgyas reg ste /
oM badzra a mr-ita kuN+Da lI hU~M/
zhes brgya rtsa brgyad bzlas mthar /
lha 'od du zhu ba khro bo'i rang bzhin gyi chu'i rdul phra rab tu gyur /
bzhi pa sngon gtor gtang ba ni /
oM badzra a mr-ita kuN+Da lI ha na ha na hU~M phaT/
ces dang /
swa b+hA bas bsang sbyang /
stong pa'i ngang las b+h+rU~M las rin po che'i snod yangs shing rgya che ba'i nang du gtor ma kha dog dri ro nus pa phun sum tshogs par gyur /
oM AHhU~M gis brlab /
b+hU mi pa ti sa pa ri bA ra badzra sa mA dzaHsa mgron dgug
/s+d+yA na pa ti k+She tra pa lAny+tsa na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM grih+Ne daM ba lin+ta swA hA/
lan gsum gyis gtor ma bsngos te /
gang dag 'dir gnas lha dang klu
/gnod sbyin srin po'am gzhan dag la //
sngags spyod don du gtor ma 'di //
'bul gyis bzhes nas 'dod don sgrubs //
b+hU mi pa ti sa pa ri bA ra gats+tshaHsa dkar phyogs pa rnams gshegs su gsol ba dang chabs cig
/nags phyogs pa rnams kyang gtor ma'i lhag mas tshims par bsam la /
oM badzra a mr-ita sogs dang /
sum+b+ha ni brjod pas bskrad /
oM badzra rak+Sha rak+Sha b+h+rU~M/
phyogs mtshams steng 'og thams cad rdo rje srung ba'i 'khor los yongs su bskor bar gyur par bsam /
lnga pa gnas dang mchod pa byin rlabs ni /
a mr-itas bsang /
swa b+hA bas sbyang /
stong pa'i ngang las gnas yul 'og min pad+mo bkod pa'i zhing khams chen por gsal ba'i dbus su lha rdzas dang ting nge 'dzin las grub pa'i /
mchod sprin rab 'byams nam mkha'i khams thams cad yongs su gang bar gyur /
oM badzra ar+g+haM nas /
shab+da AHhU~M/
spro na mchod pa'i sprin gyi gzungs kyang brjod pas byin gyis brlab bo //
drug pa skyabs sems ni /
mdun gyi nam mkhar skyabs yul rnams mngon sum du gsal ba'i spyan sngar /
na mo /
bdag sogs 'gro kun byang chub bar //
dkon mchog gsum la skyabs su mchi //
gzhan don sangs rgyas 'thob bya'i phyir //
'phags ma sgrol ma bsgom par bgyi //
lan gsum bya'o /
!
/gnyis pa dngos gzhi las dang po bya rgyud kyi dgongs pa ltar mdun du bskyed la gus bsnyen bya ba ste /
sgrol ma rdo rje'i tshig rkang las /
rang nyid tha mal bzhag byas te :
cho ga drug gi byed pa yis :
dkon mchog rgya mtsho'i sprin 'phro ba'i :
nam mkhar sgrol ma bltas nas ni :
yan lag bdun dang maN+Dal 'bul :
zhes sogs gsungs pa ltar nyams su len pa ni /
bdag nyid tha mal gsal ba yi //
mdun gyi nam mkhar rje btsun ma //
'khor bcas mngon sum bzhugs pa'i mdun //
bdag dang mtha' yas sems can rnams //
gus pas bstod cing mchod par gyur /

/oM rje btsun ma 'phags ma sgrol ma la phyag 'tshal lo //
phyag 'tshal sgrol ma myur ma dpa' mo //
spyan ni skad cig glog dang 'dra ma //
'jig rten gsum mgon chu skyes zhal gyi //
ge sar bye ba las ni byung ma //
phyag 'tshal ston ka'i zla ba kun tu //
gang ba brgya ni brtsegs pa'i zhal ma //
skar ma stong phrag tshogs pa rnams kyis //
rab tu phye ba'i 'od rab 'bar ma //
phyag 'tshal ser sngo chu nas skyes kyi //
pad+mas phyag ni rnam par brgyan ma //
sbyin pa brtson 'grus dka' thub zhi ba //
bzod pa bsam gtan spyod yul nyid ma //
phyag 'tshal de bzhin gshegs pa'i gtsug tor //
mtha' yas rnam par rgyal bar spyod ma //
ma lus pha rol phyin pa thob pa'i //
rgyal ba'i sras kyis shin tu bsten ma //
phyag 'tshal tut+tA ra hU~M yi ges //
'dod dang phyogs dang nam mkha' gang ma //
'jig rten bdun po zhabs kyis mnan te //
lus pa med par 'gugs par nus ma //
phyag 'tshal brgya byin me lha tshangs pa //
rlung lha sna tshogs dbang phyug mchod ma //
'byung po ro langs dri za rnams dang //
gnod sbyin tshogs kyis mdun nas bstod ma //
phyag 'tshal traT ces bya dang phaTaHkyis //
pha rol 'phrul 'khor rab tu 'joms ma //
g.yas bskum g.yon brkyang zhabs kyis mnan te //
me 'bar 'khrugs pa shin tu 'bar ma //
phyag 'tshal tu re 'jigs pa chen mos //
bdud kyi dpa' bo rnam par 'joms ma //
chu skyes zhal ni khro gnyer ldan mdzad //
dgra bo thams cad ma lus gsod ma //
phyag 'tshal dkon mchog gsum mtshon phyag rgya'i //
sor mos thugs kar rnam par brgyan ma //
ma lus phyogs kyi 'khor los brgyan pa'i //
rang gi 'od kyi tshogs rnams 'khrugs ma //
phyag 'tshal rab tu dga' ba brjid pa'i //
dbu rgyan 'od kyi phreng ba spel ma //
bzhad pa rab bzhad tut+tA ra yis //
bdud dang 'jig rten dbang du mdzad ma //
phyag 'tshal sa gzhi skyong ba'i tshogs rnams //
thams cad 'gugs par nus pa nyid ma /
khro gnyer g.yo ba'i yi ge hU~M gis //
phongs pa thams cad rnam par sgrol ma //
phyag 'tshal zla ba'i dum bus dbu brgyan //
brgyan pa thams cad shin tu 'bar ma //
ral pa'i khrod gnas 'od dpag med las //
rtag par shin tu 'od rab mdzad ma //
phyag 'tshal bskal pa tha ma'i me ltar //
'bar ba'i phreng ba'i dbus na gnas ma //
g.yas brkyang g.yon bskum kun nas bskor dga'i //
dgra yi dpung ni rnam par 'joms ma //
phyag 'tshal sa gzhi'i ngos la phyag gi
/mthil gyis bsnun cing zhabs kyis brdung ma /
khro gnyer can mdzad yi ge hU~M gis //
rim pa bdun po rnams ni 'gems ma //
phyag 'tshal bde ma dge ma zhi ma //
mya ngan 'das zhi spyod yul nyid ma //
swA hA oM dang yang dag ldan mas //
sdig pa chen po 'joms pa nyid ma //
phyag 'tshal kun nas bskor rab dga' ba'i //
dgra yi lus ni rab tu 'gems ma //
yi ge bcu pa'i ngag ni bkod pa'i //
rig pa hU~M las sgrol ma nyid ma //
phyag 'tshal tu re'i zhabs ni brdabs pas //
hU~M gi rnam pa'i sa bon nyid ma //
ri rab man+dA ra dang 'bigs byed //
'jig rten gsum rnams g.yo ba nyid ma //
phyag 'tshal lha yi mtsho yi rnam pa'i //
ri dwags rtags can phyag na bsnams ma //
tA ra gnyis brjod phaTaHkyi yi ges //
dug rnams ma lus par ni sel ma //
phyag 'tshal lha yi tshogs rnams rgyal po //
lha dang mi 'am ci yis bsten ma //
kun nas go cha dga' ba'i brjid kyis //
rtsod dang rmi lam ngan pa sel ma //
phyag 'tshal nyi ma zla ba rgyas pa'i //
spyan gnyis po las 'od rab gsal ma //
ha ra gnyis brjod tut+tA ra yis //
shin tu drag po'i rims nad sel ma //
phyag 'tshal de nyid gsum rnams bkod pas //
zhi ba'i mthu dang yang dag ldan ma //
gdon dang ro langs gnod sbyin tshogs rnams //
'joms pa tu re rab mchog nyid ma //
rtsa ba'i sngags kyi bstod pa 'di dang //
phyag 'tshal ba ni nyi shu rtsa gcig
/ces pa'i bar ci nus dang /
lha mo la gus yang dag ldan pa'i //
blo ldan gang gis rab dang brjod de //
srod dang tho rangs langs par byas nas //
dran pas mi 'jigs thams cad rab ster //
sdig pa thams cad rab tu zhi byed //
ngan 'gro thams cad 'joms pa nyid do //
rgyal ba bye ba phrag bdun rnams kyis //
myur du dbang ni bskur bar 'gyur la //
'di las che ba nyid ni thob cing //
sangs rgyas go 'phang mthar thug der 'gro
/de yi dug ni drag po chen po //
bsten gnas pa 'am gzhan yang 'gro ba //
zos pa dang ni 'thungs pa nyid kyang //
dran pas rab tu sel ba nyid thob //
gdon dang rims dang dug gis gzir ba'i //
sdug bsngal tshogs ni rnam par spongs te //
sems can gzhan pa rnams la yang ngo //
gnyis gsum bdun du mngon par brjod na //
bu 'dod pas ni bu thob 'gyur zhing //
nor 'dod pas ni nor rnams nyid thob //
'dod pa thams cad thob par 'gyur la //
bgegs rnams med cing so sor 'joms 'gyur //
maN+Dal tshoms bu so bdun ma 'bul zhing /
gzhan yang /
oM AHhU~M:
khams gsum snod bcud dpal 'byor dang :
bdag lus longs spyod dge tshoT kun :
thugs rje'i bdag nyid rnams la 'bul :
bzhes nas byin gyis brlab tu gsol :
oM sarba ta thA ga ta rat+na maN+Da la pU dza ho :
zhes ji ltar rigs pa grangs gsag
/rje btsun 'phags ma sgrol ma dang //
phyogs bcu dus gsum bzhugs pa yi //
rgyal ba sras bcas thams cad la //
kun nas dang bas phyag 'tshal lo //
me tog bdug spos mar me dri //
zhal zas rol mo la sogs pa //
dngos 'byor yid kyis sprul nas 'bul //
'phags ma'i tshogs kyis bzhes su gsol //
thog ma med nas da lta'i bar //
mi ge bcu dang mtshams med lnga //
sems ni nyon mongs dbang gyur pa'i //
sdig pa thams cad bshags par bgyi //
nyan thos rang rgyal byang chub sems //
so so skye bo la sogs pa'i //
dus gsum dge ba ci bsags pa'i //
bsod nams la ni bdag yi rang //
sems can rnams kyi bsam pa dang //
blo yi bye brag ji ltar bar //
che chung thun mong theg pa yi //
chos kyi 'khor lo bskor du gsol //
'khor ba ji srid ma stongs bar //
mya ngan mi 'da' thugs rje yis //
sdug bsngal rgya mtshor byings pa yi //
sems can rnams la gzigs su gsol //
bdag gis bsod nams ci bsags pa //
thams cad byang chub rgyur gyur nas //
ring por mi thogs 'gro ba yi //
'dren pa'i dpal du bdag gyur cig
/ces lan gsum sogs bya /
rgyud sde bzhi 'brel rgyun khyer dang dbang zin du mi gsal yang sgrol ma'i rtsa ba rdo rje'i tshig rkang las /
phyi bstod sgrub kyi skabs gsung pa'i dgongs don ltar /
sgrol ma'i thugs kar zla gdan la //
gzungs sngags phreng ba gsal ba las //
spro bsdus don gnyis sgrub la sogs //
gang 'dod las kun 'grub par gyur //
oM tA re tut+tA re tu re swA hA/
zhes rtsa sngags dang /
na mo rat+na tra yA ya /
na mo Ar+ya a ba lo ki te shwa ra ya /
b+ho d+hi satwa ya /
ma hA satwa ya /
ma hA ka ru Ni kA ya /
tad+ya thA/
oM tA re tut+tA re tu re sarba duSh+TAM/
pra duSh+TAM/
ma ma kr-i te /
dzaM b+ha ya /
satwaM b+ha ya /
mo ha ya /
b+han+d+ha ya /
hU~M hU~M hU~M/
phaT phaT phaT/
sarba duSh+TAM/
satwaM b+ha ni tA re swA hA/
zhes gzungs sngags kyang cung zad bzlas na legs pa'i yan lag tu sems pas bkod pa'o /
!
/gnyis pa bdag skyed spyod rgyud ltar bdag nyid yang dag pa'i lhar blta bar gsungs pa ni /
de nas mdun gyi rje btsun ma //
'od zhu rang thim gnyis med ngang //
rang nyid skad cig dran rdzogs su //
rje btsun sgrol ma sku mdog ljang //
phyag g.yas mchog sbyin g.yon pa ni //
dkon mchog gsum mtshon skyabs sbyin rgyas //
ut+pal gsar pa'i sdong bu bsnams //
dar dang rin chen rgyan gyis mdzes //
zhabs zung sems ma'i skyil krung gis //
pad dkar zla ba'i steng na bzhugs //
gnas gsum oM AHhU~M gsum dang //
thugs dbus zla steng tAM ljang gu
/de las 'phros pa'i 'od zer gyis //
rang 'dra'i ye shes sems dpa'i sku
/mdun gyi nam mkhar spyan drangs gyur //
las byang rtsa ba rgyun khyer du mdzad pas spyan 'dren sogs mi 'dug kyang las rim mdor bsdus sbyar na legs snyam zab tig sgrol ma'i nang sgrub rnal 'byor rgyud kyi sgrub thabs las 'byung bas kha skong ste /
mdun skyed ye shes pa spyan drang ba ni /
tAM:
chos sku mkha' ltar rnam dag kyang :
longs spyod rdzogs dang sprul pa'i sku :
mkha' las nyi gsal 'od bzhin du :
dmigs med thugs rjes gnas 'dir gshegs :
oM Ar+ya tA ra sa pa ri bA ra e h+ye hi :
badzra sa mA dza :
zhes spyan drangs pa mdun gyi nam mkhar spun grogs kyi tshul du bzhugs par bsam la /
dbang bskur rgyas gdab ni /
slar yang dbang lha spyan drangs nas :
ye shes bdud rtsis dbang bskur bas :
sku gang sgrib dag rigs kyi bdag :
'od dpag med pas dbur brgyan bsam :
oM pad+ma d+hA ra a b+hi Shiny+tsa hrIHhU~M trAM oM A:
phyag mchod bstod pas bskul ba ni /
na mo :
rmad byung thugs bskyed dam bcas nas :
'gro ba sgrol ba'i phrin las kyis :
rgyal kun byang chub spyod pa mchog :
yongs su rdzogs la phyag 'tshal lo :
na mo na mA mi :
oM:
mchod pa'i phyag rgya chen po ni :
sgeg sogs lha mos nam mkha' gang :
kun tu bzang po'i rnam 'phrul las :
byung ba'i ye shes rol mos mchod :
oM badzra lA s+yai hU~M:
oM badzra mA l+yai trAM:
oM badzra gIrtI hrI:
oM badzra nirtI A:
oM badzra d+hU pe hU~M:
oM badzra puSh+pe trAM:
oM badzra A lo ke hrI:
oM badzra gan+d+he A:
oM sarba pU dza me g+ha sa ma ye AHhU~M:
bstod pa'i rgyud kyi rgyal po phyag 'tshal nyer gcig brjod pas bstod /
bzlas pa'i rnal 'byor ni /
bdag gi thugs kar tAM yig mthar //
sngags phreng 'khor las gnyis pa byung //
mdun gyi 'phags ma'i shangs bug zhugs //
thugs srog la thim thugs rgyud bskul //
slar yang sngags phreng lte ba nas //
thon te rang gi lte bar zhugs //
bar med 'khor ba'i snang ba yis //
dngos grub rnam gnyis thob par gyur //
oM tA re tut+tA re tu re swA hA//
brgya rtsa sogs ci nus bzlas mthar /
!
gsum pa yo ga'i rnal 'byor lha bdag dbyer med rtogs pas bzlas pa'i spro bsdus sangs rgyas kyi mdzad pa sgrub pa la /
gnyis med du bya ba ni /
ho :
bde bar gshegs so sems ma'i gtso :
tshur gshegs dam ye dbyer med par :
pad+ma nyi zla'i gdan steng du :
dgyes shing brtan par bzhugs su gsol :
dz+nyA na sa ma ya tiSh+Than+tu :
phyag rgya bzhis bsre ba ni /
oM badzra a ku sha dza :
oM badzra pA sha hU~M:
oM badzra s+pho Ta baM:
oM badzra A be sha ya ho :
ye shes sems dpa' rang la thim //
dzaHhU~M baM hoHdbyer med ngang /
thugs nas 'jigs pa brgyad skyob pa'i //
sgrol ma nam mkha' gang bar spros //
'gro rnams gnas skabs mthar thug gi
/'jigs pa brgyad las dbug dbyung gyur //
oM tA re tAM swA hA/
zhes pa'ang cung zad bzla'o /
!
/bzhi pa rnal 'byor bla med ltar skyed rdzogs dang dam ye zung 'jug dag mnyam chen por bskyed pa'i phrin las 'di rgyun khyer rdo rje'i gsung tshig la yan lag bzhi rdzogs su bskyed pa dang las rim cung zad spros na legs snyam gyis 'di ltar /
slar yang rang nyid gzod ma nas //
dam tshig ye shes dbyer med pa'i //
gnyug ma don gyi 'phags ma'i sku
/dam tshig sgrol ma sku mdog ljang :
zhi 'dzum chags pa'i nyams kyis sgeg :
dbu skra gnag snum spyi bor bcings :
rtse mor yid bzhin nor bus brgyan :
lhag ma sil bu lcang lor 'phyang :
phyag g.yas mchog sbyin g.yon pa ni :
skyabs sbyin phyag rgyas ut+pal bsnams :
zhabs zung g.yas brkyang rol pa yis :
yid 'ong pad zla'i steng du 'gying //
phyogs dus rtsa gsum chos skyong tshogs //
nyi ma dang ni 'od zer bzhin :
ma bskyed ye rdzogs tshul du gsal :
gtso mo'i spyi mgrin thugs ka ru :
rdo rje gsum gyi yi ges mtshan :
de las 'phros pa'i 'od zer gyis :
ye shes sems dpa' spyan drangs gyur :
ye shes kyi 'khor lo spyan 'dren pa ni /
tAM:
stong pa shin tu yod med 'od gsal dbyings :
nam mkha' bzhin las thugs rje'i dam tshig gis :
ye shes sgyu ma'i yum gyur rje btsun ma :
rigs kyi 'khor lor bcas te gnas 'dir gshegs :
phyi nang 'jigs dang sdug bsngal ma lus sol :
sku gsung thugs kyi rdo rje'i byin chen phob :
lus ngag yid la mchog gi dbang bzhi skur :
las dang ye shes dngos grub bstsal du gsol :
oM badzra sa ma ya tA ra yo gi nI sa pa ri wA ra e h+ye hi :
gnyis med brtan bzhugs ni /
oM:
rdo rje'i ye shes bla med pa'i :
sku gsung thugs kyi phyag rgya ni :
ting 'dzin sprul pa'i lha tshogs dang :
dbyer med chen por brtan par bzhugs :
badzra dz+nyA na dzaHhU~M baM ho :
sa ma ya tiSh+Tha lhan :
gus phyag 'tshal ba ni /
oM:
dam tshig sgrol ma'i dkyil 'khor pa :
gdod nas rang dang lhan cig skyes :
gnyis 'dzin bral ba lta ba'i phyag :
dag mnyam chos sku'i dbyings su 'tshal :
a la la ho :
a ti pU ho :
pra tIts+tsha ho :
phyi nang gsang mchod 'bul ba ni /
oM:
dngos 'byor yid kyis rnam sprul pa'i :
phyi nang gsang ba'i mchod rdzas kun //
rje btsun dam tshig sgrol mar 'bul :
bzhes nas mchog thun dngos grub stsol :
oM Ar+ya tA re sa pa ri wA ra ar+g+haM nas /
shab+da rU pa shab+da gan+d+he ra sa spar+she pra tIts+tsha swA hA:
sarba pany+tsa a mr-ita ma hA rak+ta ma hA ba liM ta khA hi :
sarba d+harma d+hA tu At+ma ko\u0f85 haM:
bstod pa ni /
oM:
don yod grub pa las kyi rigs :
'jig rten dbang phyug zhal las byung :
sangs rgyas kun gyi phrin las bdag :
dam tshig sgrol ma khyod la bstod :
chos nyid gcig las ma g.yos kyang :
gdul bya'i bsam pa ji bzhin du :
sgyu 'phrul drwa ba'i tshul ston pa :
dkyil 'khor lha tshogs kun la bstod :
bzlas pa ni /
gnyug ma don gyi 'phags ma'i sku'i //
thugs srog las byung 'od zer gyis //
sangs rgyas sras dang bcas pa mchod :
byin rlabs dngos grub ye shes kun :
tshur 'dus bdag thim gnyis med gyur :
tha mal snang zhen rgyur bcas sbyangs //
snang grags rig gsum rje btsun ma'i //
gsang ba gsum gyi rol par sad //
ces brjod cing bsam la dag pa rab 'byams kyi bskyed rim la bslab cing sems bzung ste bzlas pa'ang bya /
dbang gzhung du dam ye dbyer med kyi las sbyor dang bla med kyi bzlas bsgom dgos pa'i gsal kha mdzad mi 'dug kyang dbang gi skabs zab dbang gsum ka 'byung bas /
rgyun khyer rtsa ba'i dngos bstan ltar rgyud sde bzhi'i nyams len tshang na legs par sems pas bla med kyi bsgom bzlas kyang bkod pa'o /
!
/lnga pa bum pa gzungs sgrub ltar bya bar gsungs pas /
gzungs bum gyi dbus su zla ba'i dkyil 'khor la tAM yig ljang gu sngags kyi phreng bas bskor ba las bdud rtsi'i rgyun babs pas bum pa gang bar gyur /
ces sgom la yi ge bcu pa dang yang snying gzungs ring rnams kyi bzlas pa ci 'grub dang bstod pa'i rgyud kyang 'don la mthar /
gzungs kyi lha 'od du zhu nas bum chu dang dbyer med du gyur /
(spro na gtor 'bul dang /
chos srung gtor chog
/tshogs mchod bcas skabs 'dir byas na legs /
mchan /)
bdag 'jug rgyas bsdu gang rigs byas la gnang ba nod /
!
drug pa smin byed dbang gi cho ga ni /
snod du rung ba'i slob ma sgo drung du 'khod par khrus nas dbyung /
nang du 'khod pa dang bgegs gtor bsang sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus mthu phun sum tshogs par gyur /
oM AHhU~M lan gsum /
sarba b+hUta A kar+Sha ya dzaHsa mgron bkug
/sarba big+h+nAn na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM grih+Ne daM ba l+yA di swA hA/
lan gsum gyis bsngo /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
dkon mchog gsum gyi bden pa dang /
gsang sngags rig sngags gzungs sngags snying po phyag rgya ting nge 'dzin rnams kyi bden pa dang /
khyad par rje btsun bcom ldan 'das ma 'phags ma sgrol ma'i lha tshogs rnams kyi bden pa dang /
bden pa chen po'i mthus /
deng 'dir dbang gi cho ga sgrub pa la bar du gcod par byed pa'i bgegs thams cad gtor ma 'dis tshims par gyis la rang rang so so'i gnas su song zhig
/gal te 'gro bar mi byed na ye shes kyi rdo rje me rab tu 'bar bas bsreg cing 'joms par gdon mi za'o //
zhes bka' bsgos la /
a mr-ita dang /
sum+b+ha ni brjod pas gu gul yungs thun rol mo dang bcas pas bskrad /
oM badzra rak+Sha rak+Sha hU~M/
zhes brjod pas phyogs mtshams steng 'og thams cad rdo rje'i sa gzhi rwa ba drwa ba gur bla bre ye shes kyi me rab tu 'bar ba dang bcas pa'i srung ba'i 'khor lo yangs shing rgya che ba cis kyang mi chod mi shigs par gyur par bsam /
gral la 'khod pa dang me tog bkye bsdu grub rjes /
nam mkha' dang mnyam pa'i sems can thams cad kyi don du rnam pa thams cad mkhyen pa rdzogs pa'i sangs rgyas kyi go 'phang 'thob par bya /
de'i ched du byin rlabs dbang bskur gyi rim pa zab mo gsan la don tshul bzhin du nyams su blang bar bgyi'o snyam pa'i kun slong byang chub kyi mchog tu thugs bskyed pa dang /
chos gsan pa'i kun tu spyod pa rnams kyang legs par gsal btab ste gsan 'tshal /
de la gang gsan par bya ba'i chos ni /
phyogs dus kyi rgyal ba sras dang bcas pa skyed pa'i yum mchog chos sku zhi bar bzhugs pa'i dus na kun la khyab pa'i dbyings 'od gsal spros pa dang bral ba shes rab kyi pha rol du phyin ma /
longs sku'i thugs rje'i sprin chen bkod pa'i dus su ye shes chen po lnga'i rang mdangs dbyings phyug rdo rje btsun mo rigs lnga'i rnam par snang zhing /
sprul pa'i skus gang 'dul sgyu 'phrul drwa ba'i rol mo bsam gyis mi khyab par spro ba las /
thugs bskyed dang phrin las rgyal ba sras dang bcas pa las rmad du byung ba sgrol ma myur ma dpa' mo zhes pa'i mtshan dang sku'i bkod pa sangs rgyas kyi zhing rab 'byams dang 'gro ba rigs drug gi gnas thams cad du khyab par brdal zhing /
sangs rgyas kun gyi phrin las mnga' dbang sgyur te sems can ma bsgral ba mtha' dag sgrol zhing dbugs dbyung ba de nyid kyi sgyu 'phrul rdo rje'i bkod pa'i rol mo /
phyogs bcu'i rgyal ba sras dang bcas pa'i phrin las mi zad pa rgyan gyi 'khor lo'i ye shes kyi sku can 'phags ma sgrol ma ni /
thun mong ba'i gdul bya'i snang ngor /
sngon thog ma med pa'i dus shig na /
'jig rten gyi khams sna tshogs 'od du de bzhin gshegs pa rnga sgra'i spyan sngar rgyal po'i bu mo ye shes zla ba zhes bya bar gyur te byang chub mchog tu thugs bskyed /
'khor ba ma stongs kyi bar du bud med kyi gzugs kyis 'gro ba'i don byed pa'i g.yar dam du bzhes pa ltar /
nyin re bzhin du snga dro dang phyi dro'i dus kyi tshe sems can bye ba phrag brgya stong re 'jig rten pa'i sems las bsgral te mi skye ba'i chos la bzod pa thob par mdzad pas /
'phags ma sgrol ma zhes mtshan dran pa tsam gyis kyang srid pa dang zhi ba'i gdung ba mtha' dag sel bar byin gyis brlabs /
de nas sangs rgyas don yod grub pa'i spyan sngar phyogs bcu'i sems can thams cad nyer 'tshe mtha' dag las srung zhing skyob par dam bcas /
slar yang 'phags pa spyan ras gzigs kyi ye shes las rnam par 'phrul ba'i tshul gyis 'gro ba sgrol ba'i grogs mdzad pa sogs rnam par thar pa bsam gyis mi khyab cing /
bye brag tu bskal pa bzang po 'di nyid la rdzogs ldan gyi dus su 'jig rten dbang phyug snying rje chen pos po Ta la'i ri bo'i rtser sgrol ma'i sngags rgyud 'bum phrag brgya pa gsungs /
de nas sum ldan dang /
nyis ldan dang /
rtsod ldan gyi dus rnams su gdul bya so so'i dbang po dang mthun par rgyud 'bring po dang bsdus pa sogs ji snyed cig gsungs pas /
bdag cag gi ston pa mchog la'ang ser skya'i khab tu bzhugs pa'i skabs btsun mo'i mchog sa 'tsho ma 'khor brgyad khri dang bcas pas spros bcas chags chen gyi spyod pas sa bcu rdzogs par mdzad pa dang /
zhing pa'i bu mo legs skyes ma'i tshul gyis ba mchog stong gi 'o ma'i nying khu'i zas dang bcas pa'i snyoms 'jug gi bde ba nye rgyu'i spyod pas mtshams sbyar te /
mngon par sangs rgyas pa'i tshe bdud kyi dpung mi 'khrugs phrag gcig sgrol mas bzhad pa brgyad kyis bdud rnams brgyal cing bsgyel par mdzad pa dang /
gzhan yang rgya gar 'phags pa'i yul du sangs rgyas gnyis pa klu sgrub dang /
slob dpon chen po tsan+d+ra go mi /
rdo rje'i bla ma pad+ma sam b+ha wa /
rdo rje'i sku brnyes paN chen bi ma la mi tra /
jo bo rje dpal ldan a ti sha sogs sgrol ma'i sngags rig grub pa'i paN grub mtha' yas pa byon te /
thun mong khyad par mchog gi dngos grub brnyes pa'i sgrub thabs man ngag dang bcas pa'i bka' srol yang bka' gter dag snang gi bka' babs nye brgyud zab cing rgya che bar bzhugs pa las /
skabs su bab pa 'di ni rje btsun 'jam pa'i dbyangs dngos thams cad mkhyen gzigs mkhyen brtse'i dbang po nyid kyis /
thun mong ma yin pa'i lhag pa'i lha mo 'di nyid bka' gter lugs srol du ma'i sgrub thabs dang man ngag rnams nyams bzhes tshad du bskyal pas 'phags ma mchog gis mngon sum du rjes su bzung zhing yang yang byin gyis brlabs pa las dngos grub kyi sgo du ma brnyes /
sgrol ma'i chos skor mang po'i zab gter gyi bka' bab bzhugs pa ste /
de yang sgrol ma 'jigs pa kun sel las /
de ltar rgyal ba kun gyi yum :
'phags ma'i rgyud dang man ngag tshogs :
rgyud sde bzhi dang rab sbyar nas :
rgyas par gzhan du bstan pa yin :
zhes gsungs pa ltar rje bla ma la bka' babs pa'i rgyud sde chen po bzhi dang 'brel ba'i sgrub thabs 'di kho na la yang dbang dang bskyed rdzogs sogs zab cing rgya che bar bzhugs par mngon yang /
nyams len rgyun gyi rnal 'byor 'di tsam thun mong gi chos skal du snang bar mdzad nas skal ldan rnams la spel bar mdzad pa'i dbang bskuragyi  snying po nyid bskur ba la sbyor dngos rjes gsum las /
sbyor ba'i rim pa maN+Dal 'bul ba'i bya ba la 'jug par zhu /
zhes maN+Dal 'bul du gzhug
/bla ma dang rje btsun sgrol ma tha mi dad pa'i drung du mi phyed dad pa'i gdung shugs drag pos me tog dang bcas pas thal mo sbyar te gsol ba 'debs pa 'di'i rjes zlos lan gsum mdzod /
pad+ma sems gtso khyod la 'dud //
thar lam chen po bdag 'dod de //
de nyid dbang dang dam tshig dang //
mgon po dpa' bor skyabs gsol na //
theg chen khang par gzhug pa dang //
mkhyen rab ye shes bdag la stsol //
ces gsol ba btab pas gnang ba sbyin zhing rdo rje theg pa'i lam la spro ba skyed pa 'di la gsan pas khyab par gda'/
bu tshur theg pa chen po pa /
khyod ni tshul chen snod yin te //
gsang sngags spyod tshul cho ga ni //
gus shing dwangs pa'i yid kyis zungs //
rgyud rnam par dag par bya ba'i slad du bla ma dkyil 'khor gyi lha tshogs rgyal ba sras dang bcas pa'i spyan sngar rgyun bshags sngon du 'gro ba'i byang chub mchog tu thugs bskyed pa 'di'i rjes zlos /
dkon mchog gsum la bdag skyabs mchi //
sogs lan gsum /
de nas rigs lnga spyi dang bye brag gis bsdus pa'i dam tshig dang sdom pa rnams tshul bzhin du gzung bar bgyi'o snyam pas 'di'i rjes zlos /
bde bar gshegs pa khyed ci 'dra //
de 'dra kho nar bdag gyur cig
/spyod pa rmad byung bsam yas pa //
'gro la phan phyir bdag gis dpyad //
byang chub sems mchog dam pa dang //
sku gsung thugs kyi phyag rgya ni //
srog gi phyir yang mi gtong na //
rdo rje rgyal pos byin rlobs mdzod //
lan gsum /
dngos gzhi la rtsa ba'i sgrub thabs ltar rgyud sde bzhi'i dbang bskur rim can du sbyin pa'i /
dang po thun mong bya rgyud dang mthun pa'i bum pa'i chu yi dbang bskur bas spang bya spong ba'i sa bon rgyud la bzhag pas dri ma thams cad bkru ba la /
slob dpon gyi thugs ka nas 'od zer 'phros pas dbang gi lha rje btsun sgrol ma /
rgyal ba sras dang bcas pas bskor ba spyan drangs pa dang lhan cig pas bkra shis pa'i rnam pa du ma dang ldan pas rin po che'i bum pa bdud rtsi'i chu rgyun gyi gang bas khrus byas shing dbang bskur ba'i mos pa mdzod /
rnam bum btegs la /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis dbang bskur ro //
rtsa sngags yig bcu dang /
oM sarba ta thA ga ta a b+hi She ka te sa ma ya shrI ye hU~M/
sarba pA paM A wa ra Na bi sho d+ha ne swA hA/
zhes brjod cing slob ma nyung na khrus bya zhing bum chu sbyin /
khrom tshogs lta bu'i tshe bum chu 'thor zhing sbyin no //
de ltar bum pa bzang po las byung ba'i ye shes lnga yi rang bzhin can gyi bdud rtsi'i chu rgyun gyis dbang bskur pas lus kyi nang thams cad gang /
dri ma thams cad dag
/bde ba chen po'i ye shes rgyud la skye ba'i skal pa can du byas par mos mdzod cig
/slar yang gsung rdo rje pad+ma'i rigs kyi dam tshig dang yon tan yongs su rdzogs pa'i phyag rgya spyi bor bzhag ste dbang bskur bas rtogs bya rtogs pa'i sa bon sku dang ye shes kyi chos thams cad rgyud la skyes par mos mdzod /
pad+ma'i rigs kyi dam tshig mchog
/phyag rgya'i dbang bskur bla na med //
skal ldan khyod la sbyin pa yis //
rtogs pa mchog dang ldan par shog
/rtsa sngags dang /
oM pad+mo a+N+bu bA a b+hi Shiny+tsa mi /
zhes brjod de thal mo kha sbyar las gung mdzub srin gsum rtse cung ma reg pa kha 'bus pad+ma'i phyag rgya spyi bor bzhag go
/de nas yan lag bstod pa'i rgyud kyi rig pa gtad pa'i slad du 'dun pa 'di ltar mdzod /
mdun gyi dbang lha rje btsun sgrol ma'i zhal nas bstod pa'i rgyud kyi rgyal po'i sngags kyi yig 'bru rnams /
bai DUr+Ya zhun ma'i mdangs can 'od zer mar me 'bar ba lta bu bar ma chad par byon te /
khyed rang rnams kyi zhal du zhugs /
snying gar thim pas byin rlabs ma lus pa rgyud la zhugs pa'i mos pa dang bcas te bstod pa'i rgyal po'i rgyud kyi rjes zlos lan gsum gnang bar zhu /
zhes brda sprad la /
phyag 'tshal nyer gcig lan gsum dang phan yon tshar gcig bcas rjes zlos byar gzhug
/de ltar chu dang cod pan gyi dbang dang rgyud kyi rig pa gtad pas dbang gi gzhi bkod nas /
gnyis pa khyad par spyod rgyud kyi dgongs pa rdo rje gsum gyi dbang bskur bgyid pa la /
phyi snod rnam par dag pa bde chen pad+ma drwa ba g.yu lo bkod pa'i zhing khams blta na sdug pa'i dbus su nang bcud ye shes lha yi phyag rgyar dngos su sgrub pa'i phyir /
pad+ma dkar po'i lte bar zla ba'i gdan steng khyed rang rnams kyi gzhi lus rje btsun sgrol ma myur ma dpa' mo sku mdog ljang gu zhal gcig phyag gnyis pa /
zhi zhing 'dzum la sgeg pa'i nyams can /
g.yas mchog sbyin dang /
g.yon skyabs sbyin gyi phyag rgyas me tog ut+pa la bsnams pa /
dar dang rin po che'i rgyan du mas brgyan cing zla ba'i 'od kyi rgyab yol mnga' ba /
snang stong 'od lnga 'khrigs pa'i klong du zhabs gnyis sems ma'i skyil krung gis bzhugs pa /
'od zer mtha' yas pa 'phro zhing ye shes sgyu ma'i skur lam gyis gsal bar gyur pa'i mos pa mdzod /
dbang bskur dngos la /
rdo rje thugs kyi rang bzhin lag g.yas su gtad pas mkhyen pa gnyis ldan ye shes thugs kyi dbang mchog thob par mos shig
/rdo rje lag g.yas su gtad de gsor du gzhug
/'di ni sangs rgyas thams cad kyi //
ye shes thugs dang gnyis su med //
rdo rje thugs kyi dbang bskur bas //
mkhyen pa gnyis ldan dbang thob shog
/rtsa sngags /
tsit+ta badzra a b+hi Shiny+tsa mi /
dril bu gsung gi rang bzhin lag g.yon du gtad pas gsung grags stong chos kyi sgra dbyangs rgyun mi chad par sgrog pa'i dbang mchog thob par mos shig
/dril bu lag g.yon du gtad de dkrol nas dkur bsten /
'di ni sangs rgyas thams cad kyi //
ye shes gsung dang gnyis su med //
dril bu gsung gi dbang bskur bas //
chos kyi sgra dbyangs sgrog par shog
/rtsa sngags /
wA ka gaN+De a b+hi Shiny+tsa mi /
thabs shes gnyis su med pa'i ye shes rdo rje sku yi dam tshig mngon du gyur pa'i brdar thugs kar bsnol te bzung ba la /
nam mkha' gang ba'i dbang gi lhas rdo rje'i ming gi dbang bskur bar gyur pa'i mos pa gyis shig
/slob dpon gyis rdor dril bsnol nas spyi bor bzung ste dkrol la /
'di ni sangs rgyas thams cad kyi //
ye shes sku dang gnyis su med //
rdo rje ming gi dbang bskur bas //
mtshan gyis sa gsum khyab par shog
/rtsa sngags /
kA ya nAm a b+hi Shiny+tsa mi /
de ltar dngos gzhi'i rnal 'byor rgyud kyi bum dbang gi sbyor bar 'brel ba'i bya spyod kyi rig dbang lnga po grub ste /
nyon mongs pa dug lnga dag
/phung po lnga ye shes su gnas gyur /
sku gsung thugs yon tan phrin las lnga yi rigs kyi las dang dngos grub sgrub pa la dbang ba yin no //
nam mkhar bzhugs pa'i dbang lha ye shes pa rnams oM badzra aM ku sha dzaH
oM badzra pA sha hU~M/
oM badzra s+pho Ta baM/
oM badzra A be sha ya hoH
zhes phyag rgya bzhis khyed rang rnams la bstims pas dam ye dbyer med rje btsun bcom ldan 'das ma rigs thams cad kyi khyab bdag tu gyur pa la /
gsum pa rnal 'byor rgyud dang bzhi pa bla med ma hA yo ga'i dbang thams cad rdzogs pa'i ched du slar yang bkra shis rnam rgyal bum pas dbang bskur bas /
de nyid bcu la sogs pa rdo rje slob dpon gyi las dang bya ba thams cad sgrub pa la dbang thob pas khams gsum chos kyi rgyal po'i seng ge'i khri la mnga' gsol bar mos shig
/rnam bum gyis slar yang dbang bskur la /
dbang bskur rdo rje chen po ste /
khams gsum kun gyis phyag byas pa //
sangs rgyas kun gyi gsang gsum gyi //
gnas las byung ba sbyin par bya //
oM sarba ta thA ga ta ka ya wA ka tsit+ta a b+hi She ka te sa ma ya shrI ye hU~M/
de ltar dbang bskur pa'i chu rgyun gyis lus kyi nang gang sgrib pa bzhi'i sa bon bag chags dang bcas pa dag
/chu'i lhag ma gyen du 'khyil ba las 'od dpag med gtso bor gyur pa'i rigs lngas dbur brgyan par gyur /
rten snying dang su pra tiSh+Tha brjod cing me tog 'thor la rab tu gnas /
oM badzra ar+g+haM sogs kyis mchod la /
dkon mchog gsum gyi shis brjod bya /
ma hA'i lam rim khyad par ba rdo rje gsum gyi lam byed sku gsung thugs kyi byin rlabs dang nus pa rgyud la 'jug pa'i phyir nang lha sngags rig pa'i dbang bskur sbyin pa'i thog mar sku phyag rgya'i dbang bskur ba la /
slob dpon mdun bskyed dang bcas pa'i 'phags ma'i smin mtshams nas rang 'dra'i ye shes kyi sku gnyis pa re byung /
khyed rang rnams la dbyer med du thim pas rgyud byin gyis brlabs pa'i mos pa mdzod /
sku spyi bor bzhag
/oM/
rje btsun sgrol ma'i sku yi dbang //
deng 'dir khyod la sbyin pa yis //
snod bcud phung khams skye mched kun //
ye shes sku ru dag par shog
/yig bcu'i mthar /
kA ya dz+nyA na a b+hi Shiny+tsa oM/
des sku'i dbang thob /
lus kyi sgrib pa dag
/sku phyag rgya'i rnal 'byor bsgom pa la dbang bar byas pa yin no //
gsung bzlas pa sngags kyi lung sbyin zhing dbang bskur ba'i slad du /
slob dpon mdun bskyed dang bcas pa'i 'phags ma'i thugs ka nas sngags kyi phreng ba byung /
zhal nas thon /
khyed rang rnams kyi zhal du zhugs /
thugs kar zla ba'i dkyil 'khor gyi dbus su sa bon gyi mthar 'khod pa /
bzlas pa'i rkyen gyis sngags phreng sa bon dang bcas pa las 'phags ma'i sku nam mkha' gang bar 'phros /
rang gzhan sems can thams cad kyi gnas skabs dang mthar thug gi 'jigs pa thams cad yongs su sbyangs /
snang srid snod bcud thams cad 'phags ma'i gsang gsum ye shes kyi rol par shar bas /
mchog dang thun mong gi dngos grub rab 'byams yid bzhin du 'grub pa'i mos pas sngags 'di rnams kyi rjes zlos lan gsum mdzod /
oM tA re tut+tA re tu re swA hA/
zhes dang /
oM tA re tAM swA hA/
zhes dang /
na mo rat+na tra yA ya /
na mo Ar+ya a ba lo ki te shwa ra ya /
b+ho d+hi satwa ya /
ma hA satwa ya /
ma hA ka ru Ni ka ya /
tad+ya thA/
oM tA re tut+tA re tu re sarba duSh+TAM/
pra duSh+TAM/
ma ma kr-i te /
dzaM b+ha ya /
satwaM b+ha ya /
mo ha ya /
b+han+d+ha ya /
hU~M hU~M hU~M/
phaT phaT phaT/
sarba duSh+TAM/
satwaM b+ha ni tA re swA hA/
zhes so sor lan gsum gsum bya /
de brtan par bya ba'i slad du sngags kyi phreng ba mgrin par bzhag ste dbang bskur ba'i mos pa mdzod /
sngags phreng mgrin par bzhag la /
AH
rje btsun sgrol ma'i gsung gi dbang //
deng 'dir khyod la sbyin pa yis //
phyi nang brtan g.yo'i sgra skad kun //
rdo rje'i sngags su rdzogs par shog
/yig bcu'i mthar /
wA ka dz+nyA na a b+hi Shiny+tsa AH
des gsung gi dbang thob /
ngag gi sgrib pa dag
/gsung bzlas brjod byed pa la dbang bar byas pa yin no //
thugs rang byung gi dgongs pa ngo sprod pa'i slad du /
me long dwangs pa'i ngos su gzugs brnyan sna tshogs su snang yang rang bzhin ma grub pa'i dpes mtshon nas /
rang sems stong pa'i rang rtsal las gzung 'dzin 'khrul pa'i snang ba sna tshogs su shar yang gdod ma nas skye 'gag gnas gsum dang bral ba'i don shes par gyis la /
snang rig zung 'jug rang byung 'od gsal chen po'i ngang du mnyam par zhog cig
/me long snying gar bzhag la /
hU~M/
rje btsun sgrol ma'i thugs kyi dbang //
deng 'dir khyod la sbyin pa yis //
gzung 'dzin rtog tshogs ji snyed kun //
'od gsal dbyings su smin par shog
/yig bcu'i mthar /
tsit+ta dz+nyA na a b+hi Shiny+tsa hU~M/
des thugs kyi dbang thob /
yid kyi sgrib pa dag
/thugs gnyis med kyi ye shes bsgom pa la dbang bar byas pa yin no //
de rnams kyis phyi mtshan ma'i dkyil 'khor du bum pa'i dbang thob /
lus kyi sgrib pa dag nas rtsa khams lhar smin /
lam ma hA'i bskyed rim bsgom pa la dbang /
snang stong zung 'jug gi ye shes rgyud la skyes /
'bras bu sku rdo rje sprul pa'i sku mngon du byed pa'i skal pa can du byas pa yin no //
de nas rnal 'byor bla med kyi a nu dang a ti'i gsang ba zab mo'i dbang la sbyor dngos rjes gsum du yod pa'i dang po sbyor ba a nu'i rtsa khams rang byin brlab pa gsang ba'i dbang gi slad du /
bla ma bcom ldan 'das ma yab don yod grub pa rdo rje rta'i rgyal po dang mnyam par sbyor ba'i dga' ba'i sgra dang bde ba'i 'od zer gyis phyogs bcu'i rgyal ba sras dang bcas pa rnams spyan drangs te sku la zhugs /
thugs kar byang chub kyi sems su zhu /
rdo rje'i lam nas yum gyi mkhar babs /
dkar dmar lhag pa'i byang sems thod pa'i bdud rtsi dang ro gcig tu 'dres pa de nyid khyed rang rnams kyi lce thog tu byin par mos shig
/gsang thod kyi bdud rtsi sbyin la /
AH
yab yum snyoms par zhugs pa yis //
dkar dmar lhag pa'i byang chub sems /
khyod kyi lce la bzhag pa yis //
gsal stong ye shes nyams myong shog
/yig bcu'i mthar /
bo d+hi tsit+ta gu h+ya a b+hi Shiny+tsa AH
de ltar myangs pa'i byang sems kyis rtsa khams thams cad la khyab /
gsal stong rnam par mi rtog pa'i ye shes rgyud la skyes par mos shig
/des nang lus kyi dkyil 'khor du gsang ba'i dbang thob /
ngag gi sgrib pa dag nas rlung khams sngags su smin /
lam a nu'i rang byin brlab bsgom pa la dbang /
gsal stong zung 'jug gi ye shes rgyud la skyes /
'bras bu gsung rdo rje longs sku mngon du byed pa'i skal pa can du byas pa yin no //
gnyis pa dngos gzhi a nu'i dpe yi ye shes mtshon pa'i slad du /
gzugs dang lang tsho'i mdzes sdug phul du byung zhing mtshan nyid mchog dang ldan pa'i rig ma phyag g.yon du byin par mos shig
/sin dkyil lam gzugs brnyan gtad la /
hU~M/
dga' ba'i sgyu rtsal yid du 'ong //
sna tshogs gzugs can 'di khyer la //
'du shes gsum gyi sbyor ba yis //
dpe yi ye shes mtshon par gyis //
yig bcu'i mthar /
pra dz+nyA dz+nyA na mu drA a b+hi Shiny+tsa hU~M/
slob ma thabs mchog don grub rta yi rgyal po dang rig ma 'phags ma sgrol mar gsal ba'i yab kyi gsang ba hU~M las rdo rje rtse lnga pa bu gar phaT dang /
yum gyi mkha' paM las pad+ma 'dab ma gsum pa ze'u 'brur AMHgis mtshan par gsal thobs /
thabs 'di la brten nas rang gnas kyi ye shes bde ba chen po mngon du bya'o snyam pas yab yum snyoms par zhugs pas rjes chags kyi mes byang sems thig le g.yos /
spyi bo la sogs pa'i gnas rnams su yas bab rgyu'i dga' ba bzhi nyams su myong /
rdo rje nor bu'i rtser lhan cig skyes pa'i bde chen dpe'i ye shes mngon du byas /
slar gyen du ldog pas mas brtan 'bras bu'i dga' ba bzhi dang zung du 'jug pa'i stong pa bzhi'i 'od gsal gyi mthar thug brjod bral dpe yi ye shes mngon du mthong bar mos shig
/des gsang ba b+ha ga'i dkyil 'khor du shes rab ye shes kyi dbang thob /
yid kyi sgrib pa dag nas thig le ye shes su smin /
lam a nu'i gzhan lus bsten pa la dbang /
bde stong zung 'jug gi ye shes rgyud la skyes /
'bras bu thugs rdo rje chos sku mngon du byed pa'i skal pa can du byas pa yin no //
gsum pa rjes a ti don gyi ye shes ngo sprad pa ni /
mchog tu mi 'gyur ba'i bde ba chen po'i ye shes dang rnam pa kun gyi mchog dang ldan pa'i stong nyid zung du 'jug pa'i ye shes /
gdod nas mi shigs thig le chen po'i dbyings su bzhugs pa'i nges pa don gyi 'phags ma'i dgongs pa rdo rje'i tshig gis ngo sprad pa'i don la mnyam par zhog cig
/shel rdo bstan cing gnas gsum du bzhag
/hoH
rtag tu snying la gnas pa yi //
mi shigs thig le bde ba che //
rnam kun stong pa zung 'jug pa'i //
don gyi lhan skyes mngon gyur shog
/yig bcu'i mthar /
d+harma d+hA tu dz+nyA na a b+hi Shiny+tsa a aH
zhes cung zad mnyam par 'jog
/des don dam ye shes kyi dkyil 'khor du dbang bzhi pa thob /
sgo gsum cha mnyam gyi sgrib pa dag nas dwangs ma 'gyur med du smin /
lam a ti'i 'od gsal ye shes bsgom pa la dbang /
rig stong zung 'jug gi ye shes rgyud la skyes /
'bras bu ye shes rdo rje ngo bo nyid sku mngon du byed pa'i skal pa can du byas pa yin no //
dbang bskur yongs su rdzogs pa'i brda rtags su srid zhi'i dge legs dpal gyi rang gzugs bkra shis rdzas rtags brgyad dang rin chen bdun gyis mnga' gsol bas /
ye shes skyes brtan gong 'phel du gyur nas dge legs rtag pa'i nyi ma khor yug tu 'char ba'i mos pa mdzod /
oM/
phun tshogs srid zhi'i mchod sdong mtshungs pa med //
phun tshogs dpal kun rtsol mdzad thub pa ches //
phun tshogs bkra shis rdzas su byin brlabs 'dis //
phun tshogs sde bzhi'i mnga' thang rgyas gyur cig
/AH
bkra shis tshogs gnyis ljon pa'i myu gu las //
bkra shis mtshan bzang me tog rgyas pa'i dpal //
bkra shis rtags mchog brgyad kyis dbang bskur bas //
bkra shis srid mthar mi nyams rtag brtan cig
/hU~M/
dge bcu'i kha lo gyen la bsgyur mdzad pa'i //
dge tshogs rmad byung 'khor los bsgyur rgyal gyis //
dge mtshan rin chen bdun gyis mnga' gsol bas //
dge 'dun sde 'phel chos srid dar gyur cig
/ces mnga' gsol la bkra shis pa'i tshigs su gcad pa ci rigs brjod do //
de dag gis gsang ba rgya mtsho'i shing rta thams cad mkhyen gzigs 7'od gsal sprul pa'i rdo rje'i zab gter /
rgyud sde bzhi 'brel gyi sgrol ma'i don gyi dbang bskur snying po bsdus pa legs par bgyis grub pa lags pas rtsa ba dang yan lag gis bsdus pa'i dam tshig rnams ma nyams par bsrung bar bgyi'o snyam pas 'di'i rjes zlos /
gtso bos ji ltar sogs dang /
gtang rag maN+Dal /
lus longs spyod 'bul ba /
dge bsngo bcas spyi ltar bya'o /
!
/gsum pa rjes kyi rim pa las /
(gong du tshogs mchod byas na lhag chog 'dir sbyar /
mchan /)
dang po dngos grub blang ba ni /
gtang rag gi mchod bstod mdor bsdus byas la /
oM:
shin tu rnam dag 'od gsal dkyil :
rig pa ye shes 'khor lo'i tshul :
tshogs mchog dam tshig sgrol ma'i lha :
rtse gcig bsnyen cing bsgrubs lags na :
sngon tshe thugs bskyed dam bcas ltar :
mi 'gyur mi shigs 'od gsal rtsal :
rdo rje'i sku gsung thugs yon tan :
phrin las mchog gi dngos grub stsol :
kA ya wA ka tsit+ta gu Na karma sarba sid+d+hi pha la ho :
gnyis pa nongs bshags ni /
ho :
rje btsun 'phags ma'i dkyil 'khor du :
mchod dang ting 'dzin phrin las sogs :
tshul bzhin ma bgyis nongs pa kun :
'od gsal gnyug ma'i ngang du bshags :
a a a :
zhes 'khor gsum mi rtog pa'i ngang du mnyam par bzhag
/gsum pa bsdu rim ni /
a :
rig pa rang snang dam tshig pa :
rang byung ye shes dbyings kyi klong :
'du 'bral med par ro gcig phyir :
zhal phyag mtshan ma dbyings su thim :
a a a :
bzhi pa rjes spyod ni /
tAM:
slar yang mkha' las 'ja' tshon ltar :
bdag nyid dam tshig sgrol ma'i sku :
snang grags rtog gsum lha dang sngags :
ye shes chen po'i rol par shar :
oM AHhU~M:
zhes de las ldang ba na /
dge ba 'di yis myur du bdag
/rje btsun sgrol ma 'grub gyur nas //
'gro ba gcig kyang ma lus pa //
de yi sa la 'god par shog
/rje btsun bcom ldan 'das ma thugs rje can //
bdag dang mtha' yas sems can thams cad kyi //
sgrib gnyis byang zhing tshogs gnyis myur rdzogs nas //
rdzogs pa'i sangs rgyas thob par mdzad du gsol //
de ma thob kyi tshe rabs kun tu yang //
lha dang mi yi bde ba mchog thob nas //
thams cad mkhyen pa sgrub par byed pa la //
bar chad gdon bgegs rims dang nad la sogs //
dus min 'chi bar gyur pa sna tshogs dang //
rmi lam ngan dang mtshan ma ngan pa dang /
'jigs pa brgyad sogs nye bar 'tshe ba rnams //
myur du zhi zhing med par mdzad du gsol //
'jig rten 'jig rten las ni 'das pa yi //
bkra shis bde legs phun sum tshogs pa rnams //
'phel zhing rgyas pa'i don rnams ma lus pa //
'bad med lhun gyis grub par mdzad du gsol //
sgrub la brtson zhing dam chos 'phel ba dang //
rtag tu khyed sgrub zhal mchog mthong ba dang //
stong nyid don rtogs byang sems rin po che //
yar ngo'i zla ltar 'phel zhing rgyas par mdzod //
rgyal ba'i dkyil 'khor bzang zhing dga' ba der //
pad+mo dam pa shin tu mdzes las skyes //
snang ba mtha' yas rgyal bas mngon sum du //
lung bstan pa yang bdag gis der thob shog
/bdag gis tshe rabs sngon nas bsgrubs pa'i lha //
dus gsum sangs rgyas kun gyi phrin las ma //
sngo ljang zhal gcig phyag gnyis myur zhi dpa'//
yum gyur ut+pal bsnams pa'i bkra shis shog
/rgyal yum sgrol ma khyed sku ci 'dra dang //
'khor dang sku tshe'i tshad dang zhing khams dang /
khyed kyi mtshan mchog bzang po ci 'dra ba //
de 'dra kho nar bdag sogs 'gyur bar shog
/khyed la bstod cing gsol ba btab pa'i mthus //
bdag sogs gang du gnas pa'i sa phyogs su //
nad gdon dbul phongs 'thab rtsod zhi ba dang //
chos dang bkra shis 'phel bar mdzad du gsol //
zhes sogs gsol 'debs shis brjod kyis mtshams sbyar te spyod lam la 'jug par bya'o //
mtshan gyi ut+pal 'chang tsam gyis //
phan bde'i zil mngar 'dod 'jo na //
tshul bzhin bsnyen dang bsgrubs pa na //
dge legs dpal ster smros ci dgos //
de phyir tshad ma'i mkhas grub kyi //
bka' srol smin grol zab mo'i rgyun //
'phel phyir lhag bsam khur 'dis kyang /
dge legs snang ba rtag brtan shog
/ces pa'ang thams cad mkhyen gzigs many+dzu g+ho Sha'i rdo rje gsung gi zeg ma tsam yang nor bu rin po che'i rdul bzhin srid 'dir nub par phangs nas /
kun mkhyen bla ma d+harma ma ti'i bka' drin gyis zab gsang mchog 'dis smin pa'i skal pa bzang por gyur pa'i dad dang lhag bsam gyis bris kyang /
sgrub thabs rtsa ba rgyun khyer las mi bzhugs pas bsdus drags /
dbang yang rtsa tho tsam las med pa la 'khor lo'i mgon po 'jam mgon bla mas chog khrigs bzhugs kyang dpe rgyun dbyings su mnal bas mi 'bri ka med byung ba la /
rang blos gang dpog tu dpyad de bris kyang dogs gnas mang du byung bas rje 'di'i gsung gi gsang ba dpog nus chos kyi spyan ldan dpang por zhu yul ma mchis pas /
nor 'khrul gang byung lha dang mkha' 'gro'i spyan sngar snying nas bshags shing legs byas kyi snang bas bstan 'gro'i dpal yon 'phel rgyas su smon te sgrol ma 'bum phrag drug gsog pa'i skabs bklag chog gi tshul du /
'jam mgon chos kyi rgyal po dgyes pa'i 'bangs 'jigs med mkhyen brtse'i 'od zer pad+ma dbang chen dgyes pa rtsal gyis mtha' yang 'dul gyi gtsug lag khang spa gro skyer chu'i zhol phun tshogs bkra shis dga' 'khyil du bris pas /
yi ge pa ni reb gong sngags ban 'jigs med skal bzang phrin las lhun grub kyis bgyis pas snyigs dus kyi rgud pa zhi ba'i bstan 'gro'i dpal yon cir yang 'phel zhing rgyas pa'i rgyur gyur cig //
/
!
'bul gtor bsang sbyang /
stong pa'i ngang las rin po che'i snod du gtor ma 'dod rgu 'byung ba'i bdud rtsi'i rgya mtsho chen por gyur /
oM AHhU~M lan gsum gyis brlab /
nam mkha' mdzod kyi phyag rgya dang bcas /
na maHsarba bud+d+ha bo d+hi satwA nAM:
a pra ti ha ta shA sa nA nAM:
he he b+ha ga ba tI:
ma hA satwa sarba bud+d+ha a ba lo ki te :
mA bi laM ba mA bi laM ba :
i daM ba liM gr-ih+NA pa ya gr-ih+NA pa ya hU~M hU~M sarba bi sany+tsa re swA hA:
lan gsum gyis phul /
oM Ar+Ya tA re sa pa ri bA ra ar+g+haM sogs kyis mchod /
oM:
sangs rgyas kun gyi phrin las bdag :
rje btsun myur ma dpa' mo dang :
'jigs pa thams cad sel mdzad ma :
'khor gyi tshogs dang bcas la bstod :
mchod sbyin gtor ma dam pa 'di :
ye shes chen pos rjes dgongs la :
bde ba chen por bzhes nas kyang :
dngos grub ma lus bstsal du gsol :
bdag gzhan gnas skabs mthar thug gi :
phyi nang 'jigs brgyad tshogs rnams kun :
srung dang zhi dang zlog par mdzod :
'khor ba ngan song sdug bsngal sgrol :
tshe dang bsod nams ye shes sogs :
mchog thun phrin las rgyas par mdzod :
ces bstod cing 'dod don gsol /
spro zhing nus na cha gsum gtor ma gtang ngo //
!
//'phags ma sgrol ma'i tshogs mchod shin tu bsdus pa dngos grub snying po zhes bya ba bzhugs so //
na mo gu ru Ar+Ya tA re ye /
rje btsun sgrol ma'i lha la tshogs mchod 'bul bar 'dod na bdag gi rnal 'byor sngon du 'gro bas /
thabs shes kyi dam rdzas gtso bor gyur pa'i tshogs kyi yo byad rnams bsang chu dang bdud rtsi bran la /
raM yaM khaM/
ye shes rig rtsal me rlung chus //
tshogs rdzas dngos 'dzin bsregs gtor sbyangs //
b+han+d+ha'i snod du bdud rtsi'i bcud //
'dod yon rgya mtsho'i phung por gyur //
oM AHhU~M/
hrIH
'og min chos dbyings pho brang dang //
las rab bkod pa longs sku'i zhing //
gnas gsum sprul pa'i dkyil 'khor nas //
dam tshig sgrol ma rnal 'byor ma //
rtsa gsum rgya mtsho'i 'khor dang bcas //
tshogs kyi 'du bar spyan 'dren gshegs //
longs spyod rnam pa thams cad pa'i //
ye shes bdud rtsi'i mnyes mchod 'bul //
sdig sgrib nyes ltung mthol zhing bshags //
gzung 'dzin rtog tshogs dbyings su sgrol //
mchog thun phrin las dngos grub stsol //
oM gu ru Ar+Ya tA re sa pa ri wA ra sarba ga Na tsakra pU dza hoH
zhes dang yi ge brgya pa brjod /
lhag ma bsdus te /
oM AHhU~M hoHsa brlabs /
phaiM zhes pas mgron dgug
/oM uSh+m-i Ta b+ha liM ta khA hi /
zhes bsngos /
rje btsun 'phags ma'i lha tshogs la //
rmad byung mchod pa phul pa yis //
bsod nams ye shes tshogs rdzogs nas //
dngos grub rnam gnyis myur thob shog
/ces smon lam gdab /
rjes su mchod bstod /
'dod gsol /
nongs bshags /
tshogs mgron rnams rten yod na brtan bzhugs dang /
med na gshegs gsol /
bsngo smon /
bkra shis sogs spyi ltar bya'o //
zhes pa'ang many+dzu g+ho Shas bris pa dge
/mang+ga laM///
/
