@#//
tshe dpag med dwangs ma bcud 'dren gyi bsnyen sgrub gsal byed nyung ngu bdud rtsi'i snying po bzhugs so //
oM swasti /
tshe dpag med dwangs ma bcud 'dren gyi bsnyen sgrub bya tshul la gnyis /
so sor bya tshul dang /
sbrags te bya ba'i tshul lo //
dang po ni /
rgyal dbang thams cad mkhyen pa nyid kyis gnang ba'i bsnyen yig tu gsal /
gnyis pa ni /
deng sang phal cher gyis phyag bzhes su mdzad pa ltar bshad na /
sbyor ba 'di nyid kyi las byang 'chi med 'dod 'jor ji skad bshad pa'i rten dang mchod gtor sogs 'du bya /
brgyud 'debs dang skyabs sems sngon du 'gro bas /
gzhi bdag gtor ma ji ltar rigs pa dang /
bgegs bskrad gzhung ltar la /
bgegs gtor phyi rol du dor ba dang mnyam du /
sgo drung du tho brtan por brtsigs pa la rgyal chen bzhi'i sku'am sngags byang dar gyi cod pan dang bcas pa btsugs pa'i mdun mchod gtor bshams la rgyal chen gyi tho 'dzugs spyi ltar bya /
nang du log la srung 'khor brtan por bsgom /
byin 'beb dang /
mchod rdzas brlab /
bdag mdun dbyer med 'jug pa gcig pas las gzhung bsrang zhing bzlas pa 'os mtshams rjes su stong tshigs kyi mchod bstod dang tshe 'gugs nas bkra shis kyi bar gzhung ltar btang /
de nas thun bzhir las gzhung bsrang zhing /
srod thun nam phyi thun gyi mjug tu tshogs mchod re'ang grub na legs /
ma grub kyang thog mtha' gnyis dang /
dus bzang rnams su ci 'grub bya /
bsnyen tshad dmigs bsal ma gsungs kyang /
rab rtags mthong ba'i bar dang /
'bring 'bru 'bum sogs ci rigs dang /
las rung tsam la rtsa sngags 'bum phrag bzhi /
lus dkyil gyi lha so so'i sngags khri phrag bzhi /
las sbyor la dmigs pa'i bzlas pa nyin gsum mam gcig tu rim par bzla /
sang grol rgyu'i do nub mchod gtor gsar pa dang /
tshogs kyi yo byad /
dkar mngar shing tog sogs dngos grub kyi rdzas ci 'byor ba bsham /
spro na las bzhi'i 'brang rgyas sogs kyang 'du bya /
nangs par snga bar langs la las gzhung bsrang zhing bzlas pa cung zad rjes dngos grub kyi rdzas rnams la dmigs te /
bgegs bskrad dang /
byin 'beb bya /
'khor 'das kyi bcud thams cad bsdus te bstim pa'i dmigs pa dang bcas bsnyen sngags brgya rtsa dang /
byang gter thugs sgrub gsang ba rin chen 'dus pa'i cha lag rtags mthong dngos grub blang ba'i sngags /
oM badzra gu ru pad+ma A yur+dz+nyA na sid+d+hi hU~M hU~M hU~M:
na na Sha d+he sid+d+hi hU~M hU~M hU~M:
sarba sid+d+hi d+ha naM me d+hi hrI:
A yuHsid+d+hi sa ma ya sdus sdus :
zhes pa 'di sum brgya sogs ji ltar nus pa bzla /
stong tshigs kyi mchod bstod dang tshe 'gugs bskul /
srung ma la gtong rag gi mchod gtor rgyas par phul /
tshogs mchod /
lhag ma /
brtan skyong bar gzhung ltar bya /
bdag nyid mdun bskyed las logs su phye ste /
kye /
bla ma pad+ma tshe dpag med //
zhi khro rig 'dzin mkha' 'gro dgongs //
bdag cag las 'phro skal bar ldan //
smin grol ye shes tshe dbang stsol //
lan gsum /
zhes gsol ba btab pas mdun bskyed gnas lnga nas /
oM AHhU~M swA hA 'od zer kha dog dkar dmar mthing ser ljang gu'i mdog can dpag tu med pa byung rang gi gnas lngar thim /
lus ngag yid gsum cha mnyam dang bcas pa'i sgrib pa dag
/bum gsang shes rab ye shes tshig dbang rig rtsal gyi dbang dang /
sku gsung thugs yon tan phrin las kyi dngos grub thob /
'bras bu sku lnga'i sa bon rgyud la bzhag pa'i mos pa bya /
mchod cing bstod /
nongs pa bshags /
oM AHhU~M gis mchod yon phul ba'i rkyen gyis bum nang gi ye shes pa sku rten la thim par bsams la brtan bzhugs bya /
dam tshig pa 'od du zhu ba las bum pa'i chu 'chi med ye shes kyi bdud rtsir gyur par mos te /
spro na /
hrIH
bkra shis 'od gsal sogs kyis bum pa'i dngos grub blang bas mtshon bsnyen yig rgyas pa ltar dang /
bsdu na las gzhung gi dkyus ltar /
hrIH
skye med chos dbyings sogs brjod cing bum pa spyi bor bzhag cing bum chu myang /
tshe ril dang /
tshe chang /
dngos grub kyi rdzas rnams la longs spyad pas bdud rtsi'i dwang mas rtsa khams thams cad khengs te rdo rje'i srog 'grub cing dngos grub kyi dga' ston rgyas par bsam /
de nas /
hrIH
snod bcud thams cad sogs bsdu rim dang thun mtshams kyi lhar ldang ba gzhung ltar byas la /
phyi rol du rgyal chen bzhi la gtang rag gi mchod gtor 'bul zhing gshegs su gsol /
nang du log la bsngo smon dang bkra shis rgyas par spel /
grub na mtshams kyi khongs der bcu cha'i sbyin sreg kyang tshul bzhin du bya'o //
yang bdag bskyed la brten pa'i bsnyen pa rkyang pa byed na /
mdun du tshe dpag med kyi sku bris 'bur gang rigs dang mchod gtor tsam bsham /
gzhan gong ltar bsnyen grangs thems par bya /
grub na mjug tu nyin gsum mam gcig tu mdun bskyed kyi dkyil 'khor tshul bzhin bshams la /
sgrub cing mchod pa'i mthar dbang dang dngos grub blang ba sogs kyang bya /
gzhan yang mtshams kyi spang blang sogs gsang ba spyi'i 'gros bzhin shes par bya ba nyid do //
zhes pa'ang mtsho skyes bla ma dgyes pa'i 'bangs mkhyen brtse'i dbang pos gzhung gi dgongs pa dang /
bla ma rnams kyi phyag bzhes ltar mdor bsdus te bris pa dge legs mchog tu gyur cig
/mang+ga laM//

//
