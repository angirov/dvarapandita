@#//
klong gsal snying thig gi khrid yig yid bzhin nor bu lta bu bzhugs so //
'di'i nang sa bcad la tshad 'dzin ma byas pa lta bu'i 'khrugs cung zad yig cha dpe gnyis tsam bcas pa dag la'ang 'dug pas sor bzhag las bcos ma shes /
oM AHhU~M/
dbyings rig stong gsal thig le'i dkyil 'khor du //
rang byung lhun grub 'od gsal 'dus ma byas //
thog ma'i mgon po kun bzang yab yum dang //
o rgyan la sogs bka' brgyud bla ma dang //
yi dam lha dang bka' srung dam can bcas //
dngos grub kun gyi 'byung gnas thams cad la //
sgo gsum gus pas phyag 'tshal skyabs su mchi //
bla med brjod dka' 'od gsal snying po mchog
/o rgyan thugs bcud rnal 'byor bdag gi snying //
mkha' 'gro'i snying khrag klong gsal snying thig gi //
dmar khrid zab mo gnad kyi man ngag ni //
rjes 'jug slob ma las can skyes bu'i don //
legs par 'dir dgod lha dang rig 'dzin sogs //
chos bdag mkha' 'gros rjes su gnang bar mdzod /

/de la dam chos klong gsal snying thig gi gsang chen gnad kyi dmar khrid 'di la don bcu ste /
de yang thog mar bla ma dang slob ma brtag pa /
gnas dang yo byad /
dus dang rten 'brel /
gdams pa dang mthun rkyen la sogs brtag pa rnams ni zhib tu gzhung gi khrid las blang shes par bya'o //
dang po thun mong gi sngon 'gros bsod nams kyi tshogs gsag pa dang /
thun mong ma yin pa'i sngon 'gros 'khor 'das ru shan dbye ba dang /
rnal 'beb sor 'jog gis sgo gsum rnal du dbab /
bla ma'i rnal 'byor gyis byin rlabs kyi bka' dbab /
byung gnas 'gro gsum gyis gnas lugs kyi mtshang btsal /
ngo sprod btsan thabs kyis gnas lugs kyi zhal bstan /
gzhi khregs chod kyi khrid kyis gol med kyi mtha' gcad /
bogs 'don gegs sel gyis nyams len mthar bskyal /
thod rgal gyi khrid kyis zab lam gyi gnad bstan /
mtha' rten gyi man ngag gis chos zad kyi mthar bskyal ba'o //
dang po thun mong gi sngon 'gro la brgyad de /
dal 'byor rnyed dka'/
'chi ba mi rtag pa /
'khor ba'i nyes dmigs /
skyabs su 'gro ba dang sems bskyed pa /
tshogs gsag maN+Dal /
nyams chag gso zhing tshogs gsag pa /
ku su lu'i rnal 'byor /
sgrib pa sbyong ba yig brgya'i bzlas pa'o //
'di ltar thun mong gi sngon 'gro yan lag brgyad po rgyas par chos spyod lam rim dang /
bsdus pa chos spyod yid bzhin nor bur shes par bya'o //

//gnyis pa thun mong ma yin pa'i sngon 'gros 'khor 'das ru shan dbye ba la gsum ste /
phyi dang /
nang dang /
gsang ba'i ru shan dbye ba'o //
dang po phyi ltar ru shan dbye ba ni /
dang po phyi ltar lus ngag yid gsum yin zhing /
dgos ched ni /
dang po lus ru shan phye bas /
phyi ltar lus kyi 'byung ba cha snyoms pas tshe ring nad dkon /
nang ltar lus kyi sgrib pa dag pas grub pa myur du thob pa dang /
gsang ba ni ye shes dngos su 'char bas snang ba bzhi'i 'phel myur du rdzogs pas rdo rje'i sku thob pa'i dgos pa yod do //
rgyud kyi dgos ched yon tan la sogs pa'i lung rnams 'dir ma spros pas gzhung du shes par bya'o //
dang po lus kyi dbye ba dngos ni /
bde ba'i stan thog tu lus rdo rje skyil krung rkang mthil sprad /
rgal tshigs drang por bsrang /
lus nywa bzhi bsgrim cing ltag rtsa drang por 'then /
lag gnyis thal mo spyi bor shad rkyang /
lta stangs bar snang la ha re gtad /
dmigs pa yid kyi yul yang nam mkha'i mthongs su tha le gnas pa'i ngang nas /
lus gser gyi rdo rje rtse lnga pa khrang nge ba zhig yid yul du bsgom /
de ltar ci tsam khams kyis lcogs pa'i bar du bya zhing /
de yang dang po mi gcig zan za yun tsam /
de nas ci tsam lcogs pas nyin mtshan gnyis la snying rus bskyed par bya'o //
de ltar bsgoms pas rtsa gtso bo gsum 'khor lo lnga la sogs pa rnams gnad du tshud pas mthar thug rdo rje'i sku thob cing /
gnas skabs su bar chad sel zhing srung ba'i mchog tu yang 'gyur ro //
de lta bu'i 'dug stangs la yun du gnas par bya zhing /
ma lcogs pa dang ha zhes sgra stong pa zhig bton la de dang dus mnyam du rang gi rig pa a dkar por gnas pa de spyi gtsug gi nam mkha' la rgyang gis song bar bsam pa dang /
dus mnyam du lus phyi gan du phras kyis 'gyel /
dur khrod kyi ro bzhin du khres se bskyur /
gtad med 'dzin med kyi ngang rtsa bral du khres se bzhag go
/de ltar zhag gsum mam gnyis la sogs pa 'bad pas brtson na lus kyi ru shan phyed cing /
spyir ni lus ngag yid gsum ka'i ru shan phyed do //
ci'i phyir zhe na /
lus rdo rje'i 'dug stangs kyis lus /
yid dmigs med kyi nam mkha' la gtad pas yid /
ngag tu ha zhes brjod pas rlung gi gnad kyis ngag gi ru shan phyed de /
de ni rdzogs chen spyi skad kun dang mi 'dra ste /
'di nyid zab pas 'di nyid rang gis sems kyi gzhi rtsa chod pa dang gnas lugs mthong ba 'byung ngo //
sa ma ya /
gnyis pa ngag 'khor 'das ru shan dbye ba ni /
yang bde ba'i gdan la lus rnam snang gi chos bdun dang ldan par byas la mig bar snang la blta stangs had por gtad la /
snang ba zil gyis gnon cing /
de'i ngang nas ngag tu hU~M drag ngar dang ldan par /
rlung thangs re la hU~M nyi shu'am sum cu re tsam sgra grags stong du lhang lhang bzlas shing rang gi kha nas hU~M gcig thon gnyis thon grangs med du thon nas nye logs tho phyi thams cad hU~M du rong rong khengs par bsam zhing /
de nas hU~M rnams phyir shig shig song bas nam mkha'i mtha' dang mnyam par blos khyab tshad nas phar hU~M rnams rong rong song bar bsam zhing ngag tu yang 'u ru ru bzla 'o //
yang tshur rong rong nye bar 'dus te /
lung pa tho phyi thams cad khengs par gyur nas /
yang rang gi khar gcig byung gnyis byung mang du zhugs te lus kyi nang thams cad hU~M gis khengs te drag tu bzlas pas rang lus rtse ma'am tshags 'u lta bur /
hU~M rnams lus kyi spyi bo dang rkang mthil g.yas g.yon rgyab mdun thams cad du go mtshams med par btang nas ci ltar gcig nas hU~M gis lus bar snang la khyer te /
nam mkha' la yems yems yod par bsam zhing bzlas la /
lus ngal te chad pa dang phaT ces sgra stong pa zhig brjod nas rang gi rgyud thog tu rang ngo la blta ste mnyam par gzhag go
/'di la yang zhag gsum gnyis la sogs skabs dang sbyar ro //
de ltar yun du sbyangs pas /
spyir lus ngag yid gsum gyi ru shan phyed cing /
rdzogs chen spyi skad kun dang mi 'dra ste 'di khyad par 'phags te /
ci'i phyir na /
lus chos bdun dang ldan pa dang /
hU~M gis tshags 'u ltar sbyangs pas lus kyi ru shan phyed cing /
ngag hU~M bzlas pas ngag
/yid spro bsdu'i dmigs pas yid kyi ru shan phyed cing /
'di nyid kyis rang gi sems gnas 'gyu rtsad chod par 'gyur ro //
sa ma ya /
gsum pa yid 'khor 'das ru shan dbye ba ni /
yang lus chos bdun dang ldan par byas te /
rang gi snying gi dkyil du sems nyid a dkar po mthe bong tsam pa gsal la 'tsher ba zhig bsgoms la /
a de las 'od mched pas rang lus thams cad a'i 'od kyis gang nas lus dang a'i 'od dbyer med du khrug gis 'dres /
rang lus 'od kyi gang bur gyur pa de /
ko mog tu rdo skyur ba'am /
'ja'i dkyil 'khor ltar du rim pa bzhin du 'od du ya la la mched nas song bar bsam zhing /
de nas yang rim pa ltar du 'od tshur la 'o lo lo 'dus nas sngar bzhin snying gar lam byung nas gsal ba de la phaT ces sgra stong pa zhig brjod la dmigs pa'i spro bsdu de rnams rbad kyis bcad la dmigs med kyi ngang la khres se bskyur /
rtsa bral gyi ngang du lhan gyis bzhag go
/dur khrod kyi ro'am skyes bu khong gi snying phyung ba ltar du gtad med du khres se bzhag go
/de nas dmigs pa'i spro bsdu gong gi a de mthing khar bsgyur te /
dmigs pa sngar bzhin du gsal bar bsgom /
de nas a ser po /
dmar po /
ljang gu la sogs la rim par gong ma ltar 'phrul shes par bya ste /
des ni yid kyi sgrib pa dug lnga sbyang zhing dag par 'gyur te /
a dkar po bsgoms pas gti mug
/mthing ga bsgoms pas zhe sdang /
ser po bsgoms pas nga rgyal /
dmar po bsgoms pas 'dod chags /
ljang gu bsgoms pas phrag dog dag ste dug lnga'i sa bon bcad de /
ye shes lnga rang bzhin gyis rgyas par 'gyur ro //
des na 'dis rang gi lus ngag yid gsum gyi ru shan phyed par 'gyur te /
lus dang a 'od dbyer med du bsres pas lus /
phaT kyi sgra skad kyis rtsa'i dwangs snyigs phyed pas na ngag
/dmigs pa'i spro bsdus yid kyi ru shan phyed de /
des na rdzogs chen spyi skad kun las khyad par 'phags te /
'di nyid rang gis rig pa'i grungs thon /
gnas lugs kyi mtshang rig pa dag kyang 'byung ngo //
sa ma ya /
de ltar lus ngag yid gsum ru shan phyed pa la brten nas /
da phyin chad lus ngag yid gsum 'khor bar mi ldog pa dang /
lus ngag yid gsum gyi 'dzin pa dang zhen pa las grol ba dang /
gnas skabs su yang yon tan myur du skye ba dang /
mthar thug tu lus ngag yid gsum sku gsum du grol bar 'gyur ro //
de ltar ru shan phyed pa'i rtags su /
lus rtags su lus dang po na zhing zug pa lus zhig pa lta bu dang /
yang zhing bde ba dang /
bkres skom med pa dang /
lus yod du mi tshor ba la sogs pa 'byung ngo //
yang lus nyams kyis 'dar ba dang /
'phrig pa /
'phar ba /
bro rgyag pa dang /
gar byed pa la sogs 'byung yang srid do //
ngag gi rtags su /
saMskr-ita'i skad dang /
ngu ba dang /
dgod pa dang /
dbyangs len pa dang /
glu len pa la sogs pa nges med du 'byung ngo //
yid kyi rtags su /
rnam rtog rgyun chad /
sems gtad med /
dran pa 'ol po rjes med /
mos gus dang /
dag snang dang /
snying rje dang /
da ni 'khor ba dang ru shan phyed pas 'khor bar zlog mi srid bsam pa'i dga' ba dang nyams la sogs pa 'byung ngo //
des na 'di ni kun las khyad par 'phags so //
sa ma ya /
don gnyis pa nang gi ru shan dbye bar bya ste /
ci ltar dbye na /
rang gi lus 'di rigs drug tu skye ba'i rgyu'am sa bon yig 'bru drug yod do //
'di drug gnyen po'i ye shes kyis sbyang ste /
de yang rang gi spyi bo na lha'i sa bon a /
mgrin pa na lha min gyi sa bon su /
snying kha na mi'i sa bon nr-i /
lte ba na byol song gi sa bon tri /
gsang gnas na yi dwags kyi sa bon pre /
rkang mthil na dmyal ba'i sa bon du /
de rnams gnas pas de rnams ye shes kyi mes sbyang ste /
rang gi snying kha chos kyi 'khor lo'i dkyil rtsa dbu rkyang ro gsum las /
dbus dbu ma la hU~M/
g.yas ro ma la A+o~M/
g.yon rkyang ma la AHgnas par bsgoms la /
de nas 'bru gsum las ye shes kyi me 'bar bas lus kyi nang spyi bo nas rkang mthil gyi bar du sa bon drug po shing sdong khong rul gyi nang la me 'bar ba ltar du 'ur sgra dang bcas te 'bar bas /
spyir ni lus ngag yid gsum gyi sgrib pa dang nyams chag
/khyad par du rigs drug tu skye ba'i sa bon rnams nag thul gyis 'tshig par bsam zhing ngag tu oM AHhU~M/
zhes 'bum tsho bdun nam lnga'am gsum la sogs ci rigs bzla zhing /
thun mtshams su phaT phaT ces drug brjod pas /
sa bon bsregs pa'i thal ba nag phung nge 'dug pa de rnams spyi bo nas rim par phaT gcig gis mgrin par rgyang nge 'phos /
gnyis pas mgrin pa'i sa bon bsregs snying gar 'phos /
de bzhin du phaT lan re bzhin du lte ba /
gsang gnas /
rkang mthil las kyang phaT ces tha ma de la phyir rgyang nge thon par bsam /
rjes su dmigs pa'i 'phro 'du rnams rbad bcad la spros med kyi ngang la lhod kyis klod /
rtsa bral gyi ngang la lhan gyis bzhag
/des ni rigs drug tu skye ba'i rgyu'am sa bon med do //
dper na thab kyi me bsad pas mthongs khung gi du ba chad pa dang mtshungs te /
rdzogs chen spyi skad kun dang mi 'dra ste 'di nyid rang gis ru shan phyed par 'gyur te /
shin tu zab pas 'di la 'bad par bya'o //
zhag gsum la sogs gnas skabs dang bstun no //
'di ni rigs drug gi skye sgo gcod pa'i spu gri ste shin tu zab bo //
sa ma ya /
de nas lus ngag yid gsum rnal du dbab pa shin tu gal che ste /
ci'i phyir na /
gong gi sngon 'gro thun mong dang /
thun mong ma yin pa la sogs lus ngag yid gsum rtsol ba la 'bad pas lus kyi 'byung ba dang khams 'khrugs pas dngos gzhi'i gnas lugs rgyud la mi skye bas de dag sor gzhug pa'i phyir lus ngag yid gsum rnal du dbab ste /
ci ltar dbab na /
dben pa'i gnas su bde ba'i gdan la /
lus ngag yid gsum cha nas klod de mi bcos par gar bde bar bzhag cing /
lus ngag yid gsum rnam rtog bsam blo rkyen dbang du mi btang bas lus mi 'gul /
ngag mi smra /
sems mi spro /
ci bde ru gnas par bya'o //
de la yang zhag gcig gnyis gsum gang yang rung bar bya zhing /
de ltar phab pa'i yon tan gyis /
rang sems shugs sam ngang gis gnas shing /
bde ba rang bab kyi sgom zhig cis kyang 'byung bas /
des na rnal du 'beb pa 'di zab bo //
sa ma ya /
de nas sor gzhug pa ni /
bde ba'i stan la rang nyid lus drang por bsrang chos bdun dang ldan pas /
snying gar gser gyi rdo rje rgya gram bsam /
de'i lte ba la hU~M mthing nag tshon gang ba zhig gsal bar bsgom /
rdo rje'i lte ba'i 'og tu rang gi rig pa a dkar po bung ba'am sran ma tsam bsgom /
de nas a de rgyang nge thon /
steng gi hU~M de la bskor ba rang 'khor nyi shu sum cu lnga bcu brgya la sogs pa bskor bar bsam zhing /
gsal bdo ba la phaT ces brjod /
a de skad cig yal bar bsam la /
sems ma bcos spros bral gyi ngang du lhod de klod la /
'di la yang zhag gcig tsam mam /
gang yang rung bar sbyang ngo //
des ni dmigs pa dang sems kyi kha lo gang du yang bsgyur du rung ba dang /
mnyen btsal lam du 'jug pa kun kyang 'grub par 'gyur ro //
des na 'di ni shin tu zab bo //
sa ma ya /
bzhi pa bla ma'i rnal 'byor gyi byin rlabs 'pho ba'i tshul du blang zhing /
rang rig bla ma'i rnal 'byor gyis rang byung rang zhal mjal ba'i gnad 'di la bzhi ste /
dang po gsol ba gdung yus kyi tshul du gdab pa /
byin rlabs bka' babs kyi tshul du blang ba /
gnyis med du bsre ba /
rang rig don gyi bla ma dang mjal thabs so //
dang po gsol ba gdab pa ni /
byin rlabs dang dngos grub thams cad kyi rtsa ba bla ma yin pas /
rang yi dam du gsal ba'i spyi gtsug gi nam mkhar seng ge brgyad kyis btegs pa'i rin po che'i khri'i dbus pad+ma 'dab ma stong dang ldan pa'i steng nyi zla'i gdan yangs shing rgya che ba'i steng du /
rtsa ba'i bla ma de dus gsum gyi sangs rgyas thams cad kyi ngo bo kun 'dus pa'i bdag nyid /
rigs thams cad 'dus pa'i gtso bo /
skus zhing khams thams cad la khyab pa /
zhing khams thams cad sku la snang ba /
gzi brjid 'od dang ldan pa /
sku dar la bab pa /
nyi ma 'bum las 'od zer che ba /
dran pa tsam gyis 'khor ba'i duHkha sel ba /
gsol ba btab na mchog thun gyi dngos grub rtsol med du 'byung ba zhig bsgom /
rtsa ba'i bla ma'i thugs ka nas 'od zer phyogs bcur 'phros pas /
rang gi rtsa brgyud kyi bla ma thams cad dang /
gzhan yang phyogs bcu'i sangs rgyas dang byang chub sems dpa' thams cad bla ma'i thugs kar thim pa'am /
mtha' skor du khra khrig ger bzhugs par bsam /
de'i spyi bor o rgyan pad+ma a tsar bcu drug lon pa'i gzhon tshul can sprul sku'i cha lugs su dkar dmar mdangs dang ldan pa zhig bsgom /
de'i spyi bor mkhas mchog shrI siM ha paN+Di ta dmar la 'od chags pa se 'u'i mdog lta bu spyan rtsa dmar hrig ge ba zhig bsgom /
de'i spyi bor rig 'dzin chen po dga' rab rdo rje sku mdog dkar po dbu gtsug tor phyag g.yas pa sa gnon g.yon mnyam gzhag shAka thub dkar po'i cha lugs lta bu zhig bsgom /
de'i spyi bor rgyal ba rdo rje sems dpa' sku mdog dkar po phyag g.yas rdo rje thugs kar 'dzin pa /
g.yon pas dril bu 'dzin pa /
rgyan du mas spras pa'i 'od zer can zhig bsgom /
de'i spyi bor drug pa rdo rje 'chang chen sku mdog mthing kha rdo rje dang dril bu bsnams pa rus pa'i rgyan drug gis spras pa zhig bsgom /
de'i spyi bor chos sku kun bzang yab yum sku mdog mthing ga'am dkar po /
phyag mnyam gzhag rin po che dang rus pa'i rgyan gyis spras pa /
de rnams thams cad snang la rang bzhin med pa ma 'dres pa so sor gsal ba nam mkha'i 'ja' tshon lta bu zhig bsgom /
rim pa bzhin du bla ma de rnams tho brtsegs su khrig ge bzhugs par bskyed /
thams cad kyang rang la bu gcig pu'i ma ltar brtse ba chen po'i spyan ram mer gzigs par bsam /
rang la pha mas gtsor byas 'gro drug sems can thams cad kyis bskor bar bsam la /
der bka' brgyud kyi bla ma de rnams la gus pa'i sgo nas rig pa ce re ba zhig bltas la /
kye ma bka' brgyud kyi bla ma 'di rnams bde chen dag pa'i zhing du sangs rgyas kyang /
bdag da rung 'khor ba du kha'i grong khyer la spyod dgos pa bdag re pham snyam du yi mug ga chad blo smad de /
'khor ba'i sdug bsngal gyi rgya mtsho 'di nas dgra mi sha bo btson dong nas thar bar 'dod pa lta bu'i gdung shugs kyis bdag gi gtsor byas thams cad kyis gsol ba gdung yus kyi tshul du 'u ru ru mas yar btab pas /
rim pa bzhin spyi bo'i bla ma rnams kyang 'og mas gong ma la rim pas mas nas yar rim pas 'u ru ru gsol ba 'debs par bsam la /
bla ma la blo yis gtad pa ci shes kyis re ltos skyabs gnas thams cad kha tsam ma yin par blo ling ling gtad la /
rtog pas bar ma chod par snying gi dkyil nas gsol ba phur tshugs su btab bo //
gsol 'debs ni logs nas shes /
de ni gsol ba phur tshugs su btab pa'o //
gnyis pa byin rlabs bka' bab kyi tshul du blang ba ni /
rang gis gsol ba phur tshugs su btab pas /
gong gi bla ma de rnams kyis thugs brtse ba chen pos /
bdag la ma bzod pa'i tshul du dgongs pa gtad nas gong nas rim pa bzhin /
kun bzang yab yum rdo rje 'chang la thim /
rdo rje 'chang rdo rje sems dpa' la thim /
de bzhin du rim pas mar la gcig la gcig 'od du thim nas rtsa ba'i bla ma la thim /
de nas phyogs bcu'i bla ma sangs rgyas byang sems thams cad bla ma la thim /
de nas bla ma'i spyi bo nas oM dkar po 'od zer thig le'i tshul du rang gi dpral bar thim pas bum dbang sku'i dngos grub thob par bsam /
de bzhin du mgrin pa nas AHdmar po /
thugs ka nas hU~M mthing ga rnams rim par bdag gi gnas gsum du thim pas sku gsung thugs kyi byin rlabs dang /
dbang bzhi rim par thob cing /
bla ma'i sku las 'od zer kha dog lnga'i dbyig chen po bab /
rang gi lus ngag yid gsum la thim /
sku gsung thugs kyi dbang bzhi yongs rdzogs chen po thob par bsgom /
de nas bla ma yang rang gi spyi bo nas mar thim nas /
bdag gi snying pad+ma 'dab brgyad gyen du kha phye ba'i dkyil du lam byon par bsam /
rig pa kha nang du log la 'di ltar bsgom ste /
e ma sangs rgyas chos kyi sku ni spros pa'i mtha' dang bral /
longs sku'i gdul byar ni bdag ma gyur /
bla ma sangs rgyas sprul pa'i sku kho na bdag gi bla ma 'di yin ang snyam du bla ma'i yon tan sku drin la bsam ste /
sangs rgyas dngos su 'du shes blo rtse gcig tu bla ma sprul skur thag chod pa'i mos pa bya'o //
gsum pa bla ma dang gnyis med du bsre ba ni /
rang gi snying dkyil na bzhugs pa de /
skad cig gis hU~M mthing ga zhig tu gyur /
yang hU~M de nyid gnas gyur te /
thig le 'od lnga dang ldan pa zhig tu gyur /
thig le de snying kha nas 'od du tser yal tshe rgya cher mched nas rang gi lus ngag yid gsum la thim pas bla ma'i sku gsung thugs dang rang gi sgo gsum dbyer med du khrug gis 'dres pas /
gong gi bla ma de rnams kyi byin rlabs dang rtogs pa rang rgyud la bum pa gang byo'i tshul du 'phos shing thob par bsam la de'i ngang du /
spros med du khres se /
wang nge /
shig ge
/hrig ge
/ma bcos par zang thal ler gzhag go
/'o de ltar gnas pa'i blo bral gyi shes pa rjen pa snga phyi'i rtog pa rgyun chad rang byung gsal dwangs 'dzin med de ka gong gi bla ma de rnams kyi ngo bo der gnas pa yin pas /
rang rig don gyi bla ma dang zhal mjal ba zhes bya'o //
bzhi pa rang rig don gyi bla ma dang mjal tshul gyis ngo sprad pa ni /
gong du bla ma rnams la gsol ba phur tshugs su gdung yus kyi tshul du btab pa'i rjes su /
rang dang dbyer med du thugs yid bsres te rang rig don gyi bla ma kun tu bzang po dang mjal bas phyi'i byin rlabs gzhan la ltos pa'i skyon dang bral ba'o //
de las rgyas pa gzhung gter ma las ngo sprad do //
de ni rdzogs pa chen po'i spyi skad kun las khyad par du 'phags te /
'di nyid zab cing ngo mtshar che ste 'di la nan tan bskyed na byin rlabs dang rtogs pa thams cad thod rgal du 'byung bar 'gyur ro //
sa ma ya /
spyi don lnga pa dngos gzhi khregs chod kyi dmar khrid 'di la drug ste /
dang po byung gnas 'gro gsum gyi rtsad gcad /
gnyis pa ngo sprod btsan thabs su gdab /
gsum pa rlung bum pa can gyi dkyil 'khor la brten nas rlung rig dwangs snyigs dbye zhing rang bzhin gyi mtshang btsal ba /
bzhi pa zhi gnas la brten nas khregs chod kyi gzhi btsal ba /
lnga pa lhag mthong la brten nas gnas lugs kyi ngo bo blta ba /
drug pa rjes skyong la brten nas spros bral mthar bskyal pa'o //
dang po byung gnas 'gro gsum rtsad gcad pa ni /
re re la yang dpyad bsgom dang 'jog bsgom bya ste /
dang po sems kyi byung sa la yang /
phyi snang ba'i yul la dpyad de bsgom pa phyi nang snod bcud sa rdo ri brag rtsi shing nags tshal ri bo ri bran /
mdor na gang las byung /
ci ltar byung /
byung tshul ci ltar rig pas dpyad de legs par brtag cing bsgom mo //
de nas yang rang gi lus stod smad yan lag
/don snying phyi nang thams cad du gang na gnas /
ji ltar gnas legs par brtag go
/de nas 'jog bsgom bya ste /
sems nyid rang gi steng du legs par bzhag ste /
sems zhes mi dran dgu dran /
mi rig dgu rig 'di /
gang nas byung /
mtshan nyid ji lta bu zhes rang gis rang la legs par brtag go
/de ltar du bla mas 'phrul shes par byas te /
gnas sa dang 'gro sa thams cad legs par rtsad gcod bya zhing /
khyad par du'ang kha lta dred po dang /
las dang po pa rnams la phu thag 'khrol bar gcad par bya'o //
de yang sems nyid chos sku rnal ma 'di /
'gro ba rigs drug tu 'khyams shing 'khrul pa'i rgyu mtshan ci ltar 'dug
/de'i ngo bo'am kha dog dang /
dbyibs mtshan nyid ci ltar 'dug legs par brtag tu gzhug go
/'di rnams kyi dus su bla mas dri ba dang khrid lugs mkhas par shes par bya'o //
de yang 'gyu byed kyi rtog pa ci ltar byung /
gang las byung /
dngos por grub bam ma grub /
grub na ci ltar grub /
ma grub na stong pa yin nam ci ltar yin legs par brtag go
/de nas yang grub na de'i mtshan nyid gzugs kha dog ci ltar 'dug
/stong pa yin na ci ltar stong /
nam mkha' lta bu'i stong pa yin nam /
rlung dang brag cha lta bu'i stong pa yin nam /
'on te ci ltar stong legs par brtag go
/de nas yang sems dang rnam rtog gnyis gcig gam tha dad /
gcig na snang ba dang stong pa gnas 'gyu gnyis so sor cis 'byung /
gyes dus su gyes mtshams gang nas gyes /
'khrul pa'i rtsa ba gang nas byung /
bdag dang gzhan gnyis sus byas /
de rnams legs par brtag go
/de ltar thag chod kyi dri ba gtsang ma zhig ma byung bar la brtag par bya'o //
de nas bla mas dang po byung sa med de chos sku /
gnas sa med de longs sku /
'gro 'ong med de sprul skur ngo sprad do //
de yang ma 'gags pa'i rtsal rang sems /
sems stong pa /
snang stong gnyis med zung 'jug lhun grub /
mdor na snang srid 'khor 'das thams cad rang rig rang byung rang grol du ngo sprad do //
de yang stong lugs kyang /
'byung ba nam mkha' lta bu'i ris med stong pa /
rlung dang brag cha lta bu'i chad stong la sogs pa ma yin te /
yul dang yul can /
kha dog spu ris mtshan ma gzugs can ma yin pa'i stong pa /
'on te med pa ma yin /
rtsal 'gag med rig bcas rang gsal /
rang gi rang rig rjen ne ba /
hrig ge ba /
'di zhes gdags bya ma rnyed pa'i rang bzhin nges shes dang bcas pa'o //
de ltar phu 'khrol gdar sha thag chod du byas nas /

skabs 'dir rdzogs chen kun gyi thun mong ma yin pa'i khyad par ngo sprod btsan thabs su gdab par bya ste /
dben zhing nyams dga'i ri bo'i rtse'am /
spang gshong ngam /
chu gling ngam /
ne'u thang la sogs mis mi mngon pa'i gnas su khri mthon po dar gyi bldabs khri la sogs pa'i steng du bla ma nyid zab ber dar gyi na bza' la sogs gzi brjid dang ldan par byas la /
dbu la pad zhwa legs par gsol /
steng du gdugs dang mtha' skor g.yas g.yon du 'phan dang rgyal mtshan la sogs bkod pa'i rgyan rnams dang ldan par bsham /
rnal 'byor skyed chog rnams bla ma'i rnal 'byor ltar byas te /
bla ma la gser g.yu'i maN+Dal /
mkha' 'gro chos skyong la gtor tshogs rnams legs par bshams la /
de nas slob ma rnams kyis bla ma la sangs rgyas dngos kyi 'du shes mos gus thun mong ma yin pa byas la /
ngag gis gsol ba 'debs shing lus kyis bskor ba brgya stong /
ngag tu yig brgya bzlas shing lus kyis brkyang phyag byas te /
de rjes bla ma la gser gyi maN+Dal lan bdun /
sman gyi maN+Dal lan bdun /
'bru'i maN+Dal lan bdun 'bul zhing /
mos gus mchi ma 'byung ba byas shing gsol ba phur tshugs su gdab cing de ltar lus ma chad bar du 'bad la /
de'i rjes su bla ma'i mdun du thams cad lus chos bdun dang ldan pas lus drang por bsrang ste /
dran pa mngon du bzhag la /
bla ma la gsol ba btab rjes su /
bla ma'i gnas bzhi nas dbang bzhi blangs nas /
bla ma'i sku gsung thugs kyi rtogs pa dang byin rlabs thugs rje thams cad rang gi lus ngag yid gsum la skad cig la 'phos par bsam la /
snying nas gus pa bya /
bla mas kyang thugs rgyud kyi rtogs pa byin rlabs slob ma rnams la 'phos par dmigs pa drag tu gtad la /
de nas 'di skad du ngo sprad par bya ste /
'o rigs kyi bu rnams snga phyi'i sems rtog pa ma 'phro bar zhog cig bya /
dar cig na yang /
bu kun sems gsal du re ba'i shes pas ma bslad /
gsal ba'i nyams la ma zhen /
gnas pa la ma zhen /
'gyu ba la ma 'dzin /
tshogs drug gi snang ba gsal stong rjen pa'i rang snang la der 'dzin ma byed par rang ngo gsal stong du rjen ne zhog cig
/yul med blo bral du zang thal le zhog cig bya /
gsal bdo ba la phaT ces thun gsum mam bdun la sogs pa bya /
de'i dus su spros med kyi don skad cig la mi skye mi srid pas /
'o rigs kyi bu da lta'i sems nyid rang gsal rjen pa /
'dzin med ngang dwangs /
spros bral khres se ba /
lhang nge ba /
hrig ge ba /
der snang gi rtsal ma 'gags pa la der 'dzin ma zhugs pa'i nyams su myong du yod pa /
tshig gis smra mi shes pa'i rjen ne ba zang nge ba 'di /
gnas lugs don gyi rdzogs pa chen po zhes kyang bya /
phyag rgya chen po zhes kyang bya /
rig pa'i rtsal dbang zhes kyang bya /
lhag mthong /
lta ba /
rtogs pa /
khregs chod /
ming gi rnam grangs du mar phye yang /
don gdod ma'i gnas lugs rang bzhin rnam dag
/rang rig kun tu bzang po don gyi gshis lugs skyon med de 'di ka yin pas /
da 'di ngo shes nas 'di don nyams su blang ba dang ma bral bar gyis shig
/'di ma rtogs pa'i dus na'ang /
gdod nas 'di gnas pa yin te /
rang ngo rang gis ma rig glo bur gyi dri mas rtog pa sna tshogs su shar ba yin no //
da dus de ring nas khyed rnams kyi las kyi mtha' zad /
rang byung gi zhal mjal /
sangs rgyas lag tu gtad pa yin pas /
da phan chad gnas lugs 'di dang ma bral bar gyis shig
/tshe gcig gis sangs rgyas 'thob par gdon mi za'o //
zhes rgyas par ngo sprad do //
'di ni dbul pos yid bzhin gyi nor bu'i gter rnyed pa dang 'dra ste /
rang rig gcer bur ngo sprad pas sangs rgyas kyi dgongs pa la longs spyod par 'gyur ba yin no //
zhes myong rig legs pos rgyas par ngo sprod gnad du thebs par bya'o //
'di ni shin tu zab ste ngo mtshar che'o //
sa ma ya /
de nas dngos gzhi khregs chod nyams su len pa'i sngon 'gror rlung bum pa can la brten nas rig pa dwangs snyigs dbye ba ni /
lus chos bdun dang ldan pas yi dam gyi lha bsgom /
rlung ro rkyang gnyis phyogs phyogs su gnyis gnyis dang dbus phyogs su gcig 'bud la /
de nas 'jam la ring bar rngub ste /
lte 'og tu tig bskyur /
'og rlung cung zad 'then /
mig sna rtse nas mtho gang gi nam mkhar gtad /
rig pa mdun gyi nam mkhar khru gang tsam pa 'dir a dkar lam me ba la gtad /
rjes su rlung dal bus gtang /
mchu dang so gnyis ma reg tsam tha mal du gzhag go
/de la zhag gnyis /
des rlung rig dwangs snyigs phyed /
ye shes ngang dwangs su 'char ro //
de nas yang 'phrul 'khor gong bzhin bya /
mig sna rtser dbab /
rang ngo rang gis blta /
rtog pa'i brtag dpyad mi bya /
dran pa yul zin tsam du bya ste rang bab tu bsgom /
gsal bdo ba la phaT ces bshig
/de'i rjes la blta /
de'i tshe sems ched du spros kyang mi 'phro bar hrig ger gnas pa zhig 'byung /
de la zhag gcig tu'am ci rigs su bsgom /
de nas 'phrul 'khor gong bzhin la /
rig pa la ngar bskyed /
mig lta stangs bar snang la had por gtad /
rig pa yang snying nang nas mig la brgyud de bar snang du skya ta le yod pa la dmigs pa rgya bskyed /
yid tsam gtad de rang rig ngar dang bcas te bsgoms pas rtog pa zil gyis non /
snang stong gi phu 'khrol bar bya'o //
de'i tshe zhi gnas bya ba rgya mtsho rlung gis ma bskyod pa lta bu rtog med du lhan ne ba dang /
yang rig pa dwangs snyigs phyed pas sngar bas 'gyu rtog rags su song ba lta bu gang shar 'phra'u tsam yang dran pas zin pa tsam yang 'byung ste /
'di la zhi gnas bya ba rlung rig rnal du pheb pa yin no //
sgom chen 'ga' zhig 'di la zhen zhing sgom gyi ngo tir 'dod pa mang yang cung zad min pas /
de nas bla mas gnas pa la mi zhen /
'gyu rtog la skyon du mi blta bar nyams su len par gdams pa sogs bla ma'i myong bas mkhas par khrid shes par bya'o //
de nas spros bral lhag mthong gi ngo sprod legs par khrid par bya ste /
de la gang shar gyi ngo bo /
shar grol /
mnyam grol /
ci ltar 'gyu zhing 'phro yang don rang bzhin du ma grub ste /
'gyu rtog gsal la stong ste /
yul med rjen pa stong pa'i rang rtsal las grub ste /
brjod med spros bral /
don la mdangs ma 'gags tsam du cir yang snang bas /
snang ba'i ngo bo stong pa yul med blo bral du shes shing /
de'i don dang mi 'bral ba ni lhag mthong zhes bya'o //
de lta bu la yun gang yang rung bar bla mas dri ba re byas shing sgom du gzhug go
/de ltar sgom tshe dang po gnas pa bde shas dang bcas pa la /
'ga' zhig cung zad chags pa byung ste /
ci ltar zhig nas /
'gyu rtog 'char sgo thams cad stong gsal skyes grol shar grol /
rang la rang yid ches /
dgod bro ba /
'gag med kyi snang ba ci ltar snang yang /
der 'dzin med pa khres se thal le /
phugs su blo bde thag chod ting nge ba zhig 'byung ngo //
da rung bla mas myong bas dri ba mtha' gcad /
gnas skabs skyon rnams bcos shing bsgoms pas /
rang ngo la gsal 'grib med pa'i spros bral nyi ma shar ba bzhin nang nas lhag gis 'char te /
tshig tha snyad dang bral ba /
gding go yul du ma lus pa'i nyams rtogs gsal po zhig nges shes dang bcas pa 'byung ngo //
yang 'di'i dus su 'ga' zhig la thams cad stong par 'dug snyams pas rgya 'byams dang kha lta stong skad dang /
yang snang stong gi phu 'khrol /
thams cad rang rig tu thag chod du 'byor kyang /
nyams kyi zhen pa cung zad kyis sangs rgyas zer ba de 'dir 'dug thag chod /
'di las phar med bsam pa'i sgom thog nas phra 'dzin bag tsam 'byung bas /
da rung nan gyis bsgoms pas /
ci ltar zhig nas thams cad rang grol dper na nam zla dros tshe 'khyag rom chu ru zhu ba dang 'dra ste /
gcig grol kun grol mtshan ma rang grol du song nas thams cad mnyam nyid chos skur rtogs pas /
rol pa gcig tu song ba de'i rjes bskyang ngo //
de la mthar 'don gegs sel bogs 'don rnams rgyas par gzhung las shes par bya'o //
spyi don dgu pa lam zab mo thod rgal la gnyis te /
dngos gzhi snang ba la ci ltar 'khrid pa dang /
mtha' rten gyi rjes so //
dang po rten gyi gang zag chas su zhugs pa /
bya ba dgu phrugs su gtang ba /
lus ngag yid gsum la sogs rgyas bshad sgrom du gzhug pa rnams 'dir yi ges 'jigs pas thod rgal gyi khrid gzhung las 'di skabs su blang ba shes par bya'o //
dngos gzhi la mngon sum rang thog tu dbab pa la gsum ste /
lus ngag yid gsum gyi gnad gzir ba'o //
dang po lus kyi gnad la gnyis te /
rtsa ba'i 'dug stangs dang /
yan lag gi 'dug stangs so //
dang po rtsa ba'i 'dug stangs la gsum ste /
seng ge
/glang chen /
drang srong ngo //
dang po ni gzhung las 'byung ba bzhin /
bya ba dgu phrugs su btang la /
dben pa'i gnas su bde ba'i gdan la /
seng ge'i 'dug stangs bya ste /
lus khyi tshugs rkang mthil gnyis sar phab ste /
lag pa rdo rje khu tshur rkang pa'i mthe bong rtsar dbab /
ro stod seng ge ltar brgyang /
rtsal mjing pa la bor te yid tsam dgye bar bya ste /
mig smin phrag gi mkha' la gtad do //
lus mi 'gul /
mig mi 'gul /
rlung shin tu dal ba la yid tsam phyir 'dzin pa la bslabs nas dbang po yul la gtad do //
de ltar bsgoms pas thog mar rang gi smin phrag tu dbyings rnam par dag pa'i sgron ma zhes bya ba 'ja' tshon lta bu'am /
rma bya'i mdongs lta bu zhig 'char ro //
de'i nang du thig le stong pa'i sgron ma zhes bya ba /
ko mog tu rdo bskyur ba lta bu'am phub kyi sba skor lta bu'i nang du thig le yungs 'bru'am sran 'bru tsam du 'char ro //
de'i nang du rig pa rdo rje lu gu rgyud ces bya ba /
phra ba rta rnga la mdud pa byas pa lta bu dang /
mu tig star la brgyus pa lta bu dang /
lcags tshags lta bu dang /
me tog drwa ba rlung gis bskyod pa lta bu la sogs de dag thams cad kyang nyis 'brel dang sum 'brel la sogs su 'char ro //
de ni rang gi rig pa lu gu rgyud thig le nyag gcig bya ba de yin no //
de yang dbyings rig 'du 'bral med par nyi ma dang zer gyi tshul du gnas so //
de yang dbyings kyi rtags su 'od khyim /
ye shes kyi rtags su thig le /
sku'i rtags su lu gu rgyud /
de rnams kyang gnas lugs tsit+ta'i nang na gnas nas lam dbang po'i mngon sum du 'char te /
des na yid dpyod 'dzin pa'i lta ba tshig dang blos byas shes rab la sogs rtog dpyod kyi lta ba nub pa'o //
de nas longs sku ni /
glang chen nyal ba lta bur kha sbub tu nyal /
pus mo dang brang sprad /
rkang sor phyir phul /
gru mo sa la bcar /
lag gnyis og ko brten /
mjing pa gyen la btegs te /
mig gnyis smin phrag gi zur la hrig por blta'o //
dbyings rig gi 'char tshul rnams gong dang mtshungs so //
de nas drang srong sprul sku'i bzhugs stangs bya ste /
lus tsog pur byas la /
long bu gnyis gshib /
rkang mthil sar phab /
pus mo brang la bcar /
lag gnyis pus mo la 'khyud /
rgal rus drang por bsrang /
mjing pa bag tsam bstod /
mig phab zlog tu zim bur nyams su blang ngo //
dbyings rig 'char tshul rlung gnad la sogs pa rnams gong dang mtshungs so ///
/de nas yan lag gi 'dug stangs bdun gyis nyams su blang ste /
dang po khyung gi 'dug stangs ni /
rkang mthil gnyis sprad /
lus drang por bsrang /
lag gnyis rdo rje'i khu tshur brla steng du sbub /
mjing pa cung zad gug ste /
mig gnyis smin phrag gi mkha' la zim bur gtad de nyams su blang ngo //
gnyis pa gcan gzan stag gi 'dug stangs ni /
yang rkang mthil gnyis sprad /
rdo rje'i khu tshur sgro ba'i rtsar phab /
ltag rtsa 'then /
mgrin pa dgug
/mig g.yas g.yon gnyis smin phrag la dril te thad sor blta'o //
gsum pa skyes bu ni /
lus gnad 'dug tshul drang srong lta bu la /
lag gnyis bsnol te bar lhu gnyis la 'khyud de /
mjing pa bag tsam gyen du bteg la hrig por bltas te bsgom mo //
bzhi pa wa yi 'dug stangs ni /
rkang pa gnyis long bu gshib ste mthil sa la phab /
lag gnyis mthe bong bcangs pa'i khu tshur rkang mgo'i gzhog gnyis su dbab /
dpung mgo 'then cing brgyang /
sgal tshigs drang por bsrang /
mig gnyis cung zad zim bus g.yas g.yon gyi zur la khrid de nyams su blang ngo //
lnga pa bya rgod ni /
rkang pa rdo rje'i 'dug stangs cung zad mdun du brkyang bar bya /
lag gnyis khu tshur rgyab tu dpyi mgo'i rtsar btsug ste /
sgal tshigs drang por bsrang /
ltag rtsa 'then la mig gnyis shin tu zim bus zur gnyis la lu gu rgyud lding thabs kyis khrid de blta'o //
drug pa gyad kyi 'dug stangs ni /
lus drang po /
rkang pa gnyis skyil krung /
lag gnyis gru mo brla steng du gzug lag mthil gnyis kyis 'gram pa skyor te /
mig gnyis zim bur bya ste /
phab zlog gis g.yon gyi nam mkhar gtad de bsgom mo //
bdun pa chu srin ni /
rkang pa skyil krung /
lag gnyis pus mo la bkab ste /
lus drang por bsrang /
mjing pa cung zad dgyes pa'i mig zur zim gyis g.yas la khrid de bsgom mo //
des ni zab lam thod rgal gyi khrid rkyang yan lag gi 'dug stangs dang bcas tshar ro //
de nas mtha' rten rjes kyi man ngag la gsum ste /
mi 'gul ba gsum gyis gzhi bca'/
sdod pa gsum gyis tshad gzung /
thob pa gsum gyis gzer gdab bo //
de la nyams len gyi dus su mi 'gul ba khag che ste /
lus mi 'gul bas mig mi 'gul /
mig mi 'gul bas rtsa mi 'gul /
rtsa mi 'gul bas rig pa mi 'gul te /
rlung dal ba'i dgos pa yod do //
de ltar nyams su blangs pas sdod pa gsum 'byung ste /
phyi tshogs drug yul gyi snang ba sdod de snang rkyen grogs su 'char /
nang lus sgul bskyod bya ba dang bral bar sdod de 'khrul pa'i bya ba bral /
gsang ba rig pa sdod de rnam rtog skye mi srid pa'o //
de nas goms pa mthu brtas pas 'khrul pa'i bag chags las ring du song ba dang zad pa'i tshad ni /
brtson 'grus rab la rmi lam gyi 'khrul pa 'gags /
'bring rmi lam du 'khrul par shes /
tha ma yang rmi lam bzang por 'gyur ro //
de ltar nyams su blangs pa'i 'bras bu ni /
rab zag bcas kyi phung po 'od gsal du grol /
'bring lus bor nas chos nyid bar dor sangs rgyas /
tha ma'ang mngal du mi 'jug ste sprul sku'i zhing khams lngar skyes nas bar do med par sangs rgya 'o //
da thob pa gsum gyis gzer gdab pa ni /
phyi snang ba la dbang thob pas snang rkyen zhing khams su grol ba dang /
nang lus la dbang thob pas 'pho ba chen po'i sku thob pas skye shi 'das grongs med cing 'byung lus 'od gsal du grol ba dang /
gsang ba sems la dbang thob pas bag chags 'khrul pa'i rgyun chad pa'o //
de ltar snang ba bzhi thob pa'i gang zag de la nyams len rtags kyi rim pa ci ltar 'char tshul ni gzhung las rgyas par shes par bya'o //
des klong gsal snying thig gi khrid rnams ma lus par rdzogs shing /
de yang rgyud kyi lung /
bshad pa'i sgrom /
snang ba bzhi'i 'phel tshad rtags dang thob tshad rnams ni gzhung las rgyas par shes shing /
'dir ni dmigs pa khrid kyi pra khrid kho na gtsor ston pas don du dril ba yin no //
rdzogs pa chen po klong gsal snying thig gi khrid yig yid bzhin nor bu zhes bya ba 'di ni /
'phan yul sman rtse'i chos rje bsam 'grub rgyal pos gter gyi khrid yig la gab 'khrugs 'ga' re yod pa rnams phyogs gcig tu dril ba'i dmar khrid rgyas pa zhig ci nas kyang bri dgos zhes bskul pa'i ngor /
o rgyan pad+ma'i gsung 'dzin gnas lugs rdzogs pa chen po klong gsal snying thig gi rnal 'byor pa /
gter ston rin chen dpal bzang pos bya lo 'brug zla'i gnam gang la dpal ldan sman rtse'i ri khrod du sbyar pa'o //
dge 'dis 'gro kun tshe gcig gdod ma'i sa la phyin par gyur cig //
/
