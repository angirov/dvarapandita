\u0f01\u0f83:
grub thob pad+ma badzra gyi :
thugs dam kun gyi mthil thug pa :
bla med yang dag mi g.yo ba :
bde mchog he ru ka dpal gyi :
sgrub thabs nye lam rdo rje'i zam :
gzhan la ma bstan zab mo'i chos :
'jig rten blos btang ma gtogs pa :
snod min rnams la gsang rgya bya :
sa ma ya rgya rgya :
\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88\u0f88
bla ma he ru ka la 'dud :
mchog gi grub pa thob pa las :
ngo mtshar pad+ma badzra bdag :
rgyal ba rab 'byams thams cad 'grub :
yi dam dpag tu med na yang :
thugs dam he ru ka kun las :
snying po nyams len rnams kyi mthil :
shin tu zab pa'i mthar thug pa :
bla med gsang ba'i rgyud dag las :
bla med yang dag he ru ka :
rdo rje'i snying po mkha' 'dra ba :
mi g.yo ral pa gcig gis bsgyings :
A ral+li yi sgra chen sgrog :
bla med gong na med pa yi :
yang dag dri med ngo bo'i sku :
he ni ngo bo stong pa nyid :
ru ni rang bzhin lhun grub gsal :
ka ni zung 'jug thugs rje'i rtsal :
rdo rje 'gyur ba med pa'i sku :
snying po gsung ni ye shes don :
mkha' 'dra ro gcig kun khyab thugs :
mi g.yo don dam 'gyur ba med :
ral pa kun rdzob chos rnams kun :
mnyam pa chen po'i ngang du gcig :
lhag pa'i chos sku chen por bsgyings :
ra l-i thabs dang shes rab nyid :
e waM zung 'jug dbu ma che :
sgra chen gzhi 'bras rten cing 'brel :
sgrog pa gdul byar gsang gsum snang :
lam rkyen yi ge dgos pa bzhi :
de lta bu yi lha mchog 'di :
gsang ba rmad byung ches gsang ba :
he ru ka yi rgyud bsam yas :
kun 'dus rig pa snying po'i bcud :
yang dag grub pa gcig pu nyid :
mkha' 'gro sgyu ma bde mchog bde :
'dir ston 'dis ston 'di phyir ston :
grub pa thams cad 'di la brten :
zab mo thugs kyi sgrub pa 'o :
sa ma ya :
sngon 'gro sbyor ba thams cad kyang :
'dus pa dag dang mthun par dpyad :
dngos gzhi bskyed pa'i rim pa dag :
rab kyis rang bzhin yongs grub dang :
'bring gis spyi dang bye brag gsal :
tha mas ting 'dzin gzer chen gdab :
rang bzhin yongs su ma grub pa'i :
lta ba stong pa'i ye shes kyi :
dag pa sna tshogs bskyed pa'i ngang :
yul gsum rdzogs pa lhun gyis grub :
spros pa kun bral dmigs med lta :
lhag pa'i chos sku chen po nyid :
kun rdzob don la don kun rdzob :
lha yang chos sku chos sku lha :
bdag dang yid shes yul dag pa'i :
mnyam pa'i don la gnas gyur na :
ma bskyed ye nas lhun gyis grub :
ji ltar gdul bya'i mos pa la :
dpal chen dgu dang yum chen dgu :
zhi ba lhun gyis grub pa'i lha :
rigs brgya'am bzhi bcu rtsa gnyis pa :
yang na rigs lnga rigs gsum ldan :
khrag 'thung drug cu rtsa bzhi pa :
sras mo nyi shu dbang mo'i tshogs :
'bar ma yum bzhi ma dang sring :
pho nya sum brgya drug cu bcas :
shin tu rgyas pa 'dus pa'i lha :
yang na rigs lnga yab yum bcu :
sras mo dbang mo sgo skyong bcas :
dpal chen gau rI brgyad la sogs :
dkyil 'khor bsam yas ci bstan kyang :
rtsa ba badzra he ru ka :
khro bo kun gyi slob dpon che :
mchog sgrub rgyal ba mi 'khrugs pa :
bdud 'dul khro rgyal mi g.yo ba :
gnyis med sgrub pa 'di nyid ni :
bgegs bral dngos grub shin tu che :
mkha' 'gro myur dang pho nya'i lam :
nyon mongs sgyu ma lta bur spyod :
bde mchog lhan cig skyes pa yi :
ye shes 'od gsal bde chen thob :
'dir ni don kun ma lus rdzogs :
mdo rgyud thams cad 'dis ston cing :
kun kyang 'di nyid rtogs phyir ston :
bskyed dang rdzogs pa'i rang bzhin nyid :
dag gsum mnyam bzhi rtogs pa nyid :
bskyed rdzogs gnyis kyi grub pa'i mtha':
dbang thob btsan sa zin pa 'o :
sa ma ya :
tha mas ting 'dzin gzer gdab phyir :
'di ltar snang ba'i phyi nang chos :
stong nyid kun tu bzang mo mkha':
ma 'gags rang rtsal kun tu bzang :
dbyer med sras mchog bde ba che :
dkyil 'khor gsum po ro gcig pa'i :
byang chub sems kyi yi ge hU~M:
cho 'phrul chen po'i rang bzhin las :
e yaM ra suM keM raM b+h+rU~M:
gdangs las 'byung lnga yum gyi dbyings :
mkha' klong stobs ldan dmar chen po :
dbang chen lhun po 'bar ba'i rtser :
'khrul med mi 'gyur rdo rje'i mkhar :
yul snang dur khrod chen po brgyad :
ma chags thabs kyi 'dab ma stong :
'khor lo sna tshogs rgya gram dbus :
phung po sha khrag rus pa rnams :
gzhal yas chen por lhun gyis grub :
gru bzhi snam bu brgyad dang ldan :
thod pa sum brtsegs dregs pas brgyan :
rdo rje 'bar ba'i tog kyang mdzes :
'khor lo rtsibs bzhi'i lte ba ru :
che ba'i yon tan rdzogs pa'i dpal :
brag chen pad+ma nyi ma'i steng :
shes sgrib can gyi ru dra'i gdan :
hU~M las rang rig byang chub sems :
slob dpon chen po he ru ka :
'gyur med nam mkha'i rang bzhin nyid :
thig le'i zhal ldan thabs shes phyag :
bden gnyis mnyam pa'i g.yas brkyang bzhengs :
gnyis 'dzin bdud la khros shing gtum :
sku gsum spyan ldan stong nyid bzhi'i :
mche ba rab gtsigs rnam 'gyur ljags :
kun 'dus A ral+li sgrog bzhad :
brgyad khri bzhi stong theg pa kun :
gcig tu rtogs pa'i dbu skra yang :
me long lta bu'i sbrul gyis bcings :
rdo rje 'chang gi cod pan can :
g.yas pas gri gug skye shi gcod :
g.yon pas b+han+d+ha bdud khrag rol :
phrag dog mgo bo bcad pa yi :
dbu rgyan do shal phyag rgya drug :
nga rgyal pags bshus sham thabs mdzad :
'dod rmongs zhing gis stod g.yogs shing :
khong khro sbrul mdud bkrol te bcings :
yid bzhin re skong nor bu'i tshogs :
rab brgyan skye 'gag gnas med pa'i :
khrag chen zhag dang thig les byugs :
mi phyed go dang nyon mongs kun :
sreg pa'i ye shes me chen 'bar :
gtum mo mthing nag shes rab dbyings :
phyag rgya lnga 'chang gri thod can :
gnyis med 'khril sbyor bde ba che :
phyogs bzhir 'bar ba'i hU~M sgra las :
pad nyi bdud bzhi bsnol ba'i steng :
shar du gti mug rdo rje smug :
'khor lo gri gug thod khrag 'dzin :
lho ru nga rgyal rdo rje ser :
rin chen gri gug thod khrag 'dzin :
nub tu 'dod chags rdo rje dmar :
pad+ma gri gug thod khrag 'dzin :
byang du phrag dog rdo rje ljang :
rgya gram gri gug thod khrag 'dzin :
kun kyang rang 'dra'i yum dang 'khril :
grwa bzhir pad nyi zhing gi gdan :
dzaHhU~M baM hoHgsang ba'i yum :
dkar mo rgyas 'debs rdo rje 'dzin :
ser mo tshe 'phel mda' gzhu bkang :
dmar mo dbang sdud rgyal mtshan sgreng :
nag mo rmongs byed dril bu 'khrol :
tshad med bzhi yi yi ge phaT:
rta gdong dkar mo lcags kyu 'dzin :
phag gdong ser mo zhags pa 'phen :
sprel gdong dmar mo lcags sgrog bsdams :
spyang gdong nag mo dril bu 'dzin :
kun kyang g.yon pas thod khrag 'thung :
dur khrod rol pa'i chas kyis brgyan :
brkyang bskum gar gyis bzhengs pa 'o :
ye nas rnam par dag pa la :
glo bur dri ma bsal ba'i slad :
dbang bskur byin gyis brlab par bya :
dam tshig ye shes dbyer med kyang :
dbyings nas spyan drangs brtan par bya :
longs spyod mchod pa'i rang bzhin yang :
mchod cing bstod pa 'bul ba dang :
phrin las lhun gyis grub pa la :
bskul zhing smon lam rim pa gdab :
lus lha 'gul bskyod gar gyis rol :
smra brjod bzlas pa'i rang bzhin la :
dran rtog bde chen dbyings kyi ngang :
khams gsum lha yi dkyil 'khor nyid :
grags pa gsang ba sngags kyi tshig :
thams cad byang chub sems kyi ngang :
ma bskyed ye nas yongs su dag :
ma 'gags snang ba grub pa med :
mi gnas sku dang ye shes 'char :
rtag pa ma yin yongs su stong :
chad pa ma yin lhun gyis grub :
dgongs pa de ltar ldan pa yi :
skabs su rdo rje'i snying po mchog :
gsang sngags yi ge bcu pa bzla :
oM badzra kro d+ha Ar+Ya a tsa lA hU~M phaT:
lha nyid 'od gsal dbyings su bsdu :
sgrub pa kun gyi gnad gdam mo :
sa ma ya :
de ltar bla med he ru ka :
sgrub par 'dod pa'i rnal 'byor pas :
dbang rnams nod par mi byed cing :
bla ma mnyes par ma gyur na :
'bras bu mi thob brlag pa'i rgyu :
de phyir dbang gis smin par bya :
brgyud ldan bla ma mkhas pa btsal :
bla ma mtshan nyid ldan pa yang :
rtsod ldan dus kyi snyigs ma la :
skyon ni 'ga' yang mi ldan cing :
yon tan lhag pa bla ma'i rab :
slob ma snod dang ldan pa nyid :
dad dang shes rab dbang po rno :
yang na dad pa brtan po ldan :
mtshungs pa'i dbang rdzas legs bsags te :
dkyil 'khor tshul bzhin bzhengs pa 'am :
ting 'dzin dkyil 'khor gsal ba nyid :
slob dpon nus pa ldan bgyis pa :
dkyil 'khor gtso bor bltas byas nas :
yid 'thad nor gyi rigs rnams 'bul :
dkyil 'khor la zhugs dbang rdzogs par :
a :
yan lag bcu gnyis dang ldan pa :
rdzu 'phrul rkang pa bzhi la sogs :
'dun pa sems pa'i skyes bu la :
rtags kyi dbang mchog sbyin par bya :
d+har+m+ma tsakra a b+hi Shiny+tsa hU~M:
a dang ma las byung ba yi :
snang stong dbyer med brtse ba che :
thabs dang shes rab rang bzhin nyid :
sbyor ba'i rigs chen 'byed pa la :
stobs lnga dbang po rdzogs pa'i phyir :
dbang thob de la sbyin par bya :
b+ho d+hi tsit+ta a b+hi Shiny+tsa hU~M:
sangs rgyas kun gyi rgyal sras yin :
'khor los bsgyur rgyal mnga' gsol phyir :
yang dag mthong bas dbugs chen 'byin :
yan lag bdun gyi yo byad rnams :
dbang thob de la sbyin par bya :
rat+na a b+hi Shiny+tsa hU~M:
'phags lam yan lag brgyad ldan phyir :
mthong ba goms pa'i rnal 'byor la :
rgyal bas bkra shis lung yang ston :
de ltar 'di la'ang sbyin par bya :
mang+ga lam a b+hi Shiny+tsa hU~M:
stobs bcu rdzogs pa'i rdo rje nyid :
rtsal chen thob pas gsor bar mdzad :
sa bcu mtha' ru phyin pa'i phyir :
rgyal sras de la sbyin par bya :
badzra a b+hi Shiny+tsa hU~M:
kun gyi bla mar gyur pa'i phyir :
rgyal ba sems dpa' thams cad kyis :
rgyal sras de la dbang bskur bas :
mi slob rgyal srid chen po ru :
rin chen tog stong rab 'bar ba :
dkyil 'khor gtso bor mnga' gsol lo :
rat+na mu ku Ta a b+hi Shiny+tsa hU~M:
he ru ka dpal chen po ru :
yongs su rdzogs par bya ba'i phyir :
dur khrod chas dang dpal gyi chas :
dbang mchog rgyal po de la sbyin :
he ru ka a b+hi Shiny+tsa hU~M:
dngos grub chen po thob pa'i phyir :
rdo rje tshe dang bdud rtsi sman :
rang gzhan don gnyis lhun grub phyir :
sgrub rdzas rnams kyi dbang mchog sbyin :
sid+d+hi a b+hi Shiny+tsa hU~M:
byang chub sems ni bla na med :
phung khams skye mched dag pa'i phyir :
bla ma yab yum snyoms zhugs pa'i :
bdud rtsi dkar dmar sbyin par bya :
a mr-ita ma hA su kha a b+hi Shiny+tsa hU~M:
snang srid thabs dang shes rab dbyings :
kun kyang las kyi phyag rgyar rol :
thabs kyis zin pa'i skad cig la :
rdo rje pad+ma'i dkyil 'khor du :
bde chen byang chub sems rtogs pa :
bla med dbang mchog sbyin par bya :
ma hA mu dra b+hany+dza mok+Sha a b+hi Shiny+tsa ho :
e ma ho :
chos rnams rang rig dbyings su rdzogs :
ye nas ma skyes kun bzang mo :
ma 'gags snang ba kun tu bzang :
dbyings dang ye shes dbyer med pa :
bde ba chen po sras kyi mchog :
mi rtog ye shes 'od gsal ba :
rnal 'byor thabs la brten nas rtogs :
lta ba spyi 'byams dbang 'di la :
rgyal thabs spyi blugs zhes su grags :
rdzas kyi dbang de ma thob kyang :
chos la sems kyi dbang thob na :
rgyal ba sems dpa' thams cad kyis :
de la dbang ni bskur bar 'gyur :
d+harma d+hA tu ma hA su kha bo d+hi tsit+ta a b+hi Shiny+tsa ho :
de nas slob mas gus phyag 'tshal :
bla ma'i zhabs ni spyi bor blang :
bu dang chung ma yid 'thad 'bul :
gsang bar gdams shing lus kyang 'bul :
dam tshig ma lus khas blang ba :
srog la bsdos te bsrung bar bya :
mtshan nyid ldan pa'i bla ma de :
sangs rgyas nyid du rtag par blta :
bka' yi zur yang ma nyams bgyi :
gal te ma brtags bla mar bgyis :
skyon gyi phung por gyur na yang :
brnyas par bgyis pa gang yin pa :
de ni dmyal bar ltung zhes pa :
rdo rje'i rgyud rnams kun la grags :
de phyir bla ma shin tu bkur :
ji ltar nus pa de bzhin du :
dngos grub dag kyang myur bar 'gyur :
'bras bu dbang gis smin byed kyang :
sa bon dam tshig dag gis 'dzin :
lam rnams kun gyi rtsa ba la :
sdom pa dam tshig ldan pa gces :
sa ma ya :
dang po'i las can gang yin pa :
chos rnams spros pa'i mtha' bzhi bral :
ma rtogs 'gro la snying rjes khyab :
zung 'jug hU~M yig mthing nag 'bar :
e yaM ra suM keM raM b+h+rU~M:
spros pas 'byung ba rim lnga brtsegs :
rdo rje srung ba'i gur gyi dbus :
b+han+d+ha 'bar ba'i gzhal yas khang :
dur khrod rol pa'i chas kyis brgyan :
'khor lo 'bar ba'i lte ba la :
pad nyi ru dra bsnol ba'i gdan :
hU~M las bdag nyid khro bo'i rgyal :
mthing nag zhal gcig phyag gnyis pa :
drag shul khros pa'i gzi byin 'chang :
phyag g.yas ral gri g.yon zhags pa :
rang 'dra'i gtum mo yum dang 'khril :
phyogs bzhir bdud bzhi'i gdan steng du :
rigs bzhi'i khro bo yab dang yum :
smug ser dmar ljang gtso dang mtshungs :
ral gri phyar zhing zhags pa 'phen :
dpal dang dur khrod chas kyis brgyan :
g.yas brkyangs rol pa'i stabs kyis bzhengs :
gar dgu rol pa'i nyams dang ldan :
sprul pa gzig dang kha ta'i gdong :
mthing nag ral gri zhags pa 'dzin :
gra bzhir gsang ba'i yum bzhi dang :
sgo bzhir gdong mo chen mo rnams :
rang rtags 'dzin cing drag po'i chas :
'bar ba'i phreng ba kun tu 'khrug :
dbang bskur rgyas gdab dam ye brtan :
mchod cing bstod la smon lam btab :
thugs kar snying nyid mchong gur phub :
ye shes sems dpa' mi bskyod pa :
mthing gsal sa gnon mnyam gzhag mdzad :
thugs kar nyi steng rdo rje'i sbubs :
hU~M la sngags kyi phreng bas bskor :
g.yo med zla skar bzhin la 'god :
g.yas su myur bar mgal me 'khor :
'od zer rgyal po'i bran du mngag :
'phags pa mchod cing byin rlabs bsdus :
'gro ba'i sgrib sbyangs bde la bkod :
lha sku yig 'bru phyag mtshan rnams :
shin tu phra ba'i rnam pa can :
byung ba 'phro 'dus snang srid kun :
lha sngags ye shes nyid du bsgom :
g.yo thob goms pa'i tshad du sbyar :
yul gsum gsal ba de srid du :
bzlas pa chu bo'i rgyun bzhin du :
khro bo 'dus pa'i sngags 'di nyid :
khri 'bum bye ba 'grub par bya :
oM badzra tsaN+Da sarba duSh+TAM ta ka ha na da ha pa tsa hU~M phaT:
yang na khrag 'thung spyi yi sngags :
mchog sgrub kun gyi snying po 'di :
rig pa ngar dang ldan pas bzla :
oM ru lu ru lu hU~M b+h+yo hU~M:
de ltar dgongs pa'i gzer dang ldan :
bsnyen sgrub rnam bzhi mthar phyin pas :
dngos grub mchog ni blang bar bya :
sa ma ya :
bskyed pa'i rim pa de nyid kyang :
skabs su bsdu zhing stong par bzhag :
de yang bdag dang phung po lha :
gcig dang tha dad zhib par dpyad :
mu stegs bdag nyid rtag par 'dod :
phung po skye 'jig rang bzhin la :
gcig par 'dod pa ga la rung :
phung po bdag nyid tha dad zer :
phung po las gzhan bdag med do :
bdag ni phung por ldan pa min :
phung po tshogs sogs bdag ma yin :
kun rdzob la yang bdag yod min :
'gyur ba med pa'i lha nyid dang :
ma dag skye 'jig phung po gnyis :
gcig par 'dod pa mi rung zhing :
lha ni stong pa chos kyi sku :
phung po don dam du med pas :
stong nyid 'khor 'das ro gcig phyir :
lha dang phung po tha dad min :
lha ni phung por mi ldan na :
phung po lha dang ji ltar ldan :
tshogs pa tsam sogs de bzhin no :
chos kyi sku ni rtag pa'i sku :
de la skye 'gag gnas gsum bral :
bdag dang gzhan dang gnyis ka dang :
rgyu med pa las skye mi srid :
'gags na stong nyid ma yin te :
ci yang 'char bar rung ba'i phyir :
rtag pa dang ni chad pa dang :
bdag dang mtshan ma spros pa yi :
mtha' la gnas pa yod ma yin :
de ltar sems kyi mtshang btsal nas :
thams cad stong pa nyid du lta :
med bzhin snang ba sgyu ma'i tshul :
'dzin par bcas te gnas pa la :
bde gsal mi rtog pa yi nyams :
'jig rten pa yi bsam gtan no :
'dzin med stong par bzhag pa na :
gzung 'dzin snang med nyid du 'gro :
de phyir snang med stong par bzhag :
snang yang 'dzin med sgyu ma ltar :
stong nyid snang bcas ngang du bzhag :
de la rim gyis goms pa na :
ma bcos rnal mar skyong shes pas :
stong nyid mngon sum rtogs par 'gyur :
stong pa nyid kyi ngang de las :
rtog med dag pa'i snang ba yang :
snod bcud sku dang zhing du 'char :
stong pa kun tu bzang mo'i mkha':
dbyings nyid ji bzhin dkyil 'khor dang :
rang rig rang gsal kun tu bzang :
ye shes lhun grub dkyil 'khor nyid :
dbyings ye gnyis med 'od gsal ba'i :
sras mchog bde ba chen po yi :
byang chub sems kyi dkyil 'khor che :
'di ltar rtogs na rig 'dzin lnga :
yongs su 'grub par gdon mi za :
byang chub sems kyi don 'di ni :
brjod du med pa ma yin te :
brgyud ldan bla ma mkhas pa yis :
mtshan nyid ldan pa'i slob ma la :
tshad ma gsum gyis nges par ston :
brjod med don yang 'di yin te :
dpe ni gang gis mi mtshon no :
blo yi spyod yul ma yin te :
rtog dpyod bral na lta ba'i mchog :
'bras bu sku dang ye shes ni :
rtag pa'i mtha' la mi gnas te :
thams cad ngo bo stong pa nyid :
chad pa'i mtha' la mi gnas te :
rang bzhin gsal dang thugs rje yi :
yon tan phrin las lhun gyis grub :
ye nas rnam dag rab tu gtsang :
ma rig bag chags las ldog bde :
bdag dang bdag med spros pa zhi :
brtse bas mi gshegs rtag pa'i sku :
rnam par mi rtog chos kyi dbyings :
ci yang 'char rung me long ltar :
'khor 'das ro gcig mnyam pa nyid :
rang byung rang rig so sor rtog :
thogs med bya ba grub pa 'o :
slob pa'i smon lam bsam yas pa :
chud mi za bar sems can gyi :
don ni thogs med ji ltar 'tsham :
de bzhin 'bad pa med pas 'grub :
srid grol mya ngan las mi 'da':
ji lta ji snyed mkhyen pa'i gter :
bsal bzhag med pa yongs su grub :
rgyun chad med par kun khyab bo :
sa ma ya :
gang tshe bskyed dang rdzogs pa'i rim :
nus pa rgyud la 'jog pa dang :
smin cing 'bras bu thob byed ni :
'jug dang dbang bskur rim pa yang :
dkyil 'khor dbang rdzas 'du byas nas :
bla ma dbang gi bsnyen par gnas :
slob mas tshogs gsag sgrib pa sbyang :
rkyen ngan kun srung sgrub pa rdzogs :
bla ma 'khor lo'i rgyal por gnas :
slob mas gces pa'i nor phul nas :
khyab bdag dkyil 'khor kun gyi gtso :
he ru ka dpal dgongs su gsol :
thar pa chen po'i grong mchog tu :
mgon pos bdag ni 'dren par mdzod :
bla mas de la lan sbyin pa :
yang gsang he ru ka dpal gyi :
dkyil 'khor 'di la zhugs phyin chad :
spyi dang bye brag dam tshig rnams :
srog gi phyir yang 'da' mi bya :
slob mas rtse gcig dam bca' ba :
bla med gsang ba'i sgor zhugs nas :
byang chub snying por mchis kyi bar :
so so thar dang byang chub sems :
rig pa 'dzin pa'i sdom pa rnams :
yang dag nyid du gzung bar bgyi :
de nas rdo rje slob dpon gyis :
bla na med pa'i bdud rtsi 'di :
btung nas dam tshig bsrungs gyur na :
ye shes sems dpa' dngos grub rgyu :
'das na rang gi gshed du 'gyur :
oM AHhU~M gis gnas byin brlab :
lhag ma hU~M gis sbyin par bya :
rdo rje slob dpon brnyas pa dang :
rdo rje'i mched la snying ring na :
thar pa'i srog rtsa 'chad par 'gyur :
de bas khyod kyis bro bor cig :
slob mas tha tshig bor ba ni :
badzra sa ma ya i dan+te na ra kan :
sngon tshe gong nas 'brel ba yi :
bdag gi nye gnas gang lags pa :
las 'phro dang ni thugs rje yis :
da lta nyid du 'bab par shog :
oM pra tIts+tsha badzra ho :
gang du babs pa'i lha de yi :
thugs kar nyi mar hU~M yig 'bar :
de bzhin gshegs pa thams cad kyi :
gnyis med ye shes thugs rdo rje :
hU~M gi rang bzhin char ltar babs :
ba spu'i khung bu nas zhugs shing :
snying ga'i hU~M la thim pa yis :
bde chen ye shes bskyed par bsam :
hU~M hU~M hU~M hU~M:
gong gi rtsa ba'i sngags bzlas mthar :
A we sha ya a A:
rol mo khyad par spos bsregs la :
lus ngag yid gsum gnad bcings pas :
ye shes phebs pa'i rtags rnams 'byung :
oM pra ti gr-ih+Na twaM i maM satwa ma hA ba la tiSh+Tha :
badzra tsak+ShuHpra we sha ya phaT:
de ring dad pa'i shugs skyed la :
dkyil 'khor dam pa blta bar gyis :
sngags dang phyag rgya'i rigs su 'khrungs :
gsang ba bstan pa'i snod du rung :
oM gyis rang bzhin lhun gyis grub :
mUM gyis stong pa ye ji bzhin :
hU~M gis byang chub sems su zhugs :
haM gis mthong ba dag pa 'o :
mtshon byed lhag pa'i dkyil 'khor gyis :
mtshon bya dkyil 'khor gsum nyid ni :
rang rig byang chub sems su rdzogs :
mthong ba dkyil 'khor kun mthong ngo :
khyod ni rdo rje myu gu zhes :
rgyal ba'i sras po gdung rgyud 'dzin :
gsang ba mchog gi ming sbyin gyis :
zhing khams kun tu grag par 'gyur :
de nas yon 'bul gsol ba btab :
sangs rgyas dag ni thams cad kyi :
gsang ba rdo rje gsum las byung :
khams gsum kun gyis phyag byas pa :
dbang bskur gnang ba chen po stsol :
phung po rigs lngar dag pa'i phyir :
rgyal ba gnas lnga dag la bstim :
kun gyis 'da' bar dka' ba yi :
tshig btsan yul la dbang bsgyur ba :
rgyal po'i bka' rtags phyag rgya'i dbang :
sku lnga yongs su rdzogs par 'gyur :
oM hU~M swA hrIHhA a b+hi Shiny+tsa hU~M:
rnam shes tshogs brgyad dag pa'i phyir :
phyag mtshan snying rtsa brgyad la bstim :
rigs rnams so so'i brgyud 'dzin cing :
rtags kyi mtshan ma chen po ni :
sbyor ba chen po'i phyag mtshan te :
dam tshig phyag rgyas dbang bskur ro :
hU~M oM trAM hrIHA:
dril bu khams lnga dag pa'i yum :
dbu ma'i thig le nyid la bstim :
shes rab gzungs kyi dbang mchog ni :
don dang ldan par gyur pa yi :
mtha' gnyis dag tu mi gtong ba'i :
gzungs ma'i rgyal mo chen po yin :
gnyis med yongs su rdzogs pa na :
thams cad bde ba chen po'i ngang :
byang chub sems dang don du 'brel :
shes rab chen po'i rdzogs dbang sbyin :
oM ma hA mu dra a b+hi Shiny+tsa hU~M:
bum pa lha dang gzhal yas khang :
rgyal ba ma lus pa yis gzung :
snyoms zhugs ye shes lnga yi chus :
dri ma kun gtor ye shes blug :
bkra shis chen po'i bum pa ni :
bde gshegs bzhugs pa'i pho brang ste :
dkyil 'khor rdzogs par gyur pa yi :
dbang mchog de yang sbyin par bya :
oM badzra bud+d+ha rat+na pad+ma karma ka la shaHa b+hi Shiny+tsa hU~M oM swA hrIHhA:
lha sku phyag rgya'i rim pa rnams :
gnas lnga yab yum so so dang :
yab kyi yan lag sgo ma bzhi :
yum gyi phyag gnyis zhal b+ha ga :
gsang yum bzhi yi bstim gnas so :
hU~M:
rdo rje khrag 'thung khro bo'i rgyal :
gtum mo yum dang gnyis med 'khril :
nyon mongs rnam par dag nas kyang :
ye shes chen po'i dbang bskur ro :
oM badzra kro d+ha Ar+Ya a tsa lA hU~M b+han+d+ha b+han+d+ha hU~M phaT:
kro d+hI shwa rI mu ha la hU~M:
sarba sa ma ya a b+hi Shiny+tsa hU~M:
hU~M:
gti mug rdo rje yum dang bcas :
sangs rgyas rigs mchog gtum chen po :
nyon mongs rnam par dag nas kyang :
ye shes chen po'i dbang bskur ro :
oM bud+d+ha tsaN+Da ma hA ro Sha Na hU~M phaT:
kro d+hI shwa rI mu ha la hU~M:
sarba sa ma ya a b+hi Shiny+tsa hU~M:
hU~M:
nga rgyal rdo rje yum dang bcas :
rin chen rigs mchog gtum po che :
nyon mongs rnam par dag nas kyang :
ye shes chen po'i dbang bskur ro :
oM rat+na tsaN+Da ma hA ro Sha Na hU~M phaT:
kro d+hI shwa rI mu ha la hU~M:
sarba sa ma ya a b+hi Shiny+tsa hU~M:
hU~M:
'dod chags rdo rje yum dang bcas :
pad+ma'i rigs mchog gtum chen po :
nyon mongs rnam par dag nas kyang :
ye shes chen po'i dbang bskur ro :
oM pad+ma tsaN+Da ma hA ro Sha Na hU~M phaT:
kro d+hI shwa rI mu ha la hU~M:
sarba sa ma ya a b+hi Shiny+tsa hU~M:
hU~M:
phrag dog rdo rje yum dang bcas :
las kyi rigs mchog gtum chen po :
nyon mongs rnam par dag nas kyang :
ye shes chen po'i dbang bskur ro :
oM karma tsaN+Da ma hA ro Sha Na hU~M phaT:
kro d+hI shwa rI mu ha la hU~M:
sarba sa ma ya a b+hi Shiny+tsa hU~M:
hU~M:
thabs dang shes rab sprul pa las :
gzig dang khwa ta'i gdong pa can :
pho nya las la mngag pa'i phyir :
sprul pa'i dbang mchog sbyin par bya :
badzra Ar+Ya mu kha hU~M:
badzra pre ti mu khI hU~M:
sarba sa ma ya a b+hi Shiny+tsa hU~M:
dkar mo mig gcig rgyas 'debs ma :
shar phyogs mdun nas 'khril ba yis :
sangs rgyas kun gyi gzungs ma mdzad :
gsang ba'i yum 'dis dbang bskur ro :
oM shrI badzra mung+ga ra mu kha shwa ra yA ya na ma :
a b+hi Shiny+tsa hU~M:
ser mo las mkhan tshe 'phel ma :
lho phyogs g.yas nas 'khril ba yis :
sangs rgyas kun gyi gzungs ma mdzad :
gsang ba'i yum 'dis dbang bskur ro :
oM shrI badzra rA ga ma shwa ra yA ya na ma :
a b+hi Shiny+tsa hU~M:
dmar mo za byed dbang sdud ma :
nub phyogs rgyab nas 'khril ba yis :
sangs rgyas kun gyi gzungs ma mdzad :
gsang ba'i yum 'dis dbang bskur ro :
oM shrI badzra kha T+wAM ga pra dz+wa la yA ya na ma :
a b+hi Shiny+tsa hU~M:
nag mo ral gcig rmongs byed ma :
byang phyogs g.yon nas 'khril ba yis :
sangs rgyas kun gyi gzungs ma mdzad :
gsang ba'i yum 'dis dbang bskur ro :
oM shrI badzra gaN+De pra dz+wa la yA ya na ma :
a b+hi Shiny+tsa hU~M:
byams pa tshad med lcags kyu ma :
rdo rje khrag 'thung pho nya che :
ma lus bde ba'i gnas su 'dren :
sgo ma chen mos dbang bskur ro :
oM badzra Ar+Ya te dza te nga dza :
a b+hi Shiny+tsa hU~M:
snying rje tshad med zhags pa ma :
rin chen khrag 'thung pho nya che :
ma lus bde ba'i gnas su bcing :
sgo ma chen mos dbang bskur ro :
oM badzra a mu khe hU~M:
a b+hi Shiny+tsa hU~M:
dga' ba tshad med lcags sgrog ma :
pad+ma rigs kyi pho nya che :
ma lus bde ba'i gnas su sdom :
sgo ma chen mos dbang bskur ro :
oM badzra lo ka baM:
a b+hi Shiny+tsa hU~M:
btang snyoms tshad med dril bu ma :
karma khrag 'thung pho nya che :
ma lus bde bas myos par byed :
sgo ma chen mos dbang bskur ro :
oM badzra b+hasmi pa la ya wa tu ho :
a b+hi Shiny+tsa hU~M:
de nas nang sgrub gsang ba rnams :
rim pa bzhin du bskur bar bya :
bla med yang dag mi g.yo ba'i :
bskyed rdzogs zab don snying po'i bcud :
tshe gcig sangs rgyas sgrub pa'i thabs :
da lta bzhugs dang slad nas 'byung :
skal ldan skyes bu'i don du bkod :
da lta spel phangs gter du sbas :
las 'phro can dang 'phrad par shog :
sa ma ya :
rgya rgya rgya :[ \u0f80]atsha :
kha thaM:
gu h+ya :
zab rgya :
gsang rgya :
gtad rgya :
sbas rgya :
gter rgya :
gangs can mkhas dang grub pa'i khyu mchog gter chen mchog gyur bde chen gling pa phrin las 'gro 'dul rtsal gyis gu ru'i sgrub gnas nam mkha' mdzod kyi lho ngos g.yu 'bar brag nas shing byi sa ga zla ba'i dmar phyogs kyi tshes bcur spyan drangs pa'i tA la'i byang bu dkyus mtho gang sor lnga /
zheng rtse sor bzhi pa'i ngos su nA ga ra yig phreng drug pa /
byang bu gsum mkha' 'gro'i skad du yod pa gnas de nyid du 'beb dgos pa'i lung byang la brten nas /
shing mo glang gi lo zla ba gsum pa'i dmar phyogs mkha' 'gro 'du ba'i dus tshes dge bar /
dag par phab pas 'brel tshad tshe gcig sangs rgyas thob pa'i rgyur gyur cig
/dge'o //
dge'o //
dge'o ///
/
rten mchog 'gyur med gling gi chos grwa chen por legs par bsgyur pa'i bu dpe phyag bris dngos las gter slob pad+ma dri med blo gros gzhan phan chos kyi snang bas zhal bshus shing /
slar yang gter shog las zhu dag bgyis /
