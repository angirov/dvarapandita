@#//
gter chen po'i bum pa bzang po sgrub tshul spyi la 'jug pa shin tu mdor bsdus 'dod rgu'i char 'beb ces bya ba bzhugs so //
oM swasti /
gang zhig bsnyen pas 'dod rgu'i dpal //
yid bzhin sbyin mdzad bla ma lhar //
btud nas phun tshogs gter chen po'i //
bum bzang sgrub pa'i man ngag 'bri //
rgyud sde rnams su gter chen po'i bum pa sgrub tshul dang /
gzhug pa'i tshul ji snyed cig gsungs shing /
nor lha rnams kyi bris sku dang gzungs sngags kyang rin po che dang 'bru sman sogs dpal can gyi rdzas dang bcas te bang mdzod du sba bar rtog pa dang man ngag las gsungs pa dag phan tshun sbyar te dzam+b+ha la rigs lnga dang /
lha mo brtan ma /
klu chen dgu sogs kyi gter bum sgrub pa'i tshul ji snyed pa zhig bla ma rnams kyis phyag len du mdzad pa dmigs bsal so so'i gzhung nas 'byung ba ltar bya /
rang gzhung bum pa sgrub tshul zur du med pa'i spyi khyab la /
nor bum rigs rnams che chung bre gang shong ba las mi chung ba'i rin po che'am rdza'i bum pa gtsang ma lha so so'i sku mdog dang mthun pa'am /
dkar po'i tshon gyis legs par bsgyur la rgyas par khor yug tu bkra shis rtags brgyad sogs bri /
bsdu na mdun rtags nor bu dang sa bon tsam bris pa'i nang dmigs bsal rang rang gi gzhung nas 'byung ba ltar dang /
spyir btang tsam la thil du sa sna chu sna byin can dgram pa'i steng /
bya rgyud lugs kyi bum rdzas nyer lnga khrol bu'am ril bu /
rin po che sna tshogs /
dug rigs ma gtogs pa'i sman sna /
'bru dkar rigs sna tshogs /
dar zab dang gos chen /
dkar gsum mngar gsum sogs bza' btung gi phud gtsang ma /
rta phyugs kyi spu sna /
bkra shis pa'i thab dang khang pa zhing sa bzang po'i sa sogs dpal chen gyi rdzas dam tshig mi gcig pas mtshon sel can gyi lag nas byung ba ma yin pas phyur bur bkang ba'i dbus su rang rang gi sku gzugs dang /
sngags byang 'dod gsol dang bcas /
srog 'khor rigs gang yod rnams lag tshags dam par bcug
/kha 'bru sman bsang shing gi phye ma sogs kyis bkang /
ras dkar pos bcad /
spro na 'khor lo rtsibs brgyad dam /
rdo rje rgya gram sogs bri /
tshon skud kyis mgul ba bcings la rgyab phyogs su sgrub pa po'am sbyin bdag gi rtags kyi rgyas gdab /
sa bdag dang khyad par klu bum rigs rnams spyin med pa'i bag phye sogs kyis dam dang bcas dkar rtsis byugs /
mdun rtags nAM bri /
nang gi thil du sa sna chu sna gtsang ma dgram /
gla rtsi sogs klu la gnod pa'i dris ma phog pa'i 'bru sna gtsang ma /
spang spos kyis bungs bskyed pa'i klu sman sogs kyis bkang ba'i dbus su rang rang gi sku dang sngags byang sogs gang rigs bcug
/kha ras dkar gtsang mas bcad cing mgul chings bya /
de nas gzhi gtsang ma'i steng du bkod la /
mthar rang rang gi gzhung las bshad pa'i gtor ma dang mchod pa bsham /
bdag bskyed nor bum rigs phal cher la rang rang gi bdag bskyed dam phyag rdor dang /
brtan ma dang klu bum la klu dbang rgyal po'am seng ge sgra sogs gang 'os bzlas pa dang bcas pa bya /
las bum rgyas bsdus gang rigs kyis bsgrub pa'am /
a mr-itas bsang /
swa b+hA bas sbyang /
stong pa'i ngang las paM las pad+ma dang a las zla ba'i dkyil 'khor gyi steng du /
b+h+rU~M las rin po che'i bum pa yangs shing rgya che ba /
lto ba ldir ba /
zhabs zhum pa /
mgrin pa phra ba /
kha g.yel ba /
mchu 'phyang ba /
lha rdzas kyi gos kyis mgul pa bcings pa /
dpag bsam gyi shing gis kha brgyan pa /
nang chu dang bcud sna tshogs kyis yongs su gang ba'i dbus su zla ba la sngags kyi phreng bas mtshan pa /
de las 'od zer 'phros /
'phags pa mchod /
sems can gyi don byas /
sangs rgyas dang byang chub sems dpa' thams cad kyi thugs rje'i byin rlabs nus mthu thams cad bsdus nas sngags phreng la thim /
de las bdud rtsi'i rgyun babs pas bum pa gang bar gyur /
ces brjod cing /
oM badzra a mr-ita kuN+Da lI ha na ha na hU~M phaT/
ces bzlas mthar /
sngags phreng gdan dang bcas pa 'od du zhu ba las bum pa'i chu nus pa dang ldan par gyur /
ces brjod cing bsam /
yang na bsang chu /
a mr-ita'i sngags kyis brlab /
spro na sbyang khrus rgyas par bya /
de tsam mi nus na /
rang gi thugs ka nas khro bo bdud rtsi 'khyil pa'i tshogs dpag tu med pa spros te bgegs rnams rgyang ring du bskrad par gyur pa'i mos pas las sngags dang sum+b+ha ni brjod cing /
gu gul gyis bdug
/yungs dkar gyis brab /
ji ltar bltams pa sogs sngags dang bcas pa'i khrus gsol mdor bsdus dang /
de dag sku la sogs kyis sku phyi ba rnams bya zhing /
bkra shis kyi tshigs bcad dang me tog 'thor /
de nas mdun rten /
oM badzra a mr-ita kuN+Da lI ha na ha na hU~M phaT kyis bsang /
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM gis sbyang /
stong pa'i ngang las /
bum pa gcig las med na /   paM las pad+ma dang sogs sbrel zhing /
'og gi tshig kyang /   yangs shing rgya che ba'i nang du /   zhes bsgyur ro //
mchan /
bum pa'i grangs dang mnyam pa'i /
paM las pad+ma dang a las zla ba'i dkyil 'khor gyi steng du b+h+rU~M las rin po che'i bum pa yangs shing rgya che ba rnams kyi nang du /
rin po che dang 'bru bcud zas nor tshogs kyis yongs su gang bar gyur /
ces brjod cing bsam la /
chos nyid rnam par dag pa'i sngags rgyas sbyang ba ni /
thal mo khong stong du sbyar ba snying gar bzhag la /
oM swa b+hA ba bi shud+d+haHsarba d+harmAHswa b+hA ba bi shud+d+ho\u0f85 haM/
yo byad ma dag pa rnams sbyangs te skyon thams cad dang bral bar gyur /
ces brjod cing bsam /
de bzhin du /
nam mkha' mdzod kyi sngags rgyas spel ba ni /
thal mo khong stong du sbyar ba'i tshigs bar pa rnams bcag pa dpral bar bzhag la /
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
mgron so so'i mos pa dang mthun pa'i yo byad kyis nam mkha'i khams khyab par gyur /
bdud rtsi 'khyil pa'i sngags rgyas bsgyur ba ni /
thal mo sbyar ba'i kha gyen du phye ste mthe bong bsnol la /
oM badzra a mr-ita kuN+Da lI ha na ha na hU~M phaT/
rdzas rnams mgron so so'i sdug bsngal mtha' dag zhi bar byed pa'i ye shes kyi bdud rtsi'i rgya mtsho chen por gyur /
rgya chen shugs ldan 'od kyis sngags rgyas spyod par dbang bar bya ba ni /
g.yas khu tshur bcangs pa'i mdzub mo sgreng /
g.yon rdo rje khu tshur snying gar bzhag la /
na maHsarba ta thA ga ta a wa lo ki te oM sam+b+ha ra sam+b+ha ra hU~M/
'phags pa rnams kyi spyan sngar mchod pa'i sprin mtha' yas pa dang /
sems can rnams kyi dbang po lnga'i spyod yul du 'dod pa'i longs spyod zad mi shes par 'byung bar gyur /
ye shes skar mda'i sngags rgyas thob par bya ba ni /
g.yas khu tshur bcangs pa snying gar bzhag
/g.yon mthe bong lag pa'i mthil du bzhag pa'i mchog sbyin gyi phyag rgya byas la /
oM dz+nyA na a wa lo ki te na maHsa man+ta s+pha ra Na rasmi b+ha ba sa ma ya ma hA ma Ni du ru du ru hr-i da ya dz+wa la ni swA hA/
lus zhing rdul gyi grangs dang mnyam pa 'phags pa rnams la phul pas mnyes shing sems can rnams yo byad rgyal pham dang rtsod pa med par so so'i mos pa bzhin thob par gyur /
dbang bsgyur 'khor lo'am lha mgon spyi'i sngags rgyas dbang du bsgyur ba ni /
sor mo nang du bsnol ba'i rdo rje bsdams /
mthe bong gnyis gshibs te bsgrengs la /
na mas+sa man+ta bud+d+hA naM gra he shwa ra pra b+ha dz+yo ti ni ma hA sa ma ya swA hA/
mgron thams cad kyang dam tshig gi dbang gis bdag la 'go zhing phan pa dang bde ba'i phrin las 'ba' zhig bsgrub par gyur /
phyag rgya rnams phyogs bcur bskor zhing sngags rnams lan gsum la sogs pa brjod /
mgon dkar sogs kyi skabs su tshig lhug med pa'i sngags rkyang pa brjod par gsungs pas de ltar bya /
gang ltar yang bum pa'i nang gi 'bru sman rin po che sogs lha so so'i thugs dang mthun pa'i yo byad zad mi shes pa'i gter dang /
longs spyod dang /
bdud rtsi'i rgya mtsho chen por byin gyis brlabs nas /
bris sku dang sngags byang sogs lhar bskyed pa ni /
de lta bu'i bum pa rnams kyi stod kyi char dbus su paM las pad+ma dang /
zhes sogs rang rang gi mngon rtogs ltar dam tshig pa bskyed /
gnas gsum byin gyis brlab /
ye shes pa gzhug
/dbang bskur rgyas gdab rgyas bsdus gang rigs dang /
mchod pa bsang sbyang /
stong pa'i ngang las oM las byung ba'i rin po che las grub pa'i snod yangs shing rgya che ba rnams kyi nang du oM 'od du zhu ba las byung ba'i lha rdzas las grub pa'i mchod yon /
zhabs bsil /
me tog
/bdug spos /
mar me /
dri chab /
zhal zas /
rol mo rnams dwangs shing thogs pa med pa nam mkha'i mtha' klas par gyur /
oM badzra ar+g+haM AHhU~M/
de bzhin du /
pA d+yaM 
puSh+pe 
d+hU pe 
A lo ke 
gan+d+he 
nai bid+yA 
shab+da AHhU~M gi bar sbyar bas brlab /
mtshan sngags kyi mthar /
sa pa ri wA ra ar+g+haM pra tIts+tsha swA hA nas shab+da'i bar sbyar bas mchod /
rang gzhung gi bstod pa rgyas bsdus gang rigs kyis bstod /
thugs rgyud bskul bar dmigs te bzlas pa gtso bor bya /
'di'i skabs su bum pa la gzungs thag btags te gzung yang legs /
bzlas dmigs so so'i gzhung nas 'byung ba ltar dang /
spyir btang nor bum la /
rang gi thugs ka nas 'od zer 'phros /
mdun bskyed kyi thugs rgyud bskul /
de'i thugs ka nas 'od zer 'phros /
'phags pa mchod /
sems can thams cad dbul phongs kyi sdug bsngal dang bral bar byas /
snod bcud srid zhi'i dge mtshan legs tshogs dpal yon dwangs bcud ma lus pa bsdus te mdun gyi rten rdzas rnams la thim pas /
'dod rgu thams cad yid bzhin du 'byung ba'i gter chen po'i bum pa bzang por gyur par bsam la bzlas pa bya /
brtan ma la /
rang gi thugs ka nas 'od zer 'phros /
mdun bskyed kyi thugs rgyud bskul /
de'i thugs ka nas 'od zer 'phros /
dpag tshad brgyad khri tshun chad kyi snod bcud kyi rgud pa thams cad bsal /
dpal dang gzi byin bskyed /
bcud dang dwangs ma thams cad bsdus te mdun gyi rten rdzas rnams la thim pas sa bcud dang dge mtshan thams cad 'phel ba'i nus pa dang ldan par gyur pa'i mos pas bzla /
klu bum skabs /
rang gi thugs ka nas 'od zer bdud rtsi'i rang bzhin can 'phros /
mdun bskyed 'khor dang bcas pa la phog pas zag pa med pa'i bde ba khyad par can bskyed /
de'i thugs ka nas 'od zer 'phros /
brtan g.yo'i dwangs bcud ma lus pa bsdus nas mdun gyi rten rdzas rnams la thim pas snod bcud kyi dpal 'byor phun sum tshogs pa thams cad skyed pa'i nus pa dang ldan par gyur pa'i mos pas bzla 'o //
thun mthar mchod bstod rang rang gi gzhung ltar dang /
'dod gsol so so'i gzhung ltar ram /
nor bum la /
mgon po dzam+b+ha las bdag dang sems can thams cad la log pa'i 'tsho ba ma yin pa'i chos dang mthun pa'i 'byor pa phun sum tshogs pa bstsal du gsol /
zhes pa lta bu dang /
brtan ma la /
sa'i lha mos bdag dang sbyin pa'i bdag po la longs spyod phun sum tshogs pa thams cad bstsal zhing /
yul phyogs 'dir bkra shis pa dang /
bde legs dpal 'byor gyi dngos grub rgyun mi chad par 'byung bar mdzad du gsol /
zhes dang /
klu la /
klu'i rgyal po 'khor dang bcas pas bdag dang sbyin pa'i bdag po la sogs gong ltar bya /
gtor ma rang rang gi gzhung ltar ram /
spyi khyab la bsang sbyang /
stong pa'i ngang las rin po che las grub pa'i snod yangs shing rgya che ba rnams kyi nang du oM zhu ba las byung ba'i gtor ma lha'i bdud rtsi kha dog dri ro nus pa phun sum tshogs pa bdud rtsi'i rgya mtsho chen por gyur /
oM AHhU~M gis brlab /
mtshan sngags sam snying po'i mthar /
a kA ro sogs btags pas phul /
mchod bstod 'dod gsol bya /
yi ge brgya pa lan gsum dang /
ma 'byor pa dang nyams pa dang //
gang yang bdag rmongs blo yis ni //
bgyis pa dang ni bgyid bstsal gang //
de yang bzod par mdzad du gsol //
zhes nongs pa bshags /
rten 'brel snying po bzlas pa'i me tog thal mo sbyar ba'i bar du thogs te /
phyogs bcu na bzhugs pa'i sangs rgyas dang byang chub sems dpa' thams cad bdag la dgongs su gsol /
ji srid nam mkha'i mtha' dang mnyam pa'i sems can thams cad mi gnas pa'i mya ngan las 'das pa'i sa la ma gzhag gi bar du rgyal ba rnams mya ngan las mi 'da' bar brtan par bzhugs su gsol /
khyad par du gter chen po'i bum pa bzang po 'di rnams la bskyed cing spyan drangs pa'i lha tshogs rnams ji srid 'byung ba bzhi'i gnod pas ma zhig gi bar du brtan par bzhugs su gsol /
brtan par bzhugs nas kyang bdag dang sems can thams cad la log pa'i 'tsho ba ma yin pa'i chos dang mthun pa'i 'byor pa phun sum tshogs pa bstsal du gsol /
zhes sam /
brtan par bzhugs nas kyang bdag dang sbyin pa'i bdag po la longs spyod phun sum tshogs pa thams cad bstsal zhing /
yul phyogs 'dir bkra shis pa dang /
bde legs dpal gyi dngos grub rgyun mi chad par 'byung bar mdzad du gsol /
zhes dang /
oM su pra tiSh+Tha badzrA ya swA hA/
mang du brjod cing me tog 'thor /
rang gi dpral bar oM dkar po /
mgrin par AHdmar po /
snying gar hU~M sngon po rnams kyis mtshan par gyur /
dge ba 'di yis myur du bdag
/sogs bdag bskyed kyi dge bsngo dang /
thams cad nam mkha'i mdzod bzhin du //
longs spyod zad pa med par shog
/rtsod pa med cing 'tshe med par //
rang dbang du ni spyod par shog
/lha yang dus su char 'bebs shing //
lo tog phun sum tshogs par shog
/rgyal po chos bzhin byed pa dang //
'jig rten dag kyang dar bar shog
/'bad dang rtsol bas ma gos pa //
yid bzhin nor bu dpag bsam shing //
sems can re ba skong mdzad pa //
bsam pa 'grub pa'i bkra shis shog
/ces sogs bsngo smon shis brjod khyad par ba dang /
gzhan yang /
che ba'i che mchog ston mchog bla na med //
chos rje nyi ma rgyal ba'i byin rlabs kyis //
bdud dang bgegs rigs gnod pa'i dgra zhi ste //
rtag tu dpal gnas nyin mtshan bkra shis shog
/chos nyid bden pa'i chos mchog bla na med //
dam chos bdud rtsi bden pa'i byin rlabs kyis //
nyon mongs dug lnga gdung ba'i dgra zhi ste //
rtag tu dpal gnas nyin mtshan bkra shis shog
/dge 'dun yon tan rin chen dpal 'bar ba //
rgyal sras phan mdzad bden pa'i byin rlabs kyis //
nyes pa'i skyon bral dge tshogs rnam par 'phel //
rtag tu dpal gnas nyin mtshan bkra shis shog
/tshangs dang lha dbang srung ma'i byin rlabs kyis //
phan mdzad lha yi bkra shis gnas gyur nas //
dge legs bsam pa yid bzhin 'grub pa dang //
tshe ring nad med bde skyid ldan par shog
/ces dang /
gnas 'dir nyin mo bde legs mtshan bde legs //
nyi ma'i gung yang bde legs shing //
nyin mtshan rtag tu bde legs pa //
dkon mchog gsum gyi bkra shis shog
/ces sogs mdo rgyud nas 'byung ba'i bkra shis kyi tshigs su bcad pa rgya cher brjod pas dge legs su bya /
de lta bur thun bcad la legs par bsgrubs pa'i rjes /
nor lha'i rigs kyi bum gter mdzod dang /
khyim phugs /
phyugs lhas kyi gong /
brtan ma'i bum pa yul gyi dbus /
mkhar gyi rtse /
zhing sa bzang po'i dkyil /
klu bum klu gnas nges pa'i mtsho dang /
chu mig
/rdzing bu sogs kyi mgo'am mdun sogs kyis mtshon gang du sbas pa'i sar lag tshags dam par byas la gzhug
/bcug pa'i skabs su'ang cho ga tshar re bskyar na legs /
ma grub na brtan bzhugs dang smon lam bkra shis rgyas par brjod /
de ltar bgyis pas snod bcud kyi rgud pa zhi zhing /
dpal 'byor legs tshogs thams cad rgyas par 'gyur bas mtshon phan yon bsam gyis mi khyab pa ni so so'i gzhung las shes par bya'o //
zhes pa'ang nyer mkho'i ched du many+dzu g+ho Shas lhag pa'i bsam pas bris pa srid zhi'i dge mtshan dus rtag tu rgyas par gyur cig
/sarba dA mang+ga laM b+ha ba tu ///
/
