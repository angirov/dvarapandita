rta lha'i mnga' gsol ni /
na mo h+ya grI wa ya /
rta lha'i mnga' gsol byed na /
bsang gi dus sam gsol ka'i dus /
sha khrag ma 'dres pa'i gtor ma rin po che'i dbyibs can bcas nas phye mar shug dud btang la /
a kA ros byin gyis brlabs nas rnga rol dbyangs dang bcas pas 'di skad do //
hU~M/
sum rtsen lcang lo can dang dgung sngon dbus //
rang bzhin gar bzhugs gnas mchog dam pa nas //
rdo rje khro bo Ar+ya re man+ta //
nor lha gnod sbyin bye ba 'bum dang bcas //
rlung ltar myur ba'i shugs kyis 'dir gshegs la //
dngos 'byor yid spru+ul mnga' gsol mchod pa bzhes //
zhim mngar spos sprin dkar gsum mngar gsum dang //
dar zab 'bru sman mchod pas mnga' gsol lo //
'gro ba rkang 'khyams sdug bsngal skyob mdzad pa //
'gro ba'i mgon gyur mgon po rta mang zhes //
'phags mchog sar gnas sems dpa' re man+ta //
bdag gi rta yi mgon du mnga' gsol lo //
lha rnams yongs kyi so pa spyan rnon po //
shar phyogs skyong ba'i mgon po dpal rab 'chang //
bdag gi rta drel rngog chags thams cad kun //
srung zhing skyob pa'i so par mnga' gsol lo //
rta lha'i rgyal po Ar+ya re man+ta //
rngog chags thams cad 'phel zhing rgyas par mdzad //
nor lha chen po 'phags pa re man+ta //
rnal 'byor bdag gi lam lhar mnga' gsol lo //
lha dmag bye ba 'bum gyi lam mkhan te //
nyi ma'i sras po rlung rta bdun gyi bdag
/lam lha chen po gzhon nu re man+ta //
rnal 'byor bdag gi lam lhar mnga' gsol lo //
rab khros gnod sbyin bya gcan sprul pa 'gyed //
rngog chags la gnod dgra bgegs brlag mdzad pa'i //
chos skyong srung ma khro bo re man+ta //
bdag gi rta yi srung mar mnga' gsol lo //
srid gsum dbang sgyur gnod sbyin gang ba bzang //
rta bdag chen po dpal dang 'byor pa'i bdag
/rta rnams srung zhing skyob par dam bcas pa //
bdag gi rta yi srung mar mnga' gsol lo //
byang chub sems dpa' gser 'dra seng ge zhon //
rdo rje rnam thos sras po nor gyi bdag
/rta nor rngog chags thams cad 'phel mdzad pa //
bdag gi rta lha'i mchog tu mnga' gsol lo //
gtsug lag khang dang dkyil 'khor srung ma che //
rnal 'byor dgra bla dug gsum nad kyi sman //
dgra bgegs 'dul mdzad ma hA kA la che //
rta 'dre gnod byed 'dul bar mnga' gsol lo //
rta bdag gnod sbyin chen po ku be ra //
rang 'dra sprul pa'i 'khor tshogs 'bum dang bcas //
rngog chags srung zhing mel tshe mdzad pa'i lha //
bdag gi rta yi rdzi bor mnga' gsol lo //
sprul pa'i gnod sbyin Ar+ya re man+ta //
lnga brgya dang bcas nor lha bye ba 'bum //
bdag gi rta drel rngog chags 'phel ba'i phyir //
rta dang nor gyi lha ru mnga' gsol lo /

/gsol lo //
mchod do //
rta lha chen po la gsol lo //
mchod do //
rdo rje re man+ta la gsol lo //
mchod do //
dpal rab 'chang ba'i mgon po la gsol lo //
mchod do //
Ar+ya re man+ta la gsol lo //
mchod do //
nyi ma'i sras po la gsol lo //
mchod do /
khro bo chen po re man+ta la gsol lo //
mchod do //
rang 'dra'i 'khor tshogs lnga brgya la gsol lo //
mchod do //
dpal 'byor gang ba bzang po la gsol lo //
mchod do //
rdo rje rnam thos sras po la gsol lo //
mchod do //
rta lha mgon po nag po la gsol lo //
mchod do //
rta bdag ku be ra la gsol lo //
mchod do //
nor bdag bye ba 'bum dang bcas pa la gsol lo mchod do //
gsol zhing mchod pa la brten nas /
bdag gi rta drel rngog chags thams cad 'phel zhing rgyas la /
tshe srog brtan pa'i phrin las mdzod cig
/rta nad thams cad rab tu zhi ba dang /
rta 'dre rtil sri thams cad rdul du brlag par mdzod cig
/ces gtor ma bsang nang du phul lo ///
/
