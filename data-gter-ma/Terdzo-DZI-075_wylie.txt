'jam dpal dkar po ma ti lugs kyi sgrub thabs bdud rtsi'i snying po zhes bya ba bzhugs so //
na mo gu ru many+dzu g+ho ShA ya /
sras bcas rgyal ba kun gyi ye shes sku
/'jam mgon bla ma'i zhabs kyi pad+mo ni //
dad pa'i yid mtshor rtag tu bsnyen byas nas //
sgrub thabs bdud rtsi'i snying po cung zad spel //
de la 'dir rjes su gnang ba thob cing dam tshig la gnas pa'i gang zag gis rje btsun 'jam dpal dkar po bsgrub par 'dod pas /
mdun gyi nam mkhar skyabs yul gsal btab la /
'gro rnams bsgral 'dod bsam pa yis //
sangs rgyas chos dang dge 'dun la //
byang chub snying por mchis kyi bar //
rtag par bdag ni skyabs su mchi //
lan ji ltar rigs pas skyabs su 'gro /
shes rab snying brtse dang bcas pa'i //
brtson pas sems can don du bdag
/sangs rgyas mdun du gnas bcas te //
rdzogs pa'i byang chub sems bskyed bgyi //
lan gsum gyis sems bskyed /
sems can thams cad bde ba dang sogs tshad med bzhi bsgom /
oM swa b+hA wa shud+d+haHsarba d+harmAHswa b+hA ba shud+d+ho\u0f85 haM/
don zab sngags kyi stobs kyis rab sbyangs pa'i //
stong gsal nam mkha' dang mtshungs dri med ngang //
baM yig las grub dkar dwangs bdud rtsi'i mtsho //
gting zab yangs pa yan lag brgyad dang ldan //
mtsho mtha' glang chen thal kar gyis bskor zhing //
mnyen lcug 'khril ldem pad zlum drwa bas khyab //
lo ma'i phur lding dkar mdzes me tog las //
yid 'phrog dri bsung ldan pas phyogs kun sgeg
/mtsho chen dbu der paM yig las byung ba'i //
pad sdong yal ga lo ma phun tshogs mdzes //
'dab rgyas dkar gsal ge sar dmar ser can //
lte ba ljang ser mtho ba'i dbus nyid du //
a las cha shas rab rdzogs zla ba'i gdan //
de steng rang sems a yig dkar po las //
'od 'phros don byas 'dus pas lhar gyur te //
rgyal kun ye shes sku can 'jam pa'i dbyangs //
zhal gcig phyag gnyis zhi 'dzum mdzes pa'i nyams //
phyag g.yas mchog sbyin legs par brkyangs mdzad cing //
g.yon pas ut+pal sdong bu thugs kar 'dzin //
me tog snyan gyi thad sor kha bye'i dbus //
sher phyin stong phrag brgya pa'i glegs bam mtshan //
rdo rje'i skyil krung 'od zer rab 'phro zhing //
dar dkar na bza' rin chen rgyan gyis spras //
ston zla'i mdog can lang tshor ldan pa yi //
snying dbus zla ba'i 'khor lo rtsibs drug pa'i //
lte bar a dang rtsibs drug sngags kyis mtshan //
'khor lo g.yas dang yig 'bru g.yon 'khor bas //
sgrib dag blo gros snang ba rgyas par gyur //
oM wAkye daM na maH
zhes ci nus bzla /
thun 'jog pa na /
oM sarba ta thA ga ta Ar+Ya many+dzu shrI ar+g+haM pra tIts+tsha swA hA nas /
shab+da'i bar dang /
ngo bo ma nor chos nyid rab mkhyen cing //
rnam pa ma lus chos can lhang nger gzigs //
thugs rje che dang thabs tshul dpag med kyis //
srid mtsho mtha' yas skyob la phyag 'tshal lo //
'jam dbyangs mgon khyod gus pas rjes dran zhing //
sgom bzlas legs mchod mngon par bstod pa'i mthus //
blo ngan ma rig 'thibs po'i tshogs rnams kun //
sprin med nyi shar ji bzhin dwangs par mdzod //
ces bdag nyid la mchod cing bstod la gsol ba gdab /
'di bsgrubs pa las byung ba yi //
dge ba bdag gis gang thob pa //
des ni skye bo thams cad kun //
bde gshegs shes rab thob par shog
/ces sogs bsngo smon bya /
thun mtshams thams cad du'ang rje btsun 'jam dpal dbyangs kyi nga rgyal dang ma bral bas mtshan yang dag par brjod pa dang shes rab kyi pha rol tu phyin pa sogs bklag
/maN+Dal 'bul ba sogs dge ba'i bya bas dus mda' bar bya /
thun gang rigs kyi mthar gtor ma 'bul na /
gtor ma dkar zlum chab gtsang gis bran /
oM a kA ro mu khaM sarbA d+harmA NaM Ad+ya nut+pan+na twA ta oM AHhU~M phaT swA hA/
lan gsum gyis byin gyis brlab /
rang gi snying ga nas 'od zer 'phros pas rje btsun 'jam pa'i dbyangs la sangs rgyas dang byang chub sems dpa'i tshogs kyis bskor ba mdun gyi nam mkhar oM badzra sa mA dzaHsa spyan drangs /
pad+ma ka ma lA ya satwaM gyis gdan 'bul /
oM sarba ta thA ga ta Ar+Ya many+dzu shrI ba liM ta kha kha khA hi khA hi /
lan gsum gyis gtor ma 'bul /
sngar bzhin mchod bstod gsol ba gdab /
nongs pa bshags /
rten yod na brtan bzhugs dang /
med na rang bzhin gyi gnas su gshegs /
de lta bu'i tshul gyis zla ba gcig tu 'bum phrag drug bzla ba ni grangs bsnyen yin la /
de la brten nas bris sku sgrub pa /
sbyin sreg gi cho ga
/las sbyor gyi khyad par sogs ni gzhan du shes par bya'o //
rgyud dang man ngag bdud rtsi'i chu gter che'i //
snying po srid zhi'i gdung sel 'di sbyar pas //
sa gsum rmongs pa'i mun pa rab bsal nas //
blo gros snang ba mchog tu rgyas gyur cig
/ces pa'ang paN+Di ta ma ti'i gsung la skabs su babs pa'i tshig gis mtshams sbyar te 'jam dbyangs bla ma dgyes pa'i 'bangs mkhyen brtse'i dbang pos sbyar ba'o //
shu b+haM///
/
!
dpe tshan 'di sngon chad gter mdzod dkyus su med cing /
bal yul zhe dgon gyi par gsar 'dir gsar bzhag byas pas lung rgyun la zhib rtog dgos pa yin no //
