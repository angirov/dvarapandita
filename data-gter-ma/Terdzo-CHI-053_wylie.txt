@#//
gcod yul stan thog gcig ma'i gdams pa dpa' bo'i gad rgyangs zhes bya ba bzhugs so //
na mo gu ra we /
ba spu gcig dge dngos kyis sangs rgyas kun //
mnyes byas nus gzugs ma tshang med gsal ba'i //
bka' drin mnyam med rtsa ba'i bla ma dang //
shes rab pha rol phyin yum de la 'dud //
rgyal ba kun gyi bgrod pa gcig pa'i lam //
phyi nang bdud sde'i gnyen por dpa' ba'i gshed //
zab don gcod yul gdams pa'i snying po kun //
yongs tshang stan thog gcig ma'i nyams len bri //
de yang /
rgyal ba'i yum shes rab kyi pha rol tu phyin pa'i snying po'i man ngag zab don gcod yul gyi gdams pa mtha' dag gi don stan thog gcig mar nyams su len pa'i tshul la sngon 'gro dngos gzhi rjes kyi bya ba dang gsum las /
dang po ni /
dbang gis rgyud yongs su smin cing cir snang sems su shes pa'i ngo sprod kyi rgyas thebs la phyi nang gi sgro 'dogs chod pa'i gang zag gis /
gnas dur khrod dang lung stong sogs skyo 'jigs kyi snang bas yid 'khul bar /
dus ni spyir nyam nga dang nad gdon rkyen ngan drag po byung ba dang /
khyad par mtshan mo sogs bred 'jigs kyi rtog pas rang rgyud 'khrul pa'i tshe /
lha 'dre la do bsdo 'gras 'tshol snyam du mi sems par gnod byed kyi gtso byas sems can thams cad sangs rgyas kyi go 'phang la 'god 'dod kyi bsam pas zla grogs lag cha sogs kyis snyems pa med par 'gro'o //
gnyis pa dngos gzhi'i nyams len ni /
rang gi spyi bor pad+ma zla ba'i gdan la /
chos sku yum chen mo dang gnyis su med pa'i ma gcig jo mo sku mdog dkar la dmar ba'i mdangs chags pa /
phyag g.yas DA ma ru dang g.yon dril bu 'khrol ba'i stabs su 'dzin pa /
dbu skra sku rgyab tu bsnyil zhing gcer bu dar gyis smad dkris can phyag rgya lngas brgyan pa /
mtshan dpe'i gzi byin mchog tu 'bar zhing rdo rje'i skyil mo krung gis bzhugs pa /
de'i mthar rtsa brgyud kyi bla ma sangs rgyas sras dang bcas pa thams cad sprin phung gtibs pa ltar bkra lam gyis bzhugs par bsam la /
ngag tu /
na mo gu ru /
shes rab pha rol phyin ma rgyal yum dang //
gnyis med ma gcig jo mo mkha' 'gro'i gtso //
zab don gcod yul rtsa brgyud bla ma la //
gsol ba 'debs so byin gyis brlab tu gsol //
bdag gi lus dang longs spyod dngos po kun //
zhen pa med par 'bul lo bzhes nas kyang //
'gro kun don du bdag 'dzin blos thong zhing //
dgos med rgyud la skye bar byin gyis rlobs //
rang sems skye med chig chod rtogs pa dang //
rkyen ngan lam du long par byin gyis rlobs //
zhes gsol ba btab pas bla ma rnams 'od du zhu nas rang la thim par bsam /
de nas lus kyi rtsa bzhi glod nas nyal la rang lus shin tu che ba brjid dang ldan pa'i mgo bos lung pa'i phu /
rkang pas lung pa'i mda'/
rtsib logs g.yas g.yon gyis phan tshun gyi yul gru rnams mnan par bsam la /
ngag tu 'khor ba'i rgya mtsho ma stongs kyi bar du 'dug sa 'di nyid las nam yang g.yo bar mi bya'o //
zhes brjod cing de don rgyud la 'gel /
des lha 'dre 'bros pa dang mgo skor tshar tshad mi 'byung /
de nas dbyings rig bsre ba ni /
rang gi rkang pa'i mthil du rnam shes thig le dkar po gsal zhing 'tsher ba zhig mos pa de khong pa'i nang brgyud spyi bor rgyang gis thon pa 'od du yal bas nam mkhas gar khyab tu rig pas khyab cing stong nyid nam mkha' lta bu'i ngang la mnyam par gzhag go
/yi ge rnying par snyigs ma'i sgyu lus 'dir mchod sbyin byed kyang zhal shes snyan brgyud ltar dkar 'gyed ni /
rang gi lus 'di che brjid tsho snum yid du 'ong ba zhig tu gsal ba'i snying ga nas rnam shes rnal 'byor ma gri thod 'dzin pa zhig mdun gyi nam mkhar thon pa'i gri gug gis thod pa smin mtshams nas bregs te mdun du bkod /
sha rus rnams dum bur bcad nas de'i nang du blugs pa oM AHhU~M ha ho hrIHsa zag med kyi bdud rtsir sbar te /
nam mkha' gang bar sad pa'i rtsa brgyud kyi bla ma rgyal ba rgya mtsho'i tshogs la g.yon pa'i thod phor gyis oM AHhU~M zhes rim par stob pas dgyes par bsam la /
gnod byed kyi gtso byas sems can thams cad kyi tshogs gnyis rdzogs shing sgrib gnyis byang bar gyur cig
/ces brjod cing stong nyid kyi ngang la mnyam par gzhag
/dmar 'gyed ni /
sgyu lus dang rnam shes rnal 'byor mar gsal ba sngar bzhin nam mkhar thon g.yas pa'i gri gug gis sems dang bral ba'i lus kyi pags pa bshus nas dmar chal gyis bting pa'i khar /
mgo dang yan lag lhu gzugs thams cad dum bur gtubs /
dbang po nang rol rnams bton nas mdun du spungs pa sha rus kyi ri bo khrag zhag gi rgya mtsho khor yug 'jig rten thams cad gang bar dmigs la rnam shes kyi ngo bo rnal 'byor mas /
gnod byed kyi gtso byas snang zhing srid pa'i lha ma srin sde brgyad thams cad sha khrag gi dga' ston la 'dir 'dus shig
/phaTa?H
ces brjod pas lha 'dre nam mkha' gang ba tsam rang gi mdun du 'dus par bsam la /
de rnams la sgyu lus kyi sha khrag thams cad gang la gang 'dod du byin pas hab tir gyis zos btung lhag ma rnams khyer bar bsam la /
da ni lus 'di la zhen pa rdul tsam yang mi byed pas sha la dga' na sha zo /
khrag la dga' na khrag thungs /
rings na da lta zo /
mi rings na tshos la zo /
tshe rabs thog ma med pa nas bsags pa'i lan chags thams cad byang zhing dag par gyur cig
/phaTa?H
ces blos ling gis btang la /
ngag tu yang de ltar brjod /
ltos med kyi ngang du lhod kyis glod /
khres se bor la 'jog
/'jigs pa dang nyam nga ba byung res kyis de ltar bya /
da lus ni snang srid lha 'dre la sbyin par btang nas med /
sems ni khyod las nga rang gis kyang ma mthong /
gzhi med rtsa bral stong zhing bdag med pa yin no //
zhes bdag dang lha 'dre gcod yul gsum ka yid la mi byed par stong pa gsum gyi ngang la mnyam par gzhag go
/de ltar nyams su blangs pas cho 'phrul gsum 'byung ste /
mngon sum du lha 'dres gzugs mi sdug pa sna tshogs ston cing nga ro 'brug ltar sgrog pas sdigs bskrad dang tsham rngam byed pa dang /
gzi byin gyis lus 'dar zhing rngul ba dang /
yang zhing g.yo la skad mi thon pa dang /
rmi lam ni 'jigs skrag can sna tshogs snang ba'o //
de ltar gcad bya'i cho 'phrul gsum po gcod byed kyi gdams pa gsum gyis bcad de rab gtad med /
'bring gtad sgom /
tha ma dpyad sgom mo //
dang po ni /
cho 'phrul gang byung yang brtag dpyad mi bya bar 'dzin med nam mkha' lta bu'i ngang la bzhag go
/gnyis pa gtad sgom ni /
cho 'phrul la gtang nas bsgom pas 'jigs skrag gi 'dzin pa dag par 'gyur ro //
gsum pa dpyad sgom ni /
cho 'phrul la dpyad pas rang snang 'khrul pa'i stong gzugs las bden par grub pa rdul tsam yang med par thag bcad nas sha khyer khrag khyer bya'o //
gsum pa rjes ni /
de ltar nyams su blangs pas tshar tshad kyi rtags bzhi 'byung ste /
thun mong /
khyad par /
lha 'dre thul ba /
mchog gi tshar tshad dang bzhi ste /
de ltar tshar tshad kyi rtags mngon du gyur te lam mthar phyin nas 'gro ba'i tshe dge ba bsngo zhing smon lam gdab /
byams dang snying rje'i rtsis gnod byed dang lha 'dre sogs rjes su 'dzin cing chos kyi sbyin pa yang bya'o //
de ltar byas pas tshogs rdzogs sgrib pa byang /
lus kyi bdag 'dzin zad pas rkyen ngan grogs su 'char /
sems kyi de nyid rtogs nas chos sku yum chen mo shes rab kyi pha rol tu phyin pa'i go 'phang la gnas par 'gyur ro //
zab mo gcod yul mtha' dag gi don stan thog gcig tu nyams su len pa'i rim pa dpa' bo'i gad rgyangs zhes bya ba 'di ni rgyal ba thams cad kyi rigs kyi khyab bdag kun mkhyen bla ma mchog gis 'di ltar gyis zhes bka'i gnang ba thob pa la brten nas /
shAkya'i dge bsnyen rig pa 'dzin pa 'gyur med rdo rjes snyan brgyud kyi zhal gdams ji lta ba gsal zhing bde bar byas te yi ger bkod pa'o ///
/
!
keng rus me 'bar gyi zhal gdams bzhugs so //
zur gnad zab mo lha 'dre'i 'tshub lhong shin tu che na keng rus me 'bar gyi gdams pa bya ste /
de yang lus keng rus dkar zhing che ba'i kha mig dang rtsib ma'i sgo bar thams cad nas me dmar 'ur gyis 'bar bas nam mkha'i khams gang bar yun ring du bsgom zhing /
mthar rang lus me dang bcas pa 'od du yal nas stong gsal skye 'gag gnas gsum bral ba'i bsam brjod kyi yul las 'das pa de'i ngang la ci gnas su mnyam par gzhag go
/yang rgyal po sogs gnod 'dre'i 'tshub che zhing thabs gzhan gyis chun dka' na /
rang lus che brjid dang ldan pa'i snying ga nas rnam shes rnal 'byor ma'i rnam par mdun gyi nam mkhar thon te /
g.yas pa'i gri gug gis gzugs kyi pags pa ltum ser bshus pa'i nang khang bzang yid du 'ong bar bltas pas nang du gnod byed kyi gdon de dga' zhing dungs nas 'ong par bsam /
de'i kha rang gi rgyu mas dam du bcings nas thar sa med par bsam pa de rnams /
rnal 'byor mar gsal ba'i phyag g.yas kyis glad la bskor zhing sa la brdabs pas sha 'dur khrag 'dur du gyur cing mtha' med pa'i yul thag ring por 'phangs par bsam la /
mthar bdag dang 'dre gdon gcod yul gsum ka sems dang ye shes rang snang ba'i rol pa spros bral blo 'das stong pa chen po'i ngang la mnyam par gzhag go
/dmigs skor gnyis po 'di gcod yul gyi gdams pa phal mo cher ha cang mi gsal yang 'dre gdon la 'di las zab pa med /
ces bdag gi bla mas gsungs so ///
/
