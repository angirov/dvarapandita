thang lha'i bsang mchod ni /
dbu ru byang phyogs 'dam shod na //
phyi ltar gangs ri mtho la brjid //
nang ltar rin chen gzhal yas khang //
longs spyod phun tshogs khri steng nas //
dri za'i rgyal po zur phud lnga //
thang lha brgya byin sras mo yum //
'khor tshogs dang bcas skad cig la //
'dir byon nam mkha' bar snang bzhugs //
dngos 'byor yid sprul mchod pa bzhes //
dung mdog dar dkar ral ga gsol //
g.yas na sba lcag g.yu 'bras can //
g.yon na ba dan dkar po phyar //
rin chen dbu rgyan snyan cha dang //
do shal ska rags rgyan dang ldan //
rta pho ngang zhur g.yu rngog la //
shel sga g.yu mthur rin chen spras //
chung sri 'dul zhing sri 'u gso //
nad 'dre 'phud cing nad pa gso //
phyugs lug rkang bran mtha' nas skyong /
khyad par dgra bgegs gnod byed 'dul //
slob dpon pad+ma'i dam tshig can //
chos kyi dbang phyug la sogs pa'i //
bstan pa srung bar zhal bzhes pa'i //
thang lha gnyan po mchod cing bstod //
g.yu shug phye mar gsur gyis mchod //
mgur lha bcu gsum gtso bo bsang //
yab gcig 'od de gung rgyal bsang //
yum gcig g.yu bya gshog gcig bsang //
mda' ra zar ma skyes drug bsang //
mdung 'dzin sbrid pa smug po bsang //
sna 'dren zhal g.yag dkar po bsang //
rjes 'brang nam ra g.ya' dmar bsang //
gcung po thang 'bri ngur po bsang //
chen ma lha mo mtsho dar bsang //
chun ma gnam mtsho phyug mo bsang //
sras po thang sras 'phyor ba bsang //
sku zhang 'brong gnyan thang po bsang //
phyi blon spom chen yor ba bsang //
nang blon mgul ring phyag thag bsang //
sgo dpon rtsam chen lha sgo bsang //
sgo srung bal yul gser lding bsang //
lcam sring 'bri lam gang bzang bsang //
rta rdzi gyang lha btsan po bsang //
lug rdzi khur khyim zhal dkar bsang //
ra rdzi 'khyor pa rtsa gsum bsang //
'bri rdzi lag sor phyug mo bsang //
nor skyong g.ya' dmar stag lag bsang //
shar gyi la bdun gnas pa bsang //
lho yi lung bdun gnas pa bsang //
nub kyi ri bdun gnas pa bsang //
byang gi mtsho bdun gnas pa bsang //
lha srin glu sogs 'bum sde bsang //
yang 'khor bsam mi khyab pa bsang //
rnal 'byor bdag cag 'khor bcas la //
rgyal bsen dam sri'i gnod pa zlog
/srung skyob sdongs grogs ma g.yel bar //
'dod pa'i don kun 'grub par mdzod //
ces zhwa dmar bzhi pas mdzad pa'i don bsdus pa a rA gas so //
sarba mang+ga laM//
!
//lha chen 'bar ba rtsal gyi mnga' gsol yid bzhin rgyal mtshan bzhugs //
@#//
lha dbang klu bdag lang ka'i rgyal po sogs //
srid gsum dbang phyug kun gyis mdun bdar nas //
mchod sprin rgya mtshos sri zhur bcas mchod pa'i //
lha chen rdo rje 'bar ba rtsal la bstod //
rnam par rgyal ba'i khang brtsegs las rgyal ba'i //
rin chen shel gyi sku mkhar zla ba'i byin //
ba gam nor bu'i 'od tshogs rab rgyas pas //
zhing khams rgya mtsho'i go skabs yang dag phrogs //
rtsa ba yid bzhin 'byung gnas yid bzhin gyis //
bar med rab rdzogs rked skabs tshon lngas mdzes //
'dzam bu na dA'i rgya phibs ches 'bar ba'i //
rtse mor rin chen char 'beb chu 'dzin dkrigs //
dus gsum rgyal ba'i cho 'phrul dag las bzhin //
rgya che bkod pa'i khyad par rgya che ba'i //
pho brang srid rtse'i dgung na mngon mtho'i rtser //
yid bzhin rgyal mtshan gsar pas mnga' gsol lo //
dpag yas zhing gi rdul snyed rab 'byams zhing //
skad cig nyul ba'i 'gros ldan lha rta dkar //
rgyu skar bdag po'i dregs 'joms rgyan ldan pa //
lha chen chibs kyi dam par mnga' gsol lo //
ka tsa lin+da'i ber chen gsum brtsegs pa'i //
mdzes 'dzum rlabs kyi gzugs brnyan bgo 'os pa //
'jam mnyen reg bya'i khyad par rmad byung ba'i //
rab mdzes lha yi na bzas mnga' gsol lo //
nor bu'i mchil l+h+wam gser gyi ska rags 'bar //
ga pur do shal rin chen se mo do //
mu tig 'bras chags nor bu'i snyan cha sogs //
mdzes byed rgyan gyi dam pas mnga' gsol lo //
gser pad g.yu yi yal 'dab mdzes pa'i khongs //
rnam mang 'od kyi ge sar rab rgyas pa //
spel legs phreng ba bstar ba'i cod pan 'di //
skra mtshams mdzes pa'i rgyan du mnga' gsol lo //
brgya byin thogs pa'i nor bu las lhag nor //
bkra shis dam pa kun gyi bkra shis par //
rgyal bas rab bsngags g.yas su 'khyil ba'i dung //
thor tshugs mdzes pa'i rgyan du mnga' gsol lo //
rtse mor zur phud lngar bcings ral pa'i khyon //
bung ba stang zil mig sman ltar snum pa'i //
rtsa chings bkra shis ri mos rnam bkra ba'i //
dar dkar dri med lwa bas mnga' gsol lo //
myur mgyogs rdzu 'phrul shugs ldan bA la har //
skul byed phyag cha'i khyad par mi 'tshal yang //
ma bdun las la bskul ba'i 'phrul chen po //
sba lcag rdo rje'i mtshan pas mnga' gsol lo //
cha shas rab rdzogs zla ba'i spun zla zhes //
bdud rtsis bran pa'i zegs ma dngos grub ltar //
zad mi shes 'bab nor bu'i shel phreng 'di //
thugs dam dbyings su zlo phyir mnga' gsol lo //
dar zab spyan gzigs mang pos sa bla'i khongs //
brgya byin gzhu yi drwa ltar mdzes byas shing //
snyan brjid dpa' ba'i nyams ldan 'bod pa'i dbyangs //
sna tshogs rol mor bcas pas mnga' gsol lo //
gtsang ma'i zhal zas la sogs 'dod yon lnga //
lha klu mi dang gnod sbyin thams cad kyi //
dkor nor ma tshangs med spungs nor 'dzin ma'i //
phang ba rab rdzogs 'dod dgus mnga' gsol lo //
dkon mchog skyabs kyi dam par skyabs song mgron //
dkar phyogs lha dang gdengs can 'byung po'i tshogs //
bstan la rab dga' mthu rtsal rmad byung ba //
kun gyi rje bor deng bdag gzengs bstod do /
khyad par dpal gyi sprul pa pad+ma'i lung //
ji bzhin mnos pa'i bka' las ma 'da' bar //
gter bdag gnas bdag dkor bdag thams cad kyi //
tshogs bdag tshogs kyi rje bor gzengs bstod do //
rnal 'byor bdag gi mgon skyabs mchis pa'i lha //
bsten gsol mchod bsgrubs lha srung gnyan rnams dang /
khri srong lha rgyud sku lha gnyan rnams kyi //
rje btsan lha yi lha mchog gzengs bstod do //
rgyal dbang pad+ma'i ring lugs 'dzin rnams kyi //
dbu 'phang ri rgyal rtse mor gzengs bstod phyir //
sngags 'chang bdag gis mnga' gsol gzengs bstod na //
lha yi lha mchog lha zhal mtho bar mdzod //
ces pa'ang phyi rten gcan gzan gyis bsad pa sogs thang lha gnyan po lha ngo dma' ba'i ltas 'dra byung nas /
sngags 'chang yol mo bas ched du byas pa'o //
lha rgyal lo ///
/
