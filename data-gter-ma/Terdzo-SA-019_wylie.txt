@#//
gsang bdag dregs pa kun 'dul gyi dbang gi cho ga bklag chog tu bkod pa rdo rje'i za ma tog ces bya ba bzhugs so //
bla ma dang dpal rdo rje 'dzin pa la phyag 'tshal lo //
gzhi lam 'bras bu kun tu mi shigs pa'i //
chos bdun mngon par rtogs te byang chub pa //
rgyal kun gsang 'dzin thugs kyi rdo rje yis //
bdag rgyud ye shes chen por byin gyis rlobs //
gtum po'i smin byed ras bris la //
brten pa'i cho ga bya sla ba //
rang gzhung las kyang mi 'da' zhing //
bsdus pa'i gzhung gzhan mthun par bkod //
gtum po dregs pa kun 'dul gyi dkyil 'khor du slob ma rjes su bzung ba la rgyas par sgrub pa'i khog dbub dang 'brel bar rdul tshon gyi phyogs la brten pa ni phyag len mdzad pa nyung bas spro na gzhan du shes par bya /
'dir ras bris la brten pa'i cho ga la'ang rgyas bsdus gnyis las snga ma shes na phyi ma shugs las rtogs par 'gyur bas de ltar 'chad pa la gsum /
sbyor ba /
dngos gzhi /
rjes kyi bya ba'o //
dang po la'ang gsum /
sa chog
/lhag gnas /
dkyil 'khor yo byad dgod pa'o //
dang po sa chog la brtag slong sbyong gzung bzhi las /
brtag pa ni 'dir mi dgos /
slong ba ni /
dkyil 'khor gyi gzhir dri'i thig le me tog gi tshom bu /
mchod pas bskor ba'i dbus su gtor zlum gcig dang /
dkar gtor bcas bkod /
bdag gi rnal 'byor bzlas pa'i bar sngon du 'gro bas /
mdun gyi mchod gtor bsang sbyang /
thams cad stong nyid nam mkha'i mdzod //
b+h+rU~M las rin chen snod yangs su //
oM las phyi nang mchod pa'i tshogs //
so so'i lha mo'i rol par bcas //
rab 'byams nam mkha' gang bar gyur //
oM badzra ar+g+haM nas shab+da AHhU~M/
gtor gzhong rat+na'i gzhal yas su //
gtor ma 'dod yon phung por spungs //
oM AHhU~M hoH
lan gsum gyis byin brlab /
stong pa'i ngang las mdun du sa yi lha mo gser gyi mdog can mdzes sdug mtshungs pa med pa lte ba yan chad sa 'og nas thon par bsam /
rang gi snying ga nas 'od zer 'phros /
ye shes kyi lha mo badzra sa mA dzaHsa spyan drang /
dzaHhU~M baM hoHsa bstim /
oM pr-i thI de bi ar+g+haM sogs kyis mchod /
a kA ros gtor ma 'bul /
sa gnon gyi rgyas /
skyob pa sangs rgyas thams cad kyi //
spyod pa'i tshul dang khyad par gyi //
sa dang pha rol phyin pa la //
lha mo khyod ni dpang du gyur //
shAkya seng ge skyob pa yis //
ji ltar bdud kyi sde bcom pa //
de bzhin bdag kyang bdud sde las //
rgyal bar bya ste dkyil 'khor bri //
zhes gsol bas /
gnang ba byin nas de nyid du thim par gyur /
gtor ma gnyis pa bye brag gi sa bdag la /
a kA ros bsngo zhing /
gang dag 'dir gnas lha dang klu
/gnod sbyin srin po'am gzhan dag la //
dkyil 'khor don du sa phyogs 'di //
bdag zhu khyed kyis bstsal du gsol //
zhes phrin las gsol /
badzra muHsa rang gnas su gshegs /
sbyong ba ni /
gzhi der ba byung dang dri bzang bdud rtsi lngas byug cing /
gtso bo'i snying po'am hU~M 'ba' zhig brjod pas /
sa gzhi nam mkha'i rang bzhin du bsam /
gzung ba ni /
gzhi der seng ldeng gi phur pa btab la /
bdag gi thugs ka'i hU~M las 'od zer 'phros phur pa la thim /
de nyid dpal rta mgrin gyi skur gyur /
oM pad+mAn+takr-ita ha ya grI ba hU~M/
zhes lan bdun brjod /
phur bu las byung ba'i 'od zer gyis sa gzhi thams cad khyab /
bdag gi dbang du byas par bsam /
sa chog gi skor 'di ras bris la mi mdzad pa shas che bas de ltar na sgrub thabs kyi thog mar sa bdag dkar gtor phul nas /
bdag gi rnal 'byor dang de nas lha sta gon la 'jug pas chog cing /
phyag rgyun mi 'chad pa'i phyir spros na 'gal ba'ang med pas bkod pa'o //
gnyis pa lhag gnas la gsum /
lha /
bum pa /
slob ma'o //
dang po ni /
dbus su gtso bo /
de rgyab khro bcu /
de rgyab klu brgyad /
bar khyams su gza' rgyu skar /
sgo bzhir sgo ma ste lha gnas kyi mtshan ma nges par byas nas dri bzang gi thig le gtso bo'i gnas su gru bzhi dang 'khor rnams zlum por byas /
der me tog gi tshom bu bkod /
mtha' mchod pas bskor /
bdag gi rnal 'byor gong du ma song na bzlas pa'i bar bya /
tshom bu bsang sbyang /
stong las dur khrod gzhal yas khang //
mtshan nyid kun tshangs lte ba ru //
rab dmar e dbyings chos 'byung mthar //
gnam lcags 'khor lo rtsibs bcu 'bar //
de mthar 'dab brgyad la sogs pa //
dur khrod drag po'i gzhal yas dbus //
pad+ma nyi zla drag po'i steng //
bcom ldan dregs pa kun 'dul yab :
zhal gsum phyag drug zhabs bzhi bsgrad :
ces pa nas /
gnyis med rdo rje chen por bsgom :
phyi yi rtsibs bcur khro bo bcu //
'dab brgyad klu brgyad khyams sgo bzhir //
gza' brgyad sgo ma bzhi la sogs //
dkyil 'khor 'khor lo'i lha tshogs gsal //
de ltar gsal ba'i gnas gsum du :
oM AHhU~M gis mtshan par gyur :
sogs las byang ltar spyan 'dren nas bstod pa'i bar song nas /
spos dang rdor dril thogs te /
slob ma rnams la phan pa dang /
khyed rnams mchod phyir bdag gis ni //
nangs par dkyil 'khor bri bar 'tshal //
brtse bas dgongs te byin rlabs mdzod //
ces snyan gsan dbab /
be ga kra ma yaM gyis dkyil 'khor nam mkhar btegs nas /
tshom bu bsdu'o //
gnyis pa bum pa ni /
rin po che'i bum pa mtshan nyid dang ldan pa gnyis kha rgyan mgul chings sogs chas su bcug
/bum rdzas dri bzang dang bcas pa'i chus bkang /
dung zhal gzungs rdor 'du byas la bsang sbyang /
stong pa'i ngang las b+h+rU~M yig las //
byung ba'i rin chen bum pa ni //
phyi ni bum pa'i rnam pa la //
nang ni dur khrod gzhal yas khang //
mtshan nyid kun tshang lte ba ru //
rab dmar e dbyings chos 'byung mthar //
gnam lcags 'khor lo rtsibs bcu 'bar //
de mthar 'dab brgyad la sogs pa //
dur khrod drag po'i gzhal yas dbus //
pad+ma nyi zla drag po'i steng //
bcom ldan dregs pa kun 'dul yab :
zhal gsum phyag drug zhabs bzhi bsgrad :
ces pa nas /
gnyis med rdo rje chen por bsgom :
phyi yi rtsibs bcur khro bo bcu :
'dab brgyad klu brgyad khyams sgo bzhir //
gza' brgyad sgo ma bzhi la sogs //
dkyil 'khor 'khor lo'i lha tshogs gsal //
las bum nang du pad nyi'i steng /
khro rgyal bdud rtsi 'khyil pa ni //
rgya gram sdigs mdzub rab gdengs zhing //
zhabs gnyis brkyang bskum tshul du bzhugs //
gtso 'khor kun gyi gnas gsum du :
sogs dbang bskur /
spyan 'dren nas bstod pa'i bar las byang bzhin song nas /
bzlas pa'i tshe /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
babs pas bum chur gnyis med ro gcig gyur //
ces rnam bum du gtso 'khor rnams dang /
las bum du 'khyil pa'i sngags ci rigs bzlas pa'i mthar /
oM AHhU~M gis mchod yon phul bas lha thams cad chags pa chen pos 'od du zhu nas byang chub kyi sems su ro gcig tu gyur /
gsum pa slob ma ni /
bshams rnams yol bas bsgribs /
rdzas bzhi sogs 'du bya /
slob ma rnams /
ji ltar bltams pa sogs kyis khrus dang phyag byas te gral la 'khod /
bgegs gtor bsang sbyang /
stong pa'i ngang las b+h+rU~M las rin po che'i snod zab cing rgya che ba'i nang du gtor ma kha dog dri ro nus mthu phun sum tshogs par gyur /
oM AHhU~M hoHsa brlab /
oM sarba b+hU ta A kar+Sha ya dzaH
zhes 'gugs /
oM sarba big+h+nAM na maHsarba ta thA ga te b+h+yo sogs kyis bsngos la /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
sangs rgyas kyi bka'\u0f8e
chos kyi bka'\u0f8e
dge 'dun gyi bka'\u0f8e
gsang sngags dang rig sngags gzungs sngags snying po ting nge 'dzin rnams kyi bka'\u0f8e
khyad par bcom ldan 'das gsang bdag dregs pa kun 'dul khro bo'i lha tshogs rnams kyi bka'\u0f8e
sprul pa yang sprul phyag brnyan dang bcas pa rnams kyi bka'\u0f8e
bden pa chen po'i byin gyi rlabs kyis rdo rje'i slob ma rnams la lhag gnas kyi cho ga sgrub par byed pa la bar du gcod pa'i bgegs tshogs thams cad gtor ma 'dis tshims par gyis la 'dir ma gnas par gzhan du dengs shig
/gal te mi 'gro na khro bo ye shes kyi rdo rje me rab tu 'bar ba 'dis khyed rnams kyi mgo bo tshal pa brgyar 'gas par 'gyur ta re /
zhes drag sngags spos rol dang bcas pas bgegs bskrad /
badzra rak+Sha rak+Sha hU~M/
zhes brjod pas phyogs mtshams thams cad rdo rje'i ra ba drwa ba gur bla bre ye shes kyi me dpung mtha' med du 'phro bas bcings te cis kyang mi shigs pa'i mos pa mdzod /
de nas las rdor gyis me tog bkye bsdu bya zhing /
slob dpon gyis /
sems can thams cad kyi don du bla na med pa yang dag par rdzogs pa'i sangs rgyas kyi go 'phang thob par bya /
de'i ched du rdo rje theg pa'i lam gyi rtsa ba mngon par dbang bskur ba zab mo gsan la don tshul bzhin du nyams su len par bgyi'o snyam pa'i thugs bskyed gsal btab nas gsan par zhu /
gsan bya'i chos skabs su babs pa rdo rje theg pa snga 'gyur zab mo gter gyi phyogs las phyogs bzhi dbus lnga'i sku gsung thugs yon tan phrin las kyi thugs gter chen po lnga'i ya gyal /
shar gter smin pa 'bras bu'i skor zhi ba thugs kyi gter chen po'i yan lag gi chos sde ste /
ji skad du /
sa nang 'jigs brgyad sha ba'i rwa co 'byung :
bsod nams zad pas dbus su mi gang rdib :
dwags po ldang lha brag gi gter kha 'di :
mi bzhag 'don pa'i rtags de bstan nas byung :
mnga' bdag sras mo rin chen tshul rdor 'byung :
zhes gsungs pa ltar /
sprul pa'i gter ston chen po rin chen tshul rdor ram pad+ma las 'brel rtsal zhes grags pa de nyid kyis dwags lung khra mo brag nas spyan 'dren par mdzad pa'i phyag na rdo rje dregs pa kun 'dul gyi dkyil 'khor du dbang bskur bsgrub par byed pa la /
sngon 'gro slob ma lhag par gnas pa dang /
dngos gzhi dbang bskur ba gnyis su yod pa las /
dang po sta gon gyi rim pa rnams zhu ba'i don du maN+Dal phul mdzod /
byas la slob mas maN+Dal phul /
blo bcos pa ni /
khyed cag mchog gi dngos grub sku bzhi ye shes lnga'i bdag nyid mi slob pa'i zung 'jug thob par bya ba'i ched du dkyil 'khor chen po 'dir 'jug par bya yi /
de las gzhan du 'di phyi'i 'khor ba'i bde 'byor mngon par mtho ba'i go 'phang dang /
zhi bde don gnyer nyan rang gi byang chub don du gnyer bya'i 'bras bu ma yin /
de bas na gnas lugs kyi don ma rtogs pas 'khor ba med snang sgyu ma lta bu'i chos yin kyang /
de ltar ma rtogs pas 'khor bar 'khyams pa'i sems can 'di dag phan tshun ma bu khyo shug sogs lan grangs dpag tu med pa byas nas /
phan btags pa la tshad med pa'i drin can sha stag yin pa la 'di thams cad bde ba 'dod kyang sdug bsngal gyi rgyu kho na sgrub pa la brtson pas /
bcos min gyi snying rje tshad med pas kun nas blangs te /
shes rab dang snying rje chen pos srid pa dang zhi ba'i mtha' gnyis la mi gnas pa'i myang 'das rdzogs pa'i sangs rgyas kyi go 'phang thob par bya /
de'i ched du rdo rje theg pa'i lam gyi rtsa ba dbang bskur ba legs par blangs te /
lam tshul bzhin du bslab par bya snyam du rnyog pa dang bral ba'i byang chub kyi sems dung pa zhig skyed 'tshal /
de nas gsol ba gdab pa ni /
mi phyed pa'i gdung shugs drag pos snyim pa me tog dang bcas te thal mo sbyar nas 'di'i rjes zlos mdzod /
hoH
bla ma rgyal ba zhi khro'i lha tshogs rnams //
bla ma'i sku gsung thugs kyis gzung slad du //
bdag kyang skyob phyir dkyil 'khor du gzhug phyir //
lhag par gnas pa'i rim pa mdzad du gsol //
zhes lan gsum /
spro ba skyed pa'i sgo nas gnang ba sbyin pa 'di la gsan pas khyab par gda'/
bu tshur shog cig theg chen snod yin te //
he ru ka dpal dregs 'dul khro bo yi //
dbang bskur dkyil 'khor lha ngo bstan bya'i phyir //
lhag par gnas pa'i rim pa tshul bzhin bgyi //
zhes brjod /
mdun gyi nam mkhar bla ma dang dkyil 'khor gyi gtso bo gnyis su med pa gsang ba'i bdag po'i rnam par bzhugs pa la /
rtsa gsum rgyal ba rab 'byams kyis bskor ba mngon sum du bzhugs pa'i spyan sngar skyabs su 'gro zhing sems bskyed pa 'di'i rjes zlos mdzod /
bla ma sangs rgyas 'khor dang bcas //
kun nas bdag la dgongs su gsol //
bla ma dkon mchog rnam gsum po //
byang chub ma thob bar du ni //
skyabs kyi mchog tu bzung bar bgyi //
sngon nas bsags pa'i sdig sgrib bshags //
'gro don sangs rgyas thob bya snyam //
smon pa'i byang chub sems bskyed do //
sems can yongs su smin bya'i phyir //
'jug pa'i byang chub sems bskyed cing //
gsang sngags spyod pa rlabs chen spyad //
don dam spros bral byang chub sems //
rang byung mtha' bral stong gsal bsgom //
zhes lan gsum /
tshogs gsag yan lag bcu pa 'di'i rjes zlos /
bla ma yi dam mkha' 'gro gshegs //
nyi zla pad+ma'i gdan la bzhugs //
lus ngag yid gsum gus phyag 'tshal //
phyi nang gsang ba'i mchod pa 'bul //
nyams chag sdig sgrib mthol zhing bshags //
gsang sngags sgrub la rjes yi rang //
smin grol gsang sngags chos 'khor bskor //
lhun gyis grub par bzhugs su gsol //
snying po sems can don du bsngo //
yang dag rdo rje'i don rtogs shog
/lan gsum /
khyad par gsang sngags bla na med pa'i dam tshig dang sdom pa ma lus pa gzung bar bya snyam pas 'di'i rjes zlos /
sdom pa yi ni tshul khrims dang //
dge ba'i chos ni sdud pa dang //
sems can don byed tshul khrims gsum //
nam yang bdag gis mi spang ngo //
rdo rje dril bu'i phyag rgya yang //
yang dag nyid du bzung bar bgyi //
nyin re bzhin du dus drug tu //
sbyin pa rnam bzhi rtag tu sbyin //
phyi nang gsang ba'i theg gsum gyi //
dam chos ma lus yongs su bzung //
sdom pa thams cad dang ldan pas //
mchod pa'i las kyang ci nus bgyid //
bdag gis sdom pa ma lus bzung //
zhes lan gsum rjes zlos bya /
slob dpon gyi thugs ka nas 'od zer 'phros khyed rang gi lus la phog pas 'od kyi gong bur zhu ba las khyed rang rnams skad cig gis dregs 'dul khro bo'i skur gyur pa'i snying gar hU~M/
mgrin par AH
spyi bor oM gyis mtshan par gyur /
dri'i chu dang bcas pa'i rdo rjes reg la /
sgo gsum rdo rje gsum du brtan par byas pa'i mos pa mdzod /
oM AHhU~M/
zhes brjod /
de ltar sgo gsum byin gyis brlabs pa de mchod pa'i yul du bzang ba yin pas /
me tog dbu la phul ba'i mos pa mdzod /
oM badzra puSh+pe pra tIts+tsha swA hA/
de bzhin du bdug spos shangs la\u0f8e[ \u0f8e]d+hU pe\u0f8e
mar me spyan\u0f8e
A lo ke\u0f8e
dri chab thugs kar\u0f8e
gan+d+he\u0f8e
zhes nyer spyod bzhi sbyin no //
de nas dngos grub kyi ltas brtag pa la gnyis las /
dang po so shing dor te brtag pa ni hU~M las byung ba'i so shing byang chub kyi shing gi rang bzhin sor bcu gnyis pa'i tshad can dris byugs pa rtser me tog gi cod pan bcings pa dngos grub ltas brtag pa'i nus pa dang ldan par gyur /
de nyid khyed rang rnams kyi thal mo'i bar du byin pas rtse mos so drud la kha shar du phyogs pa'i tshul gyis /
badzra hA sa hA/
zhes brjod cing maN+Dal gyi ra bar dor cig
/ces 'dor du gzhug la /
rtse mo steng du bstan na mchog dang /
phyogs bzhir zhi sogs las bzhi ste grub pa 'bring /
mtshams bzhir bum pa bzang po la sogs pa phra mo'i dngos grub 'grub par 'gyur ro //
zhes lung bstan /
de nas gnyis pa rmi lam brtag pa la sbyor dngos gnyis kyi sbyor ba la'ang gsum las /
dang po rmi lam gsal ba'i phyir /
khyor chu blud pa ni /
dri'i chu khyor bar byin pa lan gsum thungs la lhag ma rgyab tu dor cig
/hrIHbi shud+d+ha sarba pA paM nish+tsa a s+ya sho d+hA ya swA hA/
zhes dung chu blud /
gnyis pa rmi lam bar chad kyis mi sgrib pa'i phyir srung skud gdags pa ni /
slob bu'i lus tshad dang mnyam pa'i skud pa sngon po gsum 'dab tu bsgril ba mdud pa gsum btab ste /
srad bu mi dmigs pa las hU~M las byung ba'i rdo rje'i srad bu sngon po rdo rje'i mdud pa gsum dang bcas pa la ye shes kyi srad bu spyan drangs te thim pas rdo rje'i slob ma rnams kyi sgo gsum gyi bar chad srung ba'i nus pa can du gyur /
las sngags kyis skyes pa'i dpung pa g.yon dang /
bud med kyi dpung pa g.yas su gnyis bskor gyis bcings te las bum chus gtor nas rdo rjes rgyas gdab bo //
gsum pa rmi lam mi 'khrugs par bya ba'i phyir ku sha'i sngas stan sbyin pa ni /
ku sha mi dmigs pa las d+hIHdang hU~M las byung ba'i ku sha sngo ljang rtsa rtse ma nyams pa rmi lam mi 'khrugs par byed pa'i nus pa can du gyur /
d+hIHhU~M bzlas shing g.yas su bam po chung ba dang g.yon du che ba gtad la /
chung ba sngas dang che ba stan gyi don du zungs shig
/de nas mi ldog pa'i phyir zab mo'i chos bshad pas spro ba bskyed pa ni /
rnam snang mngon byang las /
'jig rten du ni kun mkhyen dag
/u dum+bA ra'i me tog bzhin //
brgya lam na ni res 'ga' zhig
/'byung 'gyur yang ni mi 'byung ngo //
gsang sngags spyod pa'i tshul 'byung ba //
de bas kyang ni dkon pa ste //
gang gis mnyam med sems can don //
mya ngan mi 'da' byed par nus //
bskal pa bye ba du ma ru //
sngon du sdig pa byas pa gang //
dkyil 'khor 'di 'dra mthong ma thag
/de dag zad par 'gyur yin na //
grags pa mtha' yas sngags spyod pa'i //
tshul la gnas na smos ci dgos //
skyob pa'i gsang sngags bzlas na ni //
go 'phang bla na med par 'gyur //
zhes sogs gsungs pa ltar dkon la don che ba'i rdo rje theg pa gsang ba mchog gi dkyil 'khor mthong ba ni /
khyed rnams kyis rnyed pa'i mchog rab tu rnyed pa yin pas dga' ba sgoms 'tshal /
dngos gzhi rmi lam brtag cing ngan na zlog pa'i cho ga sogs spyi dang mthun par shes par byos shig
/de dag gis sta gon gyi rim pa rnams grub pas dge ba byang chub tu bsngo bar zhu /
zhes dge ba bsngos la slob ma gyes /
slob dpon gyis nam mkha'i lha la mchod bstod dang bdag bskyed rjes chog rnams bya'o //
gsum pa dkyil 'khor yo byad 'god pa ni /
rdul tshon la thig tshon gyi cho ga dgos kyang ras bris la de dag bor nas dkyil 'khor bting /
de'ang lte ba chos 'byung dmar /
mu ran sngo /
zla gam gsum dmar /
thod ra dkar /
de rgyab rtsibs bcu sngo /
de rgyab 'dab brgyad mdzes tshon /
gru chad bar khyams sgo sogs phyogs mdog
/pad+ma dur khrod rdor ra me ri sogs spyi mthun /
dbus su gtso bo la sku'am rdo rje /
rtsibs la khro bcu /
'dab mar klu brgyad /
khyams la gza' rgyu skar /
sgo bzhir sgo srung /
'khor yug la phyogs skyong rnams kyi mtshan ma 'god do //
dkyil 'khor gyi dbus su many+dzi'i khar bum pa chas ldan bcud bkang gzungs rdor dang bcas pa /
kha rgyan gyi gseb tu ye shes sems dpa'i tsakli /
mdun du dbang gtor snying gzugs dmar po pad 'dab bzhi pa rgyan spros dar nag gi 'phur lding can /
gtso bo dang khro bcu klu brgyad gza' brgyad sgo ma'i tsaka li /
g.yas g.yon du sman raka
/gzhan gang bder dbu rgyan /
me dpung dang dur khrod chas so so ba /
glegs bam /
rig tsaka rnams dang /
gter srung ldang lhar zangs gzhong du btsan bshos dmar por khrag gis byugs pa mtheb kyu bdun ldan dkar dmar rgyan ldan /
mthar chu gnyis nyer spyod g.yas skor du bsham /
gzhan yang sngon gtor /
tshogs kyi yo byad sogs 'og tu dgos pa thams cad 'tshogs par bya'o //
spyi don gnyis pa dngos gzhi la /
dkyil 'khor sgrub mchod dang /
dbang bskur ba gnyis las /
dang po ni /
brgyud pa'i gsol 'debs nas bzlas pa yan chad las byang ltar bdag mdun bum gsum tha mi dad pa'i tshul du bsgrubs rjes /
rang srog sngags kyi sogs kyis gtso bum du rtsa sngags dang /
las bum du skad cig gis bdud rtsi 'khyil pa gsal btab la sngags ci rigs bzlas rjes 'od zhu dang /
ye shes lha tshogs sogs kyis mchod pa /
las byang gi dkyus bzhin spyi dang bye brag gi chos srung la gtor 'bul /
tshogs mchod rnams kyang skabs 'dir bya'o //
gnyis pa dbang bskur ba la /
bdag nyid 'jug pa dang /
slob ma la dbang bskur ba gnyis /
dang po ni /
dkyil 'khor gyi thugs ka nas rang nyid zur du phye la slob dpon gyi bya ba rnams gtso bo dang /
slob ma'i bya ba rnams rang gis byed par mos pas 'chad 'gyur bzhin rdzogs par blang ba'am /
yang na rig pa'i me tog dor zhing slob ma gzhug par gnang ba zhu'o //
gnyis pa la dkyil 'khor du 'jug pa dang /
dbang dngos gnyis /
dang po ni /
slob bu rnams las bum gyi chus khrus byas nas /
phyag dang yon phul te yol ba'i phyi rol du gral du 'khod /
bgegs gtor btang /
srung 'khor bsgom /
sems bskyed gsal btab la /
skabs su bab pa gsang bdag phyag na rdo rje la sgrub thabs kyi bka' srol ji snyed cig yod pa las /
'dir bcom ldan 'das rdo rje 'chang chen po nyid sa bdag klu gnyan rnams 'dul ba'i don du phyag na rdo rje gtum po khyung dang bcas pa'i sprul pa'i cho 'phrul bsam gyis mi khyab par snang bar mdzad nas /
nA ga bdud 'dul chen po'i rgyud le'u bcu gcig gi bdag nyid can du gsungs pa sprul pa'i sku dga' rab rdo rje la bka' babs shing /
de nyid kyis rgyal ba thams cad kyi spyi gzugs slob dpon chen po pad+ma 'byung gnas la gtad /
des rgyud don rnams dbang dang sgrub thabs las tshogs dang bcas pa'i man ngag tu bsdebs /
phrin las rnam pa bzhi'i sgo nas 'gro ba'i don dpag tu med pa mdzad cing /
khyad par bod yul mun pa'i gling du dam pa chos kyi sgron me 'phags yul gyi bstan pa rdzogs ldan gyi skabs bzhin gsal ba'i rten 'brel phun sum tshogs par bsgrigs nas /
gdams pa 'di nyid jo mo mtsho rgyal dang mnga' bdag khri srong lde'u btsan la gnang ba las bsam yas lhun gyis grub pa'i gtsug lag khang bzhengs pa'i mthun rkyen rnams kyang 'di'i sgo nas ci 'dod pa grub /
rgyal po klu'i mthong dug gis zin pa yang yi dam 'di nyid kyi sgo nas tshegs med par grol ba sogs byin rlabs kyi tshan kha khyad par can 'di nyid snyigs ma'i gdul dka' rnams kyi don du gter kha gsum sbas pa las /
gter kha dang po /
dwags lung khra mo brag nas mnga' bdag sras mo lha lcam pad+ma gsal gyi yang srid pad+ma las 'brel rtsal gyis bton /
gnyis pa rgya gar pha wang rus sbal nag po nas rdo rje gling pas bton /
gsum pa tshal mdo phra ring brag nas pad+ma gling pas bton te /
gter kha gsum ka snga 'gyur bstan pa'i nyin byed chos rgyal gter bdag gling pas brgyud srol so so las gsan cing /
de rnams tshig don mtshungs pa'i phyir byin rlabs kyi bka' gcig tu 'dril ba'i gdams pa de nyid kyi dkyil 'khor du dbang bskur ba'i rim pa de skabs su babs pa yin /
de la sta gon du gnas pa yan chad sngon du grub nas dngos gzhi'i cho ga la'ang rdo rje slob dpon gyi bya ba dang slob ma'i bya ba gnyis las /
slob dpon gyis bgyi bar 'os pa rnams legs par grub zin /
khyed rang rnams kyi ngo skal du gyur pa thog mar lha dang skal pa mnyam pa'i ched du dkyil 'khor du 'jug pa'i chos rnams zhu ba'i yon du maN+Dal phul mdzod /
byas la maN+Dal 'bul du gzhug
/oM tsak+Shurban+d+ha wa ra mA NA ya swA hA sa mig dar dang /
A khaM bI ra hU~M gis me tog gtad /
de nas gsol ba gdab pa'i slad du /
sa phyogs 'di nyid dag pa rab 'byams ye shes kyi dkyil 'khor chen por gyur pa'i nang du /
slob dpon nyid dus gsum sangs rgyas thams cad 'dus pa'i ngo bo gsang ba'i bdag po'i rnam par bzhugs pa la mi phyed dad pa'i gdung shugs drag pos gsol ba gdab pa 'di'i rjes zlos mdzod /
hoH
bla ma dus gsum gsang bdag sku
/bdag cag bde ba'i lam bgrod cing //
gdug pa can rnams 'dul ba'i phyir //
phyag na rdo rje gsang ba yi //
dkyil 'khor chen por gzhug par 'tshal //
zhes lan gsum /
de nas spro ba dri ba ni /
e ma skal ldan rigs kyi bu //
nga yi gsang sngags rgyal po 'di //
dus gsum sangs rgyas thams cad kyi //
sku gsung thugs kyi gsang yin pas //
rang gar 'jug pa mi gnang gis //
dam tshig bsrung bar nus na sbyin //
zhes dris pa'i lan du 'di'i rjes zlos /
rdo rje slob dpon gsang ba'i bdag
/dman chos yid phyung dad par ldan //
thabs chen theg par 'jug par mos //
dam tshig rang gi srog ltar bsrung //
gsang bdag thugs rjes gnang bar mdzod //
ces zhu /
de nas skyabs sems tshogs gsag sdom bzung bcas gong gi sta gon skabs ltar 'dir blang /
de nas slob dpon gyis dbye ba'i phyag rgya dang bcas te /
dzaHhU~M baM hoH
zhes brjod pas dkyil 'khor gyi sgo bzhi phye bar gyur /
zhes brjod pas yol ba bsal /
de dag ni phyi mtshan ma'i dkyil 'khor du 'jug pa'o //
de nas nang ye shes kyi dkyil 'khor du 'jug pa'i slad du sbyor ba dam la bzhag pa ni /
bdud rtsi dang bcas pa'i dam tshig gi mna' chu 'di nyid bzhag pa lce la bzhag kyang thim pa snying gi dkyil du thim ste /
de bzhin gshegs pa thams cad mnyam par sbyor ba'i sku gsung thugs kyi dam tshig thob par mos shig
/hoH
nyon cig skal ldan rigs kyi bu //
dam tshig bdud rtsi chen po 'di /
khyod kyi lce la bzhag pa yis //
gsang ba'i dam tshig thub par srungs //
dam tshig khas len pa 'di'i rjes zlos /
hoH
dpal ldan chen po gsang ba'i bdag
/bdag cag dus 'di nas bzung nas //
sku gsung thugs dang yan lag gi
/dam tshig ji ltar bstan pa ltar //
yengs pa med pa'i sems kyis bsrung //
gsang bdag gral du bkod par 'tshal //
zhes zhu /
slob dpon gyis bdud rtsi lce thog tu bzhag ste /
hU~M/
'di ni khyod kyi dam tshig chu //
gsang chen dam tshig ma nyams na //
ye shes sems dpar gyur nas ni //
tshe gcig sangs rgyas thob par byed //
gsang ba'i dam tshig las 'das na //
lcags kyi sdig par gyur nas ni //
snying gi dkyil du rab zhugs nas //
rdo rje'i dmyal bar sreg par byed //
de bas bka' las ma 'da' srungs //
sa ma ya i dan+ti na ra kan /
de nas nang 'jug gi dngos gzhi ye shes pa dbab pa'i slad du /
khyed rang rnams sgo gsum gyi gnad bcings la dmigs pa 'di bzhin du mdzod /
slob dpon gyi thugs ka nas 'od zer 'phros khyed rang la phog
/rnam smin gdos bcas kyi phung pos mtshon ma dag pa'i snang ba thams cad stong nyid du sbyangs /
oM swa b+hA ba sogs /
stong pa'i ngang las pad+ma dang nyi zla'i steng du khyed rang gi sems nyid hU~M mthing nag yongs su gyur pa las gsang bdag rdo rje gtum po sku mdog mthing nag mthing dkar dmar ba'i zhal gsum phyag drug gi g.yas gsum pad+ma rdo rje gri gug
/g.yon gsum thod khrag dril bu zhags pa 'dzin pa /
yum dbyings kyi dbang phyug ma ljang dmar b+han+d+ha dang dril bu 'dzin pa dang mnyam par sbyor ba /
dur khrod rol pa'i chas brgyad dang /
dpal gyi chas bcu rdzogs shing ye shes kyi me ri me dpung 'bar ba'i dbus na bzhugs pa /
de'i dpral bar oM dkar po /
mgrin par AHdmar po /
snying gar hU~M sngon po /
hU~M las 'od zer 'phros pas mdun bskyed kyi thugs ka dang /
lcang lo can gyi gnas nas gsang ba'i bdag po phyag na rdo rje'i lha tshogs 'khor dang bcas pa thams cad kha char bu yug 'tshubs pa bzhin du byon nas /
khyed rang rnams la sib sib thim pa'i mos pa mdzod /
ces snying po'i mthar A be sha ya aHAH
zhes btags pa bzla zhing spos rol bya /
phebs pa na /
tiSh+Tha badzra zhes mgor rdo rje rgya gram du bkod de brtan par bya /
de nas me tog dor ba ni /
'grim dkyil bkram la /
kye ma ho skal ldan rigs kyi bu //
gsang bdag dkyil 'khor chen po 'dir //
rigs kyi 'jug pa brtag pa'i phyir //
rig pa'i me tog 'dor bar gyis //
'di na bcom ldan 'das rdo rje gtum po'i lha tshogs bzhugs pa yin pas ngo bo ye shes gcig gi rol pa las bzang ngan med kyang rang gi las 'brel yod pa'i lha zhig la 'bab par shog snyam du 'di'i rjes zlos dang bcas te me tog 'dor bar zhu /
gsang bdag dkyil 'khor chen po 'dir //
dngos grub ma lus thob bya'i phyir //
rig pa'i me tog 'di dor bas //
las 'phro gang yod la 'bab shog
/rigs kyi gsang mtshan btags pa spyi dang mtshungs /
slar yang me tog gi phreng ba de dbang rtags cod pan gyi tshul du mgo bor bcings pa'i mos pa mdzod /
oM pra ti gr-ih+Na i maM satwa ma hA ba la tiSh+Tha hU~M zhes me tog mgo bor bzhag
/de nas ma rig pa'i ling tog mig dar dang lhan cig tu bsal ba'i mos pa mdzod /
hU~M/
khyod kyi ma rig rmongs pa'i mig
/ye shes spyan du dbye bar bya //
dkyil 'khor chen po 'di la ltos //
mthong ba tsam gyis bsam pa 'grub //
hU~M dz+nyA na tsak+ShuHpra be sha ya phaT/
ces mig dar bsal /
de nas ye shes kyi spyan gsar du thob pa de la mthong ba bstan par bya ste /
de yang 'di na slob dpon gyi sku rang bzhin lhun grub kyi dkyil 'khor bzhugs pa dang /
mtshan ma'i rten rang snang dbyer med kyi dkyil 'khor mngon par gsal ba gzugs brnyan gyi dkyil 'khor 'dis mtshon pa yin te /
de yang gnyis 'dzin gyi rtog pa sreg cing gzhan gyis mi shigs pa dang tshogs brgyad dag ste 'khor ba'i skyon gyis ma gos pa rnams kyi brdar me dpung rdor rwa dur khrod brgyad pad+ma'i phreng bas bskor ba'i nang du /
rten 'brel bcu gnyis dag pa sna tshogs rdo rje'i gdan la /
che ba'i yon tan rgyas pa'i brdar gzhal yas khang gru bzhi pa /
byang chub kyi phyogs kyi chos sum cu rtsa bdun dang ye shes lnga la sogs pa'i rang bzhin gyi chos rnams kyis mdzes par spras pa'i nang du /
rnam shes kyi yul brgyad dag cing stobs bcu'i ye shes kyis mi dge ba bcu gcod pa dang rnam par thar pa sgo gsum mtshon pa'i brdar gdan pad+ma 'dab brgyad 'khor lo rtsibs bcu lte bar chos 'byung dang bcas pa /
dbus su pad+ma nyi zla dregs pa bsnol ba'i gdan gyi steng du thabs mchog rang rig pa'i ye shes bde ba chen pos gdug pa can rnams 'dul ba'i brdar bcom ldan 'das dpal phyag na rdo rje dregs pa kun 'dul /
shes rab stong nyid kyi rang rtsal che ba'i yon tan ye shes lngar rang snang ba'i brdar yum dbyings kyi dbang phyug ma dang mnyam par sbyor ba /
pha rol tu phyin pa bcus 'gro ba'i don mdzad pa'i brdar sprul pa'i khro rgyal bcu /
tshogs brgyad kyi rang mdangs klu chen brgyad la sogs pa sprul pa'i 'khor tshogs bsam gyis mi khyab pas bskor ba ste /
rten dang brten par bcas pa'i dkyil 'khor mngon sum du mthong ba'i mos pas gus pa dang spro ba skyed 'tshal /
de ltar dkyil 'khor du 'jug pa'i bya ba 'khor dang bcas pa song nas /
zhugs pa la mngon par dbang bskur zhu ba'i yon du maN+Dal 'bul ba zhu /
zhes brjod la /
slob mas maN+Dal phul /
de nas bla ma dang dkyil 'khor gtso bo tha mi dad pa la gdung shugs drag pos gsol ba gdab pa 'di'i rjes zlos mdzod /
e ma bla ma gsang ba'i bdag
/sangs rgyas sku yi dbang rnams kun //
bdag cag rnams la bskur du gsol //
zhes lan gsum /
de ltar gsol ba btab nas dbang bskur ba dngos la sku gsung thugs yon tan ting nge 'dzin phrin las te drug las /
dang po'i slad du dmigs pa 'di ltar du mdzod /
khyed rang rnams dbang stegs kyi dkyil 'khor pad+ma dang nyi zla'i gdan la dpal chen dregs 'dul khro bo'i rnam pas 'khod par gyur /
slob dpon gyi thugs ka'i hU~M las 'od zer 'phros /
gdan gsum tshang ba'i dbang gi lha tshogs thams cad mdun gyi nam mkhar badzra sa mA dzaHsa spyan drang /
chu gnyis nyer spyod rol mor bcas pas mchod /
de bzhin gshegs pa thams cad kyis 'di la dbang bskur ba bstsal du gsol /
zhes gsol ba btab pas nam mkha' gang ba'i dbang lha rnams dang /
dkyil 'khor pa dbyer ma mchis pas thog mar rigs lnga'i dbu rgyan gyi dbang bskur bas /
phung po lnga rgyal ba rigs lngar gnas bsgyur bar mos shig
/dbu rgyan bkon te /
hU~M/
skal ldan rigs kyi bu khyod la //
sangs rgyas rigs lngas dbang bskur bas //
phung po lnga ni gnas su dag
/rgyal ba'i sku dbang chen po sbyin //
oM hU~M trUM hrIHAHa b+hi Shiny+tsa oM/
hoH
rigs kyi bu khyod la dbu la rigs lngas dbang bskur bas phung po lnga gnas su dag nas zhi ba'i sangs rgyas thams cad dbu la rdzogs pa'i dbang thob par gyur cig
/de nas gsang bdag sku yi dbang bskur zhu ba'i slad du gsol ba 'debs pa 'di'i rjes zlos mdzod /
e ma bla ma gsang ba'i bdag
/gser 'gyur rtsi yi rnam pa ltar //
nyon mongs ma spangs lhar dag pa'i //
gsang bdag sku yi dbang mchog stsol //
ces gsol ba btab pas /
nam mkhar bzhugs pa'i de bzhin gshegs pa rnams kyis bkra shis kyi rnam pa du ma dang ldan pas bum pa'i chus dbang bskur bas nyon mongs pa lnga ye shes lngar gnas gyur par mos shig
/bum pa spyi bor bzhag ste /
hU~M/
ma rig nyon mongs gnas dag phyir //
bkra shis bum pa gzhal yas khang //
gsang bdag yi dam lha yi mchog
/da ltar khyed la dbang bskur bas //
nyon mongs rnam dag ye shes sku
/snang la rang bzhin ma grub pa //
gsang bdag sku ru khyod gyur nas //
gdug pa can rnams thul bar shog
/oM badzra pA Ni a b+hi Shiny+tsa oM/
zhes bum chu blud /
hoH
rigs kyi bu khyod la nyon mongs lnga gnas su dag par bya ba'i phyir gsang bdag longs spyod rdzogs sku'i ye shes lnga'i dbang bskur bas da lta nyid du gsang ba'i bdag por gyur te dregs pa can 'dul ba'i gnyen por gyur cig
/de nas khro bo bcus pha rol tu phyin pa bcu'i dbang ni /
dkyil 'khor gyi gtso bo las mar me gcig las gnyis mched kyi tshul du byon /
slob ma'i lus kyi gnas so sor thim pas lha de dang de'i yon tan dang nus pa thams cad thob par mos la /
hU~M/
lhun grub lus kyi dkyil 'khor chen po ru /
khro rgyal chen po bcu yis dbang bskur bas //
mi dge bcu po bdud kyi dpung bcom nas //
ye shes pha rol phyin bcu'i dbang thob shog
/hU~M hU~M/
hU~M hU~M/
hU~M hU~M/
hU~M hU~M/
hU~M hU~M/
a b+hi Shiny+tsa hU~M/
zhes gsal btab la /
khro bo bcu yi sku gnas so sor bzhag ste /
hU~M/
khyod kyi spyi gtsug bde chen 'khor lo ru /
khro rgyal hU~M kAr yab yum dbang bskur bas //
tshangs pa'i gdon rnams ma lus thul nas kyang //
sbyin pa'i pha rol phyin rdzogs dbang thob shog
/oM badzra kro ta hU~M kA ra hU~M gardza gardza hU~M phaT/
kA ya a b+hi Shiny+tsa hU~M/
hU~M/
khyod kyi mgrin pa longs spyod 'khor lo ru /
khro chen rnam rgyal yab yum dbang bskur bas //
dri za'i gdon tshogs ma lus thul nas kyang //
tshul khrims pha rol phyin rdzogs dbang thob shog
/oM badzra kro d+ha bi dza ya hU~M/
ha na ha na hU~M phaT/
kA ya\u0f8e
hU~M/
khyod kyi snying ga chos kyi 'khor lo ru /
khro rgyal dbyug sngon yab yum dbang bskur bas //
me lha'i gdon tshogs ma lus thul nas kyang //
bzod pa'i pha rol phyin rdzogs dbang thob shog
/oM badzra kro d+ha nI la daN+Da hU~M/
da ha da ha hU~M phaT/
kA ya\u0f8e
hU~M/
khyod kyi srid pa'i 'khor lo ru /
khro rgyal gshin rje yab yum dbang bskur bas //
grul bum gdon tshogs ma lus thul nas kyang //
brtson 'grus pha rol phyin rdzogs dbang thob shog
/oM badzra kro d+ha ya mAn+ta ka hU~M/
pa tsa pa tsa hU~M phaT/
kA ya\u0f8e
hU~M/
khyod kyi bde skyong 'khor lo ru /
khro rgyal mi g.yo yab yum dbang bskur bas //
srin po'i gdon tshogs ma lus thul nas kyang //
ye shes pha rol phyin rdzogs dbang thob shog
/oM badzra kro d+ha Ar+Ya a tsa la hU~M/
b+han+d+ha b+han+d+ha hU~M phaT/
kA ya\u0f8e
hU~M/
khyod kyi 'dod pa'i mtshan ma la /
khro rgyal rta mgrin yab yum dbang bskur bas //
klu yi gdon tshogs ma lus thul nas kyang //
shes rab pha rol phyin rdzogs dbang thob shog
/oM badzra kro d+ha ha ya grI wa hU~M/
hu lu hu lu hU~M phaT/
kA ya\u0f8e
hU~M/
khyod kyi phrag pa g.yas pa ru /
khro rgyal gzhan gyis mi thub dbang bskur bas //
rlung lha'i gdon tshogs ma lus thul nas kyang //
bsam gtan pha rol phyin rdzogs dbang thob shog
/oM badzra kro d+ha a pa rA dzi ta hU~M/
tiSh+Tha tiSh+Tha hU~M phaT/
kA ya\u0f8e
hU~M/
khyod kyi phrag pa g.yon pa ru /
khro rgyal bdud rtsi 'khyil pa yab yum dbang bskur bas //
gnod sbyin gdon tshogs ma lus kun thul nas //
thabs kyi pha rol phyin rdzogs dbang thob shog
/oM badzra kro d+ha a mr-ita kuN+Da lI hU~M/
ts+tshin+d+ha ts+tshin+d+ha hU~M phaT/
kA ya\u0f8e
hU~M/
khyod kyi rkang pa g.yas pa ru /
khro rgyal khams gsum rnam rgyal dbang bskur bas //
bgegs kyi gdon tshogs ma lus thul nas kyang //
smon lam pha rol phyin rdzogs dbang thob shog
/oM badzra kro d+ha trai lokya bi dza ya hU~M/
b+hin+d+ha b+hin+d+ha hU~M phaT/
kA ya\u0f8e
hU~M/
khyod kyi rkang pa g.yon pa ru /
khro rgyal stobs chen rgyal po yab yum dbang bskur bas //
sa bdag gdon tshogs ma lus thul byas nas //
stobs kyi pha rol phyin rdzogs dbang thob shog
/oM badzra kro d+ha ma hA ba la hU~M/
s+pho Ta s+pho Ta hU~M phaT/
kA ya a b+hi Shiny+tsa hU~M/
zhes bskur /
hoH
rigs kyi bu khyod la pha rol tu phyin pa bcu'i yon tan mtha' dag rdzogs par byed pa'i dpal chen po bcu'i dbang bskur pas lha gang dang gang gis 'dul ba de dang de'i rnam rol 'gag med snang stong chu zla'i gar bzhin spyod pa'i mthu dbang dam pa thob par gyur cig
/de nas dpal gyi chas rnams kyis mnga' gsol zhing /
phyag mtshan gnyis gtad pas srid pa gsum na che btsan 'gran zla dang bral bar mos shig
/me dpung gis lus la bskor tshul byas la /
hU~M/
ye shes me dpung 'bar bas dbang bskur bas //
gdug pa'i tshogs rnams ma lus bsreg pa dang //
ma rig mun pa sel ba'i dbang thob shog
/thod pa tshar gsum gyi phreng ba bskon la /
hU~M/
thod pa tshar gsum phreng bas dbang bskur bas //
dbang po'i yul rnams stong par rtogs pa dang //
ye shes lnga dang ldan pa'i dbang thob shog
/sbrul chun gtad la /
hU~M/
sbrul chen rigs lnga'i chun pos dbang bskur bas //
klu yi tshogs rnams kun gyis mchod pa dang //
dug lnga gnas su dag pa'i dbang thob shog
/glang lpags bskon la /
hU~M/
glang chen stod g.yogs 'di yis dbang bskur bas //
brjid pa'i stobs kyis dregs pa zil gnon cing //
stobs bcu theg mchog bgrod pa'i dbang thob shog
/zhing lpags rked la bcings la /
hU~M/
zhing chen g.yang gzhi rlon pas dbang bskur bas //
dur khrod bdag po las la 'khol ba dang /
khams gsum g.yul las rgyal ba'i dbang thob shog
/stag sham dkris la /
hU~M/
stag sham 'di yis dbang bskur bas //
mtha' gnyis 'joms pa'i mthu dang ldan pa yis //
'khor ba'i g.yul las rgyal ba'i dbang thob shog
/thod pa skam po lngas dbu brgyan la /
hU~M/
thod skam dbu rgyan 'di yis dbang bskur bas //
rigs lnga ye shes lnga yi don rtogs nas //
sku lngas 'gro don byed pa'i dbang thob shog
/mtshan ma gsum gyis byug la /
hU~M/
dur khrod mtshan ma gsum gyis dbang bskur bas //
dus gsum skad cig nyid la rtogs pa dang //
mkha' 'gro'i gtso bor gyur pa'i dbang thob shog
/a b+hi Shiny+tsa oM oM oM/
phyag mtshan gyi dbang ni /
rdo rje dang dril bu gtad la /
phyag g.yas rdo rje rtse lngas dbang bskur bas //
ye shes lnga rdzogs thabs kyi dbang thob shog
/phyag g.yon dril bu 'di yis dbang bskur bas //
chos rnams yum gyi rtags su rtogs pa dang //
shes rab chen pos kun mkhyen dbang thob shog
/badzra d+harma a b+hi Shiny+tsa oM/
klu gnyan gza' chen pho nya dang bcas pa bran dang 'bangs su gtad par mos shig
/sa bdag klu gnyan gyi gzugs slob ma'i zhabs 'og tu bcug la /
hU~M/
zil gnon bsgrad pa'i zhabs kyi dkyil 'og tu //
sa bdag klu gnyan gnon pa'i dbang bskur bas //
gdug pa can rnams zil gnon dbang thob shog
/nA ga rA tsa mA ra ya nan /
a b+hi Shiny+tsa oM/
de nas bka' nyan gyi dbang bskur ba las /
klu brgyad gtad la /
hU~M/
mtha' yas dang ni 'jog po gnyis //
rgyal rigs klu ste sa las skyes //
nor rgyas dang ni dung skyong gnyis //
rje rigs klu ste chu las skyes //
pad+ma dang ni chu lha gnyis //
bram ze'i klu ste me las skyes //
rigs ldan dang ni stobs kyi rgyu //
dmangs rigs klu ste rlung las skyes //
gsang bdag khyod kyi 'bangs su gtad //
'gro ba klu yi gdon nad kun /
khyod kyis grol ba'i dbang thob shog
/oM nA ga rA tsa a b+hi Shiny+tsa oM/
gza' brgyad gtad la /
hU~M/
dkyil 'khor bar khyams phyi skor la //
gza' dang rgyu skar phyogs skyong sogs //
gsang bdag khyod kyi 'bangs su dbang bskur bas //
thams cad g.yog dang bran bzhin byed par shog
/sgo ma bzhi'i sku gtad la /
hU~M/
'bar ba'i dkyil 'khor gzhal yas sgo nang nas //
ye shes sgo ma bzhi yis dbang bskur bas //
phrin las rnam bzhi lhun gyis grub pa yis //
dbang mchog dam pa dus 'dir thob par shog
/dzaHhU~M baM hoHa b+hi Shiny+tsa oM/
hoH
rigs kyi bu khyod la dur khrod kyi chas brgyad bskon pas dpal chen po he ru ka'i gnas thob cing bka' nyan rnams 'bangs su gtad pas ma mo mkha' 'gro yongs kyi rje bor mnga' sgyur ba'i dbang dam pa thob par gyur cig
/de ltar sku yi dbang rnams song nas /
gnyis pa gsung gi dbang ni /
slob ma gsang bdag tu gsal ba'i ljags rdo rje rtse lnga pa'i lte bar /
sngags kyi phreng ba rnams mthing gsal 'tsher ba'i rnam pa can du 'khod par mos shig
/pusti spyi bor bzhag ste /
hU~M/
skal ldan rigs kyi bu khyod kyi //
ljags la snying pos dbang bskur bas //
gsung dbyangs drag sngags 'gag med pa'i //
snying po sngags kyi dbang thob shog
/oM badzra pA Ni wA ka a b+hi Shiny+tsa AH
zhes bskur zhing /
dmigs gnad de dang sbyar te 'di'i rjes zlos mdzod /
oM badzra tsaN+Da ma hA ro Sha Na hU~M phaT/
ces lan gsum bzla /
hoH
rigs kyi bu khyod la gsung sngags kyis dbang bskur pas grags stong skye ba med pa'i sgra tshul bsam gyis mi khyab pas gdul bya'i bsam pa dang mthun par 'gro ba'i don byed nus pa'i dbang dam pa thob par gyur cig
/ces brjod /
gsum pa thugs kyi dbang la dmigs pa 'di ltar du mdzod /
khyed rang rnams gsang ba'i bdag por gsal ba'i thugs kar ye shes sems dpa'i sku 'bar zhing phra ba re gsal thobs shig
/gtso sku snying gar bzhag la /
hU~M/
dri med zla gsal tsit+ta'i dkyil 'khor du //
ye shes sems dpa' lha yis dbang bskur bas //
skye ba med las skye ba'i tshul bstan nas //
mkhyen pa'i ye shes rgyas pa'i dbang thob shog
/bud+d+ha a b+hi Shiny+tsa hU~M/
hoH
rigs kyi bu khyod la thugs kyi dbang bskur pas gsang bdag thugs mchog dri ma med pa'i dbang thob par gyur cig
/ces brjod /
bzhi pa yon tan gyi dbang la /
mtshan nyid dang ldan pa'i rig ma phyag tu gtad par mos shig
/hU~M/
bkra shis mtshan ldan bde ba skyed pa'i yum //
skal ldan khyed la dus 'dir sbyin par bya //
gnyis med bde ba chen po'i ye shes de //
thig le pad+ma'i bar na mnyam gnas pas //
zag med ye shes rang ngo shes par gyis //
zhes gtad /
khyed rang rnams dregs 'dul he ru ka dang /
gtad pa'i rig ma yum dbyings kyi dbang phyug mar gsal ba lha'i 'du shes /
yab kyi gsang gnas hU~M las rdo rje'i lte bar hU~M bu gar phaT kyis mtshan pa /
yum gyi mkha' AHlas pad+ma AHsa mtshan par gyur pa bsam pa ni sngags kyi 'du shes /
thabs 'di la brten nas rang gnas kyi ye shes mngon du bya'o snyam pa chos kyi 'du shes te /
de ltar 'du shes gsum ldan gyi sgo nas snyoms par zhugs pa'i mos pas 'di'i rjes zlos mdzod /
oM sarba ta thA ga ta ma hA a nu rA ga Na badzra swA b+hA wa At+ma ko\u0f85 haM/
zhes dga' bzhi'i ye shes khyad par can rgyud la skyes par gyur snyam pa'i mos pa mdzod /
hoH
rigs kyi bu khyod la phyag rgya'i dbang bskur pas /
gnyis med zung 'jug bde chen mchog tu mi 'gyur ba'i dbang dam pa thob par gyur cig
/ces brjod /
lnga pa ting nge 'dzin rnam gsum gyi dbang gi slad du /
khyed rang lus gnad drang por bsrang /
ngag gnad rlung rtsol med du bzhag
/yid kyi gnad dran bsam snga ma 'gag
/phyi ma ma skyes /
da lta ba'i sems skad cig ma de'i steng du rtsol bral bsal bzhag med par shig ger bzhag pa de nyid tshig gis mtshon pa ni /
kye ma ltos shig rang gi sems la ltos //
spros bral thig le nyag gcig 'di //
cir yang ma grub ngo bo nyid kyis stong //
de ni skye med rig stong chos sku yin //
cir yang ma 'gags gsal ba longs spyod rdzogs //
gnyis med rang grol lhun grub sprul pa'i sku
/sangs rgyas rang gi rig par ngo shes gyis //
rtag tu de yi don la gnas par gyis //
zhes rang gi sems la kha nang log gi shes pas bltas pas spros bral thig le nyag gcig gi rang bzhin /
cir yang ma grub pas ngo bo stong pa nyid de de ni skye med rig pa'i cha nas chos sku
/cir yang ma 'gags par 'char ba'i cha nas longs sku
/gnyis med rang grol du lhun gyis grub pa ni sprul pa'i sku ste /
sangs rgyas rang gi rig par ngo shes par gyis shig
/dus rtag tu de'i don la gnas par gyis shig
/hoH
rigs kyi bu khyod la ting nge 'dzin gyi dbang bskur pas sku gsum gyi ye shes khyad par can rgyud la 'phos pa'i dbang dam pa thob par gyur cig
/zhes brjod /
drug pa phrin las kyi dbang bskur ba'i slad du /
gtor ma 'di nyid dregs 'dul khro bo'i lha tshogs kyi rnam par bzhugs pa la mos gus dung ba byas pas /
de'i gnas lnga nas 'od zer 'phros /
khyed rang gi gnas lngar thim pas /
lus ngag yid gsum gyi sdig sgrib dag
/sku gsung thugs yon tan phrin las kyi dngos grub thams cad rgyud la zhugs par gyur snyam pa'i mos pa mdzod /
gtor ma spyi bor bzhag ste /
hU~M/
khro rgyal lha rnams bsgrub bya'i phyir //
gtor ma 'di yis dbang bskur bas //
lha rnams mchod pa'i dbang thob shog
/sarba ba liM ta a b+hi Shiny+tsa hU~M/
zhes brjod /
lha tshogs 'od du zhu ba'i zag med bdud rtsi'i rgyun la longs spyad pas dngos grub rnam gnyis rtsol med du thob par mos shig
/gtor zan cha shas dngos grub kyi don du sbyin /
hoH
rigs kyi bu khyod la phrin las gtor ma'i dbang bskur pas 'dod yon mi zad pa'i longs spyod la dbang 'byor zhing /
las rab 'byams kyi sgo nas gang la gang 'tsham pas 'dul ba'i 'gro don rlabs po che spyod pa'i dbang dam pa thob par gyur cig
/ces brjod /
de ltar dpal phyag na rdo rje dregs pa kun 'dul gyi dkyil 'khor du dbang bskur ba'i bya ba bsgrubs zin pa yin pas /
gnas skabs de dag tu thob cing khas blangs pa'i dam tshig rnams bsrung sdom gyi 'dun pa drag pos 'di'i rjes zlos mdzod /
gtso bos ji ltar bka' bstsal pa //
sogs dam tshig khas len /
gtang rag
/lus 'bul /
dge bsngo spyi ltar byas pas 'grub bo //
gsum pa rjes bya ni /
tshogs la rol zhing lhag ma gtang /
chad brtan rta bro nas shis pa brjod pa'i bar las byang gi dkyus bzhin du bya'o //
'di ni dngos sta phye ba'i dbang du byas la /
gal te de tsam yang longs skabs med par dngos sta sbrel bar spro na /
lha lhag gnas ma byas kyang chog la /
bum sgrub dngos gzhi'i skabs su 'byung bas don tshang ba'i phyir /
thog ma nas dkyil 'khor sgrub rdzas bkod la /
bdag mdun dbyer med du bsgrub /
bzlas pa'i skabs dbang don du dzapa? khang dbye zhing bum bzlas nas tshogs bsgral bstab yan grub pa dang /
slob ma lhag gnas dang dngos gzhi'i dbang stan thog gcig tu bskur te rjes chog la 'jug pa ni deng skabs phal mo che'i phyag bzhes kyi rgyun no //
gdug pa can rnams 'dul ba la //
sangs rgyas kun gyis dbang bskur ba //
rdo rje gtum po'i smin byed ni /
khra brag thugs gter ji bzhin bshad //
dregs byed rnams kyang rigs khams kyi //
ye shes nus pa rab smin nas //
gdul bya 'dul byed gnyis med par //
kun kyang gsang ba'i bdag gyur cig
/ces pa'ang smin byed rtsa ba'i gzhung la sta gon sogs sa bcad tsam las mi gsal zhing /
kha 'gengs phyag rgyun la ltos dgos pa dang /
rgyal sras rin chen rnam rgyal chog khrigs lung rgyun ma bzhugs pa sogs kyi stabs /
rnying sngags dpe khyer mkhan po pad+ma gar dbang blo gros mtha' yas kyis dpal spungs yang khrod badzra tsit+ta de bIr go gsal du bsdebs pa dge legs 'phel //

//
