@#//
bla ma'i thugs sgrub gsang ba 'dus pa'i sgrub pa snyan brgyud zhag bdun ma'i zhal shes gsal byed rig 'dzin DA ki'i thugs khrag ces bya ba bzhugs so //
nyams len tshul bzhin byed pa ma gtogs par bstan du mi rung ba'i bka' rgya ma'o //
dri med rang byung rig pa'i ngo bo nyid //
pad+ma thod phreng mi bskyod rdo rje sems //
rnga yab rig 'dzin DA ki'i gling gi mgon //
phyogs dus skyabs kun 'dus pa der phyag 'tshal //
o rgyan thugs sgrub mthar thug gsang 'dus kyi //
zab gsang man ngag snyan brgyud zhag bdun ma //
'thor bsdus 'khrugs bsdebs gab sbas kun bsal te //
deng 'dir 'god la srung mas rjes gnang mdzod //
bla ma'i thugs sgrub gsang ba 'dus pa'i man ngag bla na med pa thems med snyan brgyud zhag bdun mar grags pa la zab mo'i gnad rnam pa lnga las /
dang po lus bskyed rim lha yi gsang ba 'dus pa ni /
las byang le brgyad las /
sgrub dus bla mar rang gsal gdab :
gsang sngags 'dus pa'i snying po bzla :
zhes dang /
zhal gdams thems med las /
sku gsung thugs kyi 'od zer gyis :
ting 'dzin dbang bskur tshar rjes la :
bla ma yab yum 'khor bcas rnams :
'od du zhu nas rang la thim :
rang dang dbyer med 'dres pa la :
yid ches nga rgyal ldan pa bsgom :
de tshe nga dang gnyis su med :
ces gsungs pas bsnyen dus ltar bla ma spyi bor bsgoms nas dbang bzhi blang ba'i dmigs pa dang bcas bzlas pa ji tsam nus pa sngon du song rjes /
spyi bo'i bla ma rang la thim pas rang rta mgrin du gsal ba bla ma rdo rje sems dpar gnas 'gyur bar sgom pa yin la /
'bri gung dpal 'dzin gyis /
bsnyen dus bla ma spyi bor bsgom //
de la skyon yod ma yin kyang //
sgrub dus bla mar rang bsgoms nas //
rang gi gdan du bcom ldan 'das /
khro bo'i dbang phyug rta mgrin bsgom //
zhes kha zer ba ni de ltar ma go bar zad do //
'dir bla ma gong ma rnams bla ma rdor sems yab yum gcig pu ma gtogs zhu bstim ma byas par 'og gi las bzhi'i 'phro 'du yang spyi bo'i thod phreng rigs lnga sngar yod la bya bar bzhed /
kho bo'i bla ma ni 'khor bcas rnams zhes 'byung bas thod phreng rigs lnga mtshan brgyad sogs kyang zhu bstim byed pa 'thad gsungs pa gang ltar yang mi 'gal lo //
gter gzhung gi tshig zin gtso bo'i dbang gis phyi ma ltar bshad na /
'khor rnams 'od du zhu ste gtso bo bla ma rdor sems yab yum la thim /
bla ma yab yum rjes chags dwangs ma'i rang bzhin 'od du zhu nas rang la thim pa las /
mngon rtogs khyab bdag sman lung pas mdzad pa'i zhal shes lhan thabs ltar /
de nas slob dpon yab yum bdag la thim pas bdag gi phung po khams dang skye mched 'od du zhu gnas 'gyur yongs su gyur pa las /
rang nyid bla ma rdo rje 'chang chen po'i cha lugs sku mdog mthing ga gcer bu spyan gsum rus pa'i rgyan gyis brgyan pa /
phyag g.yas rdo rje rtse lnga pa 'gying tshul du bsnams nas g.yon sdigs mdzub dang bcas pa'i dril bu yum la 'khyud pa /
zhabs rdo rje'i skyil mo krung gis bzhugs pa /
yum mkhar bza' mtsho rgyal dang rdo rje phag mo dbyer med pa sku mdog dmar mo zhal gcig phyag gnyis ma g.yas gri gug 'dzin pas yab la 'khyud pa g.yon thod pa bdud rtsis gang ba yab kyi zhal du stob pa /
zhabs gnyis yab kyi sked la 'khril ba /
sku gcer bu skra grol ba shin tu dgyes pa'i 'dzum dang ldan pa /
yab yum gnyis su med par sbyor ba'i yab kyi spyi gtsug tu dpal kun tu bzang po sku mdog mthing ga zhal gcig phyag gnyis rdo rje dang dril bu bsnams pas yum la 'khyud pa /
yum gyi spyi gtsug tu kun tu bzang mo phyag g.yas gri gug dang g.yon thod khrag bsnams pa /
yab kyi mgrin par sangs rgyas snang ba mtha' yas sku mdog dmar po zhal gcig phyag gnyis pa mnyam gzhag gi steng na bum pa bsnams pa zhabs rdo rje'i skyil krung gis bzhugs pa /
yum gyi mgrin par gos dkar mo gri gug dang thod khrag bsnams pa /
yab yum gnyis kyi snying dbus dur khrod kyi gzhal yas khang pa chen po rer gyur pa'i yab kyi dur khrod kyi dbus su dpal rta mgrin zhal gcig phyag gnyis pa /
g.yas khams gsum dbang sdud kyi phyag rgyas rdo rje 'dzin pa /
g.yon sdigs mdzub dril bu can dbu skra gnag snum gyen du 'khyil ba'i gseb nas rta mgo ljang zhur rta skad 'tsher ba /
sku mdog dmar nag spyan gsum pa /
mche ba gtsigs shing zhal gdangs ljags 'dril ba /
dpal gyi chas brgyad gar dgu dang ldan pa /
zhabs g.yas bskum g.yon brkyang ba'i stabs kyis me dpung gi nang na bzhugs pa /
shar du badzra he ru ka
/lhor rat+na he ru ka
/nub tu pad+ma he ru ka
/byang du karma he ru ka bzhis bskor ba /
lte bar che mchog pad+ma thod phreng rtsal zhal gcig phyag gnyis gzi mdangs dang ldan pa /
sku mdog dmar nag khro tshul du bzhugs pa /
spyan bgrad ag tshom sma ra can phyag g.yas rdo rje rtse lnga gdengs pa /
g.yon phur pas dam nyams dgra bgegs gzir ba /
rus pa'i rgyan drug dang thod phreng gsol ba zhabs gnyis brkyang bskum stag lpags kyi gdan steng dgra bgegs log 'dren gzir ba /
sku la khro chung dpag med 'phro ba /
rdo rje me 'bar gur khang bzhugs :
thugs kar raM steng hU~M me 'bar :
bdag gzhan log rtog bag chags bsregs :
'khor du mkha' 'gro 'bum gyis bskor :
de rnams kun kyang hU~M sgra sgrog :
stong gsum hU~M sgras gang bar bsgom :
gsang ba'i sbu gu rdo rje sngon po rtse mo gsum pa hU~M gis mtshan pa /
yum gyi snying dbus chos 'byung bsnol ma ro'i steng na rdo rje phag mo zhal gcig phyag gnyis ma gri gug thod khrag bsnams pa /
spyi gtsug nas phag zhal gyen la blta ba /
rtsa zhal dmar la brjid pa /
spyan gsum mche ba gtsigs pa thod pa dang rus pa'i rgyan drug gis brgyan pa /
sgeg cing lang tsho dang ldan pa /
shar du badzra kro d+hI shwa ri /
lhor rat+na kro d+hI shwa ri /
nub tu pad+ma kro d+hI shwa ri /
byang du karma kro d+hI shwa ri bzhis bskor ba /
lte ba na khros ma nag mo zhal gcig phyag gnyis gri gug thod khrag bsnams pa /
gsang gnas pad+ma dmar po 'dab ma bzhi'i lte bar aHsa mtshan pa /
yab yum gyi spyi gtsug tu bka' brgyud kyi bla ma rnams dang gu ru mtshan brgyad /
grub thob bye ba 'bum sde'i tshogs dang bcas pa thams cad sku gcer bu rus pa'i rgyan drug gsol ba /
phyag g.yas DA ma ru dang g.yon thod pa bdud rtsis gang ba bsnams pa /
gar gyi nyams dang ldan par gyur /
zhes 'don sgom sbrags /
de la rta mgrin gyi phyag g.yas dbang sdud kyi phyag rgya mthe bong gis mthe chung mnan mdzub mo gung mo srin lag gsum bsgreng ba'o //
snyan brgyud rtsa bar /
yab kyi thugs ka'i rta mgrin gyi phyogs bzhir phyi ltar ging bzhi /
nang ltar rigs kyi yab bzhi /
gsang ba ltar he ru ka bzhi /
yum gyi thugs ka'i rdo rje phag mo'i phyogs bzhir phyi ltar mkha' 'gro ma bzhi /
nang ltar rigs kyi yum bzhi /
gsang ba ltar kro tI shwa ri bzhi bsgom par gsungs pa'i ging dang mkha' 'gro bzhi ni /
las byang gi mngon rtogs sor bzhag la yab yum kha phral te yab kyi thugs kar ging bzhi dang /
yum gyi thugs kar mkha' 'gro bzhi bsgom /
rigs kyi yab bzhi ni /
shar du rdor sems mthing ka rdor dril /
lhor rin 'byung ser po rin chen dril bu /
nub tu snang mtha' dmar po pad+ma dril bu /
byang du don grub ljang gu rgya gram dril bu 'dzin pa /
he ru ka bzhi ni /
shar du bud+d+ha he ru ka smug nag 'khor lo dang rgyu zhags /
lhor rat+na he ru ka ser nag rin po che dang stong gsum gyi 'jig rten /
nub tu pad+ma he ru ka dmar nag pad+ma dang ti ra /
byang du karma he ru ka ljang nag rgya gram dang ri rab bsnams pa /
rigs kyi yum bzhi ni /
rdo rje dbyings phyug ma mthing /
ma mA ki ser /
gos dkar dmar /
sgrol ma ljang /
bzhi ka'ang g.yas dril bu /
g.yon rdo rje 'dzin pa lha mo'i rnam pa can /
kro tI shwa ri bzhi ni /
badzra 'di bud+d+ha kro tI smug mor 'thad pa 'dra /
rat+na /
pad+ma /
karma /
kro tI shwa ri mthing /
ser /
dmar /
ljang nag
g.yas kha T+wAM/
g.yon thod khrag yab la stobs tshul /
de rnams dmigs pas 'chun na tshang ma khrom tshogs su sgom zhing /
mi nus na phyi nang gsang ba gang mos gang rung gcig sgom pas chog phyir zhal shes lhan thabs su he ru ka yab yum bzhi las ma bshad pa'ang de la dgongs par snang /
yab kyi lte bar thugs sgrub hU~M gi lha bzhi bsgom zhes snyan brgyud rtsa bar gsungs kyang /
deng sang rdo rje gro lod kyi hU~M sgrub dang drag po rta skad can ma gtogs lha bzhi tshang bar ngos 'dzin rgyu mi 'dug pa shog ser las ma phab pa'am nub pa yin par sems /
'on kyang da lta lha phyag bzhes su che mchog pad+ma bsgom pa de gcig pus chog gsung /
de ni rdo rje gro lod stag lpags kyi gdan la phyed skyil du bzhugs pa'o //
spyi bo'i bla ma rnams gar gyi nyams dang ldan pa zhes pa ni rtsa bar gar stabs khyug khyug mdzad par sgom zhes 'byung /
de ltar dbang po rab kyis lha thams cad ma 'dres 'ja' tshon ltar gsal ba /
'bring gis tshig don rjes dran mos bskyed /
tha mas yi dam gang rung gcig la kun 'dus nor bu lugs su bsgom gsungs /
gnyis pa ngag rdo rje'i bzlas pa sngags gsang ba 'dus pa ni /
yab kyi gnas bzhi'i lha thams cad kyi thugs kar zla gdan la sa bon sngags phreng gis bskor ba dkar po /
yum gyi gnas bzhi'i lha mo thams cad kyi thugs kar nyi gdan la sa bon sngags phreng gis bskor ba dmar po /
mdun gyi nam mkhar g.yas su zla ba'i steng na yab gtso 'khor gyi sngags rnams g.yas skor du skya sgor re bskor ba /
g.yon du nyi ma'i steng na yum gtso 'khor gyi sngags rnams g.yon bskor du dmar sgor re bskor ba /
de gnyis las re re las gnyis 'phros /
gnyis las bzhi 'phros /
bzhi las brgyad 'phros /
nam mkha' la sngags dkar dmar gyis gang /
phyi snod yig 'bru'i gzhal yas khang du gyur /
nang bcud sems can pho thams cad yab lnga /
mo thams cad yum lngar bsam /
nam mkha' dang sa gzhi thams cad hrIHdkar po dang baM dmar po'i sngags dkar dmar gyis gang bar bsam zhing thun gyi 'gor hrIHhrIHbaM baM/
zhes pa brgya rtsa'am nyer gcig bzla /
de nas thugs ka'i sngags las 'od zer me dpung lta bu 'phros pas bdag gi lce la phog
/ngag gi sgrib pa dag
/lce bsregs pas ljags rdo rje'i sbu gur gyur pa'i nang nas phar la sngags rnams 'od zer gyi tshul du 'phros pas phyi nang snod bcud sngags kyi rang sgrar gyur pa dang /
gong gi dmigs pa thog mtha' bar gsum du bya zhing /
rgyun gtan rang nyid yab kyi gnas bzhi'i lha'i thugs kar spyi bo'i kun bzang la A+o~M/
mgrin pa'i snang mtha' la AH
thugs ka'i rta mgrin la hrIH
lte ba'i gro lod la hU~M bsam par sems ma yengs par gtad nas sngags bzla ba phyi'i bzlas pa dang /
'dzab bzlas pas rang gzhan gyi smra ba ngu 'bod glu dang 'byung ba'i sgra skad thams cad sngags kyi rang bzhin du bsam pa nang gi bzlas pa ste /
thun rer sngags ji tsam bzlas pa'i bzhi cha gsum tsam gyi ring bzlas dmigs gtso bor bya zhing /
bzhi cha gcig la sangs rgyas mnyam sbyor gyi dgongs pa'i ngang nas bzla bya'i sngags thod phreng rtsal gyi sham bur /
hrIHma ha ri ni sa ra tsa hri ya tsit+ta hriM hriM dzaHsarba sid+d+hi shAn+tiM puSh+TiM pa shaM mA ra ya rbad :
A+oM sarba sid+d+hi hU~M:
oM bud+d+ha sid+d+hi hU~M:
hrIHkro d+ha sid+d+hi hU~M:
hrIHra tsa hri ya :
A+o~M hU~M trAM hrIHA:
shrI he ru ka sid+d+hi pha la hU~M A:
bud+d+ha badzra rat+na pad+ma karma kro d+hI shwa ri sa ma ya dza :
baM ha ri ni sa badzra b+hA ra hI hU~M hU~M hU~M:
zhes bzla /
rlung 'byin 'jug gnas gsum ni gsang ba'i bzlas pa phyi nang gsang gsum      bka' brgyad yongs rdzogs kyi rgyud gsang 'dus las /
rdo rje'i bzlas pa srog rtsol rlung :
rngub   oM dang   skyil   AHdang   'phangs   hU~M dang gsum :
rlung 'jug gnas dang ldang bar bsam :
gnas pa rgyun bsring dbu mar zhugs :
'di las khyad par sngags med cing :
rdo rje'i sngags bzlas rim pa 'o :
zhes gsungs pa ltar ro   mo //
gzhung dang gong ma'i zin thun gyi dngos bstan nyams len snying por byed rgyu'i rdor bzlas de rnams yin la /
sngags ring bas sgyid lugs na thun gyi thog mthar sngags ring ci nus dang rgyun par thod phreng rtsal nas mA ra ya rbad yan chad 'khor rkyang bzlas kyang 'thus gsungs /
rtsa bar /
spyi bo na kun tu bzang po'i sa bon A+oM:
sogs nas /
lte ba na sgrub pa'i sa bon hU~M:
de bzhin rtag tu bzlas pa 'o :
zhes pas gnas bzhi'i lha'i thugs srog la sems gtad nas /
A+oMAHhrIHhU~M/
zhes ngag tu'ang bzla ba o rgyan chen po'i dgongs pa yin nam snyam du kho bos sems shing /
bdag gi bla ma 'bras ljongs spang ston chen po ni gong gi gzhung tshig phyi ma gnyis po'i dgongs don yab kyi lte ba'i rdo rje gro lod la dmigs nas /
thugs kar nyi steng hU~M me 'bar :
bdag gzhan log rtog bag chags sreg :
rig pa ngar ldan hU~M sgra sgrog :
'khor du mkha' 'gro 'bum gyis bskor :
de rnams kun gyis hU~M sgra sgrog :
hU~M hU~M hU~M hU~M hU~M hU~M hU~M:
skad cig rig pa ngar bskyed brjod :
'jig rten khams kun shig shig ldeg :
stong gsum hU~M sgras gang bar bsam :
snang srid dbang du 'dus par bsam :
'khor ba dong nas sprugs par bsam :
zhes pa'i dmigs pa dang bcas hU~M gi bzlas pa sgrub pa'i dus brgya stong ci rigs bzla zhing rgyun du'ang spros med kho nar mos na hU~M sgrub la nyams len gyi mthil bcas na legs gsung ba thugs mad par go ste rnam grangs su bshad pa'o //gsum pa sems ting nge 'dzin gyi gsang ba 'dus pa la chags lam dang thabs lam gnyis las /
chags lam ni /
lus gnad bcas /
rlung ro lan gsum bsal la /
bdag pad+ma gsang 'dus rdo rje sems dpa' dang /
yum rdo rje phag mo mkhar chen bza' mnyam par sbyor ba'i gnas bzhi'i lha yab thams cad kyi thugs ka nas 'od zer dkar po 'phros /
yum thams cad kyi thugs ka nas 'od zer dmar po 'phros /
phyi snod kyi 'jig rten la phog
/dur khrod 'bar ba'i gzhal yas khang du bsam /
nang bcud kyi sems can pho thams cad la 'od zer dkar po phog pas dpa' bo'i tshogs su gyur /
'od zer dmar po mo thams cad la phog pas dpa' mo'i tshogs su gyur /
de rnams thams cad slob dpon pad+ma yab yum du gyur /
bde bar gshegs pa thams cad kyi sku gsung thugs kyi byin rlabs 'od zer gyis bsdus nas bdag yab yum la thim pas bkrag dang gzi mdangs bskyed par bsam /
de nas bdag gi gnas bzhi'i lha thams cad kyi thugs ka'i sa bon las 'od zer 'phros pas byang chub kyi sems dkar por gyur /
rang gi rtsa brgyud nas mar babs gsang gnas nas yum gyi gsang gnas su phar zhugs /
yum gyi gnas bzhi'i lha la phog pas dgyes mnyes tshims par gyur /
yum gtso 'khor gyi thugs ka'i sa bon las byang chub kyi sems dmar po rang rlung dang bcas pa babs pas rtsa gnas thams cad byang sems dkar dmar gyis ltem gyi gang bar bsam /
yum gyi lus la ma shong nas yum gyi sna bug g.yon nas tshur byung /
yab kyi sna g.yas nas tshur thim pas rang gi gnas bzhi'i lha tshogs thams cad mnyes par bsam /
byang sems dkar po rlung dang bcas pa babs /
rtsa gnas dang lus gnas yid gnas thams cad gang nas zag pa med pa'i bde ba rgyas par bsgom /
yang rtsa brgyud nas babs /
gsang gnas nas yum la phar 'phros /
de lta bu'i 'od zer thig le spro bsdu dang bcas rlung khug brgya rtsa sogs bsgom /
thig le 'phros nas bde ba bskyed pa'i dus der sems ma bcos pa'i ngang la klod la ngos bzung ngo //
thabs lam yang gzhan gong dang 'dra ba las yab yum go ldog gi tshul du /
rang yum mtsho rgyal du gsal ba o rgyan dang mnyam par sbyor bar bsgoms la yab kyi 'od zer thig le dkar cha thams cad bdag yum la tshur bsdus ste do li 'khor tshul go ldog tu bya ba yin /
zhal shes su chags lam gtso bor mdzad pas thabs lam gyi dmigs pa thun mjug tu tshar lnga drug re'am /
yang na thun snga ma rnams su chags lam dang srod thun gyi skabs thabs lam tsam bsgom gsungs /
bzhi pa rtsa dang rlung gi gsang ba 'dus pa ni /
yab kyi gnas bzhi'i lha rnams kyi thugs srog las 'od zer dkar po rlung dang bcas pa 'phros pa'i rlung des rigs drug gi sems can pho thams cad dpa' bor gyur pa la phog
/de rnams kyi bkrag dang gzi mdangs thams cad sna bug g.yas nas tshur thim par bsams la sna bug g.yas nas rlung rngubs te thub tshad mnan /
pho rigs thams cad dbang du 'dus par bsam /
de bzhin du yum gyi gnas bzhi'i lha las 'od zer dmar po 'phros pas 'gro ba mo rigs dpa' mor gyur pa'i tshogs la phog
/de thams cad kyi bkrag dang gzi mdangs thams cad bsdus nas sna bug g.yon nas tshur thim pas mo rigs thams cad dbang du 'dus par bsams la /
rlung g.yon phyogs nas bzung la thub tshad mnan /
yang yab yum gnyis ka'i gnas bzhi'i lha thams cad las 'od zer sna tshogs 'phros pas mi pho mo'i bkrag dang gzi mdangs dang /
sa 'og sa bla sa steng gi zas nor thams cad kyi bcud dang dpa' bo dang dpa' mo thams cad kyi bkrag dang gzi mdangs dang /
bde bar gshegs pa thams cad kyi dngos grub dang byin rlabs /
bud+d+ha'i dgongs pa thams cad bsdus nas bdag gi sna bug g.yas g.yon gnyis ka nas zhugs thugs kar thim pas 'khor 'das thams cad dbang du 'dus shing zag pa med pa'i bde ba rgyas par bsams la rlung sna gnyis ka nas rngubs la thub tshad mnan /
de ltar rlung khug pa re dang 'od zer gyi spro bsdu sbyar ba brgya'am nyer gcig gam bdun nam ci rigs par bya'o //
lnga pa rdzogs pa'i rim pa gsang ba 'dus pa ni /
gong du bshad pa'i ye rgya lugs gnyis kyi thabs lam ltar na yab gtso 'khor rnams rang yum du gsal ba la bsdu dgos kyang /
'dir chags lam gtso bor byed pa'i dbang du phyi rigs drug gnas bsgyur gyi dpa' po dpa' mo rnams yum mtsho rgyal la bstim /
bde bar gshegs pa rnams dang steng gi cha la bzhugs pa'i bka' brgyud bla ma thams cad bdag o rgyan yab tu gsal ba la bstim /
yum gtso 'khor rnams rang nyid yab gtso 'khor la bsdu /
rang gi lte ba dang thugs ka dang mgrin pa'i lha thams cad dang gzhi lus bla ma /
rdo rje sems dpa' gsal ba yang spyi bo'i kun bzang yab yum la bstim /
yum yab la /
yab thugs ka'i A+o~M la /
'a o~M la /
a na ro la /
na ro zla tshes la /
zla tshes thig le la thim /
thig le stong pa spros bral du gyur /
spros bral chos kyi sku snang stong dbyer med smra bsam brjod med bde gsal 'dzin med ye rdzogs chen po a ti mnyam sbyor ltar bzhag go
/sa bcad phyi ma 'di gsum ka sems ting nge 'dzin gyi nang gses yin par mngon la /
de yang rtsa rlung gi gsang ba 'dus pa yan chad bzlas pa'i mthar sbyar nas /
bar der dgongs pa bskyang ba nas nyams chag bskang ba'i bar bsnyen dus bzhin nyams su blangs pa'i mthar rdzogs rim gsang ba 'dus pa bsgom /
de nas bsngo smon shis brjod byas na legs shing /
yang na zab mo'i gnas lnga mthar chags su bsgoms rjes slar yang lus dkyil gsal btab la sgrub gzhung las byang gi 'phro rnams bgyis kyang rung ngo //
las sbyor phrin las kyi dmigs bzlas kyang 'di nyid dang rjes su 'brel mod kyi /
'on kyang sa bcad la sogs pa thun mong ba yin pa'i phyir gzhan du 'chad par 'gyur ro //
pad 'byung rig 'dzin DA ki'i thugs srog bcud //
slob bshad snyan nas snyan brgyud bka' rgya can //
'di ltar bklag chog sngon chad bkod pa med //
de phyir snying dbus kho nar 'chang ba'i 'os /
'on kyang nyams su len la mi sbyin //
man ngag zab kyang mtsho gling gser dang mtshungs //
dus kyis tshul 'di shes dang nyan pa'ang dkon //
nges par nub tu dogs phyir ngas 'di byas //
dge ba 'di yis dri med thugs rje'i gter //
rnga yab gling pa'i byin rlabs nyin byed 'od //
bdag sogs 'gro kun rgyud la nyer zhugs nas //
rang rig bla ma'i rang zhal myur mthong shog
/thugs sgrub gsang ba 'dus pa'i sgrub pa snyan brgyud zhag bdun ma'i man ngag gzhung dang bla ma'i zhal shes 'khrugs sdeb nag po 'gro shes su bkod pa 'di yang /
gcung ngag dbang phrin las rgya mtshos bla sgrub kyi dus nan tan chen pos bskul ba dang rang nyid kyi dran gso'i ched bstan 'dzin ye shes lhun grub kyis bris pa nyams len tshul bzhin mi byed pa la gsang zhing sba ba'i bka' rgyas btab bo //
gu h+ya sa ma ya //

//
