@#//
bla ma'i thugs sgrub yang snying 'dus pa'i bud+d+ha thod phreng gti mug gi ngo bo sbyong ba rmi lam 'od gsal khrid kyi zur rgyan bltas gsal bzhugs so //
'od gsal lhun grub bde chen pho brang nas //
gti mug rnam dag bud+d+ha thod phreng rtsal //
gang 'dul der ston bla ma rdo rje 'chang //
gsol ba 'debs so bka' yi gnang ba stsol //
bla ma'i thugs sgrub yang snying 'dus pa las /
bud+d+ha thod phreng gti mug gi ngo bo sbyong ba rmi lam 'od gsal gyi khrid kyi zur rgyan mdor bsdus su smra ba la /
gnas dben par dkor zas dang dam nyams sdig can gyi zas gos sogs spangs te /
khrus dang gtsang sbra sogs bya zhing nyams su len pa don gsum gyis ston te /
rmi lam bzung ba dang /
sna tshogs su spel ba dang /
bsgyur nas gtan la dbab pa dang /
rig pa 'od gsal du sbyang zhing rang bzhin 'od gsal 'khrul med du sbyang ba'o //
dang po rmi lam bzung ba la ni /
nyin par gyi snang ba ci shar thams cad rmi lam yin sbyang dgos snyam pa'i 'dun pa btad /
za 'thung 'gro 'dug spyod lam thams cad bdag gnyid du song song nas rmi lam du shar ba yin /
rang snang stong pa yin snyams la rang sems ka dag gi ngang la bzhag
/yang lus 'di yang rmi lam gyi lus yin pas 'di rang snang yin sbyang dgos /
rang nyid rigs drug gi gnas so sor sprul bsgyur sna tshogs kyis sbyong tshul ni /
dang po dmyal ba tsha grang gi sdug bsngal bsad gtub ya nga ba sna tshogs mthong bar bsams la 'di thams cad rmi lam bsgyur dgos /
rang nyid yi dam gang yin nam bud+d+ha thod phreng sogs yang na thugs rje chen po phyag bzhi pa gzhung bzhin bsgom /
thugs kar hrIHyig gi mthar yi ge drug pa 'khod par bsam /
de las 'od zer 'phros pas rgyal ba rnams mchod /
byin rlabs bsdus te rang la thim /
slar yang 'od zer 'phros dmyal ba'i sems can rnams la phog pas de thams cad sdug bsngal dang 'jigs skrag bral nas thugs rje chen por gyur par bsams la sbyang /
yang de bzhin du yi dwags /
dud 'gro
/mi /
lha min /
lha sogs su rang nyid rmi lam du de rnams so sor sprul te gong bzhin so so'i 'khrul snang sbyang ba /
bkres skom glen lkug
/skye rga na 'chi /
'thab rtsod /
pham ltung sogs rang thugs rje chen por gyur te /
sbyong tshul rnams gong bzhin du 'phrul shes par bya'o //
de yang nyin mor de ltar bar med du sbyangs pas /
mtshan mor gnyid du song dus bag chags sad dgos pas nyin mor rmi lam yin snyams la nan tan du sbyang dgos /
yang da lta'i snang ba gang shar rmi lam yin pas yi dam gyi lhar bsgyur snyams la yi dam gyi lha gang 'dod sku zhi khro gang rigs su gyur par bsams la sbyang /
yang rang nyid rmi lam yin snyams la rang la gdon gang gi gnod pa yod pa de lta bu rmi lam du de ltar rmis par bsams la /
der rang rang 'dul ba'i gnyan po yi dam gyi lhar rang nyid sprul te gdon rnams btul nas gnod pa med par khas blangs nas srog snying sogs phul par bsam /
lhar bsgyur tshul ni /
rgyal gdon 'dul bar gur drag
/klu gdon du khyung /
gza' gdon du gsang bdag
/mo gdon du khros ma /
gdon thams cad 'dul ba'i gnyen po rta mgrin nag po sogs gang rigs su gong bzhin du sbyang ngo //
de lta bu yang nyin mor bar med du sbyang dgos /
yang bsgyur ba ni /
rmi lam du me lta bu rmis na chur bsgyur /
chur 'dug pa snang na mer bsgyur /
sa yang shing du bsgyur /
shing sar bsgyur ba sogs 'byung ba gcig la gcig bsgyur bar bsams la sbyang /
rmi lam du gzugs sna tshogs mang por shar ba gcig tu bsgyur /
gcig shar ba mang por bsgyur ba dang /
rta lta bu rmis na glang po cher bsgyur ba sogs gcig gcig la bsgyur bar bsam zhing sbyang /
de nas rang nyid kyi snang ba rmi lam yin pas rang byar sprul te /
gangs ri /
tsa ri sogs gnas khyad par can rnams la bskor ba byed par bsam /
de nas rang nyid ri bo mchog rab la bskor ba byed cing 'phur nas   song bas 'dzam bu gling /
ba glang spyod /
sgra mi snyan /
lus 'phags gling sogs gling bzhi la yang lta zhing bskor bar bsams la sbyang /
yang rang nyid rmi lam gyi snang ba yin pas bde ba can sogs rigs lnga'i zhing khams rang gang 'dod du 'phur nas 'gro bar bsam zhing /
der phyin nas 'od dpag med sogs /
rang gang mos kyi sangs rgyas de mjal nas /
de la phyag 'tshal zhing nyes ltung bshags shing phyin chad bsdom zhing rang las spros pa'i mchod pa sna tshogs pa phul ba sogs yan lag bdun pa phul bas /
bdag la dbang bskur ba dang /
byin gyis brlabs pa dang /
dbugs dbyung zhing lung bstan thob pa sogs spel bsgyur yang yang sbyang ngo //
rmi lam bzung ba nyin mor sku phra mo /
gsung yig 'bru /
thugs phyag mtshan //
de kho na nyid thig ler bzung ba'o //
de nas dang po bla ma la rmi lam zin pa'i gsol ba yang yang btab /
de nas nyal te gnyid log khar rmi lam zin par bya'o snyam pa'i 'dun pa yang yang du btang la rang gi dpral ba'i dkyil du chos 'byung dkar po gru gsum pa zhig bsgom /
rang rta mgrin du gsal ba'i mgrin par pad+ma dmar po 'dab ma bcu drug lte bar rdo rje sems dpa' tshon gang ba zhig gsal btab /
de mgrin pa nas dpral ba'i chos 'byung nas thon te /
rang mdun khru gang tsam gyi nam mkhar lhang nger bzhugs par bsgom /
gnyid log bsams nas rmi lam yin snyam du bsgom /
gnyid du cher 'gro khar yang sku de mar dpral ba'i chos 'byung nas byung /
mgrin pa'i pad+ma'i lte bar sngar bzhin du 'khod par bsams la rtog pas bar ma chod par sems rtse gcig tu bzung ngo //
de ltar yang yang du bsgoms pas zin par 'gyur ro //
des ma zin na /
yang mgrin pa'i pad 'dab bcu drug gi dkyil du hU~M mthing ga phra'u zhig bsgom /
de gong bzhin dpral ba'i chos 'byung nas thon /
mdun gyi nam mkhar 'khod /
dpral ba'i chos 'byung nas mar byung /
mgrin par sngar bzhin 'khod de rtog pa gzhan du bar ma chod par sgom tshul gong dang 'dra /
de ltar nan tan bgyis pas zin par 'gyur ro //
des kyang ma zin na mgrin par gser gyi rdo rje rtse lnga pa 'od 'phro ba tshon gang ba gcig bsgoms la bzung tshul sogs gong ma gnyis dang 'dra bas 'gres shes par bya'o //
de ltar bgyis pas zin na nyin snang ltar spel bsgyur gtan la dbab pa rnams gong du bshad zin pa ltar bya'o //
nyal stabs ni seng ge nyal stabs gzhog g.yas sa la phab /
lag g.yas kyi mthe bong gis mgrin pa'i 'phar rtsa g.yas pa mnan /
srin lag gis sna bug char te nyal /
gong ma rnams kyis ma zin na spyi bo'i haM las thig le dkar po sran ma tsam mar byung /
gsang gnas nas dmar po sran ma tsam yar byung /
de nas snying la bskor ba byed cing 'bros 'ded du yar mar 'brel bar bsgom /
gnyid la cher 'gro dus thig le gnyis 'phrad nas /
gcig la gcig thim nas 'od du yal bar bsgoms la bzung ngo //
de ltar zin nas sbyang spel bsgyur ba gtan la dbab pa sogs gong bzhin du bya'o //
'od gsal dngos gzhi sbyang ba ni /
gtsang sbra dang yo byad sogs gong bzhin la /
mched grogs dam tshig gtsang ba dang bcas /
dben gnas su bsgom thag tshugs shing sogs dgos pa'i yo byad 'du byas la yang snying 'dus pa'i las byang gzhung bzhin bla ma yi dam mkha' 'gro chos skyong bcas kyi tshogs mchod skong bshags sogs rgya cher sngon du btang ngo //
sdod gnas mun khang gsal khung khab kyi rtse 'gro ba tsam yang med par byas la /
shar phyogs su gsal khung chung ngu bskyur /
de yang gsal 'od med par thim bus dam par char la /
'bol gdan gyi khar rkang pa'i mthil gnyis sprad pus mo gnyis gdan khar phyir sprad /
lag gnyis rdo rje khu tshur rting pa'i thad nas gshang rtsar bcar la thur du btang /
sgom thag dam por 'chings la sgal tshigs bsrang /
dpung mgo brgyangs mgrin pa cung 'gugs mig gnyis bar snang had por gtad de rig pa ka dag gi ngang du khregs chod kho nar bzhag
/rnam rtog gis bar ma chod par byas /
de ltar sbyangs pas dang po du ba lta bu dang /
smig rgyu rgyu ba lta bu yong /
de nas me stag dang 'od zer khra khyug khyug sogs 'byung ngo //
de nas rtsol bas cher bsgoms pas /
za 'og gi ri mo 'dra ba dang /
'od dkar po dang thig le dkar ser dmar ljang mthing ga ma nges pa sna tshogs 'char ba dang /
lu gu rgyud dang thig le'i dbus su yig 'bru phyag mtshan sku zhi drag sogs rim par thod rgal gyi 'char sgo bzhin du 'char ro //
'di la yang thod rgal nyi khrid sogs la sngon du sbyangs pa yod na 'di yi snang tshul yang 'byung sla zhing legs /
min kyang 'di ltar bgyis pas gong bzhin sbyangs pas rim par 'byung ngo //
de ltar dbang po yang rab rnams kyis zhag gsum lnga bdun la sogs ci rigs su gzhung du gsungs bzhin sbyang ngo //
thams cad bdun phrag gsum bzhi lnga sogs kyi bar du sbyangs na 'char sgo rnams legs par 'byung bas /
deng sang dus dbang gis de ltar mdzad na legs /
de nas zhag gang yang rung bar khrid tshar rjes su /
shar gyi dkar khung rim par dang po gsal 'od chung ngu nas rim par je cher bya dgos /
dang po nas dkar khung rdzogs par phye ba dang /
sgo phyir glo bur du thon pa sogs byas na gegs chen por 'gyur bas slob dpon gyi man ngag zhal khrid legs par bslab la mkhas par bya'o //
de ltar nyams su blangs pas da lta nyid du bar do gtan la phab ste :
longs spyod rdzogs pa'i sku mngon du gyur pa yin no :
gzhung du gsungs 'dug pas de ltar sbyang 'tshal /
rjes su khrid tshar yang nam gung mun pa'i smag tu gong bzhin sbyang ba dang /
mig gnyis mdzub mo rnams kyis yun ring mnan la had kyis nam mkhar lta ba sogs ci ltar rigs pa nyams su blang ngo //
de nas rang bzhin gyi 'od gsal mtshan la bzung ba ni /
de nas mal sar lus tsog pur bsgom thag 'ching /
tshugs shing btang la mgrin pa dang mgo bo yang ma yo bar byas /
dang po bla ma la 'od gsal zin pa'i gsol ba phur tshugs su btab /
dbang bzhi blangs rjes su 'dun pa rtse gcig tu rang gi snying gi dkyil du thig le dkar po mthe bong tsam 'od zer dkar po 'phro ba 'od kyis rang lus kyang zang thal du thal le gsal ba /
stong gsum 'jig rten gyi khams thams cad de'i 'od kyis gang zhing gsal bar bsgom /
rtog pa gzhan du bar ma chod par rig pa thig le la gtad de gnyid du song bas des zin par 'gyur ro //
des ma zin na gsol 'debs dang lus gnad gong bzhin la /
snying gar bla ma rdo rje sems dpa' tshon gang ba bsgom /
de'i 'od kyis gong bzhin gsal bar bsgom /
de la sems gtad de gnyid du song bas zin par 'gyur ro //
des ma zin na gong bzhin snying gar bla ma gsal ba'i thugs kar thig le dkar po sran ma tsam de'i 'od kyis 'jig rten khams thams cad 'od kyis zang thal le snang srid bla ma'i rang bzhin 'od gsal gyi ngang la bzung ngo //
de ltar bskyangs pas gzhung de nyid las /
'thug po'i 'od gsal rmi lam med cing rtog pa rang 'gags su song ba dang :
srab mo'i 'od gsal ni yul khams gnas mal 'khor dang nor rdzas la sogs sgrib med du zang thal le ba dang :
de ltar 'char gsungs /
gong ma rnams kyis ma zin na zhib par bla ma'i zhal lung ltar cung zad spros te smra ba ni /
nyin zhag cha gnyis gsum gnyid spang ste gnyid du sang 'gro tshe /
ngo la chu brdeg pa sogs bya zhing gnyid du 'gro ba spang /
de nas gnyid du dbang med du 'gro tshe'i gung mor kha zas bcud can /
zho dang thug pa sogs brten nas mal sar sdod nas lus gnad bsrangs nas sgom thag tshugs shing sogs btang tshul gong bzhin byas la /
gsol ba 'debs pa yang gong bzhin la /
bla ma snying khar bsgom /
gnyid du cher 'gro khar bla ma 'od du zhu nas rang sems dang dbyer med du khregs chod ka dag gi ngang la bzhag pas /
rna bar 'ur sgra dang mthong snang dngos zhen rnams rim gyis gzi thom 'gro bar rig pa ma yengs par bzhag pas zin no //
rang bzhin 'od gsal ni /
rig pa rang gsal rtog med spros med rjen ne nam mkha' g.ya' dag pa ltar gnas pa de'o //
de ltar ngos zin na /
rtags su mched grogs kyis sngon nas gnyid du 'gro kha nas rtsar 'dug nas bltas pas sngur ba med pa dang kha chu sna chu mi bsdu zhing /
ngo 'dzum mdangs dang ldan pa byung na 'od gsal zin rtags yin pas bzhag
/ma zin pa'i rtags mgo bo dbang med yo zhing /
sngur pa har sgra sogs 'don zhing kha yo zhing kha sna nas kha chu sna chu sogs byung na ma zin pa'i rtags yin pas gnyid dkrog la yang gsol 'debs sogs gong bzhin byas la snga ma bzhin 'od gsal bzung gnyid du gzhug
/de ma thag par mched grogs kyis mchu rna bar gtad de /
shub bur ming nas bos la gnyid du song bas sems ma yengs 'od gsal zungs zhes lan gsum sgra je chung du song bas brjod /
des kyang ma zin na /
de ltar yang yang bskyar bas zin par 'gyur ro //
rtags rmi lam med par gong du gter gzhung las gsung pa bzhin 'gyur ro //
de ltar sbyangs pa'i phan yon ni /
gter gzhung rdo rje'i gsung las /
'di ltar 'byongs pas ni phyis bar do med do :
phyi'i dbug chad rnam par shes pa nam mkha' la thim pa'i dus su rig pa skad cig ma'i dang po la sangs rgya'o :
de ltar gsungs 'dug pas kun gyis go bar gyis la nyams su longs /
'di ltar rmi lam dang 'od gsal gyi sbyong tshul mdor bsdus 'di yang /
rang slob dam ldan yang snying 'dus pa'i sku gsum sgrub pa lo gsum grub nas /
phyi nang gsang gsum nyams su tshul bzhin blangs pa rnams kyis gsang khrid bltas chog ngag khrid ltar bri dgos zhes yang yang bskul bas zhal ngo ma ldog tsam du /
mi smyon gA Na'i ming gis gter gzhung sor bzhag
/bla ma'i man ngag gis zur brgyan te gang dran thun mtshams su smras pa /
dad dam mtshungs bral rang slob dge slong chu gsol rtogs ldan gyis yi ger bris pa'o //

//
