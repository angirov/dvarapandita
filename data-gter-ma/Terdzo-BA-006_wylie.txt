@#//
sgrub chen bka' brgyad gsang ba yongs rdzogs kyi bsnyen yig dpal chen thugs dril ces bya ba bzhugs so //
gdod ma'i mgon po'i ye shes klong dgu'i mdangs //
lha dang bla ma dbyer med de sgrub pa'i //
zab gter sgo 'byed rig 'dzin brgyud bcas la //
gus pas btud nas bsnyen thabs snying po dgod //
rgya bod mkhas pa mi bzhi'i thugs bcud bka' brgyad bka' gter kun gyi snying po 'dus pa gsang ba yongs rdzogs chen mo nyams su len tshul rgyas bsdus mang du gsungs shing de'ang ma hA'i lha khrid las /
nges rdzogs kyi dbang du mdzad nas dbang dang bsnyen sgrub yan lag rnam bzhi lam lnga dang sbyor tshul sogs rgyas par 'byung yang /
da lta'i mos slob skabs su rgyud lung man ngag rnams dang brgyud pa'i phyag bzhes gung mthun par /
phyi mtshan ma'i dkyil 'khor la brten pa ma hA'i sgom khog
/nang lus dkyil la brten pa a nu'i sgom khog
/gsang ba sems dkyil la brten pa a ti'i sgom khog gsum gyi don dbyer med gcig tu dril te pra khrid spyan rgya can gyi dgongs pa ltar las byang rigs lnga'i rgya can nam /
sngags sgrub dril bu'i rgya can gang rung la brten nas nyams su len par gsungs pas /
thog mar dbang gis rgyud smin cing dam tshig dag par byas pa'i sgrub pa pos bsnyen pa la 'jug pa la /
spyir lugs 'di'i bka' srol ltar na thog mar rgyal tho gzug
/dam sri mnan /
sgo byang gdags /
ma traM bsgral /
sgrub rdzas dang yo byad byin gyis brlabs nas /
dkyil 'khor bzhengs pa sogs sgrub khog dang sbrel dgos pa yin pas de ltar grub na gal che ba gzhir bcas kyang /
deng sang cung zad bya dka' ba rnams dor nas grangs bsnyen tsam yang mi bskyal bar dbang bskur dang srung zlog sogs la 'jug pa'i dus ngan 'dir bya sla stabs bde zhig byung na cung zad phan par re bas las byang tsam la brten pa'i lag len      mdor bsdus 'chad pa la don gsum /
sbyor ba sgrub rdzas bsham tshul /
dngos gzhi nyams len gyi rim pa /
rjes bsnyen pa grub pa'i bya ba'o //
dang po ni /
gnas khang phyag bdar bya /
rnam 'joms dang sme brtsegs kyi khrus chu dang spos bdug gis bsang /
sku gsung thugs rten dang rgyan bkod ci 'byor bkram la bag dro bar bya /
stegs bur ras bris kyi dkyil 'khor yod na bkram /
med na rin po che'i maN+Dal la bdud rtsi'i thig le dang 'bru'i tshom bu gtso 'khor dgu bkod pa'i steng du many+dzi'i khar thod pa mtshan ldan gling lnga pa la nang du che mchog zhal gsum phyag drug pa'i sku dang snying po /
de rgyab mtshog ma nas brtsam ste yang dag sogs dpal brgyad kyi snying po bris pa /
dar mthing nag gi na bza' dang bcas te dpral ba gyen bstan du dgod /
thod sku'ang ma 'byor na thod pa mtshan ldan gyi dbus su hU~M mthing nag che ba /
mtha' skor du hU~M brgyad bris pas kyang sa bcad tshang tsam 'byung /
mdun du sman raka gtor gsum /
chu gnyis nyer spyod bskor bsham mam phreng tshar du bkod /
sngon gtor tshogs kyi yo byad sogs gtor mchod dang nye bar mkho ba'i rigs rnams mthong brgyud ltar 'tshogs par bya'o //
gnyis pa dngos gzhi nyams len gyi rim pa ni /
pra khrid spyan rgya can las /
phyi ltar bskyed rdzogs gyer bsgom gyi sgo nas sgrub cing nyams su blang ba dang /
nang ltar bzlas brjod bsnyen sgrub 'dzab dgongs kyi sgo nas sgrub cing nyams su blang ba dang /
gsang ba ltar man ngag gnad kyis zin pa'i sgo nas sgrub cing nyams su blang ba dang /
thun mong du gsang sngags shes bya bcu'i sgo nas sgrub cing nyams su blang ba'o //
zhes rnam grangs bzhir bsdus te gsungs pa'i dang po ni /
las byang rigs lnga'i rgya can dang ma hA yo ga'i sgom khog sbyar ba ste /
lag len nyung ngur dril na /
cha gsum mam yul bdag la dkar gtor dang gser skyems gtang /
sgo drung du tho dkar po brtsegs pa la rgyal tho bsdus pa gzug
/rgyal chen bzhir bskyed bstim gtor 'bul phrin bcol byas pas phyi mtshams bcad pa'i don tshang /
phyi thun zhig nas dbu bzung ste brgyud pa la gsol ba gdab /
skyabs sems ni /
mdun gyi nam mkhar rtsa ba'i bla ma dang o rgyan rdo rje 'chang dbyer med pa'i sku phyag rgya chen po che mchog he ru ka yongs rdzogs su gsal gdab /
sems can thams cad bdag kho nar bsdus te skyabs 'og tu 'jug pa'i bsam pa rtse gcig pas /
bla ma sangs rgyas 'khor dang bcas :
kun nas bdag la dgongs su gsol :
bla ma dkon mchog rnam gsum po :
byang chub ma thob bar du ni :
skyabs kyi mchog tu bzung bar bgyi :
sngon nas bsags pa'i sdig sgrib bshags :
'gro don sangs rgyas thob bya'i phyir :
smon pa'i byang chub sems bskyed do :
sems can yongs su smin bya'i phyir :
gsang sngags spyod pa rlabs chen spyad :
don dam spros bral byang chub sems :
rang byung mtha' bral stong gsal bsgom :
zhes pa lan gsum bya /
de nas bka' bsgo zhing bgegs bskrad /
srung 'khor brtan por bsgoms la mtshams bcad /
sngon 'gro thun mong las bdun du grags pa /
brda sgo brda phyag
/dam bca'/
byin 'beb /
mchod rdzas byin rlabs /
bshags pa rnams song nas /
dngos gzhi las byang gi ting 'dzin rnam gsum nas bstod pa'i bar bshar sgom du btang /
bskul dzapa? stong tshigs sbrel ba'i bsnyen pa bya /
rjes ma ning mkha' ri smyo kha sogs gter srung gtor 'bul dang /
tshogs mchod /
gtang rag mchod bstod /
nongs bshags /
'od gsal 'jug ldang /
bsngo smon shis brjod bya /
phyir nangs thor thun la sngags sgrub dril bu'i rgya can /
zhogs thun las byang lhan thabs sbyar ba'i rgyas pa /
dgong thun lhan thabs ma sbyar ba'i gzhung rkyang /
srod thun la sngags sgrub gtang /
bsnyen bzlas kho na la thun gyi dngos gzhi bya /
thun snga ma gsum bsdu skabs mchod bstod bsdu ldang bsngo smon tsam gyis 'thus /
srod thun mthar gter srung gtor 'bul /
tshogs mchod sogs gong smos ltar nyin bzhin 'gre
/tshogs mchod dus drug tu bya bar gsungs pas nyin rer lan re lcogs na legs /
cis kyang mi lcogs na tshugs grol gnyis dang dus chen nam byung tsam la ni rgyas par bya dgos pa'o //
che ba bskyed pa dang thugs dam bskul ba gnyis tshogs tha ma'i gong du sbyar srol yod kyang tshogs med pa'i thun gzhan rnams kyi mjug tu'ang tshar re gtang ba phyag len yin pas dmigs pa las sbyor ltar ro //
de dag gi skabs su gal che ba'i sgom rim ni /
bskyed rdzogs spyi la goms 'dris yod pa zhig gis phal cher rig pas dpag nus la /
khyad par rnams 'di nyid kyi gter gzhung ma hA'i sgom khog ltar so sor nges par bya dgos kyang /
dpe ma 'dzom na sngon 'gro phal cher spyi mtshungs dang khyad chos rigs las byang dang lhan thabs bsdebs pa las gsal /
mchod pa byin rlabs skabs /
thugs dam bskang phyir 'bul gyis bzhes :
zhes gter rnying gzhan las kyang 'bul tshig 'di mtshungs 'byung ba ni skabs 'dir dngos su 'bul ba'i don min /
snyan brnan pa'am snyan gsan dbab pa'i don du bzhed /
dngos gzhi'i bskyed rim skabs /
bskyed gzhi phyi mtshan ma'i dkyil 'khor la brten nas nang lus lha'i dkyil 'khor rtsol med ngang rdzogs dbyer med gcig tu gsal gdab cing /
de dag gi rang bzhin gsang ba sems kyi dkyil 'khor rang byung rang gsal du thag bcad de bskyed rdzogs zung 'jug gi tshul du nyams su len pa dngos sam rjes mthun pa'i go myong tsam gzhir byas nas /
rgyu'i ting 'dzin rnam gsum gyis khog dbub /
'bras bu rten dang brten pa'i dkyil 'khor bskyed pa rnams ngag 'don dal bus bsgom don gsal thebs nges bya /
de'ang dang po bdag mdun dbyer med dkyil 'khor gcig tu bsgom /
bzlas pa'i skabs ye shes pa rten dang brten par bcas pa mdun rten gyi go sar phyes la me ri 'dab sbyar tsam du bzhugs par gsal btab nas 'phro 'du bya /
bsgom bya'i lha'ang dbang po rab 'bring tha ma dang bstun /
rgyas pa rgyud kyi dgongs pa ltar che mchog bskyed rdzogs chen mo la bdun brgya nyer lnga'i lha tshogs yongs su rdzogs pa /
'bring po las byang gi dngos bstan tshom bu dgu'i rtsa ba'i lha bskyed rdzogs bsdus pa gtso 'khor lnga pa'am /
de tsam yang dmigs pa mi gsal na bsdus pa gtso bo dgu'am che mchog kho na'am tha na sa bon tsam gsal thebs pas kyang mi rung ba med de /
ma hA'i sgom khog las /
dkyil 'khor sgom rim don rtags sogs rgyas par gsungs pa'i 'phros su /
mdor na thams cad sems kyi cho 'phrul rig pa'i rtsal sbyong yin pas lha tshogs de dag la yang yang sprul sum sprul des sprul la sogs pa spros pa la dga' ba la mkha' mnyam du bskyed par bya'o //
cung spros pa mi lcogs pas de dag la brten pa'i tshom bu'i rtsa ba'i lha yongs rdzogs la bsten no //
de yang mi lcogs pas gtso mchog dgu'am lnga'am 'on te che mchog yongs rdzogs kho na la bsten la sras 'khor thams cad mos pas bskyed pas chog ste /
nyi ma'i 'od zer ltar rang bzhin gyis bde gshegs yongs rdzogs su 'dus pa yin no //
tha na yi ge hU~M mthing nag gcig tu brda don ngo 'phrod cing bskyed rdzogs la sbyar bas bde gshegs kun 'dus pa'i dngos grub brnyes par 'gyur ro //
zhes dang gzhan las kyang rgyas par gsungs pa ltar /
'khrul pa rgya 'byams kyi dbang du ma shor bar rtog tshogs lhar shes pa'i lam khyer zhig yod phyin chad mtha' gcig tu zhen pa'i a 'thas dgos par mi snang ngo //
de la skabs 'dir las byang dngos bstan tsam bsgom bde bas de'i gal gnad phyogs tsam mtshon na /
thog mar ting 'dzin rnam gsum re re bzhin gsal thebs nges bsgom /
de nas 'byung bzhi ri rab dang bcas pa'i steng me dpung gi dbus su rten gnas drag po'i gzhal med khang phyi rol dur khrod brgyad pad+ma stong brdal 'khor lo rtsibs stong brag ri rdor ra me phung gis bskor ba'i nang /
pho brang gling dgu rgyan bkod pa yongs su rdzogs pa'i pho brang so so'i nang du rin chen zur brgyad steng 'khor lo rtsibs brgyad rdo rje'i phreng bas bskor ba'i lte bar zla gam dkar dmar sgo gcig pa'i nang du e mthing nag re re /
gtso bo dang 'khor bzhi po rnams kyi gnas su so so'i gdan dang bcas pa gsal gdab /
de nas brten pa lha'i gtso bo cho ga gsum gyis che mchog zhal gsum phyag drug sems dpa' gsum brtsegs yum dang bcas pa bskyed /
mkha' gsang byin brlabs /
sbyor mtshams nas 'khor bzhi spro /
byang sems gyen du drangs te thugs ka nas hU~M brgyad phyogs mtshams pho brang brgyad du spros pa las dpal brgyad dang /
de so so'i mkha' gsang nas rang 'khor bzhi bzhi spro /
gtso bo rnams kyi sku mdog phyag mtshan phyag rgya gar mchod ltar la 'khor rnams so so'i mngon rtogs ma shes na /
thams cad kyang mthing nag zhal gcig phyag gnyis rdo rje dang thod khrag
/phur pa'i 'khor bzhi phur bu thod khrag bsnams pa /
rig 'dzin zhi ba /
gzhan thams cad khro bo'i chas can zhabs brkyang bskum du bzhengs pa sha stag bsgom chog par gsungs /
'khor tshogs gzhan rnams ni nyi ma dang 'od zer bzhin lhun gyis grub par mos bskyed bya /
sku gsung thugs rdo rje gsum du byin rlabs skabs 'bru gsum las lha gsum yi ge dang bcas bsgom pa rgyas pa /
phyag mtshan gsum gyi steng 'bru gsum bsgom pa bsdus pa gang bde chog
/dbang bskur skabs sangs rgyas thams cad kyi sku gsung thugs yon tan phrin las yongs su rdzogs pa'i ngo bo sku lnga ye shes lnga'i rang bzhin lha rnams kyi dbu'i gnas lngar dpa' bo 'bru lnga las rgyal ba rigs lnga yab yum rgyan rdzogs gdan khri dang bcas pa'i 'khor du sems dpa' yab yum         sogs zhi ba bzhi bcu rtsa gnyis yongs rdzogs bzhugs pas lha rnams la dbang chen rab 'byams bskur te 'gro don la dpa' bskyed par mos /
'di ni 'og nas zhi bar bsnyen pa'i gzhi yin pas dmigs pa ma chad pa gal che /
de nas ye shes pa drangs bstim phyag mchod bstod bshags bar gyi dmigs rim rnams dang /
bskyed rim gyi rtsa ba gsal brtan dag dran rnams kyang spyi ltar bslab pa gal che'o //
gnyis pa nang ltar bsnyen sgrub dzab dgongs kyis sgrub pa la gsum /
nyer mkho'i dzapa? dmigs spyir bstan pa /
bsnyen sgrub kyi dzapa? dgongs bye brag tu dbye ba /
dril sgrub 'phros don du smos pa'o //
dang po ni /
zhi khro yongs rdzogs kyi dzapa? dgongs las /
gnas skabs las gzhung dang mthun pa'i dzapa? dgongs dang /
yang dril rgyun khyer gyi dzapa? dgongs dang /
sgrub pa bye brag gi dzapa? dgongs gsum du gsungs pa'i dang po ni /
dpal chen po rnams kyi thugs kar nyi ma'i dkyil 'khor la ye shes sems dpa' dkar gsal rdor dril bsnams pa'i thugs dkyil rin chen zur brgyad pa'i dbus su rdo rje nas 'bru tsam gyi lte bar hU~M spus bris pa tsam gyi mthar sngags phreng gis        bskor ba /
bzlas pa'i rkyen gyis sngags phreng g.yas su 'khor ba'i 'od zer gyen du song ljags steng AM la bskor te sna bug g.yas nas yum gyi shangs bug g.yon du brgyud /
dung khang steng oM la bskor nas thugs ka brgyud /
yum gyi mkha' la bab pa las 'od 'phros /
bde gshegs thams cad mchod pas mnyes /
'od zer slar 'dus pa dngos grub rnam gnyis kyi rang bzhin yum mkhar 'khyil ba yab kyi gsang bas brngubs te thugs ka'i hU~M la thim par mos /
'di ni las byang dkyus 'gre gtong ba'i skabs dang dpal dgu'i sger sgrub la'ang sbyar chog go
/gnyis pa yang dril rgyun khyer gyi dzapa? dgongs ni /
rgyun khyer la bsnyen sgrub las gsum tshang ba rgyun gyi rnal 'byor phyag rgya gcig pa zhal gcig phyag gnyis pa tsam la sbyar yang chog pa ste /
bde gshegs thams cad che mchog he ru kar yongs su rdzogs par shes pa'i nges shes brtan pos /
rang gi thugs kar nyi ma'i gdan la hU~M mthing nag 'od lnga 'bar ba gtso sngags kyis g.yas su bskor ba gsal /
rlung phyir 'gro ba'i tshe hU~M gi 'od zer kha dog lnga ldan phyogs bcur 'phros pas bde bar gshegs pa rnams kyi sku gsung thugs la mnyes pa'i mchod pa phul /
khams gsum gyi sems can rnams kyi sgo gsum gyi sgrib pa sbyangs nas he ru ka'i skur gyur /
'jig rten gyi khams thams cad dpal he ru ka'i rang bzhin /
sgrar grags pa thams cad sngags kyi rang sgrar bsam pa ni bsnyen pa /
rlung nang du rngub pa'i tshe rgyal ba rnams kyi sku gsung thugs kyi dngos grub kyi dbyig 'od kyi rnam par rang la bsdus pas srid zhi mnyam pa nyid du gyur /
dug lnga'i rnam rtog gi rba rlabs sangs par sgom pa ni sgrub pa /
rlung rang sor gnas pa'i tshe dpal he ru ka'i rang bzhin rang sems rnam par dag pa dang gnyis su med pa yang dag don gyi snying por rtogs pa ni sgrub chen te las la sbyar ba'o //
gsum pa sgrub pa bye brag gi dzapa? dgongs ni /
re zhig nyer mkhor mi 'gyur zhing mang ba'i 'jigs pas ma spros so //
gnyis pa skabs 'dir bye brag tu nyams su len bya'i dzapa? dgongs bshad pa la /
rgyud las /
zhi bar bsnyen cing khro bor bsgrub //
ces gsungs pa'i don /
sbyang gzhi lus ngag yid gsum rnam dag lha'i sku gsung thugs su bsnyen pa dang /
bdag gzhan gyi don gnas skabs dang mthar thug tu sgrub par byed pa'i dbye bas gnyis su yod cing thams cad la /
dzapa? bskul /
bzlas pa /
stong tshigs bcas sa bcad gsum res bstan pa'i don tshang dgos pas /
thog mar dzapa? bskul ba ni /
zhi ba la /
hU~M:
gsang ba yongs rdzogs sogs dang /
che mchog la /
hU~M:
dbus phyogs 'khor lo'i sogs las byang dkyus su gsal ba ltar la /
dpal brgyad po la /
shar phyogs 'khor lo'i sogs kha bsgyur /
bka' sdod la'ang /
hU~M:
yang sprul khyung chen sogs kyis bskul /
gnyis pa bzlas pa ni /
rgyud dang sngags byang bskyed sngags gsum po 'dra bas de ltar bzlas kyang mi 'gal mod /
las byang bzlas pa'i skabs su 'byung ba nyid bzla ba'i srol snang ngo //
gsum pa stong tshigs ni /
bzlas pa stong phrag re'i tshigs sam bar mtshams su mchod pa sbyar ba'i don te /
hU~M:
ye shes lha tshogs sogs so //
de ltar nges par byas nas /
dang po zhi bar bsnyen pa la /
bzla bya'i sngags gsum gyi dang po ni /
oM A li kA li dz+nyA na pany+tsa satwa kro ta mu na ye swA hA:
zhes dam pa rigs brgya'i snying po'o //
gnyis pa ni /
oM bo d+hi tsit+ta ma hA su kha dz+nyA na d+hA tu A:
zhi ba zhe gnyis kyi snying po'o //
gsum pa ni /
oM AHhU~M swA hA:
mUM lAM mAM pAM tAM:
rgyal ba rigs lnga'i snying po'o //
de dag gi dmigs pa'i 'phro 'du ji ltar bya ba ni /
bdag dang mdun gyi dkyil 'khor dgu po'i dbu rgyan zhi ba'i lha tshogs rnams la dmigs te /
dzapa? dgongs chung ba las /
steng gi zhi ba'i lha tshogs rnams las sngags kyi 'od zer 'phros pas zhi ba'i lha rnams kyi sku mdog phyag mtshan rgyan chas gzi brjid gsal bar gyur nas /
slar yang de las 'od zer phyogs bcu kun tu 'phros pas /
snang srid thams cad lha dang lha mor gyur nas sngags kyi sgras chos kyi char phab /
thugs ye shes lnga'i ngo bor gnas bsgyur te /
slar bdag la 'dus pas snang stong dbyer med de kho na nyid skye 'gag med pa'i ngang du du ma ro gcig par bsam zhing zhi ba'i sngags bzla'o //
zhes gsungs pa ltar bya /
bzlas pa'i grangs ni /
zhi bsnyen sngon du ma song na 'dzab rnam grangs gsum po gang rung gcig 'bum phrag bzhi'am gcig tsam 'gro nges pa dgos la /
'on kyang gong ma'i gsung rgyun la zhi ba rigs brgya mos bskyed tsam las med pas bzla bya'i sngags kyang cung zad nyung tsam mdzad ces gsungs pas /
bo d+hi bcu bzhi pa dang /
rigs lnga'i snying po rnams mang du bzla /
zhi bar bsnyen pa'i skabs 'dir sngags gsum gang mos la bzlas pa'i dngos gzhi bya /
khro bo rnams thun mjug tu brgya rtsa tsam bzlas pas chog go
/gnyis pa khro bor sgrub pa la /
bzla bya'i sngags ni /
che mchog la /
oM badzra kro d+ha ma hA shrI he ru ka hU~M phaT:
yang dag la /
oM ru lu ru lu hU~M b+h+yo hU~M:
gshin rjer /
oM hrIHSh+TiHwi kr-i tA na na hU~M phaT:
rta mgrin la /
oM ha ya grI wa hu lu hu lu hU~M phaT:
phur par /
oM badzra kI li kI la ya hU~M phaT:
ma mor /
oM gu h+ya dz+nyA na shrI he ru ka kro d+hI shwa ri hU~M phaT:
rig 'dzin la /
oM badzra ma hA gu ru sarba sid+d+hi hU~M phaT:
dregs par /
oM badzra tsaN+Da sarba duSh+TAn hU~M phaT:
drag sngags la /
oM badzra sarba duSh+TAn e dzaHb+h+yo hU~M phaT:
bka' sdod la /
oM khroM ga ru Da\u0f8e
sogs so //
dmigs pa'i 'phro 'du ni /
pra khrid spyan rgya can las /
bdag dpal chen lha tshogs rab tu gsal btab ste :
khyad par du yang sku gsung thugs kyi 'khor lo gsal ba gnad yin pas :
bdag nyid dpal gyi thugs gur smug por phub pa lta bu'i nang shel gyi pho brang ngang pa'i sgong kog tsam gyi dbus :
ngo bo rang gi srog gi dngos po ye shes sems dpa' dkar gsal zhal gcig phyag gnyis :
g.yas rdo rje rtse lnga thugs kar 'dzin pa :
g.yon dril bu dkur brten pa zhig bsgom :
de nyid kyi thugs rtse gyen du bstan pa'i shun pa pad+ma :
snying tshil zla ba :
thugs kyi dbyibs rat+na zur brgyad pa'i tshul du gnas pa'i nang du /
nyi ma'i dkyil 'khor sran ma gshags pa tsam gyi dbus su hU~M mthing ga la rang gi snying pos bklag thabs su bskor ba las :
'od zer mthing ga phar 'phros par bsgom :
rang gi ljags pad+ma 'dab brgyad du raM dmar po me 'bar ba'i dbus su :
nyi ma'i steng du AHdmar po la rang sngags bklag thabs su 'od zer dmar po 'phro bar bsgom :
rang gi klad pa'i steng dung khang tshangs pa'i bu ga'i 'og tu 'khor lo rtsibs brgyad dkar po'i dbus su nyi ma'i steng du oM dkar po la rang sngags dkar po bklag thabs su 'od dkar po 'phro zhing 'khor bar bsam mo :
de ltar gsal thebs nas spro bsdu bya ste :
de yang nub dang po'i bsnyen pa'i bar du rnal 'byor bdag gi sgo gsum sgrib pa sbyangs :
gnas gsum nas 'od zer spros te phyi rol phyogs bcu'i zhing khams khyab par spros pas 'phags mgon rgyal ba'i tshogs thams cad kyi sku gsung thugs la mnyes pa'i mchod pa phul bar bsam :
tshur 'dus pas bdag gi rnam rtog sgo gsum bag chags sgrib pa sbyangs te slar tshur 'dus lhar gsal gzugs snang thams cad he ru kar bsgom :
ngag sgra thams cad sngags su gsal :
'brug ltar ldir bar bsam :
yid thugs su gsal :
'od zer 'phro 'du 'gal me 'khor ba ltar bsam :
slar phra mo'i ting nge 'dzin gyis gsal btab pas 'khor ba las sgrol phyir :
gsang 'dus rgyud las kyang /
thugs ni sgrol mdzad srog dang bcas :
zhes gsungs so //
de ni nub dang po'i mdor na bsnyen pa'i bar du dzapa? dgongs des bya'o //
nub bar pa sgrub pa'i skabs su ye shes lha nye bar bsnyen te /
dzapa? bzlas pas 'od zer rnam gsum 'phros :
ye shes kyi lha rnams 'od du tshur 'dus gnas gsum du thim nas dam tshig ye shes dbyer med thim 'dres tshom bu dgu'i lha thams cad ye shes kyi ngo bor gnas par bsam pa ni sgrub pa'i dzapa? dgongs des bya'o //
nub tha ma sgrub chen dus /
thugs srog hU~M gi sngags phreng 'od zer ye shes sems dpa'i zhal nas thon :
dpal gyi ljags kyi AMHla phog sngags phreng zhal nas shangs bug g.yas su zhugs :
dung khang oM la phog 'od zer shangs bug g.yon nas yum gyi shangs g.yas su zhugs thugs kar babs pas phyi nang snod bcud dngos grub 'od kyi tshul du yum gyi mkha' gsang du bsdus te :
yab kyi rdo rje'i sbu gus brngubs te thugs srog hU~M la thim pas dngos grub thams cad yongs rdzogs su thob par bsam :
sgrub chen bar gyi dzapa? dgongs so :
zhes gsungs pa ltar nub dang po bsnyen pa /
nub bar pa sgrub pa /
nub tha ma sgrub chen gsum bsnyen sgrub kyi rgyun ring thung dang sbyar te dmigs pa rnam grangs gsum po zla gcig la dper mtshon na zhag bcu phrag re tsam bya ba'am /
yang na nyin mtshan cha gsum du bcad pa'am /
yang na thun re'i thog mtha' bar gsum du rim bzhin bsgom pas 'grub bo //
bzlas pa'i grangs ni /
rgyud kyi dgongs pas rab rtags dang sbyar ba'i lo sgrub ste lo gcig yan chad /
'bring grangs dang sbyar ba'i zla sgrub ste zla ba gcig nas drug la sogs pa /
tha ma zhag bsgrub ste bdun gcig nas gsum sogs su bshad pa'i dang po ni sgrub pa mthar phyin pa'i dbang du mdzad /
gnyis pa slob dpon gyi las rung tsam dang /
gsum pa tshom bu tshogs sgrub dang dbang bsnyen kha gso sogs la dgongs pas /
'dir 'bring po grangs bsnyen gyi dbang du byas pa la'ang rab 'bring tha ma'i grangs mang du bshad pa'i nang /
las gzhung du /
grangs bsnyen bdun 'bum nyi khri la sbyar zhing bzla'o :
zhes dang /
sgrub khog las /
sngon du bsnyen pa 'bum tsho bcu gcig gam bdun 'bum nyi khri tsam grangs bsnyen tshar bas skabs 'dir 'bum mam stong tsam kha gso ba yin no :
zhes gsungs pas gtso bo che mchog 'bum phrag bcu gcig gam 'bru 'bum /
dpal brgyad po la bdun 'bum nyi khri re grub na rgyas pa yin la /
de tsam mi 'grub na che mchog nyid dkyil 'khor gyi khyab bdag yin pas grangs 'gro nges dang /
gzhan rnams la ci 'grub re bzla /
de'ang khro bo'i skabs 'dir zhi bzlas gsum po thun 'gor brgya phrag tsam re btang /
thun gyi dngos gzhir dpal dgu gang yin de dang /
mjug tu dpal brgyad bka' sdod dang bcas pa brgya rtsa re tsam bzla'o //
yang rgyud lung man ngag gsum gyi pra khrid las /
bzlas pa'i sngags zhi khro bka' brgyad yongs rdzogs su 'dus pa'i yang snying so lnga pa 'di bzla bar bya'o :
zhes dang /
phur sgrub las /
oM badzra ma hA kro ta pad+ma kro tI shwa ri badzra kI li kI la ya ma hA yak+Sha kA la rU pa karma raM raM dz+wa la raM hU~M phaT:
bsnyen sgrub gcig chod khro rgyal stobs rdzogs kyi sngags so :
zhes drag sngags so lnga pa 'di bsnyen sgrub las gsum chig dril du bsngags shing /
gzhan rnams las kyang phan yon dpag tu med pa dang bcas te gsungs pas sgos dzapa? rnams ci 'grub dang gtso bor so lnga pa bzlas kyang chog
/grangs ni /
rgyud lung man ngag gsum gyi pra khrid las /
'bum tsho gcig bzlas na thun mong gi dngos grub thob par 'gyur ro :
bye ba bzlas na mchog gi dngos grub thob par 'gyur ro :
zhes gsungs pas /
spro na 'bum bcu dang bsdu na 'bum tsho gcig bzla /
yang dril sgrub tu bshad pa'i drag sngags brgyad cu pa bzlas kyang shin tu legs shing grangs ni rgyud las /
grangs 'bum bsnyen cing rtags la sbyar :
ces gsungs /
'on kyang snying po 'bru sum cu yod pa yan chad la khri bzlas pas kyang chog pa gsar rnying spyi'i bzhed pa'o //
dpal dgu la ngag gi 'dren tshul re re bzhin bshad kyang gtso bor sgrub chen la dgongs shing bsnyen pa'i skabs 'grub dka' bas shub bu'i bzlas par 'bad /
de ltar bsnyen sgrub kyi grangs thems nas sgrub khog ltar sgrol ba'i las sbyor gyi dzapa? bya ba pra khrid kyi dgongs pa yin yang /
bsnyen pa'i skabs 'dir khyer bde ba /
dzapa? dgongs chung ba las /
las la sbyar ba ni gsum ste :
dam can du bsdus te bsnyen pa'i las la sbyar ba dang :
ye shes pa dang dam can dril te drag po sngags kyi dgongs pa dang :
las bzhi sgrub pa bye brag gi dgongs pa'o :
de yang bdag dpal chen por gsal ba'i thugs ka'i 'od zer gyi phreng bas rang rang gi dam can dang :
spyi'i bya ba dregs pa sde brgyad pho mo la sogs pa gang la dmigs pa de'i sku mdog phyag mtshan rgyan chas snying gar yig 'bru sngags bcas gsal ba la 'od zer gyis bskul bas bdag gi dbang du 'dus par bsam zhing so so'i sngags bzla'o :
des rtags dang mtshan ma mthong ba dang brtan par 'gyur ro :
drag sngags kyi dgongs pa ni :
so lnga pa bzlas pa'i tshe :
lus lha :
ngag sngags :
sems nyid chos sku thig le nyag gcig gi ngang la 'od zer lcags kyi tshwa tshwa brdabs pa lta bus nang du rnam rtog bag chags :
phyi rol du dgra bgegs tshar bcad par bsam mo :
las bzhi sgrub pa la :
las bzhi'i kha dog dang mthun pa'i 'od zer 'phros pas lha dang dam can thams cad kyi sku'i cha lugs dang 'od zer de lta bus gang 'dod pa thams cad lhun grub thogs pa med par 'byung bar bsam mo :
zhes gsungs pa'i dmigs gnad dang 'brel bas /
dang po la bzla bya'i sngags so sor mi 'grub na /
drag sngags kyi snying po bzlas pas chog la /
bar pa la so lnga pa dang /
mtha' ma'ang de dang brgyad cu pa gang rung bzlas pas chog go
/gsum pa 'phros don dril sgrub ni /
pra khrid spyan rgya can las /
man ngag tu bsdu na yongs rdzogs dril sgrub kho na'i nyams len du 'dus te :
zhes gsungs pa ltar /
yongs rdzogs dril sgrub shin tu khyer bde zhing zab gnad snying por dril ba'i lus dkyil yin pas bsnyen sgrub gong smos ltar song nas rgyun khyer la shin tu 'brel zhing /
'di kho nas bsnyen sgrub rkang tshugs byas kyang chog par gsungs pas de ltar na /
dkyil 'khor bsham bkod sogs kyang de ltar bya /
las byang sngon rjes rnams dkyus ltar la lha bskyed skabs gtso dgu mi bskyed par che mchog zhal gsum phyag drug par lus dkyil sbyar ba'i mngon rtogs yongs rdzogs dril sgrub ltar bya ste /
bdag nyid che mchog he ru ka :
mthing nag dbu gsum phyag drug pa :
zhes sogs nas /
klu 'dul khyung chen dkar nag bskyed :
so so'i 'khor tshogs khro bo dang :
khro mo yang sprul sum sprul bcas :
'bar khro rngam brjid gsal brtan nas :
zhes pa'i bar gyi lha bskyed sbyar /
dbang bskur man dkyus bzhin bya /
bzlas pa'i skabs zhi ba sngon song gi dpal dgu bka' sdod bcas pa'i sgos 'dzab rnams ci rigs bzla zhing /
gtso bor bde gshegs spyi dril gyi drag sngags brgyad cu pa kho na bsnyen te /
oM AHhU~M swA hA:
muM hrIHhU~M A:
oM shrI badzra ma hA kro d+ha :
hU~M shrI he ru ka :
ya mAn+ta ka :
hrIHpad+mAn+ta kr-ita :
hU~M badzra kI li kI la ya :
ma hA yak+Sha kA la rU pa :
yak+Sha kro d+ha :
badzra sarba duSh+TAn :
e dza b+h+yo :
khrom badzra ga ru Ta :
ma ma kro tI shwa rI:
karma raM raM:
dz+wa la raM raM:
hU~M hU~M phaT phaT:
ces pa'o //
gsum pa gsang ba man ngag gnad kyis zin pa'i sgo nas nyams su blang ba la gsum /
sngags kyi dug dbyung ba dang /
shes pa brgyad sprul pa dang /
srog sdom gzer bzhis sdom pa dang gsum las /
dang po sngags kyi dug dbyung ba ni /
gzhung de nyid las /
bzlas brjod mi tshig gi sel gyis ma chod par bya zhing /
sgra ha cang ches nas gsang ba bsgrags pa dang /
sgra chung nas ngag tu 'bru mi gsal ba dang /
phyur nas sgra 'dres pa dang /
bul nas sgra byer ba dang /
yengs nas rgyun chad pa dang /
bsgrims nas dub pa rnams spangs te /
bzlas brjod byas na rtags myur du 'byin pa ni dug bral kha zas sman du 'gyur ba bzhin no //
zhes gsungs /
gnyis pa shes pa brgyad ni /
dzapa? bsnyen gang 'dren de nyid dmigs byar gsal bas lhar shes shing lha de yang gtso bo'i bzlas pas sras rnams kyang 'khor bas dkyil 'khor du shes pa /
gtso 'khor dkyil 'khor du shes pa'i bzlas brjod rems pas rgyal ba mnyes pa mchod par shes pa /
nyams rtogs skye bas dbyangs su shes pa /
grub gnyis sngags kyis 'grub pas dngos grub tu shes pa /
bsnyen pa 'khyol bas las kun 'grub pas phrin las su shes pa /
dngos 'dzin bzlog cing skye med du grol bas chos nyid du shes pa /
nyams chag skong bas sgrib sbyong du shes pa /
'dod pa shes pas yid bzhin rin po cher shes pa dang brgyad do //
gsum pa srog sdom gzer bzhi ni /
rgyud kyi le'u dgu par /
ting 'dzin gzer dang snying po'i gzer :
dgongs pa'i gzer dang 'phro 'du'i gzer :
zhes bzhir gsungs pa'i dang po ni /
ting 'dzin gzer ni thod sku la :
rtse gcig sems bzung yengs mi bya :
zhes dang /
gnyis pa ni /
snying po sngags gzer yongs rdzogs kyi :
gtso bo'i sngags dang sel med bzla :
zhes dang /
gsum pa ni /
dgongs pa'i gzer ni zhi khro'i lha :
yongs rdzogs dpal chen rang sems las :
gud na med cing ru dra yang :
logs na med do rang gi sems :
sems nyid stong pa chos kyi sku :
zhes sogs dang /
bzhi pa ni /
'phro 'du'i gzer ni dmigs pa yi :
bsgyur kha shes na 'dod dgur 'gyur :
zhes sogs gsungs pa ni bskyed rim spyi'i mdo chings kyi gnad gal po che yin cing bsnyen sgrub kyi go chod min 'di la rag las pas de don rtse gcig nyams su lon par bya'o //
bzhi pa thun mong du shes bya bcu'i sgo nas nyams su blang ba ni /
gsang sngags spyi'i lam khyer gyi 'gag don te /
sgrub thabs thams cad sgyu ma ltar shes par bya ba /
ming tshig thams cad smig rgyu ltar shes par bya ba /
spyod lam thams cad rmi lam ltar shes par bya ba /
dngos po thams cad gzugs brnyan ltar shes par bya ba /
gnas thams cad dri za'i grong khyer ltar shes par bya ba /
sngags thams cad brag cha ltar shes par bya ba /
lha thams cad chu zla ltar shes par bya ba /
ting nge 'dzin thams cad chu bur ltar shes par bya ba /
rol pa thams cad mig skyon ltar shes par bya ba /
cho 'phrul thams cad sprul pa ltar shes par bya ba ste bcu'o //
'di rnams zhib par pra khrid spyan rgya can las shes dgos so //
rtsa ba'i sa bcad gsum pa bsnyen pa grub nas rjes kyi bya ba ni /
kha skong gi sbyin sreg grub na gnad gal che bas zhi ba'i sbyin sreg bsnyen sgrub bzlas pa ji tsam song ba'i bcu cha tsam bya /
sang bsnyen pa grol rgyu'i dgong mo nas dngos grub kyi rdzas bza' btung gi yo byad bsham /
grol nangs zhog thun la bzlas pa gzhan rnams nyung tsam re bya /
lha dzapa? so so la /
ka ya sid+d+hi oM:
wA ka sid+d+hi A:
tsit+ta sid+d+hi hU~M:
zhes btags pa stong rtsa la sogs pa bzla zhing 'khor 'das kyi legs tshogs kyi yon tan rnams rdzas la bsdu zhing bstim pa'i dmigs pa'i 'phro 'du bya /
las byang gi rjes chog chad tho brtan skyong sogs thams cad tshang bar byas rjes /
hU~M:
bde gshegs rgyal ba kun gyi thugs dam dang :
sbyor lam tshogs lam gnas pa'i dam can tshogs :
rnal 'byor bdag la sngon gyi thugs dam gyis :
tshe dbang chos dang las bzhi lhun grub dang :
rkang mgyogs mig sman ril bu mkha' spyod dang :
srid nor zas gos mthu rtsal dngos grub stsol :
a la la ho :
zhes brjod cing sgrub gtor lhar gsal ba las dbang blang /
ye shes pa mdun gyi nam mkhar dbye /
dam tshig pa 'od du zhu nas bdud rtsi'i bcud du 'khyil bar bsams la dngos grub kyi rdzas rnams dang lhan cig tu rol pas thun mong dang mchog gi dngos grub ma lus pa stan thog de nyid du thob par mos /
gtang rag mchod bstod rgyas pa 'bul /
bshags pa sgrub khog nas 'byung ba rgyun bshags sam /
ye shes sku mchog lta bu'i spyi bshags bya /
ma hA'i sgom khog las /
de nas lhag chad kha bskang ste :
sku bskyed rim gyi lhag chad thabs kA lis bskang :
gsung sngags tshig gi lhag chad shes rab A lis bskang :
thugs 'phro 'du'i lhag chad yi ge brgya pas bskang ste :
rang sems rnam dag rdo rje sems dpa'i thugs su gnas pas bskang ba'o :
zhes gsungs pa'i don 'di rgyud las kyang 'byung ba ltar dbyangs gsal yig brgya lan gsum gyis lhag chad bskang zhing /
rten snying lan gsum gyis nus pa brtan par bya /
dkyil 'khor ras bris dang rten yod na mdun gyi ye shes brtan bzhugs bya /
dkyil 'khor rdul tshon gyi skabs dang rten med na gshegs /
sgom khog las /
lha la dbang mi za ba'i phyir ye shes pa gshegs par gsungs kyang deng sang phyag rgya sgo bcad kyi lugs su grags pa ltar na /
rten yod med gang ltar mdun gyi dkyil 'khor ba rang la bsdus kyang chog
/bsdu rim rgyun du ni /
a ti'i sgom khog las /
rang sems rnam dag la rgya chad phyogs lhung med pas chos nyid ngang dang :
ma bcos spros med byang chub snying por mnyam nyid klong du sangs rgyas thams cad ye nas 'dus pas :
dkyil 'khor spro bsdu med par rdzogs so :
zhes dang /
ma hA'i sgom khog las kyang /
mdor na thams cad chos dbyings las bskyed de chos dbyings la gnas shing longs spyod nas chos dbyings su thim par shes par bya'o :
zhes gsungs pa'i dgongs nyams gtso bor mdzad /
bsnyen sgrub rdzogs skabs snga ma las /
rtag mtha' bsal phyir dam tshig dkyil 'khor bsdu ste :
ngag tu hU~M 'jam la ring ba gsum brjod pas rang gi thugs ka'i hU~M las 'od 'phros snang srid gzhal yas khang la bsdu :
gzhal yas khang lha la bsdu :
lha gtso bo la /
gtso bo thugs ka'i ye shes sems dpa' la :
ye shes sems dpa' hU~M la thim :
hU~M thig ler bsdus te chos dbyings su thim par bsam /
zhes gsungs pa ltar rjes gzhig gis bsdu /
de nas chad mtha' bsal phyir rgyun spyod kyi lhar ldang ba ni /
las byang ltar /
hU~M:
ngar 'dzin rnam dag sogs sngags bcas dang /
spro na sgrub khog nas gsungs pa ltar go bgo ba ni /
oM badzra rak+Sha hU~M:
badzra ka wa tsi hU~M phaT:
badzra badzra badzra :
a :
cis kyang mi 'gyur mi shigs pa :
stong pa'i go cha bla na med :
chos sku skye med rdo rje yis :
mtshan ma'i spyod yul kun bcom nas :
chos kyi dbyings su rgyas btab pas :
sangs rgyas kyis kyang mi gzigs na :
gnod byed bgegs kyis ga la tshugs :
hU~M hU~M:
zhes pa'i don dran pas mnyam par bzhag
/sngar rgyal tho sgo byang yod na skabs 'dir len pa sogs sgrub khog gi rjes chog rnams bya dgos la /
dkyus su las byang du yod pa sogs bsngo smon shis brjod rnams rgyas par spel /
bsnyen sgrub spyi'i spang blang gi gnad rnams ni gzhan dang mthun pas 'dir ma smros so //
'dir bskyed bzlas kyi thog mtha' kun gyi dgongs pa'i srog dang /
rgyun gyi nyams len gnad 'gag snying po ni /ma hA'i sgom khog 'khor lo'i rgya can las /
de ltar snang srid 'khor 'das phyi nang snod bcud phung po'i rtog tshogs thams cad zhi khro yongs rdzogs sku gsung thugs kyi dal du rtsal sbyang :
chos nyid skye ba med pa'i rang sgra las brda rtags kyi don ngo sprod pa'i gyer tshig la sems bzung :
don rang sems rnam par dag pa nyid yab yum sras 'khor dpal he ru kar thag bcad de :
gang zhe na sems nyid cir yang snang bas na thabs yab :rang bzhin stong par shes pas na shes rab yum ste :de ltar rig pas sras sna tshogs su snang zhing skye med du 'khor bas na 'khor :
dbyer med du lhang gis rtogs pas na dpal :
thams cad stong pas he :
tshogs dang bral bas ru :
rab tu mi gnas pas ka :
de ltar rang sems rnam par dag pa'i don mtshon pa dpal he ru ka de nyid du bde bar gshegs pa thams cad yongs su rdzogs par bstan pas yongs rdzogs zhes bya'o :
des na lung las :
sku gsung thugs dang rang bzhin yang :
gang na yang med de kho na :
dpag med rgyal ba mtha' yas kyang :
gzhan na med de de nyid yin :
ces gsungs :
rgyud las kyang :
nyams len bde la don mi 'gyur :
ces gsungs so :
de ltar blo thag gting nas bcad de chos dbyings skye med ngang nas mtshungs ldan gyi bzlas brjod rgyun mi 'chad par bya'o :
zhes 'byung ba'i don 'di nyams len mthil du byas te /
drag sngags so lnga pa kho na bzlas kyang don 'grub pa yin no //
'di 'dzin gu ru'i thugs kyi dwangs bcud dang //
dbyer med 'dres gyur bden gsung rdo rje'i tshig
/bdag sogs sgrub po rnams la mngon gyur te //
klong dgu'i ye shes dbyings su byang chub shog
/ces sgrub sde chen po brgyad kyi rgyud lung man ngag mtha' yas pa rnams kyi nang nas  mchog gam phul du gyur pa /
bka' brgyad rnam gsum zhes nyi zla ltar grags pa'i ya gyal snying gi zungs khrag dang 'dra ba gsang ba yongs rdzogs 'di nyid deng sang dar srol chung zhing khyad par bsnyen sgrub nyams len mkhan shin tu dkon pa la cung zad phan du re ba'i lhag blo rgyur byas te /
pad+ma'i rig pa 'dzin pa'i gzugs brnyan pad+ma gar gyi dbang phyug gam blo gros mtha' yas pa'i sdes rdzong shod bde gshegs 'dus pa'i pho brang chen por bgyis pa dge legs 'phel ///
/
