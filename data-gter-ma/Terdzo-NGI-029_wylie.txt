@#//
rje btsun khros ma'i phrin las kyi sgo nas tshe 'das rjes 'dzin gnas lung dang ro sreg gi cho ga sgrib gnyis mun sel zhes bya ba bzhugs so //
oM swasti /
shes rab mchog gi phyag rgyas brtan g.yo kun //
bde ba chen por rgyas 'debs khros ma dang //
dbyer med rdo rje can zhabs bla ma nyid //
rang rig ngo bor rtag bzhugs de la 'dud //
gang zhig lam 'di'i rnal 'byor pas //
gzhan phan phrin las cho ga yis //
gdul bya rjes 'dzin gnas lung dang //
sbyin sreg cho ga mdo tsam bshad //
'dir rje btsun khros ma nag mo'i sgo nas gshin la phan gdags pa'i phyir las sgrub pa la /
gang gis sgrub pa'i gang zag dang /
des sgrub pa'i cho ga bshad pa'o //
dang po ni /
dbang gis smin cing dam tshig la gnas pa /
bsnyen sgrub kyi drod thob cing stong nyid snying rjes blo sbyangs pa /
gsang ba zab mo'i lam la mi zhums pa /
bsgrub bya'i las la mkhas shing rang dbang du spyod par nus pa'i gang zag gis so //
gnyis pa des sgrub pa'i cho ga la /
gnas lung gi sgo nas rjes su 'dzin pa dang /
sbyin sreg gi cho gas mtha' bskyang ba'o //
dang po gnas lung gi cho ga la yo byad bsham pa dang /
cho ga dngos so //
dang po yo byad bsham pa ni /
sgrub mchod la dgos pa'i yo byad rnams gzhung bzhin bshams nas /
khyad par gyi chas ni /
dmigs bya'i ro yod na de la brten pa'am /
min na sbyong rgyud du /
de yi gzugs brnyan bris pa 'am //
gur gum gyis bris ming yang rung //
ngan song gsum gyi sdug bsngal las //
sems can rnams ni grol bya'i phyir //
sngags mkhan gzhan la phan brtson zhing //
snying rje can gyis dbang bskur ro //
zhes gsungs pa bzhin /
shog bu la dmigs bya'i gzugs brnyan nam gur gum gyis ming yig nr-i dang bcas pa dri ma'i rten dang mnyam du pad+ma 'dab brgyad kyi stan la rtsa ba'i dkyil 'khor gyi shar phyogs su bzhag
/de dang nye bar bgegs sbyong ba'i gtor ma gsum dang /
ting lo gsum dang changs bu gsum re /
til dang me chu /
brab rdzas bye ma dang yungs dkar /
'byung bzhi'i rdzas /
zas gtad kyi bza' btung sogs 'og tu dgos pa thams cad tshang bar bsham mo //
gnyis pa cho ga dngos la /
dang po rten bskyed pa ni /
dmigs rten /
oM sum+b+ha sogs hU~M bzhi pas bsang /
swa b+hA was sbyang /
stong pa'i ngang las pad+ma dang zla ba'i gdan la ming byang nr-i las tshe 'das de nyid gson dus kyi rnam pa ji lta bar bsam /
gnyis pa rnam shes dgug pa ni /
lag gnyis rdor bsdams las nang bsnol mdzub mo gnyis brkyang /
mthe'u chung bkug pa lcags kyu'i rgya dang snying ga'i sa bon gyi 'od kyis rnam shes bkug par bsam zhing /
na mo /
rtsa brgyud kyi bla ma mchog gsum rgyal ba rgya mtsho'i tshogs dang bcas pa rnams kyi bden pa dang /
rje btsun rdo rje rnal 'byor ma khros ma nag mo'i dkyil 'khor gyi lha tshogs rnams kyi bden pa dang /
gsang sngags dang rig sngags dang gzungs sngags snying po dang phyag rgya ting nge 'dzin gyi bden pa dang /
bden pa chen po'i byin rlabs kyis tshe las 'das pa che ge zhes bya ba'i rnam par shes pa khams gsum rigs drug gi gnas gang na gnas kyang skad cig gis 'dir mchis par gyur cig
/oM badzra A kar+Sha ya dzaH
zhes pas rnam shes dang /
sarba pA paM A na ya hU~M/
zhes pas sdig pa bkug nas /
dzaHhU~M baM hoH
rnam shes a dkar po'i rnam pas rten la thim par bsam /
gsum pa bgegs sbyang ba ni /
gtor ma gsum po re re bzhin rten la bskor zhing /
oM sarba big+h+nAn na maHsarba ta thA ga ta b+h+yoHbi shwa mu khe b+h+yaH
sarba thA khaM ut+ga te s+pha ra Na i maM ga ga na khaM gr-ih+Ne daM ba l+yA di swA hA/
zhes sogs gsum gyis zhi ba /
ting lo dang changs bu bskor zhing /
oM sum+b+ha ni sogs hU~M bzhi pa gsum gyis zhi drag phyed ma /
bden stobs sngar bzhin brjod pa'i mthar /
bden pa chen po'i byin rlabs kyis tshe las 'das pa gson gyi dus su tshe la bar du gcod cing gshin gyi dus na sdig pa sbyong ba la bar du gcod pa'i bgegs tshogs thams cad gtor ma 'dis tshim par gyis la dpag tshad dang rgyang grags su ma gnas par song zhig
/gal te mi 'gro na ye shes kyi rdo rje 'bar bas mgo bo tshal pa brgyar 'gas par 'gyur ta re /
zhes pa'i mthar drag sngags bzla zhing gu gul gyis bdug
/yungs thun gyis brab /
rol mo'i sgra drag po dang bcas pa lan gsum gyi mthar gtor ma rgyang ring du dor ba ni drag po'i sbyang ba'o //
bzhi pa sdig pa sbyang ba ni /
rten gyi mdun du til dang me chu bsham /
tshe las 'das pa'i sdig sgrib thams cad snying gar yi ge kaM nag po'i rnam pas sna bug nas thon /
sna sgor sdig pa rwa can gyi rnam par gyur te til la thim par gyur /
til g.yas g.yon gyi mer bsreg chur dor la /
oM sarba pA paM da ha na b+hasmiM ku ru ye swA hA/
zhes pas sdig pa thams cad ye shes kyi mes bsregs shing chos nyid kyi rgya mtshor dor te sbyangs /
de nas rtsa ba'i sngags dang sgrib sbyong gi gzungs kyi sngags kyis bsngags pa'i bye ma dang yungs dkar brab cing /
oM badzra b+ha ra he kro d+hI kA lI ha ri ni sa A b+he sha ya /zhes dang /
oM badzra DA ki nI sa ma ya ma nu pA lA ya /
badzra DA ki nI twe no pa tiSh+Tha /
dr-i D+ho me b+ha wa /
su to Sh+yo me b+ha wa /
su po Sh+yo me b+ha wa /
a nu rak+to me b+ha wa /
sarba sid+d+hi m+me pra yats+tsha /
sarba karma su tsa me tsit+taM/
shre yAMHku ru hU~M/
ha ha ha ha hoH
b+ha ga wAna?/
sarba ta thA ga ta /
DA ki nI mA me muny+tsa /
DA ki nI b+ha wa /
ma hA sa ma ya satwa AH
mthar /
tshe las 'das pa che ge zhes bgyi ba'i sdig pa thams cad shAn+tiM ku ru ye swA hA/
zhes sngags de dag gi mthar tshe 'das kyi ming spel sgrib sbyong gi sham bu can dang /
oM da ha da ha sarba na ra ka ga te he tun hU~M phaT/
oM pa tsa pa tsa sarba pre ta ka ga te he tun hU~M phaT/
oM ma tha ma tha sarba tIr+ya ka ga te he tun hU~M phaT/
ces sogs ngan song sbyong ba'i sngags ci nus bzlas la /
sdig sgrib thams cad nyi mas ba mo bzhu ba ltar dag par bsam mo //
lnga pa khrus bya ba ni /
thog mar dkyil 'khor sogs rten gyi gzugs brnyan shar ba'i me long la khrus gsol zhing /
ji ltar bltams pa sogs dang /
rgyal ba'i sku gsung thugs mchog la //
nyon mongs dri ma mi mnga' yang //
tshe 'das sgo gsum sgrib sbyang phyir //
gtsang ma'i chab kyis khrus gsol lo //
oM sarba ta thA ga ta a b+hi She ka te sa ma ya shrI ye hU~M/
zhes dang /
de dag sku la mtshungs pa med pa'i gos //
gtsang la dri'i rab bsgos pas sku phyi 'o //
oM hU~M trAM hrIHAHkA ya bi sho d+ha ne swA hA/
zhes sku phyis nas khrus chu slar yang bum par blugs pas ming byang sogs rten la bkru zhing /
rnam dag gtsang dwangs lha yi chu //
yid 'ong dri zhim gang+gA'i rgyun //
phyag rgya ye shes bum pa'i chus //
tshe 'das sgrib pa dag gyur cig
/ces dang /
oM badzra b+ha ra he kro d+hI kA lI ha ri ni sa A b+he sha ya /
ces rtsa sngags dang /
oM badzra DA ki nI sa ma ya ma nu pA lA ya /
badzra DA ki nI twe no pa tiSh+Tha /
dr-i D+ho me b+ha wa /
su to Sh+yo me b+ha wa /
su po Sh+yo me b+ha wa /
a nu rak+to me b+ha wa /
sarba sid+d+hi m+me pra yats+tsha /
sarba karma su tsa me tsit+taM/
shre yAMHku ru hU~M/
ha ha ha ha hoH
b+ha ga wAna?/
sarba ta thA ga ta /
DA ki nI mA me muny+tsa /
DA ki nI b+ha wa /
ma hA sa ma ya satwa AH
zhes yig brgya sogs bzla zhing bkru
/gzhan yang /
'di ni sbyin pa'i rang bzhin chu //
ser sna'i dri ma sbyong mdzad cing //
gtong ba dri yis legs bsgos chu /
khrus legs mdzad kyis khrus bgyi 'o /[  ]/'di ni tshul khrims rang bzhin chu //
tshul 'chal dri ma sbyong mdzad cing //
tshul khrims dri yis legs bsgos chu /
khrus legs mdzad kyis khrus bgyi 'o /[  ]/'di ni bzod pa'i rang bzhin chu /
khong khro'i dri ma sbyong mdzad cing //
bzod pa dri yis legs bsgos chu /
khrus legs mdzad kyis khrus bgyi 'o /[  ]/'di ni brtson 'grus rang bzhin chu //
le lo'i dri ma sbyong mdzad cing //
brtson 'grus dri yis legs bsgos chu /
khrus legs mdzad kyis khrus bgyi 'o /[  ]/'di ni bsam gtan rang bzhin chu //
rnam g.yeng dri ma sbyong mdzad cing //
bsam gtan dri yis legs bsgos chu /
khrus legs mdzad kyis khrus bgyi 'o /[  ]/'di ni shes rab rang bzhin chu //
shes 'chal dri ma sbyong mdzad cing //
shes rab dri yis legs bsgos chu /
khrus legs mdzad kyis khrus bgyi 'o /[  ]/zhes gzungs sngags rol mor bcas pas khrus bya'o //
drug pa dug sbyang ba ni /
bum chus rten la byab cing /
'dod chags zhe sdang gti mug gsum //
'di dag 'jig rten dug gsum ste //
sangs rgyas bcom ldan dug mi mnga'//
sangs rgyas bden pas dug sbyang ngo //
'dod chags zhe sdang gti mug gsum //
'di dag 'jig rten dug gsum ste //
skyob pa'i dam chos dug mi mnga'//
dam chos bden pas dug sbyang ngo //
'dod chags zhe sdang gti mug gsum //
'di dag 'jig rten dug gsum te //
'phags pa'i dge 'dun dug mi mnga'//
dge 'dun bden pas dug sbyang ngo //
'byung ba so sos byab cing /
sa 'di dug gi pha yin te //
sa 'di dug gi ma yang yin //
sangs rgyas spyan ma'i byin rlabs kyis //
tshe 'das khyod la dug med shog
/chu 'di dug gi pha yin te //
chu 'di dug gi ma yang yin //
mA ma kI yi byin rlabs kyis //
tshe 'das khyod la dug med shog
/me 'di dug gi pha yin te //
me 'di dug gi ma yang yin //
gos dkar mo yi byin rlabs kyis //
tshe 'das khyod la dug med shog
/rlung 'di dug gi pha yin te //
rlung 'di dug gi ma yang yin //
dam tshig sgrol ma'i byin rlabs kyis //
tshe 'das khyod la dug med shog
/ces dug sbyang /
bdun pa skyabs su 'gror 'jug pa ni /
tshe 'das nyid dkyil 'khor gyi lha la phyag 'tshal zhing skyabs su 'gro bar bsam la /
dus gsum sangs rgyas thams cad kyi :
bka' brgyud bla ma rin po che :
ma rig mun pa sel mdzad pa :
ye shes sgron me la phyag 'tshal :
a ni sangs rgyas DA ki ma :
chos dbyings ye shes ngo bo nyid :
gti mug 'joms pa'i rje btsun ma :
khros ma nag mo khyod phyag 'tshal :
ha ni rdo rje DA ki ma :
me long ye shes ngo bo nyid :
zhe sdang 'joms pa'i rje btsun ma :
bde chen dkar mo khyod phyag 'tshal :
ri ni rin chen DA ki ma :
mnyam nyid ye shes ngo bo nyid :
nga rgyal 'joms pa'i rje btsun ma :
ser mo don grub khyod phyag 'tshal :
nI ni pad+ma DA ki ma :
kun rtog ye shes ngo bo nyid :
'dod chags 'joms pa'i rje btsun ma :
dmar mo sgra sgrog khyod phyag 'tshal :
sa ni las kyi DA ki ma :
bya grub ye shes ngo bo nyid :
phrag dog 'joms pa'i rje btsun ma :
sna tshogs mthar phyin khyod phyag 'tshal :
phyogs skyong 'dul mdzad mkha' 'gro brgyad :
phar phyin drug rdzogs g.yung drung lha :
gnas dang yul gyi mkha' 'gro'i tshogs :
'khor dang bcas la phyag 'tshal lo :
zhes las byang gi phyag 'tshal dang /
khyad par /
phyogs bcur bzhugs pa'i bla ma dang //
mchog gsum zhi khro rab 'byams kyi //
dkyil 'khor lha tshogs thams cad la //
de ring snying nas skyabs su mchi //
mgon po thugs rje can rnams kyis //
'khor ba'i sems can bdag lta bu //
bar do'i gnas na mgon med cing //
'jigs pas mnar pa bdag la dgongs //
thog med dus nas spyad pa yi //
las ngan sgrib pas bcings pa bdag
/mtha' med 'khor ba'i sdug bsngal las //
bde chen gnas su drang du gsol //
bar do'i 'jigs pa gshin rje'i 'phrang //
nyam nga'i gnas su 'khyams pa'i 'gro
/nyon mongs gdung bas gzir pa rnams //
byams pa'i thugs rjes bskyab tu gsol //
zhes lan gsum gyis skyabs su 'gror 'jug
/brgyad pa dbang bskur ba ni /
dkyil 'khor du 'jug pa nas rjes gnang gtang rag 'bul ba'i bar dbang chog bzhin bya'o //
dgu pa zas gtad ni /
rten bsgrub byar mos pa la dbang bskur bas sdig pa dag ste rdo rje khro mo'i skur gsal ba la /
bza' btung gos lham sogs 'dod yon gtad 'os rnams /
raM yaM khaM gis bsang sbyang /
'dod yon gyi phung po zad mi shes pas nam mkha' gang bar bsam la /
na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
zhes nam mkha' mdzod kyi sngags rgyas byin brlabs la /
phyogs dus kun na gzugs sgra dri dang ro //
reg bya'i khyad par dbang po tshim byed rnams //
rdo rje khros ma'i gnas thob khyod la 'bul //
zag med dga' bdes rtag tu tshims par shog
/oM badzra b+ha ra he kro d+hI kA lI pany+tsa kA ma gu Na pra tIts+tsha hU~M swA hA/
zhes pa tsam mam /
spro na 'dod yon lnga so sor phye nas phul kyang chog
/bcu pa 'khor bar ma chags par gdams pa ni /
nyon cig tshe 'das rigs kyi bu //
rigs drug gnas na bde ba med //
sdug bsngal las la ma chags par //
ma yengs rtse gcig dran pas zungs //
bcu gcig pa lam bstan pa ni /
'og min chos dbyings zhing khams na //
bcom ldan rdo rje khros ma bzhugs //
gnyis med sbyor ba'i mkha' dbyings su //
rang rig rtsal gyis 'gro bar gyis //
bcu gnyis pa sa lam sbyang ba ni /
dkon mchog bden pa'i byin rlabs dang //
lha dang snying po phyag rgya'i mthus //
lam lnga sa bcu skad cig la //
thogs pa med par bgrod gyur cig
/pad+mo 'dam gyis ma gos ltar //
srid gsum dri mas ma gos pa'i //
srid pa'i pad+mo las byung ba //
bde ba can du skye bar shog
/ces pas rnam shes a thung gi rnam pas spyi bo nas thon /
'og min gyi zhing du song nas bcom ldan 'das ma rdo rje khros ma'i thugs kar thim ste gnyis su med par gyur //
bcu gsum pa byang bu bsreg pa ni /
dkyil 'khor gyi lha tshogs rnams kyi thugs ka nas ye shes kyi 'od zer byung bas tshe 'das kyi phung khams skye mched 'khor ba'i chos thams cad dmigs med ka dag gi dbyings su sbyangs par bsam la /
oM badzra b+ha ra he sogs rtsa sngags lan gsum gyis me sbar zhing /
hU~M/
chos kyi dbyings kyi thab khung du //
bdag 'dzin phung po'i bud shing la //
shes rab ye shes me sbar te //
tshe 'das nyon mongs bag chags bsreg
/'di ni skye 'gag smon pa dang //
gnas med mtshan ma med pa'i me //
'di ni rang byung ye shes me //
bdag 'dzin mtshan ma'i rtog pa bsreg
/don la bsreg bya sreg byed kun //
bya rtsol med par ye sangs rgyas //
'bad med lhun grub chos kyi sku
/rang byung ye shes der snang ngo //
ag+ne dz+wa la raM/
zhes zag bcas kyi phung po zag med du bsgyur la /
gzugs stong pa'o //
stong pa nyid gzugs so //
gzugs las kyang stong pa nyid gzhan ma yin no //
stong pa nyid las kyang gzugs gzhan ma yin no //
de bzhin du tshor ba dang /
'du shes dang /
'du byed dang /
rnam par shes pa rnams stong pa'o //
shA ri'i bu de lta bas na chos thams cad ni stong pa nyid de /
mtshan nyid med pa /
ma skyes pa /
ma 'gags pa /
dri ma med pa /
dri ma dang bral ba med pa /
bri ba med pa /
gang ba med pa'o //
shA ri'i bu de lta bas na stong pa nyid la gzugs med /
tshor ba med /
'du shes med /
'du byed med /
rnam par shes pa med /
mig med /
rna ba med /
sna med /
lce med /
lus med /
yid med /
gzugs med /
sgra med /
dri med /
ro med /
reg bya med /
chos med do //
mig gi khams med pa nas yid kyi khams med /
yid kyi rnam par shes pa'i khams kyi bar du yang med do //
ma rig pa med /
ma rig pa zad pa med pa nas rga shi med /
rga shi zad pa'i bar du'ang med do //
de bzhin du sdug bsngal ba dang /
kun 'byung ba dang /
'gog pa dang /
lam med /
ye shes med /
thob pa med /
ma thob pa yang med do //
shA ri'i bu de lta bas na byang chub sems dpa' rnams thob pa med pa'i phyir /
shes rab kyi pha rol tu phyin pa la brten cing gnas te sems la sgrib pa med pas skrag pa med de /
phyin ci log las shin tu 'das nas mya ngan las 'das pa'i mthar phyin to //
dus gsum du rnam par bzhugs pa'i sangs rgyas thams cad kyang shes rab kyi pha rol tu phyin pa 'di la brten nas bla na med pa yang dag par rdzogs pa'i byang chub tu mngon par rdzogs par sangs rgyas so //
zhes mdo yang bton na legs so //
ro sreg gis mtshon te sgrib sbyong gi mtshan ma me'i pra las shes par bya ba ni /
sbyong rgyud las /
sdig pa bcom pa'i mtshan ma ni //
dkar po nyid dang g.yas su 'bar //
gyen du 'bar zhing dri ma med //
zlum zhing rnam par mi 'phro bar //
brtan pa glog bzhin dri ma med //
yang na me lha nyid kyis ni //
bdag nyid de bzhin ston byed de //
zla ba dri med dkar 'dra ba //
bzhin mdog bzang bzhin lham mer 'bar //
de yi mtshan ma 'di dag gis //
dmyal ba la sogs rnam grol zhing //
sdig pa bcom nas bde 'gror ni //
skyes pa yin par shes par bya //
zhes pas steng du drang por 'bar ba dang /
du ba la sogs pas nag nog med pa dang /
zlum zhing steng du mi 'phro ba dang /
dal zhing mdangs gsal ba dang /
sgra la sogs pa chung bar 'bar ba dang /
me lha nyid kyi rang gzugs ji lta bar me yi gzugs las ston pa rnams ni dmigs yul de ngan song las grol zhing lha la sogs pa'i bde 'gror skye ba'i rtags yin te /
'di'i me pra las kyang /
dkar gsal zlum po zhi ba'i me :
nad gdon sdig sgrib dag pa'i rtags :
zhes gsungs pa bzhin dge ba'i rtags su shes par bya'o //
yang mi dge ba'i mtshan ma ni /
du ba che zhing me stag 'phro ba dang /
dal bus mdog mi gsal bar 'bar ba dang /
zhan pa dang me lce chad pa dang /
'od med cing sngo ba dang /
mdung rtse gsum pa lta bu dang /
zhib ma lta bu mig tshags can dang /
ba lang gdong gi dbyibs lta bu dang /
mi ro la sogs pa'i dri nga ba dang /
dri med pa'am /
drag tu 'tshubs shing 'bar ba rnams ni dmigs yul de ngan 'gror skye ba'i rtags yin pas /
dge bar mthong na'ang tshogs gnyis kyi dpung bskyed pa'i dge ba'i stobs ji ltar rigs pa bsgrubs pas bde 'gror skye 'gyur nyid kyang 'gal rkyen nyung ba dang /
mthun rkyen mngon par mtho ba'i rten de yang gzugs dang lang tsho dang 'byor pa phun sum tshogs pa gong nas gong du spel zhing nges par legs pa'i lam du 'jug pa la sogs par 'gyur zhing /
gal te ngan par mthong na ni stobs bzhi ldan gyis sdig pa sbyang ba la 'bad par bya ste /
stobs bzhi'i nang nas kyang skabs 'dir gnyen po kun tu spyod pa'i stobs nyid gtso bor bsgrub pa gal che'o //
de yang sher phyin la sogs pa'i mdo sde zab mo bklag pa sogs dang /
bdag med 'od gsal gyi don la 'jug pa dang /
yig brgya la sogs pa'i gzungs khyad par can cho ga bzhin du bzla ba dang /
bde bar gshegs pa'i sku gzugs dang glegs bam dang mchod rten bzhengs pa dang /
sAts+tsha gdab pa dang /
de dag dang dge 'dun la mchod pa dang /
bde bar gshegs pa rnams kyi mtshan gzung zhing bsgrag pa dang /
gzhan yang sbyin gtong dang srog bslu ba la sogs dge ba'i dpung skyed pa'i thabs tshul mdo sde dang rgyud sde rnams su gsungs pa bzhin bsgrubs pas ni /
ngan song sdug bsngal chen por skye ba'i rgyu rnams ni /
sdug bsngal chung bar 'gyur ba dang /
ngan 'gror skyes kyang de'i sdug bsngal mi myong ba dang /
ring por myong ba rnams yun thung ngu'am gtan nas myang mi dgos par 'gyur ba sogs gnyen po stobs che chung las sdig pa 'dag tshul yang de'i rjes su 'gro bas /
gsag sbyong gi las gang sgrub kyang lhag pa'i bsam pa dang sbyor ba phun sum tshogs pas nan tan du bsgrub pa gal che'o //
byang bu'i brtag pa sogs kyang 'di nyid las mtshon te dpog pas rgyal ba bden par gsung ba'i lung gi rjes su 'brang ba'i phyir mi bslu bar nges so //
!
//gnyis pa ro sreg gi cho gas las la sbyar ba la /
yo byad kyi bsham dang /
cho ga dngos las /
dang po ni sngar sbyin sreg ma myong ba'i sa yin na brtag slong sbyong ba sogs sa chog gang 'grub bya zhing /
sngar dul zin dang cho ga rgyas pa mi nus na ni /
gang du bya ba'i sa der gzhi bdag la gtor ma byin nas bka' bsgo
/lha'i nga rgyal gyis rdo rje dang bcas pa'i lag g.yas sa la bzhag ste /
oM badzra kro d+ha ha na ha na hU~M phaT/
ces bzlas pas byin gyis brlabs nas sar 'dzin gyi rtog pa sbyangs /
der thab stegs rgyar 'dom gang pa gru bzhi ba byung gis byugs pa'i khar tshangs zur gyi thig btab /
dbus nas mtho gang zlum por bskor ba'i phyi nas mchu dang kha khyer sor bzhi pa re bskor /
nang du cha phran gcig pa'i rdo rje'i phreng bas bskor ba'i pad+ma 'dab brgyad pa'i lte ba dang bcas pa dang /
phyi'i grwa bzhir zla phyed rdo rjes mtshan pa rdul tshon dkar pos bris pa'i khar ras dkar por pad+ma 'dab brgyad bris pa bum chu la drangs pas bkab /
thab kyi kha khyer gyi phyi nas pha gu sogs kyis ro khang gi rgyar khru gang gru bzhi pa ji ltar rigs pa brtsigs nas /
cho ga dngos gzhi'i lam sbyang bstan yan chad tshar ba na /
ro khang rnying pa las gud du phyungs te /
bgegs la gtor ma byin nas drag sngags spos rol yungs thun dang bcas pas bskrad /
sgrib sbyong gi gzungs bzlas pa'i bye ma dang yungs dkar gyis brab /
khrus bum gyi chus kyang bkru zhing dar ras kyis phyi /
dri bzang po'i lde gus khyab par byug
/spyi bo la sogs gnas bzhir a yig gis drangs pa'i badzra b+ha ra he sogs sngags tshan bzhi dang /
gzhan yang go cha'i sngags rnams dang btags grol sogs gdags yig ji ltar 'byor pa rnams mar sbrang gis gnas so sor sbyar /
dar ras kyis stod g.yogs dang smad dkri /
lhar bskyed nas cung zad mchod cing bstod pa rnams bya ste /
'dus pa mdor /
ro yi rdzas rnams bsregs sbyangs thim //
ro la sngags kyis btab nas kyang //
shin tu dri zhim sna tshogs kyis //
ro la byug cing bkru bar bya //
bdud rtsi zhun chen khu ba yis //
ras la byugs pas ro dkris te //
ro yi gnas rnams gang yin par //
sngags kyi sbyor ba kun bkod nas //
phyag rgya'i mtshan ma gdab par bya //
rgyal ba'i dkyil 'khor bkod pa gang //
de yi mtshan ma phyag rgya rnams //
gang du bkod pa de nyid du //
snying po'i grangs kyang de ltar bya //
zhes sogs gsungs bzhin dang /
de nas phung po ras sogs stan srab mo'i khyogs la btegs nas rol mo dang bcas pas thab kyi nang du 'bud shing ngam lcags stegs rgyab mtho zhing mdun dma' ba'i khar tsog pu'i stabs kyis dgu bar bzhag pa'i rkang pa gnyis 'og tu cung zad brkyangs pa'i nang khongs su me tshang bcas nas me'i mthil rgyu zhabs su phog pa bya zhing /
za 'dre sbubs zhugs kyi dogs pa yod na rkang mthil gnyis su po wi btsugs pa'i rtse bol gong du 'thon pa yang byed /
dri zhim po'i shing bshags phra ba rnams mdun dang /
rgyab rnams sbom pas dam du bcer ba'i bar du thog mar me mi 'gro bar byas pa'i phyi'i mdun gyi rtsa bar sbar khung /
sked par rdzas khung rnams dang thad mnyam pa'i phyogs gsum du'ang rlung gseng ma gtogs sngar gyi ro khang gi 'phro nas spyi bo'i thad mnyam bar gru bzhi par brtsigs /
de'i steng nas rdza la sogs bum pa'i dbyibs rung mthun steng du dud khung dang ldan pa mchod rten lta bu'i dbyibs can mdzes shing brtan par brtsigs /
phyi nas 'jim pa bzang po'i zhal ba dang dkar rtsis byug
/'tshig dka' ba la sogs pa'i dogs pa yod na rdzas khung dang thad mnyam pa'i phyogs gsum du'ang rlung gseng bya /
steng nas gdugs dang zur dang logs bzhir rgyal mtshan dang ba dan mdzes pas brgyan /
slob dpon gyi g.yon phyogs thab dang nye bar nyer spyod lnga dang gtor ma sogs mchod rdzas dang /
g.yas su yam shing sogs bsreg rdzas rnams me lha mchog dman gyi dbye bas nyis rim dang /
khyad par gyi rdzas rtsa ba'i gzhung las /
rdzas ni phye mar rat+na sman :
zas ni rnam pa sna tshogs dang :
rin po che dang 'bru sna sman :
dang zab gos la sogs pa bsreg :
ces pa rnams ril bu'am /
khrol bur spungs pa 'am /
snod du blugs pa bkod /
mdun du nye ba'i sar bsang chu nang mchod rdor dril DA ma ru dgang blug mar khu'i snod rnams bzhag
/gzhan yang 'og tu dgos pa'i yo byad thams cad mthong brgyud bzhin 'tshogs par bya'o //
gal te dur khrod la sogs par khyer nas sreg na ro khyer ba po la srung skud gdags shing gshin rjer mos /
grogs gzhan rnams kyang dkar phyogs skyong ba so sor mos /
yo byad tha dad pa rnams dang rol mo sna tshogs dang bcas nas slob dpon gyis rdor dril thogs la snying po dang yig brgya bzla bzhin pas sna 'dren par yang bshad do //
gnyis pa cho ga dngos la lnga las /
dang po sngon du bya ba'i rim pa ni /
slob dpon chas gos dkar po dang ldan pas 'jam pa'i stan la shar du phyogs pas 'khod de /
thun mtshams kyi lha'i nga rgyal la gnas pas /
rdo rje thabs kyi rang bzhin dang dril bu shes rab kyi rang bzhin gnyis ka'ang don dam pa'i byang chub sems kyi rang bzhin du mos la /
oM ma hA badzra hU~M/
zhes lag g.yas kyis rdo rje thugs kar gsor /
oM badzra g+haN+DA+e AH
zhes lag g.yon gyis dril bu dkrol zhing dkur brten /
oM sarba ta thA ga ta ma hA a nu rA ga Na badzra swa b+hA wa At+ma ko\u0f85 haM/
thugs kar 'khyud rgya bya zhing /
rdo rje thugs kyi dam tshig
/dril bu gsung gi dam tshig
/phyag rgya sku yi dam tshig ste /
nang gi rdor dril kha sbyor las byung ba'i bde ba chen po'i bdag nyid nga'o snyam pas dam tshig gsum dran par bya /
mchod rdzas rnams /
sum+b+ha nis bsang /
swa b+hA was sbyang /
hU~M:
dur khrod zhing mchog 'og min gnas su gsal :
zhes sogs cho ga gzhung bzhin byin gyis brlab /
bsreg rdzas rnams bdud rtsis bran nas /
rdo rje rtse gcig phyag rgyas reg cing /
oM hU~M swA hA/
rdzas bkru /
yam shing la /
oM A swA hA/
zhun mar la /
oM shrI swA hA/
'bru rnams la /
oM dzriM swA hA/
rdzas gzhan rnams la /
oM ku ru ku ru swA hA/
zhes pas /
stong pa'i ngang las rdzas rnams rang rang gi ming yig dang po thig les brgyan pa las byung ba'i ye shes kyi bdud rtsi'i rang bzhin bsreg rdzas so so'i rnam pa gsal bar gyur par bsam /
oM AHhU~M lan gcig la /
oM bo d+hi br-ik+ShA ya swA hA/
lan gsum btags pa brjod /
de bzhin du /
oM ag+na ye swA hA/
oM sarba pA paM da ha na badzrA ya swA hA/
oM sarba sam+ba de swA hA/
oM badzra puSh+TA ya swA hA/
oM badzra bI dzA ya swA hA/
oM ma hA be gA ya swA hA/
oM ma hA bA la ya swA hA/
oM badzra g+hasma rI swA hA/
oM badzra A yu She swA hA/
oM a pra ti ha ta badzrA ya swA hA/
oM ag+na ye dI bya dI bya bi shud+d+he ma hA shrI ye ha bya ka bya ba ha na ya hU~M phaT swA hA/
zhes rdzas sngags rnams 'bru gsum dang spel ba lan gsum re brjod pas byin gyis brlab /
bram ze'i rgyun bzhag gi me'am /
dge 'dun tshang mang gi me sbar ba'i dpal 'bar bzung nas /
hU~M/
chos kyi dbyings kyi thab khung du //
bdag 'dzin phung po'i bud shing la //
shes rab ye shes me sbar te //
tshe 'das nyon mongs bag chags bsreg
/'di ni skye 'gag smon pa dang //
gnas med mtshan ma med pa'i me //
'di ni rang byung ye shes me //
bdag 'dzin mtshan ma'i rtog pa bsreg
/don la bsreg bya sreg byed kun //
bya rtsol med par ye sangs rgyas //
'bad med lhun grub chos kyi sku
/rang byung ye shes der snang ngo //
ag+ne dz+wa la raM/
zhes pas g.yas su bskor nas thab kyi me tshang du bcug nas ting lo sbar zhing /
hU~M mang du brjod la rlung g.yab kyis me sbar /
'bar ba na /
oM ag+na ye swA hA/
zhes blug gzar gyi mar khu'i thigs pas gsos la /
oM badzra satwa AH
zhes bzlas pa'i ku sha rtsa rtse ma nyams pa rnams /
oM/
ku sha 'di ni gtsang zhing dge
/tshangs pa lha rnams dag byed yin //
dkon mchog gsum po mnyes byed pa //
sa las skyes pa 'dab ma'i snying //
bdag gi bgegs rnams thams cad ni //
zhi dang bkra shis mdzad du gsol //
swA hA/
zhes thab kyi khar rang gi g.yon nas rtse mo shar du bstan pa gnyis bzhag pa'i rtse mo phyi ma'i rtsa bas non pa phyogs rer zung re g.yas skor du bkram /
slar yang chun po gcig thab kyi khar rtse mo shar du bstan nas bzhag go
/gnyis pa 'jig rten pa'i me lha mchod pa ni /
thab sum+b+ha nis bsang /
swa b+hA was sbyang /
stong pa'i ngang las hU~M las zhi ba'i thab zlum zhing dkar ba mtshan nyid thams cad tshang ba'i dbus su pad zla la gnas pa'i raM yig yongs su gyur pa las zhi ba'i me lha dkar po zhal gcig phyag bzhi pa /
g.yas gnyis dbyug pa dang bgrang phreng /
g.yon gnyis ril ba dang skyabs sbyin mdzad pa /
drang srong gi cha byad can 'khor tshogs du mas bskor ba'i spyi bor oM/
mgrin par AH
thugs kar hU~M/
hU~M las 'od zer 'phros pas ye shes kyi me lha 'khor dang bcas pa spyan drangs par bsam la /
lag g.yas mi 'jigs pa las mthe bong srin lag gi rtsar mnan pas g.yab cing /
oM/
tshur gshegs tshur gshegs 'byung po che //
me lha'i rgyal po drang srong mchog
/sreg blug zhal zas bzhes slad du //
'bar ba'i gnas 'dir gshegs su gsol //
oM ag+na ye A kar+Sha ya dzaH
zhes spyan drangs la /
oM sum+b+ha ni sogs las sngags kyis phyir 'brang gi bgegs bskrad /
oM ag+na ye sa pa ri wA ra ar+g+haM pra tIts+tsha swA hAs mchod yon /
de bzhin du pA d+yaM gyis zhabs bsil phul /
oM ag+na ye sa ma ya satwaM/
zhes dam la bzhag
/dzaHhU~M baM hoH
dam tshig pa dang gnyis su med par gyur /
de nas /
me lha cung zad 'dzum pa'i ljags dang gzar bu gnyis kyi kha la raM yig gis mtshan par bsam la /
byang chub mchog gi rgyas dgang blug bzung ste /
oM ag+na ye swA hA/
zhes bdun dang /
mar khu blug gzar bdun gyis bkang ba'i dgang gzar gyi zag mchu las babs pa'i mar khu bdud rtsi dwangs mar drangs te gsol bas dgyes shing tshims par bsam la /
dgang blug kha sprod pa pus mo las phyir mi 'da' bar g.yas su bskor zhing /
oM ag+na ye dI bya dI bya bi shud+d+he ma hA shrI ye ha bya ka bya ba ha na ya hU~M phaT swA hA/
tshe las 'das pa'i sdig sgrib bar chad mi mthun pa'i phyogs thams cad zhi ba'i phrin las mdzad du gsol /
zhes lan gsum du 'bul zhing me pra brtag
/mtshan ma ngan na las sngags dang bum chus bsang /
de nas /
oM ag+na ye sa pa ri wA ra ar+g+haM pra tIts+tsha swA hA/
de bzhin du /
shab+da'i bar sbyar bas mchod /
oM/
gzi brjid chen po me yi lha //
'dod pa thams cad stsol mdzad pa //
bdag gzhan don sgrub sa la bzhugs //
'dzin byed me lha nyid la bstod //
ces bstod nas bsreg rdzas rnams 'bul ba las /
yam shing /
oM bo d+hi br-ik+ShA ya swA hA/
zhes pa'i mthar /
tshe las 'das pa che ge mo'i sdig pa dang sgrib pa thams cad shAn+tiM ku ru ye swA hA/
de bzhin du rigs 'gre bas /
mar khu /
oM ag+na ye swA hA/
til /
oM sarba pA paM da ha na badzrA ya swA hA/
zho zan /
oM sarba sam+ba de swA hA/
'bras /
oM badzra puSh+TA ya swA hA/
so ba /
oM badzra bI dzA ya swA hA/
nas /
oM ma hA be gA ya swA hA/
sran ma /
oM ma hA bA la ya swA hA/
gro
/oM badzra g+hasma rI swA hA/
dUrba /
oM badzra A yu She swA hA/
ku sha
/oM a pra ti ha ta badzrA ya swA hA/
zhes pa rnams bdun nam nyer gcig re phul /
sngags so so'i mthar /
tshe las 'das pa che ge mo'i sdig pa dang sgrib pa thams cad shAn+tiM ku ru swA hA/
zhes btags pas dbul zhing /
gzhan yang bsreg rdzas ci 'byor pa rnams /
oM ag+na ye dI bya dI bya bi shud+d+he ma hA shrI ye ha bya ka bya ba ha na ya hU~M phaT swA hA/
zhes pa'i sngags kho nas 'bul /
de nas yungs dkar thab tu gtor te /
drang srong chen po 'khor dang bcas pas bsreg rdzas lha'i zhal du stob pa dang /
me nyid ye shes kyi mer byin gyis brlabs te tshe las 'das pa'i sdig sgrib thams cad zhi ba'i phrin las mdzad du gsol /
zhes gsol zhing blug gzar gyis mar khu phul la /
oM badzra dz+wa la raM/
me lha 'bar ba'i rnam par gyur par bsam mo //
gsum pa 'jig rten las 'das pa'i me lha mchod pa ni /
sum+b+ha nis bsang /
swa b+hA was sbyang /
stong pa'i ngang las thab kyi me'i dbus su rdo rje srung ba'i 'khor los mi phyed par bcings pa'i nang du /
dur khrod chen po brgyad kyis yongs su bskor ba'i pad+ma 'dab ma brgyad pa'i dbus su chos 'byung gru gsum nyis brtsegs grwa zur rnams la dga' ba 'khyil ba dang /
nang pad+ma 'dab ma bzhi pa ze'u 'bru'i phreng bas bskor ba lte ba dang bcas pa /
de'i dbus su pad nyi ro'i steng du a yig mthing nag 'bar ba las 'od zer 'phros sogs nas /
rtsibs mchan gyi g.yung drung rnams go cha'i lha mo drug gi ngo bor gyur /
zhes pa'i mthar /
de thams cad kyi spyi bor skyabs gsum gyi 'khor lo kun 'dus rtsa ba'i bla ma he ru ka yab yum gyi rnam par bzhugs par bsam zhing /
mdor na de bzhin gshegs pa thams cad kyi sku gsung thugs mi zad pa rgyan gyi 'khor lo'i ngo bo lhan cig skyes pa'i bde ba rang rig pa'i bdag nyid khams gsum ma lus par yongs su khyab pa'i rang bzhin du gsal bar gyur par bsam la /
gtso mo'i thugs 'khor gyi lte ba'i a yig las 'od zer spro ba nas gzung /
ye shes pa spyan 'dren /
bzhugs gsol /
phyag mchod /
bstod pa'i /
ye shes mkha' 'gro'i tshogs la phyag 'tshal bstod :
ces pa'i mthar thug pa'i bar las byang gi dkyus bzhin byas nas dgang blug 'bul ba ni /
dkyil 'khor gyi lha rnams cung zad 'dzum pa'i ljags dang gzar bu gnyis kyi kha la raM yig gis mtshan par gyur sogs sngar dang 'dra ba las /
oM badzra b+ha ra he kro d+hI kA lI ha ri ni sa A be sha ya :
zhes rtsa sngags bdun gyis bkang nas /
oM ag+na ye dI bya sogs kyis phul la /
tshe las 'das pa'i sdig pa dang sgrib pa thams cad byang zhing dag nas mkha' spyod rdo rje btsun mo'i go 'phang myur du thob pa'i phrin las mdzad du gsol /
zhes phrin las bcol ba spel tshig dang bcas lan gsum du 'bul /
bsreg rdzas gzhan rnams /
yam shing la /
oM badzra b+ha ra he kro d+hI kA lI ha ri ni sa A be sha ya :tshar gcig gi mthar /
oM bo d+hi br-ik+ShA ya swA hA/
bcu re'i mthar /
tshe las 'das pa'i sdig sgrib bar chad mi mthun pa'i phyogs thams cad zhi ba'i phrin las mdzad du gsol /
zhes spel tshig dang bcas /
de bzhin du mar khu nas ku sha'i bar rdzas sngags spel tshig dang bcas pa gong ltar las /
khyad par gyi rdzas rnams ril bu'am khrol bu gang yin na'ang rtsa ba'i sngags kho nas phul te /
zhugs myur bul gyi skabs dang sbyar nas rdzas rnams bcu tshan re'i 'gor rtsa sngags kyis drangs te phul ba'i mthar phrin las 'chol ba'i spel tshig sbyar ba tshar re rdzogs mtshams so sor bstod pa tshar re dang /
mthar oM badzra b+ha ra he sogs rtsa ba'i sngags dang yig brgya spel ba'i yungs dkar phul la /
tshe las 'das pa'i sdig sgrib bar chad mi mthun pa'i phyogs thams cad zhi ba'i phrin las mdzad du gsol /
zhes phrin bcol sngar ltar bya /
de nas slar gshegs skyems ni /
dkyil 'khor gyi lha rnams cung zad 'dzum pa'i ljags sogs nas /
go 'phang myur du thob pa'i phrin las mdzad du gsol gyi bar sngar bzhin tshar gsum gyis dgang blug phul nas /
gtor ma bsang sbyang byin gyis brlab /
oM badzra b+ha ra he ma hA yo gi nI i dam b+ha liM ta g+h+r-ih+Na g+h+r-ih+Na b+hUny+dza ho :
pi pa ho :
a ti kra ma ti :
sa ma ya :
kha kha khA hi khA hi :
zhes lan bdun gyis phul la /
bcom ldan rdo rje phag mo ni :
khams gsum pa rnams zil gnon cing :
log par lta ba'i phyogs gzhan 'joms :
mthu chen rdo rje mkha' 'gro ma :
mkha' 'gro ma yi tshogs dang bcas :
mchod sbyin gtor ma 'di bzhes la //
sogs kyis phrin las gsol /
gtang rag gi mchod bstod ni /
oM gu ru maN+Da la shrI badzra yo gi nI oM badzra gan+d+he AHhU~M/
gan+d+he'i gnas su /
d+hU pe 
puSh+pe 
A lo ke 
nai wid+yA 
shab+da'i bar gyis mchod /
snang stong dbyer med chos rnams kun gyi gzhi :
mi skye mi 'gag nam mkha'i ngo bo nyid :
gang la cis 'dul de la der ston pa'i :
ye shes mkha' 'gro'i tshogs la phyag 'tshal bstod :
ces sha lo ka gcig gis bstod /
ma rnyed yongs su ma tshang dang //
sogs dang yig brgyas nongs pa bzod par gsol /
oM/
khyed kyis sems can don kun mdzad //
sogs kyis ye shes pa gshegs /
dam tshig pa bdag la thim par bsam /
badzra sa mA dzaH
zhes rdo rje bsdu ba'i phyag rgya bya /
bzhi pa rdzas lhag gtang rag kha skong tshul du 'bul ba ni /
blug gzar gyi mar khu dang /
oM dz+wa la dz+wa la hU~M/
zhes brjod pas me gso zhing /
slar yang me lha cha byad yongs su rdzogs pa skad cig gis gsal bar gyur /
me lha cung zad 'dzum pa'i ljags dang gzar bu gnyis kyi kha la raM yig sogs kyis dgang blug phul nas phrin las gsol ba lan gsum sngar bzhin bya /
oM bo d+hi br-ik+ShA ya swA hA/
sogs yam shing nas ku sha'i bar gyi bsreg rdzas rnams lan bdun re sogs sngar bzhin phul /
gtor ma /
oM ag+na ye de wa sa pa ri wA ra oM a kA ro sogs lan gsum gyis phul la /
me ste bsreg bya za ba'i lha //
drang srong rgyal po gdon gyi bdag
/shar lho me lha'i tshogs bcas la //
mchod cing bstod de phyag kyang 'tshal //
zhes bstod cing /
mchod sbyin gtor ma 'di bzhes la //
sogs kyis phrin las bcol /
yig brgya bzla zhing nongs pa bshags /
bdag gi don dang gzhan gyi don //
byin za khyed kyis bsgrubs kyis gshegs //
ji bzhin dus su slar byon la //
bdag gi 'dod pa thams cad sgrubs //
oM ag+na ye gats+tshaH
zhes rang gnas su gshegs su gsol /
dge ba bsngo zhing shis pa brjod pas mtha' brgyan par bya'o //
lnga pa rjes bsdu ba ni /
nyi ma dag ni gsum pa la //
rus pa'i phreng ba bsdu bar bya //
'o ma dri bzang bsang gtor nas //
de yi mchod rten yang dag brtsig
/ces gsungs pas long yod na zhag gsum la sogs pa thab mi bsgul bar bzhag cing /
srung ba po rnams kyis shes rab snying po'i mdo 'don /
long med na 'o ma dang dri bzang gis chus me gzhil bar byas nas lha'i nga rgyal gyis /
saM ha ra Na hU~M/
zhes rus pa rnams bsdus la /
rin po che'i snod du dri bzang gi pad+ma 'dab brgyad bris pa'i khar bzhag
/de'i steng du many+dzi la rin po che'i bum pa sman dang dri bzang gis gang ba dang /
nye logs su ba byung lnga'i snod dang gur gum sogs dri bzang gi chu'i snod kyang so sor bsham /
rus bu'i steng du zla ba la gnas pa'i a dkar po 'od zer 'phro ba de las ye shes kyi bdud rtsi babs pas tshe 'das kyi sdig sgrib thams cad sbyangs par bsam la /
rtsa sngags dang yig brgya sogs ngan song sbyong ba'i sngags mang du bzlas nas bum chu la sogs pa'i rdzas rnams la gdab cing /
de dag gis rus bu rnams dag par bkrus /
de nyid zhib par sbyangs nas sngar gyi bum chu dang dri bzang ba byung lnga rnams lhan cig sa bzang po dang sbyar ba'i 'jim pa gong bur byas la rgyu byin rlabs sogs sAts+tsha gdab pa'i cho ga gzhan du bshad pa bzhin bya'o //
de yang gang zag mchog yin na dmigs yul dkyil 'khor gyi gtso bo dang dbyer med du byas nas bsreg rdzas rnams mchod pa'i tshul du phul la de dang 'brel ba'i 'dod gsol bya /
gang zag dman pa yin na sha khrag bdud rtsi'i rang bzhin gyi bsreg rdzas su dmigs nas 'bul zhing 'dod gsol bshad ma thag pa ltar la /
zhib mor ni mthong ba brgyud pa la 'dris par bya'o //
rje btsun khros ma'i phrin las gnas lung dang //
sbyin sreg cho ga sgrub byed bkod pa'i mthus //
las nyon bag chags bcas pa yongs sbyangs nas //
rdo rje btsun mo'i gnas la 'god par shog
/ces pa'ang grub dbang blo bzang rgyal mtshan gyis gser gyi me tog gi skyes dang bcas te bskul ba'i ngor 'gyur med rdo rjes bkod pa'o ///
/
