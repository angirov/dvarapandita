spros med rdzas gcig la brten pa'i sbyin sreg nyi ma'i mdangs 'od bzhugs so //
na mo gu ru d+he ba d+hA ki nI/
spros med rdzas gcig la brten nas sdig sgrib bar chad sbyang ba ni /
mdun du me dang /
rdzas til nag po 'du byas la /
bdag gzhan dmigs yul thams cad kyi //
sdig sgrib bag chags rnam smin kun //
bsdus nas til la thim par gyur //
oM a kA ro sogs lan gsum brjod /
rang mdun me dkyil rdor sems dkar //
zhal gcig phyag gnyis rdor dril bsnams //
rgyan ldan skyil mo krung gis bzhugs //
zhal du sdig sgrib phul bas bsregs //
oM badzra satwa hU~M/
sarba pA paM da ha na shAn+tiM ku ru swA hA/
brgya rtsa sogs ci 'grub 'bul /
ar+g+haM nas /
shab+da'i bar gyis mchod /
bstod pa ni /
rigs 'dus mnga' bdag he ru ka
/rab dkar rdo rje dril bu 'dzin //
las sgrib sbyong ba'i mthu stobs can //
rdo rje sems dpar phyag 'tshal bstod //
bdag gzhan sems can thams cad kyi //
bdag 'dzin 'ching ba'i bag chags dang //
rnam smin dug lnga'i 'bras bu kun //
ma lus ye shes mes bsregs nas //
byang zhing dag par mdzad du gsol /

/mdun gyi rdor sems rang la thim //
ka dag chos dbyings don rtogs nas //
myur du sangs rgyas sar 'khod shog
/ces pa 'di yang dad ldan 'ga' zhig gis bskul ngor rig sngags 'chang ba ha ya grI ba nA thas sbyar pa mang+ga laM///
/
