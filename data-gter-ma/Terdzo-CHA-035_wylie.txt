@#//
kun bzang thugs gter las /
bla sgrub kyi dbang chog rin chen bum bzang bklag chog tu bkod pa rin chen mdzes pa'i phra tshom zhes bya ba bzhugs so //
na maHshrI ma hA su kha gu ra be /
gdod nas rang byung khyab bdag 'od mi 'gyur //
grub pa'i skyes bu'i skur snang mi mjed mgon /
khyad par gangs can skyabs gcig thod phreng rtsal //
dbyer med bla ma sangs rgyas snying dbus bsti //
ngo mtshar bla sgrub kun las kyang /
khyad 'phags rgya gzhung rdo rje'i tshig
/bcos mas ma bsgribs byin gzi can //
de spyod 'dod rnams 'di don gnyer //
kun bzang thugs gter sgron ma rnam drug gi dang po bla sgrub byin rlabs sgron ma'i dbang bskur rdul tshon la brten pa'i rgyas pa byed tshul dbang chog rin chen bum bzang ltar lag tu len dgos shing /
dkyus mthun ras bris la brten te dbang bskur ba'i tshul gnad don snying por bsdu na /
thog mar slob ma rjes 'dzin du grags pa'i zhu gnang dbang chog tu 'byung yang don gyis sngon du song ba la dgongs nas gter ma'i phyogs 'dir mi mdzad pa mang bas ma bkod /
lag len dngos la gsum /
sa chog
/sta gon /
dbang gi las rim mo //
dang po ni /
sgrub gnas rnying par sa chog rgyas pa mi dgos pas dkyil 'khor bzhengs pa'i stegs bur me tog gi tshom bu gcig bkod pa'i mdun du phyi mchod phreng tshar dang /
dkar gtor bsham /
phug logs sogs gang bder bdag bskyed mchod gtor yang spyi ltar bkod /
bdag bskyed bla sgrub byin rlabs sgron me las 'byung ba'i dbyer med sku bzhir sgrub pa'i sgom bzlas nyid skabs su babs pas /
thog mar skyabs sems ni /
thugs rje'i dbang gis 'gro don mdzad :
bla ma rnams la skyabs su mchi :
rang las ye shes shar ba'i sku :
yi dam lha la skyabs su mchi :
legs nyes stangs 'dzin bar chad sel :
mkha' 'gro'i tshogs la skyabs su mchi :
sngon nas bsags pa'i sdig sgrib bshags :
'gro don sangs rgyas 'thob bya snyam :
smon pa'i byang chub sems bskyed cing :
sems can yongs su smin bya'i phyir :
gsang sngags spyod pa rlabs chen spyad :
don dam spros bral byang chub sems :
rang byung mtha' bral stong gsal bsgom :
lan gsum /
mtsho gling pad+ma'i sa gzhi la :
skyon bral pad sdong 'dab rgyas steng :
zung 'jug nyi zla'i gdan steng du :
bdag med rtog bral ro gdan la :
rgyal ba'i rang bzhin pad+ma las :
byung ba bdag nyid bsgom par bya :
dkar dmar mdangs ldan brjid pa'i zhal :
spyan rtsa nyi zla 'khyil ba 'dra :
'dzum pa'i zhal sgros 'od stong ldan :
dbu la pad zhu mdzes pa gsol :
sna lnga me long rin chen dang :
rgod kyi rtse rgyal 'bar bas spras :
phyag g.yas mi 'gyur rdo rje 'dzin :
g.yon pa bdud rtsis gang ba yi :
thod pa mnyam gzhag steng na 'dzin :
dar dmar chos gos rnam gsum dang :
zab chen ber dang ber thul gsol :
zhabs gnyis skyil krung 'gying pas bzhugs :
kha T+wAM 'bar ba sku la brten :
rang byung rgyal ba'i ngo bo ni :
ri rgyal ltar brtan brjid par bsgom :
g.yon du ye shes mkha' 'gro yum :
bcu drug mdangs ldan mdzes tshul can :
rus rgyan rin chen dar gyis brten :
DA ru 'khrol zhing bdud rtsi stob :
sgeg cing 'gying ba'i gar ldan bsam :
phyogs bzhir rigs bzhi yab yum la :
mtshams bzhir gsang yum rnam pa bzhi :
dpa' bo mkha' 'gro mang po'i tshogs :
sprin ltar 'khrigs shing gzha' ltar 'khrugs :
bro brdung gar bsgyur rol mo sgrog :
hU~M phaT bzhad pa'i mdangs ldan gsal :
rang gi snying ga nas mos pa'i 'od zer 'phros pas sangs rgyas thams cad bla ma'i ngo bor byin thibs se byon par gyur :
hU~M:
yul gyi ming ni o rgyan yul :
pad+ma ge sar sdong po la :
ya mtshan mchog gi sku 'khrungs pa :
pad+ma 'byung gnas zhes su grags :
'khor du dpa' bo mkha' 'gros bskor :
khyed kyi rjes su bdag sgrub kyis :
byin gyis rlob cing gshegs su gsol :
badzra gu ru badzra sa ma ya dza :
mdun gyi nam mkhar pad zla'i gdan la bzhugs par gyur :
badzra pad+ma ka ma la ya satwaM:
pA da b+han+d+ha nam ka ro mi :
dngos su 'byor dang yid kyis rnam sprul nas :
'dod yon mchod pa rin chen sna bdun sogs :
phyi nang gsang ba'i mchod sprin blos blangs nas :
bla ma sangs rgyas mchog la mchod pa 'bul :
sarba pU dza ho :
hU~M:
skye shi gnyis spangs rdo rje lta bu'i sku :
sku gsung thugs ldan cir yang sprul pa'i sku :
rdzu 'phrul stobs ldan lha srin dam la 'dogs :
slob dpon pad+ma'i sku la phyag 'tshal bstod :
ces pa rnams kyis bdag dam tshig par bskyed cing ye shes pa mdun mkhar spyan drangs te bzhugs phyag mchod bstod 'bul /
oM AHhU~M badzra gu ru pad+ma sid+d+hi hU~M:
gu ru d+he wa DA ki nI:
badzra sa ma ya dza :
sid+d+hi pha la hU~M A:
dngos grub chu bo 'dus pa'i mtsho chen du :
skyon bral yon tan mchog tu rab rgyas pa'i :
pad sdong las byon sangs rgyas sprul pa'i sku :
ya mtshan mchog ldan rgyal ba kun gyi sras :
khyed la phyag 'tshal gsol 'debs skyabs su mchi :
bdag dang mos pa'i bu mchog thams cad la :
bla mas dbang skur byin gyis brlab tu gsol :
ces gsol ba btab pas :
bla ma'i sku gsung thugs kyi gnas nas 'od zer gsum byung ste :
bdag gi gnas gsum du thim pas :
sdig sgrib thams cad bya sgro mes sbyangs pa ltar gyur :
bdag lhar gyur pa'i gnas gsum du :
bla ma'i sku gsung thugs kyi byin rlabs gsum thim pas :
bdag gi sgo gsum rnam pa mchog ldan gyi sku gsung thugs su gyur :
ces mos la /
oM ma hA gu ru sarba sid+d+hi hU~M:
ci nus bzlas mthar /
bla ma 'khor bcas 'od du zhu nas bdag la thim pas dbyer med par gyur /
de nas mchod gtor rnams /
raM yaM khaM gis bsang sbyang /
thams cad stong nyid nam mkha'i ngang :
b+h+rU~M las rin chen snod yangs su :
oM las phyi nang mchod pa'i tshogs :
so so'i lha mo'i rol par bcas :
rab 'byams nam mkha' gang bar gyur :
oM badzra puSh+pe d+hU pe A lo ke gan+d+he nai bi d+ya shab+da pU dza sa ma ye hU~M:
gtor gzhong rat+na'i gzhal yas su :
gtor ma 'dod yon phung por spungs :
oM AHhU~M:
gsum /
b+hu mi pa ti sa pa ri wA ra sa mA dzaH
sngags snga ma'i gsham du /
a kA ro btags pa lan gsum /
khams gsum gnas pa'i lha dang klu :
gnod sbyin dri za lha ma yin :
gang dag rdzu 'phrul cher ldan rnams :
rdo rje'i snyan dang spyan mnga' ba :
sa la gnas pa'i 'byung po kun :
bdag ming 'di zhes bgyi ba yis :
sangs rgyas rnams la mchod pa dang :
sems can rnams la phan don du :
sa phyogs dge gnas 'di nyid du :
bla ma'i dkyil 'khor cher 'byung ba :
ji ltar bsams pa'i las byed pas :
dge ba'i grogs po nyid du mdzod :
ces brjod la dkar gtor phyi rol du mchod /
oM ma hA shUn+ya tA sogs /
chos rnams spros bral ngang nyid las :
baM las sa yi lha mo che :
gser mdog phyag gnyis bum pa bsnams :
rin chen rgyan spras mdangs ldan bskyed :
oM pr-i thi d+he wI sa pa ri wA ra sa ma ya dza :
ye shes pa spyan drangs bskyed pa dang gnyis su med par gyur :
oM pr-i thi bI de bI sa pa ri bA ra ar+g+haM nas shab+da pra tIts+tsha swA hAs mchod /
oM:
ye shes rin chen sa yi lha :
gser mdog gser gyi bum pa bsnams :
rgyan rnams kun gyis rab brgyan pa'i :
lha mo khyod la phyag 'tshal bstod :
sa 'dzin lha mo 'khor bcas kyis :
sems can kun gyi don slad du :
rin chen sa yi dngos grub mchog :
byams pa'i thugs kyis gnang bar mdzod :
sa yi dngos grub byin bsams la :
lha mo nyid kyang 'od du gyur :
sar thim sa gzhi rin chen gyur :
ces pa rnams kyis sa bslangs nas /
sbyong ba ni /
raM yaM khaM/
sa yi dngos 'dzin bsregs gtor sbyangs :
oM shUn+ya tA sogs /
chos nyid stong pa'i ngang du bsam :
e yaM baM suM laM raM 'phros pas :
ye shes 'byung ba rim bzhin bsgom :
hU~M las sna tshogs rgya gram las :
hU~M brjod steng 'og phyogs mtshams kun :
rdo rjes rab gtams 'bar bar gyur :
de dag gis sa chog mdor bsdus grub /
gnyis pa sta gon la bzhi /
lha /
bum pa /
dbang rdzas /
slob ma lhag par gnas pa'o //
dang po ni /
stegs bur bdud rtsi'i thig le lha grangs kyi steng me tog gi tshom bu gtso 'khor rnam dbye phyed pa bkod dgos pas /
dbus su gcig
/de rgyab brgyad rim bzhi /
de rgyab phyogs bzhir bzhi bcas so bdun bkod /
phyi mchod dang sman raka gtor ma bshams la /
las byang yid bzhin nor bu las /
hU~M:
phyi nang mchod rdzas sogs kyis mchod pa byin brlab /
hU~M:
chos nyid stong gsal sogs kyis lha bskyed nas bstod pa rdzogs kyi bar gtang /
gsol ba gdab pa ni thal mo sbyar la /
oM:
dus gsum bla ma rig 'dzin tshogs :
ma lus bdag la dgongs su gsol :
bdag ming 'di zhes bgyi ba yis :
rig 'dzin bla ma'i dkyil 'khor 'di :
'gro ba'i sdug bsngal dag bya'i phyir :
mchod cing slob ma rjes 'dzin pas :
dkyil 'khor bdag gis bri bar 'tshal :
bla mas byin gyis brlab tu gsol :
lan gsum brjod pas /
rig pa 'dzin pa khyod kyis dkyil 'khor ci bde bar bris shig ces gnang ba bstsal bar gyur :
gnyis pa ni /
rnam rgyal bum pa mgul chings mthing ga
/mdun ngos phyag mtshan rdor dril bris pa /
las bum dmar po rgya gram dbyug to bris pa la gu gul gyis bdug cing /
sum+b+ha ni sa bgegs bskrad /
dri bzang chu dang so lngas bkang ba stegs bur bkod la gzungs thag gdags /
mchod gtor bsham /
las byang ltar mchod pa byin brlab /
hU~M:
rnam rgyal bum pa mi dmigs stong pa'i ngang :
b+h+rU~M yig las byung rin chen bum pa'i nang :
b+h+rU~M las rin chen 'bar ba'i gzhal yas khang :
gru bzhi sgo bzhi mtshan nyid yongs su rdzogs :
lte bar chu skyes rin chen khrir bcas pa :
seng ges btegs steng nyi zla 'od gsal gdan :
ces pa'i mtshams su yungs kar dang bdud rtsi ril bu blugs shing snying po brjod la /
de steng hU~M nyid 'phro 'dus yongs gyur pas :
thugs mchog rdo rje rigs kyi thod phreng rtsal :
zhal gcig phyag gnyis gar gyi nyams dang ldan :
mthing nag sku la rin chen rus pas brgyan :
phyag g.yas rdo rje g.yon pas dril bu 'dzin :
thabs mchog rgyal po yab kyi mdun nyid du :
gsang ba'i yum mchog rdo rje mkha' 'gro ma :
dmar mo phyag g.yas gri gug 'phyar :
g.yon pa thod khrag gtso la stob :
khrag zhag thig le rus pa'i rgyan ldan pa :
shes rab bde chen yab kyi sku la 'khril :
bde stong dbyer med gsal la rtog med bsgom :
gtso bo'i spyi bor kun bzang sku :
rigs bdag phyag rgyar bsgom bya zhing :
klad khang mgrin pa snying ga ru :
rnam snang mtha' yas mi bskyod pa :
sku gsung thugs kyi bdag por bsgom :
kun gyi thugs kar yi ge hU~M:
rang rang mdog ldan gsal bar bsam :
ye shes lnga dang sku gsung thugs :
ye nas lhun grub dbang byin rdzogs :
hU~M oM swA AM hA:
oM AHhU~M:
hU~M:
yul gyi ming ni u rgyan yul :
d+ha na ko Sha'i mtsho gling du :
pad+ma ge sar sdong po la :
ya mtshan mchog gi dngos grub brnyes :
pad+ma 'byung gnas zhes su grags :
'khor du mkha' 'gro mang pos bskor :
khyed kyi rjes su bdag sgrub kyis :
byin gyis rlob phyir gshegs su gsol :
badzra ma hA gu ru sa ma ya dza :
dzaHhU~M baM ho :
ar+g+haM A hA ra pU dza hU~M:
sa ma ya tiSh+Tha lhan :
sa ma ya ho :
hU~M:
rje btsun thod phreng rtsal 'chang 'khor bcas la :
dgyes pa'i mchod pa sna tshogs 'bul ba ni :
me tog bdug spos mar me dri chab dang :
zhal zas rol mo dbyangs snyan mchod par 'bul :
'gro ba thugs rjes bskyab phyir bzhes su gsol :
sarba pU dza ho :
sarba pany+tsa a mr-ita ma hA ba liM ta ma hA rak+ta pU dza khA hi :
hU~M:
chos dbyings spros bral rang bzhin rnam dag las :
ma skyes mi 'gag mkha' la 'ja' tshon ltar :
ye shes skur snang pad+ma thod phreng rtsal :
rang byung bla ma mchog la phyag 'tshal bstod :
ces phrin las mdor bsdus byas nas /
gzungs thag blangs la dmigs pa spyi mthun bcas /
oM AHhU~M:
badzra gu ru pad+ma thod phreng rtsal badzra sa ma ya dzaHsid+d+hi pha la hU~M A:
zhes rtsa sngags brgya rtsa las mi nyung ba dang /
hrIHma ha ri ni sa ra tsa hri ya hU~M dza :
zhes btags pa nyer gcig tsam bzlas la /
oM badzra ar+g+haM sogs sngags tsam gyis mchod /
hU~M:
skye shi gnyis spangs rdo rje lta bu'i sku :
sku gsung thugs ldan cir yang sprul pa'i sku :
rdzu 'phrul stobs ldan lha srin dam la 'dogs :
slob dpon pad+ma'i sku la phyag 'tshal bstod :
ces shwa lo ka gcig gis bstod /
oM AHhU~M gis mchod yon phul nas /
bum pa'i lha rnams bde ba chen po'i ngo bor zhu ste bdud rtsi'i chu rgyun du gyur /
las bum nang du pad nyi'i steng //
dbang chen rta mchog he ru ka
/dmar smug 'od zer rab tu 'bar //
phyag gnyis pad dbyug thod khrag 'dzin //
dur khrod chas ldan rta zhal mtsher //
srid gsum dbang du sdud par gsal //
ye shes lnga dang sku gsung thugs //
ye nas lhun grub dbang byin rdzogs /
hU~M oM swA AM hAH
oM AHhU~M/
ha ya grI ba sa ma ya dzaHhU~M baM hoH
oM badzra ar+g+haM nas /
shab+da sarba pU dza hoH
hrIH
rgyal ba kun gyi chos sku pad+ma'i gsung //
mgon po 'od dpag med pa rdo rje chos //
spyan ras gzigs dbang hrIHlas rngam chen gsung //
rta mgrin rta skad bzhad la phyag 'tshal bstod //
thugs kar nyi steng hrIHyig sngags phreng gis bskor ba las bdud rtsi'i rgyun babs bum pa gang bar gyur /
oM hrIHpad+mAn+ta kr-ita ha ya grI ba hu lu hu lu hU~M phaT/
ces bzlas mthar /
dpal rta mgrin rgyal pos dkyil 'khor chen po'i bya ba mthar ma phyin gyi bar du bar chad thams cad srung ba dang bgegs zlog pa'i phrin las mdzad du gsol /
ces brjod la las bum chu 'thor ro //
gsum pa ni /
dbu rgyan rdor dril ming dbang kha T+wAM rnams dbang stegs su bkod la /
dbang rdzas mi dmigs stong pa'i ngang //
rta mchog rma bya mkha' lding dang //
glang pos btegs pa'i rin chen khrir //
nyi zla 'od gsal gdan gyi steng //
hU~M yig ser dmar ljang gu dang //
dkar po yongs su gyur pa las //
dbu rgyan rin chen thod phreng rtsal //
gser mdog rin chen dril bu 'dzin //
rin chen mkha' 'gro yum dang sbyor //
rdo rje pad+ma thod phreng rtsal //
rA ga pad+ma dril bu 'dzin //
pad+ma mkha' 'gro yum dang sbyor //
dril bu karma thod phreng rtsal //
ljang gu rgya gram dril bu 'dzin //
karma mkha' 'gro yum dang sbyor //
rdor dril 'khor lo thod phreng rtsal //
dkar po 'khor lo dril bu 'dzin //
bud+d+ha mkha' 'gro yum dang sbyor //
dar dang rin chen rus pas brgyan //
ye shes me 'od klong na bzhugs //
spyan gsum khro 'dzum 'gying bag can //
'od dang gzi brjid 'bar bar bsgom /
kha T+wAM gsang ba'i DA ki ma //
dkar dmar gcer bu rus rgyan can //
gri gug thod pa bsnams par gsal //
ye shes lnga dang sku gsung thugs //
ye nas lhun grub dbang byin rdzogs /
hU~M oM swA AM hA/
oM AHhU~M/
hU~M:
yul gyi ming ni sogs spyan 'dren nas mchod pa'i bar bum pa'i skabs ltar blang /
hU~M:
phrin las lnga rdzogs sku lnga ye shes lhun gyis grub :
dug lnga rnam dag ye shes lnga ldan rgyal ba'i sku :
'gro lnga rjes 'dzin thar pa'i lam lnga ston par mdzad :
phrin las yongs rdzogs thod phreng rtsal la phyag 'tshal bstod :
chos nyid don dam rnam dag mkha' dbyings la :
rig pa'i ye shes rang byung shugs kyis 'gro :
'byung lnga rnam dag bde chen yum gyi tshul :
sder bcas mkha' 'gro rnam lnga'i tshogs la bstod :
ces pas bstod /
oM AHhU~M rat+na thod phreng rtsal badzra sa ma ya dzaHsid+d+hi pha la hU~M A:
zhes nyer gcig las mi nyung bar bzla /
de bzhin du rat+na'i mal du /
pad+ma karma bud+d+ha rnams rim par sbyar la bzla /
mthar /
lha rnams 'od du zhu ste dbang rdzas kyi rnam par gyur /
ces bsam la me tog 'thor cing /
su pra tiSh+Tha brjod la rab tu gnas par bya'o //
bzhi pa ni /
bcas rnams yol bas bsgrib /
til sbyang /
dri'i chu /
slob ma mchod pa /
sta gon rdzas bzhi rnams nye bar bsdogs /
slob bu rnams la sgo drung du las bum gyi chus khrus bya /
bgegs gtor bsham /
byin rlabs bsngo ba rnams spyi ltar byas la phyir dor te las byang ltar bgegs bskrad cing srung mtshams bcad /
mdun du 'khod pa la me tog bkye bsdu dang /
sems bskyed gsal gdab /
drang nges chos bshad ji ltar rigs pas blo drangs /
mdor bsdu na /
'di ltar rang re rnams thog ma med pa nas rtog 'khrul gyi gzhan dbang la brten te mu mtha' med pa'i 'khor ba'i rgya mtsho chen por yang nas yang du 'khyams shing sdug bsngal sha stag nyams su myong ba las /
da res sngon bsags dkar po'i dge ba rlabs po che'i rnam par smin pa'i mthu las dal 'byor ldan pa'i mi lus rnam par dag pa thob /
sangs rgyas kyi bstan pa rin po che dang mjal /
de'i yang snying rdo rje theg pa'i zab chos dang 'phrad /
de ston byed mtshan nyid dang ldan pa'i rdo rje slob dpon gyis rjes su bzung ba sogs /
lo legs pa'i ston thog ltar phun sum tshogs pa'i skal pa dang ldan pa'i skabs 'dir mnog chung tshe 'di'i bya bas mi tshe stong zad du mi gtang bar don chung rmi lam lta bu'i bya bzhag ling gis bor nas /
'di dang gtan gyi phan bde'i 'byung gnas mtshungs zla ma mchis pa dam pa'i chos bsgrub pa la rtse gcig tu 'bad 'tshal /
chos kyi rnam grangs gdul bya'i khams dbang gi rjes su 'gro ba bsam gyis mi khyab par bzhugs pa thams cad kyi yang rtse tshe gcig lus gcig la sangs rgyas kyi go 'phang 'thob par byed pa'i gsang sngags rdo rje theg pa bla med kyi skor rnams yin la /
de'i yang snying por gyur pa dkyil 'khor rgya mtsho'i khyab bdag bla ma sgrub pa'i thabs rnams ni dbang po mchog dman bar ma gsum ka la 'jug pa bde ba dang lam bde ba kho nas /
rang byung chos sku'i 'bras bu btsan thabs lag gtod du bstsal bar byed pas rgyud lung man ngag thams cad nas kyang che thang du bsngags par mdzad pa yin la /
bla sgrub ji snyed pa rnams kyi rab dang phul du gyur pa dus gsum gyi rgyal ba sras dang bcas pa'i gsang ba gsum gcig tu bsdus pa gu ru rin po che pad+mA ka ra nyid kyi sgrub thabs sngon dus gangs can du byon pa'i skal ldan rje 'bangs so so'i ngo skal du bstsal pa mtha' yas pa rnams ma 'ongs pa'i gdul bya la dgongs te gter du sbas pa rnams kyi nang nas /
'dir gnubs nam mkha'i snying po'i chos skal du bstsal pa kun bzang thugs gter 'khor ba rang grol du grags pa /
la stod mang po byang chub gling gi gter ston chen po dpal rgyal mtshan gyis spyan drangs pa'i chos sde'i thog ma bla sgrub byin rlabs sgron ma dang rjes su 'brel ba'i smin byed bgyi ba la /
sngon du 'gro ba sta gon gyi rim pa dang /
dngos gzhi dbang bskur ba gnyis su yod pa las /
thog mar slob ma lhag par gnas pa'i chos rnams zhu ba'i yon du maN+Dal 'bul bar zhu /
zhes maN+Dal 'bul gzhug
/phyag snyim pa me tog gis bkang ba'i thal mo sbyor la gsol ba 'debs pa 'di'i rjes zlos lan gsum mdzod /
dga' chen khyod bdag ston pa ste :
he ru ka dpal dgongs su gsol :
byang chub sems las rmad byung ba'i :
sdom pa rgya mtsho bdag la stsol :
bdag ni sgrib gnyis spangs nas ni :
bla ma mkha' 'gro'i don rtogs nas :
phyi nang gsang ba'i rnal 'byor gyis :
'gro ba'i don ni bgyid pa'i phyir :
thar pa chen po'i grong mchog tu :
mgon pos bdag ni gzhug par 'tshal :
lan gsum /
de ltar gsol ba btab pa la snod du rig nas gnang ba bstsal zhing bslab bya bstan pa 'di la gsan 'tshal /
bu khyod tshur shog theg chen sngags :
khyod ni tshul chen snod dang ldan :
gsang sngags spyod tshul cho ga 'di :
khyed la yang dag bstan par bya :
bla ma mkha' 'gro'i don rtogs shing :
rnal 'byor gsum gyi tshul gyis ni :
'gro ba'i don ni byed 'dod na :
skyabs gsum dag gi rjes su 'brongs :
phyi nang gsang ba'i sdom pa dag :
dad mos brtan pa'i blo yis zungs :
zhes gdams /
thog mar rgyud rnam par dag par bya ba'i slad du slob dpon dang gu ru rin po che dbyer med pa rtsa gsum rgyal ba sras dang bcas pa'i spyan sngar sdig ltung bshags shing dge ba'i rtsa ba la rjes su yi rang ba dang /
mya ngan las mi 'da' bar gsol zhing chos kyi 'khor lo bskor bar bskul ba dang /
skyabs su 'gro zhing byang chub mchog tu sems bskyed pa dang /
rgyal ba sras dang bcas pa'i rjes su slob cing dam tshig dang sdom pa rnams tshul bzhin bzung zhing bsrung bar bgyi'o snyam pas 'di'i rjes zlos /
bla ma yi dam lha yi tshogs :
dpa' bo mkha' 'gro ma lus dgongs :
bdag gis thog drangs 'gro ba ma lus pas :
sdig pa mi dge gang bgyis pa :
gnong zhing 'gyod pas so sor bshags :
slan chad bdag gis bsdam par bgyi :
rgyal ba sras bcas thams cad kyi :
dge ba'i rtsa ba rgya chen la :
lhag par rab dga' rjes yi rang :
mya ngan mi 'da' thugs rje yis :
sems can don mdzad brtan par bzhugs :
phyogs bcu dus bzhir theg chen gyi :
chos kyi 'khor lo bskor bar bskul :
bla ma rgyal ba sras bcas la :
byang chub bar du bdag skyabs mchi :
'das dang ma byon da ltar gyi :
rgyal ba sras bcas ma lus pa'i :
bslab bya gang yin bdag slob cing :
spang bya gang yin spang bar bgyi :
byang chub sems mchog dam pa dag :
brtan par bdag gis rab tu bskyed :
sku gsung thugs kyi dam tshig dang :
phyi nang gsang ba'i sdom pa rnams :
bdag gis brtan por bzung bar bgyi :
lan gsum /
til nag dang me chu phyag len bzhin bkod la /
de nas sdig pa sbyang ba'i don du dmigs pa 'di ltar du mdzod /
khyed rang rnams kyi snying gar yi ge kaM nag po thog ma med pa nas da lta'i bar du bsags pa'i sdig sgrib thams cad 'dus pa'i ngo bo /
lte 'og sum mdor gtum mo ye shes kyi me hU~M yig gi rnam par 'bar bas kaM yig yer gyis bdas /
sna sgo nas phyir thon te sdig pa'i rnam par gyur pa mdun gyi til la thim pa'i mos pa gyis la rlung ro phyir bsal bar zhu /
til sna sgor 'grim /
de nyid ye shes kyi mer bsregs shing chur sbyangs pas sdig sgrib gtan nas dag par gyur par mos shig
/oM sarba pA paM da ha na shAn+tiM ku ru ye swA hA:
lan gsum brjod la til g.yas g.yon du bskor la me chur dor ro //
'dir gzhung las zhi ba'i sbyin sreg bya bar gsungs pas rgyas par spro na zhi ba'i sreg blugs mdor bsdus pa tsam bya'o //
de ltar rgyud dag par gyur pa de nyid kyi sgo gsum sku gsung thugs su byin gyis brlab cing rdo rje gsum gyi dam tshig gi gzhi dgod pa yin pas 'di ltar gsal thob cig
/khyod rang rnams skad cig gis dpal rdo rje sems dpa' dkar po rdo rje dang dril bu 'dzin cing dar dang rin po che'i rgyan can zhabs skyil krung pad zla'i gdan la bzhugs par gyur pa'i dpral bar 'khor lo dkar po oM dkar pos mtshan pa /
mgrin par pad+ma dmar po AHdmar pos mtshan pa /
snying gar rdo rje sngon po hU~M sngon pos mtshan pa 'od zer rab tu 'bar ba sgoms shig
/'bru gsum brjod la dri'i thig le gnas gsum du bkod /
de ltar byin gyis brlabs pas ye shes kyi char gtogs pa'i dbang po so sor nye bar spyod pa'i bye brag rnams kyis mchod par byas pa'i mos pa mdzod /
oM badzra puSh+pe nas nai bid+ya pra tIts+tsha swA hA'i bar brjod la gnas so sor me tog la sogs pas mchod tshul bya /
ltas brtag pa ni /
mtshan nyid dang ldan pa'i so shing ra ba bcas 'du byas la /
tshad dang mtshan nyid ldan pa'i so shing slob ma rnams kyi dngos grub kyi ltas brtag pa'i nus ldan du gyur /
oM AHhU~M hrI:
zhes lan bdun tsam brjod nas byin brlabs pa lag tu gtad de /
nga yi skal ldan rigs kyi bu :
mthun par tshogs pa'i slob bu rnams :
shar gyi phyogs su kha bltas te :
dngos grub brtag phyir so shing dor :
de ltar byin pa'i so shing gi rtse mos so la drud pas ngag gi sdig sgrib thams cad dri khu'i rnam pas sang gis skyugs par bsam pa dang /
thal sbyar gyi bar du bzung nas rang rang gi skal pa dang 'tsham pa'i las kyi dngos grub ji ltar thob pa gsal bar ston cig snyam pas 'di'i rjes zlos dang bcas te dor bar zhu /
oM gu ru sarba sid+d+hi sa ma ya satwaM:
zhes so shing gi maN+Dal du 'dor gzhug
/de ltar dor ba'i ltas kyi mtshan ma'ang dbang gzhung las /
shar lho nub byang mtshams dag dang :
steng rnams rim bzhin zhi rgyas dbang :
drag po phra mo'i sid+d+hir shes :
steng du mkha' spyod bla med do :
'og tu gyur la dngos grub med :
sbyin par byas te bskur bar bya :
zhes gsungs pa ltar lags so //
srung skud gdags pa ni /
srung skud dmar po sum bsgril rdo rje'i mdud pa gsum dang ldan pa la slob dpon gyi thugs ka nas 'phros pa'i 'od zer gyis ye shes kyi srad bu spyan drangs te thim /
hrIHhU~M phaT badzra rak+Sha :
lan bdun tsam gyis sngags /
srung ba 'di nyid skyes pa'i dpung pa g.yon dang bud med kyi g.yas /
byis pa'i mgul du btags pas lus kyi dri ma byang zhing bar chad thams cad srung bar gyur pa'i mos pa mdzod /
sngags snga ma brjod bzhin pas bcing /
khyor chu sbyin pa ni /
las bum gyi chu khyor bar byin pas kha bshal zhing khong du 'thung ba dang lus la 'thor bas yid kyi dri ma dag
/smin byed kyi dngos grub thob pa'i snod rung du gyur par mos shig
/oM hrIHbi shud+d+ha sarba d+harma sarba pA paM ni tsar+Ya :
saM sho d+ha ya :
sarba bi ka la :
a pA na ya hU~M phaT:
ces brjod bzhin las chu sbyin la mthar /
ces pas ngan sdig dag par 'gyur :
myur du dag pa'i zhing du 'gro :
zhes gsungs pa lags so //
ku sha sbyin pa ni /
'jag ma lnga dang bcu gsum gyi phon po byas pa gnyis thogs la /
dag byed bkra shis kyi rtsa mchog slob ma rnams kyi rmi lam gyi rtags mtshan gsal ba'i nus ldan du gyur /
oM AHhU~M:
lan bdun /
ku sha'i phon po chung ba sngas dang che ba stan du gyis la do nub gzhog g.yas sar phab ste nyal nas rmi lam gyi mtshan ma gang byung brtag par gyis shig
/kyai hoHskal ldan bu rnams kyis :
de ring mtshan ma bzang mthong zhing :
nangs par rgyal ba'i zhing khams mthong :
des na rmi lam mtshan ma dag :
gang byung nangs par 'dri byed pas :
ma rjed legs par nga la smros :
de rnams kyis bla sgrub byin rlabs kyi sgron me'i dbang gi sngon 'gro slob ma lhag gnas kyi rim pa grub cing dngos gzhi slad nas 'byung ba lags pas dge ba rdzogs byang du bsngo bar zhu /
zhes bsngo ba brjod la slob ma gyes /
slob dpon gyis sta gon lha la mchod bstod bum pa'i skabs ltar bya /
ma rnyed yongs su sogs dang yig brgya brjod la nongs pa bshags /
'degs pa'i rgya dang /
maN+Dal la ut+tiSh+Tha :
zhes pas btegs /
sta gon gyi lha rnams nam mkha'i dbyings su bzhugs par gyur /
ces mos la tshom bu dang mchod gtor rnams bsdu /
bdag bskyed 'od gsal du zhugs la thun mtshams gnyug ma'i lha skur ldang /
dge bsngo shis brjod bya'o //
gsum pa dngos gzhi la'ang gsum /
dbang rten dkyil 'khor dang rdzas bsham pa /
dbang don sgrub cing mchod pa /
dbang bskur ba dngos rjes rim dang bcas pa'o //
dang po ni /
dkyil 'khor ras bris sam lha grangs kyi tshom bu bkod pa'i dbus su khri'u'i steng sngar sta gon byas pa'i rnam rgyal bum pa /
mdun du thod phreng rigs lnga'am gtso bo'i sku tsaka dang ming dbang /
g.yas su dbu rgyan dar dpyangs bcas pa /
rgyab tu rdo rje /
g.yon du dril bu /
bar mtshams rnams su gsang dbang thod chang chos sman mngar gsum sbyar ba /
me long gsal ba la sin+d+hu ra'i thig le lnga tshom bkod pa /
kha T+wAM DA dril gyi rgyan ldan /
dbang phreng /
slob dpon dbang chas 'khor lo po ti dung sogs kyi dngos gzugs sam phyogs bsdus tsakli
/rgyab mdun gang bder bla ma'i gtor chen sku tsaka dar gdugs kyis spras pa /
de mnyam thod pa'i bdud rtsi dang sin+d+hu ra'i me long gong mtshungs /
spu gri mched gsum dmar gtor zur gsum /
bshos bu nag po /
rgyal bshos dkar zlum bcas sum bsgrigs /
dam can gtor ma smad cha gru bzhi la rtse mo zur gsum can dar gdugs bcas bkod /
sman raka gtor gsum /
phyi mchod sogs spyi ltar bsham /
sngon gtor /
tshogs mchod /
chad brtan /
las bum mig dar me tog sogs 'og tu nye bar mkho ba'i chas tshang bar 'du bya'o //
gnyis pa ni /
tshig bdun dang brgyud 'debs sngon du 'gro bas /
skyabs sems 'di'i dbur smos pa'i byang gter spyi 'gro
/bgegs gtor gtang ba gu ru'i las byang yid bzhin nor bu'i dbu nas brtsam /
bgegs bskrad /
mtshams bcad /
mchod brlab /
tshogs gsag rnams sngon du 'gro ba'i /
dngos gzhi lha bskyed rnying ma spyi lugs bdag mdun dbyer med dam cha gnyis su bsgom yang chog par snang la /
gang ltar ting nge 'dzin rnam gsum nas brtsam /
srid gsum dbang du sdud byed bsgom :
zhes pa'i bar song nas /
sta gon gyi lha nam mkhar bzhugs pa la dmigs te bum bskyed skabs ltar mchod /
spos bsreg
/rol mo bsgrags la tshig bdun dang sngags tsam gyis spyan drangs la bstim /
sngon gyi 'phros /
ye shes lnga dang sogs kyis dbang bskur rgyas 'debs byin brlab bya /
slar ye shes pa spyan 'dren pa nas bzung bstod pa'i bar song nas /
bdag mdun dbyer med skabs mdun dkyil go sar dzapa? khang dbye /
spro bsdu'i dmigs pa gsal btab la /
rtsa bsnyen ci 'grub /
hrIHma sogs sham bu btags pa brgya rtsa /
las sbyor thod phreng sde lnga nyer gcig re tsam bzla
/bum bzlas sngon du song bas 'thus mod 'dir yang spro na skad cig gis gsal 'debs byas la rtsa sngags dang sham 'dogs bcas brgya rtsa sogs bzla /
gtor ma bla ma'i dkyil 'khor yongs rdzogs su gsal btab la las byang dngos grub len chog skabs su 'byung ba'i sngags de ci 'grub bzla
/mthar stong tshigs 'bul /
bum lha 'od zhu bya /
spu gri mched gsum dang dam can gtor 'bul mchod bstod bcas mdor bsdus /
tshogs kyi bgegs bskrad mtshams bcad byin brlab nas brtsam /
dngos grub blang ba smon lam gyi bar gtang /
tshogs la rol /
bum bskyed ltar dkyil 'khor pa la mchod bstod 'bul /
gsol 'debs kyis byin dbab par gsungs pas gdung ba'i dbyangs dang mos gus bskyed la /
dngos grub mchog brnyes rje btsun rin po che :
sku ni mi g.yo tshe yi rig 'dzin brnyes :
gsung ni mi 'gag drag sngags dgongs pa ldan :
thugs ni mi rtog skye med chos kyi dbyings :
yon tan lhun grub bla med grub mchog brnyes :
phrin las thogs med lha srin dam la 'dogs :
pad+ma las byung rdzu 'phrul mthu dang ldan :
pad+ma 'byung gnas sku la phyag 'tshal bstod :
sku yis byin gyis brlab tu gsol :
bde chen lus la 'bar bar byin gyis rlobs :
gsung gis byin gyis brlab tu gsol :
nus mchog ngag la smin par byin gyis rlobs :
thugs kyis byin gyis brlab tu gsol :
rtogs mchog sems rgyud grol bar byin gyis rlobs :
oM AHhU~M badzra gu ru pad+ma sid+d+hi hU~M:
kA ya bA ka tsit+ta sid+d+hi hU~M A:
zhes brjod /
nus na bdag 'jug rgyas par blang /
mi lcogs na rig me dor ba'am gtor ma'i byin rlabs tsam blangs la slob ma gzhug par gnang ba zhu ba ni /
thal sbyar bcas /
oM/
rdo rje ye shes 'thob byed pa'i //
sogs kyis gsol ba btab pas /
dkyil 'khor pa'i lha tshogs thams cad dgyes pa chen pos 'di ltar gsung bar mos /
kye ho :
rang rig dbang thob rnal 'byor pa :
mtha' yas 'gro ba'i dpal mgon gyis :
duHkha 'khor ba'i sems can kun :
bde chen thar pa'i grong du drongs :
skal ldan bu rnams smin grol mdzod :
gnang ba thob par bsam mo //
gsum pa dbang gi cho ga la gsum /
'jug pa /
dngos gzhi /
rjes kyi rim pa rnams so //
dang po ni /
sta gon byas pa'i slob ma rnams la khrus bya /
bgegs gtor bsngo /
bgegs bskrad /
mtshams bcad pa rnams sta gon skabs bzhin bya /
gu gul yungs thun las bum gyi chu 'thor /
sdig pa sbyang ba ni /
me chu til nag bkod pa /
slob bu'i snying gar yi ge kaM:
thog med dus nas da bar gyi :
sdig pa'i ngo bor 'dus par bsam :
sum mdor gtum mo ye shes me :
hU~M gi rnam par 'bar ba yis :
kaM bdas nas ni sgor phyung nas :
til la sdig pa'i gzugs su bstims :
de nyid me dang chur dor bas :
sdig pa rab tu sbyang bar bsam :
oM sarba pA paM da ha na shAn+tiM ku ru ye swA hA:
lan gsum brjod pa dang lag len spyi ltar bya /
sems bskyed gsal btab la /
de'ang dus gsum rgyal ba rab 'byams kyi spyi gzugs o rgyan gyi gu ru rin po che pad+ma thod phreng de nyid thugs rje'i 'jug pa dus la babs shing gangs can gdul bya'i bsod nams kyi skal bzang shar ba'i rten 'brel gyi nyer len las /
'jam dbyangs sprul pa'i chos rgyal chen pos spyan drangs pa ltar sku dngos kyis phebs nas lha 'dre gdug pa can thams cad btul /
gtsug lag khang dang sku gsung thugs kyi rten rnams bkod /
rdo rje theg pa'i chos 'khor thun mong ma yin pa mtha' yas pa bskor nas skal pa dang ldan pa mtha' dag grub pa'i go 'phang mthon po la bzhag
/zab mo'i gsang ba de dag ma 'ongs snyigs dus kyi gdul bya ris med pa'i don la dgongs nas bod khams mtha' dbus thams cad du gter kha bsam gyis mi khyab par rgyas btab pa las /
skabs su babs pa 'di ni /
sprul pa'i gter ston chen po tshe brtan rgyal mtshan gyis mon brag chu mo phug nas spyan drangs pa'i lam yig las /
'di nas nub kyi phyogs shed na :
g.yas ru chu klung 'babs pa'i lho :
mang yul rgyal po'i shar phyogs logs :
dpal mo thang gi dkyil stod na :
lha mtsho srin mtsho'i nub phyogs na :
slob dpon pad+ma'i dgongs pa'i bcud :
nam mkha'i snying po'i thugs gter yod :
lnga bcu kha ral snyigs ma'i dus :
rang gter blangs nas 'gro don byed /
gsang sngags dar la ma smin dus :
skal ldan kun gyi chos skal yin :
dran par gyis shig bod 'bangs kun :
ces lung bstan pa'i don bzhin /
bod kyi bka' babs grub chen rnam dgu'i ya gyal /
yang dag thugs kyi dngos grub brnyes pa gnubs nam mkha'i snying po'i rnam 'phrul gter ston chen po dpal rgyal mtshan gyis /
la stod dpal mo dpal thang gi bya mang po'i phug pa nas chos rgyal mya ngan med kyis sangs rgyas kyi sku gsung thugs rten bye ba phrag gcig bzhengs pa'i dus kyi rdo rje bcu gcig pa mthong grol gnam lcags rdo rje dang lhan cig spyan drangs pa kun bzang thugs gter 'khor ba rang grol du grags pa zab cing rgya che ba'i chos skor 'di la /
spyi tshom /
nang gter rwa skor /
lte skor /
lte skor gyi chings /
rwa sbrag gi skor dang lngar bzhugs pa las 'dir nang gter rwa skor la thems byang las /
ma 'ongs snyigs ma'i dus dag tu :
ya rab skal ldan don gyi phyir :
bdud rtsi lta bu thugs kyi bcud :
'khor ba'i nad sel bdud rtsi sman :
dgos 'dod 'byung ba'i rin po che :
ma rig mun sel 'od po che :
dam chos sgron ma rnam drug gnang :
ma 'ongs bstan pa'i btsas su 'jog :
ces bsngags pa'i dam chos sgron ma rnam drug gi thog ma bla sgrub byin rlabs kyi sgron ma'i smin byed sgrub pa yin /
zab chos 'di la sras brgyud dang slob brgyud gnyis su byon cing sngon dus la stod nas dbus gtsang gi bar yongs su grags shing dar rgyas su bzhugs kyang /
deng sang dus kyi dbang gis smin grol gyi rgyun lta ci /
dpe rgyun tsam yang dkon par bzhugs pa la /
bka' babs bdun gyi mnga' bdag sprul pa'i gter ston grub thob rgya mtsho'i 'khor los sgyur ba chen po 7pad+ma 'od gsal mdo sngags gling pas dpe rgyun btsal nas zhal bshu mdzad pa'i skabs su ngo bo gu ru rin po che yin pa la rnam pa gter ston dpal rgyal mtshan ji lta ba'i tshul du bstan te yang nas yang du byin gyis brlabs shing dbang dang gdams pa bstsal /
rje nyid gter ston de nyid kyi sras mchog bsam 'grub rdo rjer gyur pa'i bag chags kyang sad /
chos gter srung ma rnams kyang dgyes pas phrin las sgrub pa'i mtshan ma gsal bar gzigs te dbang lung yongs su rdzogs pa'i rgyun srol gsar du spel nas bstan pa'i srog mthud pa'i bka' drin chen po bstsal pa ste /
de ltar rgyud lung gi khungs btsun zhing nye brgyud byin rlabs kyi gzi brjid lhag par 'bar ba'i dbang bskur bgyi ba la /
bdag nyid kyis bgyi bar 'os pa rnams grub /
khyed rang slob ma rnams kyi ngo skal du gyur pa dkyil 'khor phyi nang du 'jug pa'i chos dang /
zhugs nas mngon par dbang bskur ba gnyis su 'byung ba las thog mar 'jug pa'i chos rnams zhu ba'i yon du dmigs te maN+Dal 'bul bar zhu /
zhes brjod la maN+Dal 'bul /
mtshams sbyor spyi mthun gyis mig dar 'ching zhing me tog sbyin la slob dpon gyis /
bu khyod tshur shog ci la dga':
'dod don gang yin khyod kyis smros :
zhes dris pa'i lan gsol ba 'di'i rjes zlos /
skal bzang bdag ni bde chen la :
bdag ni gsang ba'i dkyil 'khor du :
rab tu dad pas 'jug par 'tshal :
gus pa chen pos thal mo sbyor la /
dkyil 'khor chen por gzhug par gsol ba 'debs pa 'di'i rjes zlos mdzod /
bla ma sangs rgyas kun dang mnyam :
slob dpon la ni skyabs su mchi :
yi dam lha dang mkha' 'gror bcas :
thams cad la yang phyag 'tshal lo :
bla med bla ma'i dkyil 'khor du :
slob dpon gyis ni gzhug tu gsol :
lan gsum /
rigs dang skal pa bzang por ldan par rtogs nas gnang ba stsol bar mos shig
/de bzhin gshegs pa kun gyi gnas :
bla med thar pa'i grong khyer mchog :
gsang ba'i dkyil 'khor 'di ru ni :
bdag gi slob ma gzhug par bya :
las kyi rdo rjes phyag gi rdo rjes drangs te dkyil 'khor chen po'i sgo drung du 'khod par mos shig
/kye hoHskal ldan bu mchog dag :
rdo rje'i lam nas gnas 'dir drangs :
gnas ngan 'khor ba'i sems btang nas :
gsang chen pho brang 'dir shog cig :
sa ma ya dzaHdza :
yol ba dbye /
shar phyogs kyi sgo nas bla ma dang dbyer med pa'i dkyil 'khor lha tshogs rnams kyi zhal mngon sum du gyur pa la sgo gsum gus pa chen pos zhabs kyi pad mor phyag byas par mos la thal mo gnas gsum du sbyar nas 'dud pa'i tshul dang bcas te 'di'i rjes zlos /
dus gsum sangs rgyas thams cad kyi :
sku gsung thugs kyi bdag nyid mchog :
bde gshegs rgyal ba 'khor bcas la :
lus ngag yid kyis na mo hU~M:
lan gsum /
bden gnyis zung 'jug gi sems bskyed pa'i slad du khyed rang rnams rigs kun bdag po bcom ldan 'das rdo rje sems dpa'i skur gsal ba'i snying gar kun rdzob byang chub sems kyi ngo bo zla ba'i dkyil 'khor nya gang ba'i steng du /
don dam byang chub sems kyi ngo bo hU~M las rdo rje dkar po rtse lnga pa re 'khod par sgoms la sngags 'di'i rjes zlos /
oM sarba yo ga tsit+ta u twa da yA mi :
lan gsum /
rdo rje me tog bcas snying gar bzhag la /
sems bskyed pa de mi nyams brtan par byas pa'i mos pa mdzod :
su ra ta sa ma ya satwaM hoHsid+d+hi badzra ya thA su khaM:
thal mo me tog dang bcas te khyad par gyi gsol ba 'debs pa 'di'i rjes zlos /
dga' chen khyod bdag sogs gsol gdab gnang sbyin /
rgyun bshags sngon du 'gro ba'i sdom bzung rnams mtshams sbyor bcas gong gsal sta gon skabs bshad pa rnams 'dir blang /
de nas bdud rtsi la /
oM AHhU~M:
lan gsum bzlas pas byin brlab /
rdo rje gsum gyi yi ge'i ngo bor gyur pa'i bdud rtsi lan gsum byin pas khyed rang rnams kyi sku gsung thugs kyi dam tshig thob pa'i rtags su gnas gsum du yi ge 'bru gsum gyis mtshan par sgoms shig
/'bru gsum lan gsum brjod pa dang bdud rtsi sbyin /
ye shes dbab pa'i sngon 'gro dam la bzhag cing tha tshig rdo rje'i dam chu sbyin pa yin pas 'di dag gi don thugs la bcag 'tshal /
rdo rje spyi bor bzhag la /
rnal 'byor dka' thub dam tshig 'di :
rtogs na sku gsung thugs yin te :
ma rtogs ngan song gsum yin pas :
'da' bar mi bya dam tshig go :
las bum gyi chu bsres pa'i dam chu sbyin la /
hU~M:
'thungs shig rdo rje dmyal ba'i chu :
dam las 'das na sreg par byed :
dam tshig bsrung na dngos grub thob :
legs nyes rdo rje chu 'dis 'grub :
oM pany+tsa a mr-ita u da ka Tha hU~M phaT/
da ni dbang gi gzhi dgod pa'i slad du ye shes pa dbab pa yin pas khyed rang rnams rang sar longs la lus thang sha bcad de thal mo sbyor /
bla ma dang dkyil 'khor gyi lha la mos gus drag tu skyed /
gzhan du ma yengs par dmigs pa 'di rnams rtse gcig tu sgoms shig
/kye hoHgson dang skal ldan rigs kyi bu :
yid 'ong gnas mchog chos kyi pho brang 'dir :
gru bzhi sgo bzhi rta babs rgyan gyis mdzes :
'dod yon pha gu drwa phyed shar bus brgyan :
'ja' 'od 'khyugs pas phyi nang kun tu gsal :
chos sku'i zhing khams longs sku'i gzhal yas khang :
khyad 'phags sprul sku'i gnas mchog e ma ho :
yid 'ong gnas 'dug khyad par dga' ba sgoms :
slob dpon sangs rgyas yin par 'du shes skyed :
ma yengs gsal bar 'di ltar bsgom par gyis :
nam mkha' 'di ru rje btsun pad+ma'i sku :
bcu drug lo lon lang tsho rgyas pa'i sku :
dkar dmar mdangs ldan gzi brjid rab tu 'bar :
rus rgyan dar dang dur khrod chas kyis brgyan :
thod pa'i cang te'u dril bu drag tu 'khrol :
spyan rtsa dmar po rab tu drag par gzigs :
brgyud pa'i bla ma ma lus 'khor dang bcas :
spyi bo'i btsug na sprin ltar gtibs pa la :
yi dam lha dang mkha' 'gro'i tshogs bskor nas :
rol mo'i sgra bcas gar stabs mdzad par sgoms :
de ltar sprin bzhin rab tu gtibs pa yis :
stong gsum gang nas byin gyis rlobs par sgoms :
ma yengs ma yengs yid la rab tu bsam :
zhes pas dmigs pa phog
/'beb pa'i rdzas bsreg
/rol mo drag tu 'khrol la /
oM AHhU~M:
gu ru na mo d+he ba DA ki nI sa ma ya hrIM hrIM hrIM:
pheM pheM a ral+li dzaHdzaHhU~M hU~M:
zhes lan mang du brjod /
de ltar dbab pa'i ye shes pa de rnams khyed rang rnams kyi spyi bo nas zhugs /
sgo gsum la thim pa'i byin rlabs kyi rgyun byang chub ma thob kyi bar du brtan par byas pa'i mos pa gyis shig
/A be sha ya tiSh+Tha badzra :
zhes brjod la rgya gram mgor bzhag
/rgyal ba'i dkyil 'khor bzang zhing dga' ba 'dir :
bu khyod rab tu 'jug par spro lags sam :
zhes dris pa'i lan du /
rab tu spro lags /
zhes brjod cig
/sngar byin pa'i me tog de nyid rang rang gi tshe rabs sngon nas 'brel ba'i lhag pa'i lha gang yin pa la phog par shog cig snyam pas dkyil 'khor chen por dor bar mos la 'di'i rjes zlos dang lhan cig me tog 'dor bar zhu /
thar pa'i grong mchog gzhal yas 'dir :
rig pa'i me tog 'di bor bas :
sngon nas las kyis 'brel ba'i lha :
gang yin de dang 'phrad par shog :
rat+na mA la puSh+pe pra tIts+tsha ho :
zhes 'dor gzhug
/gang du phog pa'i rigs brtags la ming de mthun gdags shing lha so sor bstim pa'am bsdu na /
dkyil 'khor gyi lha tshogs thams cad khyab bdag gtso mchog nyid kyi ye shes sgyu 'phrul drwa ba'i rol gar kho na las ma g.yos pas khyed rang rnams kyi me tog gang du phog kyang dkyil 'khor gtso bo rdo rje thod phreng rtsal nyid la phog par shes pas de nyid lhag pa'i lhar bzung dgos pa dang /
de las ye shes kyi sku gnyis pa 'phros te khyed rang rnams la thim par mos shing gsang ba'i mtshan yang rdo rje thod phreng rtsal ces bya bar zungs shig
/dngos grub kyi ltas mtshon pa'i phyir mig ras kyi 'og nas dkyil 'khor gyi bar snang la ltos mdzod /
ltos shig bu khyod dkyil 'khor ltos :
kha dog gang mthong dngos grub dag :
mkha' 'gro lnga yis ster bar 'gyur :
de ltar brtags pa'i dngos grub kyi mtshan ma 'di lta ste /
dkar ser dmar ljang sna tshogs mdog :
mthing gar mthong ba de dag gis :
zhi rgyas dbang dang mngon spyod dang :
chos nyid rtogs dang drag po 'grub :
mig thur thogs la /
khyed rang rnams kyi tshe rabs thog med nas lhan cig skyes pa'i ma rig pa'i sgrib g.yogs mig dar dang lhan cig bsal bar mos shig
/sngon gyi mig mkhan mkhas pa yis :
'jig rten ling tog bsal ba ltar :
shes rab thabs kyi thur ma yis :
khyed kyi mi shes sgrib byed bsal :
oM badzra tsak+ShuHpra be sha ya hU~M:
zhes mig dar bsal /
de ltar dag pa ye shes kyi mig thob pas rten dang brten par bcas pa'i dkyil 'khor ba thams cad mngon sum du mjal bar mos shig
/phyag shing gis mtshon te /
dkyil 'khor bzang po 'di la ltos :
shes rab rnam gsum rab tu skyed :
khyod ni thugs kyi rigs su skye :
bde bar gshegs pas byin gyis rlobs :
dngos grub thams cad mngon du 'gyur :
'gro ba rigs drug thams cad la :
bu bzhin snying rje kun la skyed :
gsang ba'i chos la dad par gyis :
'di ltar phyi snod kyi 'jig rten sgyu lus dang bcas pa gnas su dag pa'i gzhal yas khang byang chub phyogs kyi chos rnams yongs su rdzogs pa'i nang du /
dug lnga dang phung po lnga ye shes lnga ru dag pa'i thod phreng sde lnga thabs shes zung 'jug gi 'khor du /
rtog tshogs gnas su dag pa gu ru sprul pa'i mtshan brgyad /
mkha' 'gro shugs 'gro
/ging dang dpa' mo /
ye shes kyi sgo ma sde bzhi sogs skye med chos kyi sku nyid 'gro ba gang la gang 'dul gyi brda don rtags gsum yongs su rdzogs pa'i rnam par shar bar shes pas dad gus dang spro ba cher skyed la phyag 'tshal ba'i mos pas 'di'i rjes zlos /
sangs rgyas kun gyi rang bzhin sku :
slob dpon la ni skyabs su mchi :
dpa' bo rnal 'byor ma mo 'khor :
dkyil 'khor lha la phyag 'tshal lo :
lan gsum /
che ba brjod pa ni /
hU~M:
nga ni dpal ldan rdo rje 'chang :
rgyud kun gyi ni bdag po mchog :
sku gsung thugs kyi 'khor lo la :
gsol ba thebs na dngos grub 'byung :
de dag gis dkyil 'khor phyi nang du 'jug pa'i rim pa rnams legs par grub pa lags /
zhugs pa la mngon par dbang bskur ba zhu ba'i yon du zhing khams 'bul bar zhu /
zhes mtshams sbyar la 'bul tshig 'dis 'bul du gzhug ste /
mdzes pa'i zhing khams phyi nang mchod pas brgyan :
yid 'ong rgya chen mchod pa ji snyed dang :
bdag gzhan lus ngag yid gsum gus pas 'bul :
'gro ba'i don du dgyes pas bzhes su gsol :
oM gu ru de ba DA ki nI:
rat+na maN+Dal pU dza me g+ha sa mu dra s+pha ra Na hU~M:
zhes 'bul /
dbang dngos gzhi'i don du gsol ba 'debs pa 'di'i rjes zlos /
byang chub rdo rje sangs rgyas la :
ji ltar che bas che brjod ltar :
bdag kyang skyob pa'i don slad du :
nam mkha'i rdo rje bdag la stsol :
lan gsum /
kye hoHrnal 'byor dbang phyug tshogs :
'jig rten 'khrul pa'i lus spangs nas :
rdo rje thod phreng bla ma yi :
dkyil 'khor chen por khyod rol lam :
zhes dris pa'i lan gsol ba 'di'i rjes zlos /
khyod zhabs pad+mo spangs nas ni :
gtso bo gzhan du skyabs ma mchis :
'gro ba'i mgon po mthu chen gyis :
blo chen bdag la gnang bar mdzod :
de la dngos gzhi'i dbang rnams rim par bskur ba la /
lus smin byed bum dbang /
ngag smin byed gsang dbang /
yid smin byed sher dbang /
sgo gsum chos nyid du grol byed bzhi pa /
sku gsung thugs kyi rjes su gnang ba /
rjes spyod lam khyer bstan pa /
'da' dka'i dam tshig gzung ba /
yongs rdzogs gtor ma'i byin rlabs dang /
bka' srung gnyer du gtad pa bcas rnam grangs brgyad du yod pa las dang po bum pa'i dbang la'ang rdo rje slob ma'i dbang dang slob dpon gyi dbang gnyis su 'byung ba'i dang po la /
gzhi'i lnga chos rnams lam du khyer bas 'bras bu'i lnga chos rnams 'thob pa'i sa bon 'debs pa rig pa'i dbang lnga rim par bskur ba yin pas dmigs pa 'di bzhin du sgoms shig
/khyed rang rnams skad cig gis dkyil 'khor chen po'i shar sgor dbang stegs seng ges btegs pa'i rin po che'i khri steng pad+ma nyi zla'i gdan la khyab bdag bla ma rdo rje thod phreng rtsal mthing nag zhal gcig khro 'dzum gyi nyams can /
phyag gnyis kyis rdo rje dang dril bu 'dzin pas yum rdo rje mkha' 'gro ma dmar mo gri thod 'dzin pa la 'khyud pa /
dbu skra thor tshugs dar dang rin po che rus pa'i rgyan rnams kyis brgyan cing zhabs rdo rje dang pad+ma'i skyil mo krung gis ye shes kyi rang 'od 'bar ba'i klong na bzhugs par gyur pa la /
bla ma dang dkyil 'khor gyi gtso bo dbyer ma mchis pa'i thod phreng sde lnga'i thugs ka nas rig pa'i lha mo rnams spros pas so so'i phrin las mdzad cing bkra shis pa'i rnam pa du ma dang ldan pas rig pa'i dbang lnga rim par bskur ba'i mos pa mdzod /
rnam rgyal bum pa spyi bor bzhag la /
oM:
byang chub sems chus rab gang ba'i :
rnam par dag pa'i bum pa 'dis :
skal ldan khyod la dbang bskur bas :
lus kyi rdo rje mchog 'grub shog :
kA ya a b+hi Shiny+tsa oM:
bum chu khar sbyin zhing spyi bor 'thor ba'i chu dbang bskur la /
hU~M:
rdo rje thod phreng thugs mchog rdo rje'i sku :
me long ye shes bdud rtsi'i chu rgyun gyis :
rnam shes mkhar 'dzin nga rgyal rten sbyangs nas :
mi 'gyur thugs kyi rdo rje thob par shog :
badzra ka la sha a b+hi Shiny+tsa hU~M:
dbu rgyan dar dpyangs bcas bkon la /
de bzhin gshegs pa kun gyi rgyan :
sangs rgyas kun gyis rab bsngags pa'i :
rin po che yi dbu rgyan dang :
dar dpyangs dag gis dbang bskur ro :
oM rat+na mu ku ta a b+hi Shiny+tsa trAM:
chu dbang sngar ltar bskur la /
rin chen thod phreng yon tan rdzogs pa'i sku :
mnyam nyid ye shes bdud rtsi'i chu rgyun gyis :
tshor ba chu 'dzin nga rgyal rten sbyangs nas :
mi zad gter 'chang yon tan dbang thob shog :
rat+na ka la sha a b+hi Shiny+tsa trAM:
rdo rje lag g.yas su gtad la /
'di ni sangs rgyas thams cad kyi :
ye shes byang chub sems yin pas :
gnyis med don gyi ngo bo 'dis :
de ring khyed la dbang bskur ro :
ma hA badzra a b+hi Shiny+tsa hrI:
chu dbang bskur la /
pad+ma thod phreng brjod bral dag pa'i sku :
kun rtog ye shes bdud rtsi'i chu rgyun gyis :
'du shes mer 'dzin 'dod sred rten sbyangs nas :
dpag med rdo rje chos kyi gsung thob shog :
pad+ma ka la sha a b+hi Shiny+tsa hrI:
dril bu lag g.yon du gtad la /
'di ni shes rab kun gyi gnas :
byang chub bsgom pa'i rang bzhin no :
shes rab dbyangs kyi rjes 'gro bas :
de ring khyed la dbang bskur ro :
oM pra dz+nyA g+hAn Ti a b+hi Shiny+tsa A:
chu dbang bskur la /
karma thod phreng phrin las kun 'grub sku :
bya grub ye shes bdud rtsi'i chu rgyun gyis :
'du byed rlung 'dzin phrag dog rten sbyangs nas :
thogs med phrin las lhun grub dbang thob shog :
karma ka la sha a b+hi Shiny+tsa A:
rdor dril lhan cig spyi bor 'khrol la /
'di ni sangs rgyas dngos yin te :
rab tu bsngags pa gsang ba'i ming :
rdo rje che ge zhes pa ru :
deng nas khyod la dbang bskur ro :
rdo rje rgyal po zhes bya ba'i a b+hi Shiny+tsa oM:
chu dbang bskur la /
bud+d+ha thod phreng skye med chos kyi sku :
chos dbyings ye shes bdud rtsi'i chu rgyun gyis :
gzugs dang sar 'dzin gti mug rten sbyangs nas :
rnam dag spros bral chos sku'i dbang thob shog :
bud+d+ha ka la sha a b+hi Shiny+tsa oM:
de rnams kyis nyon mongs pa lnga'i sgrib pa dag nas ye shes lnga mngon du byas /
phung po lnga dang khams lnga sku lngar gnas 'gyur ba'i nus pa mthu can du byas pa yin no //
de nas rdo rje slob dpon gyi dbang bskur zhu ba'i yon du maN+Dal phul /
gsol ba 'debs pa 'di'i rjes zlos mdzod /
slob dpon dam pa dgongs su gsol :
sems can kun la phan gdags phyir :
bdag ni rtag tu slob dpon bgyid :
de ring bdag la lung bstan gsol :
lan gsum /
khyed rang rnams seng khri pad+ma nyi zla'i gdan la rigs thams cad kyi khyab bdag bla ma rdo rje thod phreng rtsal yum dang bcas pa'i skur gsal ba la /
hU~M las byung ba'i rdo rje phyag g.yas su gtad pas thabs bde ba chen po thugs kyi dam tshig
/AHlas byung ba'i dril bu phyag g.yon du gtad pas shes rab stong pa nyid gsung gi dam tshig
/'khyud pa'i tshul mdzad pas thabs shes zung 'jug phyag rgya sku'i dam tshig rnams bzung ba'i mos pa mdzod cig
/rdor dril gtad la /
thabs mchog ye shes rdo rje dang :
shes rab chos dbyings dril bu zung :
phyag rgya chen po rdo rje'i sku :
dam tshig gsum du rab tu brten :
sangs rgyas thams cad gcig bsdus pa :
rdo rje 'chang chen he ru ka :
khams gsum chos kyi rgyal po ru :
de ring phan chad dbang bskur ro :
oM AHhU~M:
ma hA gu ru badzra d+hA ra d+harma rA dza d+harma tsakra a b+hi Shiny+tsa oM AHhU~M:
da ni khyed rang rnams khams gsum chos kyi rgyal por mnga' gsol ba'i slad du steng na gdugs phub /
g.yas g.yon du rgyal mtshan dang ba dan sgreng /
mchod pa'i bye brag rnam pa mang pos mdun bdar zhabs 'og tu 'khor lo //
phyag tu dung dang glegs bam sogs gtad nas gsang ba zab mo'i chos kyi ston par rjes su gnang bar mos shig
/dung sogs dngos sam tsakli gtad la /
'jig rten khams ni thams cad du :
ji lta ji ltar 'dul gyur pa'i :
sems can kun gyi don gyi phyir :
de ltar chos kyi 'khor lo skor :
chos kyi sgra chen phyogs bcur sgrogs :
chos kyi dung 'di khyod kyis bus /
chos kyi sgron me chen po sbor :
chos kyi rgyal mtshan chen po sgreng :
ji ltar 'dul ba'i las rnams gyis :
slob dpon las rnams ci rigs pa :
de ring phan chad khyod kyis gyis :
de ni sems can don byed pa'i :
rdo rje slob dpon dbang yin no :
de ltar thob pa'i dam tshig 'di dag tshul bzhin du bsrung dgos pa yin te /
de ring phan chad bu khyod kyis :
lus nyid lha dang mi 'bral zhing :
snang srid lha yi 'khor lor blta :
slob dpon sku yi dam tshig srungs :
rdo rje dril bu'i phyag rgya bcang :
'dod yon lha yi dkyil 'khor mchod :
de ltar bum dbang rdzogs par thob pa'i rtogs pa brjod pa 'di la gsan 'tshal /
de yis sku yi gsang ba rtogs :
dngos por zhen pa'i lus grol nas :
bla ma sprul pa'i sku thob 'gyur :
gnyis pa gsang ba'i dbang bskur zhu ba'i yon du maN+Dal phul /
gsol ba 'debs pa 'di'i rjes zlos mdzod /
kun mkhyen mgon po thugs rje can :
yon tan rgya mtsho'i sku drin gyis :
do nub gsang chen bde ba 'tshal :
do nub bka' drin chen po stsol :
lan gsum /
slob dpon gyis /
kye hoHkhyod ni ji lta bu :
'jig rten 'khrul pa'i ngag spangs nas :
rtsa rlung bde chen byang sems kyi :
dkyil 'khor chen po khyod rol lam :
zhes dris pa'i lan du 'di'i rjes zlos /
bdag ni bde chen rgyal ba'i gsung :
thob phyir gtso bo gsang sngags bdag :
khyed kyi gsang chen bdud rtsi'i rgyun :
blo mchog bdag la gnang bar mdzod :
ces gsol ba btab pas bla ma rdo rje thod phreng rtsal yab yum snyoms par zhugs pa'i dga' ba'i sgra dang bde ba'i gzi brjid kyis phyogs bcu'i rgyal ba sras dang bcas pa bskul /
de rnams 'dod chags chen pos snyoms par zhugs pa'i byang chub sems kyi bdud rtsi bla ma yab yum gyi sku la zhugs /
lus gnas kyi lha rnams kyang bde bas bskul te snyoms par zhugs nas 'od du zhu ba bla ma yab yum gyi dkar dmar lhag pa'i byang sems dang 'dres pa mkha' gsang nas phyir phyungs /
thod pa'i bdud rtsi dang ro gcig tu gyur pa de nyid khyed rang rnams kyi ljags thog tu bstsal bar mos shig
/oM:
thabs dang shes rab las byung ba'i :
byang sems bdud rtsi dri ma med :
'di ni bdud rtsi rin chen mchog :
ngag gi rdo rje khyed 'grub shog :
wA ka a b+hi Shiny+tsa A:
bo d+hi tsit+ta ma hA su kha hU~M:
thod pa'i bdud rtsi sbyin la /
sngags 'di brjod la myang bar zhu /
a ho su kha ho :
de ltar bdud rtsi lan gsum sbyin pa'i mthar /
de ltar byin pa'i byang chub sems kyi bdud rtsis lus thams cad la khyab /
rtsa dang rlung byin gyis brlabs pas lus kyi nang bde bas gang zhing rgyas par mos shig
/de nas khyed rang rnams kyi spyi bor haM dkar po /
gsang gnas su raM dmar po /
snying gar hU~M sngon po rnams re re bzhin gsal thob cig
/rlung ro bsal nas bum pa can bzung ba'i rkyen gyis raM las me 'bar bas spyi bo'i haM yig zhu ba'i thig le'i rgyun snying ga'i hU~M la babs /
drod dang bde ba dang rnam par mi rtog pa'i ngo bor 'bar bas de dag gi ye shes skyes par bsams la rlung khug pa gsum bzung bar zhu /
zhes dmigs pa phog la rlung khug gsum 'dzin du gzhug
/dbang de'i dam tshig bsrung bya'ang 'di lta ste /
de ring phan chad bu khyod kyis :
ngag nyid sngags dang mi 'bral zhing :
ak+Sha 'khor lo'i rang bzhin shes :
slob dpon gsung gi dam tshig srungs :
phyi nang bdud rtsi brten cing bcang :
zag med bde ba'i mchod pa 'bul :
gsang dbang gi rtogs pa brjod pa lags te /
de yis gsung gi gsang ba rtogs :
dngos por zhen pa'i ngag grol nas :
longs spyod rdzogs pa'i sku thob 'gyur :
gsum pa shes rab ye shes kyi dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
bcom ldan zhi ba chen po kye :
nyon mongs dgra las rgyal ba'i bdag :
do nub bka' drin chen po yis :
bde ba'i de nyid bstan du gsol :
lan gsum /
slob dpon gyis /
kye ho skal ldan rigs kyi bu :
'khrul pa'i zag rgyun gtan spangs nas :
zag med bde chen ye shes kyi :
dkyil 'khor chen po cang rol lam :
zhes dris pa'i lan du 'di'i rjes zlos /
bdag ni bde stong don 'tshal bas :
thabs chen mchog las byung ba yi :
shes rab mchog gi don mtshon pa'i :
bde ba'i ye shes bdag la stsol :
sin+d+hu ra'i me long dang kha T+wAM rgyan ldan ye shes kyi mkha' 'gro ma dngos su gsal ba khyed rang rnams la gtad par mos shig
/de rnams lhan cig gtad la /
hU~M:
dga' ster gnas ster lha mo 'di :
sna tshogs gzugs can yid du 'ong :
mtha' yi bde ba 'byin pa mo :
rnam pa kun tu phyag rgya longs :
tsit+ta a b+hi Shiny+tsa hU~M:
de ltar gtad pa'i phyag rgya rdo rje mkha' 'gro ma dang khyed rang rdo rje thod phreng rtsal du gsal ba sogs 'du shes gsum ldan gyis snyoms par zhugs pa las yas babs dang mas brtan gyi rim pas rgyu dang 'bras bu'i dga' ba bcu drug mthar phyin te 'dzag med kyi byed pas bde chen lhan cig skyes pa'i ye shes mngon du gyur par mos shig
/slar yang kha T+wAM sogs gtad la /
kha T+wAM sogs kyi brda don kyang 'di ltar mtshon par bya ste /
kha T+wAM ga ni shes rab bde chen sku :
A li'i sgra sgrog DA ma ru yi sgra :
kA li'i sgra sgrog dril bu sil sil bcas :
dga' bzhi yid 'ong shes rab gsang ba'i yum :
shes rab bde chen kha T+wAM phyag rgya'i dbang :
bu la bskur gyis rtag tu bsten par gyis :
oM sarba mu dra shrI DA ki nI a b+hi Shiny+tsa mi :
brda' 'di dag dang ma bral bar chongs la bde ba chen po'i phyir du dga' ba bzhi'i ye shes skyed pa phyag rgya rnam pa bzhi rtag tu bsten par gyis shig
/sin+d+hu ra'i me long bstan la /
me long rtog bral rang gi sems :
sred len g.ya' bral rang ngo ston :
li khri bde ba'i ye shes te :
nyi zla gcig tu 'dres dus 'char :
dbyer med bde chen 'khor lor rdzogs :
'di ni ye shes mchog gi dbang :
gtsug tor rigs rdzogs dbang thob shog :
dz+nyA na d+hA tu d+harma kA ya oM:
sin+d+hu ra'i thig le lte ba snying ga mgrin pa dpral ba bzhir gyen rdzogs su bkod /
dbang gsum pa'i dam tshig 'di rnams tshul bzhin bsrung dgos te /
de ring phan chad bu khyod kyis :
lhan skyes ye shes ngo bo gzung :
gnyis 'dzin rtog pa'i mdud pa 'grol :
slob dpon thugs kyi dam tshig srungs :
bud med spang bar mi bya zhing :
'khor lo bzhi ldan dga' bzhis mchod :
sher dbang gi rtogs pa brjod pa 'di bzhin nges 'tshal /
de yis thugs kyi gsang ba rtogs :
nga bdag lta ba'i yid grol nas :
bla med chos sku 'thob par 'gyur :
bzhi pa rang byung ye shes kyi dbang bskur zhu ba'i yon du maN+Dal phul /
gsol ba 'debs pa 'di'i rjes zlos /
mgon po thugs rje che ldan pa :
thams cad mkhyen pa'i ye shes gtso :
rnam pa kun gyi mchog gyur pa :
rang gi de nyid bstan du gsol :
lan gsum /
kye ho rig pa'i skyes bu rnams :
mtshan ma'i rtog pa rab spangs nas :
spros med bde chen ye shes kyi :
dkyil 'khor chen por khyod rol lam :
zhes dris pa'i lan du 'di'i rjes zlos /
e ma :
bdag ni bya byed spyod las grol :
rang byung ma bcos rnal ma'i don :
rang rig ye shes rtogs par 'tshal :
gtso bos bka' drin chen po stsol :
de la dbang bzhi pa ni tshig tsam gyis don dam rang byung gi ye shes car phog tu ngo sprod pa lags pas rdo rje'i tshig 'di rnams legs par gson la don thugs la bzung ste gnas lugs de kho na nyid kyi dbyings su mnyam par 'jog par zhu /
hrI:
ye shes 'di ni ches phra zhing :
rdo rje snying po mkha' dang mtshungs :
rdul bral mthar ni bde ba ste :
khyod kyi pha yang khyod rang nyid :
e ma ho skal ldan rigs kyi bu :
lus ngag sgrib sbyangs zab pa'i dbang bskur pas :
ma bcos dbang mchog bde ba chen po thob :
bzang rtog lhar 'dzin ngan rtog 'gro ba 'dzin :
bdag dang gzhan du 'dzin pa'i sems nyid de :
dang po cis bskyed da lta gang na gnas :
lus kyi phyi'am sha lpags gang na 'dug :
lus kyi nang ngam don snod gang na 'dug :
dbyibs dang kha dog gnas tshul ji lta bu :
tha ma gar 'gro rdzogs mthar ji ltar 'dug :
ltos dang bltas pas sems nyid mthong ba med :
zungs dang sems nyid sus kyang zin pa med :
bsgrubs dang sems kyis byas pa thams cad 'jig :
des na ma yengs 'di ltar 'jog pa gces :
sems dang sems byung snang ba gnyis ma yin :
sems la bya rgyu 'bad rtsol med par zhog :
rtog pa mi khengs 'dzin pa med par zhog :
lhod de phyam me so ma hrig ge zhog :
yid la mi byed mnyam nyid ngang la zhog :
sna tshogs chos sku 'khor 'das dbye ba med :
ji ltar 'dug pa de ltar rang mal zhog :
de ltar legs par bzhag pa de rtogs pas :
sprin bar nyi ma nam mkha'i ngo bo bzhin :
ma bcos dus 'dir chos sku'i rang zhal mthong :
dran rtog 'dzin med dbang gi rgyal po 'o :
zhes dar cig mnyam par 'jog tu bcug
/dbang bzhi pa'i khyad par gyi dam tshig kyang 'di bzhin du nges 'tshal /
deng nas brtsam ste bu khyod bde bar nos :
bsrung du med pa'i dam tshig ni :
thams cad ro mnyam chos sku'i ngang :
'khor ba ched du mi spang zhing :
mya ngan 'das pa mi bsgrub bo :
ma bcos rang byung rnal mar zhog :
dbang gi rtogs pa brjod pa ni /
de yis mi gnas ye shes rtogs :
shes dang shes bya kun grol nas :
ngo bo mi 'gyur rdo rje 'thob :
ces gsungs pa lags so //
lnga pa sku gsung thugs kyi rjes su gnang ba rnams rim par sbyin pa la /
dang po sku phyag rgya sgom pa'i rjes su gnang ba ni /
gtso bo'i sku tsaka bstan la /
khyed rang rnams kyis khyab bdag bla ma rdo rje thod phreng rtsal yab yum gyi snang brnyan 'dis mtshon te gtso bo nas dkyil 'khor 'khor lo yongs su rdzogs pa'i bar gyi rten dang brten par bcas pa'i bskyed rim mtshan nyid gsum ldan du bsgom par gyis shig
/ces brjod /
slob dpon la me tog 'thor bzhin du 'di'i rjes zlos /
bcom ldan bdag gis bzung lags kyis :
bdag la gnang bar mdzad du gsol :
lan gsum /
tsakli mgor bzhag la /
oM AHhU~M:
bcom ldan 'di la bstsal lags kyis :
'di la byin gyis brlab tu gsol :
lan gsum /
hU~M:
snang la rang bzhin med pa me long ltar :
gsal la rtog med bde la zhen pa med :
thun bzhir ma yengs bsgom pa dang :
phung po mi smad lha ru dran par gyis :
deng phyin chad ji skad bshad pa'i snang stong zung 'jug lha sku phyag rgya'i gzer gyis brtan g.yo'i snang zhen kun la thebs par gyis shig
/gnyis pa gsung bzlas pa'i lung sbyin pa la dmigs pa 'di bzhin du mdzod /
slob dpon dang dkyil 'khor gyi gtso bo dbyer med pa la mos gus dung byas pas thugs ka nas sngags kyi phreng ba 'phros /
zhal nas 'thon te khyed rang rnams kyi zhal du zhugs te thugs srog hU~M yig gi mthar 'khod pa las 'od zer spro bsdus don gnyis byas par mos la sngags 'di rnams kyi rjes zlos /
rtsa sngags sham bu bcas lan gsum /
las sngags rnams lan re bzlar gzhug
/phreng ba gtad la /
A:
dam tshig dri med srog gi phreng thag la :
rtag tu 'bral med thabs shes phreng ba brgyus :
'du 'bral med pa'i phyag rgya lu gu rgyud :
grags stong dbyer med rtag tu bzlas pa gyis :
oM AHhU~M ma hA gu ru sarba sid+d+hi hU~M:
deng phyin chad grags stong rdo rje'i bzlas pa chu bo'i rgyun lta bu la brtson te snying po sngags kyi gzer dang 'phro 'du ting 'dzin gyi gzer gyis tha mal gyi sgra 'dzin kun la thebs par gyis shig
/gsum pa thugs stong nyid snying rje zung 'jug tu bsgom par rjes su gnang ba yin te /
hU~M:
smon pas 'khor ba bsgral bsam zhing :
'jug pas ci byed sems can don :
rang 'dod zhen pa bral bar spyod :
kun rdzob don dam byang chub sems :
dbyer med stong nyid snying rje'i ngang :
mi 'bral bde ba chen por spyod :
deng phyin chad bden gnyis dbyer med byang chub kyi sems dgongs pa mi 'gyur ba'i gzer gyis 'khor 'das rtog tshogs kyi ri mo gang shar kun la thebs par gyis shig
/drug pa sgo gsum gyi spyod lam ji ltar spyad kyang rnal 'byor 'di dag dang mi 'bral bar spyod pa la bslab dgos par gdams pa legs par gsan 'tshal /
deng nas brtsam ste dus kun tu :
mchod pa kun dang rab ldan pas :
rgyal ba'i zhing khams rab 'byams la :
bla med mchod sprin dag gis mchod :
chu sbyin ca ti gdab pa dang :
sbyin sreg gtor ma'i rim pa dag :
nyin re bzhin du spyad par bya :
phyag btsal bskor ba rgyud 'don dang :
lus ngag yid kyi bya ba kun :
phyag rgya bzhi dang rab ldan pa'i :
rnal 'byor can gyis rab tu spyod :
'gro dang 'dug dang 'chag pa dang :
nyal dang bza' btung gos gyon sogs :
bag yod dran dang spyod ldan pas :
rnal 'byor rab tu ldan par bya :
phung po yab yin khams rnams yum nyid do :
skye mched sems dpa' sems ma'i tshogs :
de sogs lha yi rang bzhin te :
bdag gzhan dbyer med 'gro kun lha tshogs so :
'byung bzhi rtsi shing nags tshal sogs :
gang snang lha nyid ma yin med :
'byung ba'i sgra skad grags stong bzlas pa sngags :
ci dran gang rtog mi dmigs chos nyid do :
mdor na rnal 'byor can dag gis :
lha sngags ting 'dzin ma yin pa :
mi mthong mi thos dran par min :
gal te mthong thos rnal 'byor min :
de phyir rnal 'byor rab tu 'bad :
rnal 'byor ldan pas mi bya ba :
gang yang yod pa ma yin pas :
skal ldan bu yis deng nas bzung nas ni :
ji srid 'khor ba'i rgya mtsho ma stongs bar :
'gro ba'i sdug bsngal mi bzod kun skyobs shig :
smin grol dag pa'i sa la khyod kyis khod :
bdun pa dbang gi srog dam tshig bsrung ba kho na la rag las pa yin pas 'da' dka' rdo rje'i tha tshig bsgrag pa 'di la gson cig
/kye ho :
nyon cig skal ldan rigs kyi bu :
nga yi gsang sngags tshul chen zab mo 'di :
snod min blo dman rigs rnams thams cad la :
rtag tu gsang zhing rang gis spyad par gyis :
rdo rje slob dpon rtag tu mi smad cing :
bde gshegs bka' las 'da' mi bya :
lha yi nga rgyal mi gtang la :
rtag tu zab mo'i sngags rnams brjod :
rdo rje'i spun la mi khro zhing :
'gro ba kun la ci phan bya :
gsang ba bsgrag par mi bya zhing :
tshogs dang gtor ma rgyun mi bcad :
phung po mi smad gsang bar ldan :
don la the tshom mi za la :
grub mtha' kun la smad mi bya :
dam tshig med dang mi sdong zhing :
bud med smad par yongs mi bya :
sku gsum phyag rgya mi gtang la :
rtag tu thugs kyi rdo rje bsam :
mdor na rtsa ba yan lag gi :
sa ma ya las 'da' ma byed :
slar yang sngags kyi dam tshig gnyan po bzung zin nas khe nyen shin tu che bas zab cing gnyan pa'i don bshad pa yin pas legs par gsan cing don thugs la nges par 'tshal /
rdo rje thogs la /
hU~M:
dam tshig 'di ni ye shes rdo rje'i sku :
tshul min smras shing nyams par gyur pa na :
las kyi khro bos mgo 'gas snying khrag 'thung :
mnar med rdo rje dmyal bar rtag tu skye :
dam tshig ldan pas rtag tu spyad byas na :
rgyal ba'i sras 'gyur sid+d+hi ma lus thob :
rtag tu don grub bde dang ldan pa ste :
'gro ba'i dpal dang ded dpon mgon du 'gyur :
nga yis khyed la dbang bskur byin brlabs mthus :
bla ma yi dam lha dang mkha' 'gro'i tshogs :
deng 'dir khyod kyi snying la rab zhugs kyis :
tshul dang ldan na byin gyis rlob par mdzad :
dam tshig nyams na snying nas drangs te gshegs :
oM gu ya sarba badzra tsit+ta tiSh+Tha lhan :
ces rdo rje mgor bzhag
/ji skad bsgos pa de las nam yang 'da' bar mi bzod pa rdo rje'i chu nan byin pa snying ga'i mi shigs pa'i thig le la thim par mos shig
/nang mchod bsres pa'i dung chu sbyin la /
'di ni gsang ba mi bzad 'bar ba'i chu :
dam tshig nyams na lus ngag 'joms par byed :
dug chur gyur nas rab tu bsreg par 'gyur :
dam tshig ldan na 'dod pa'i don ji bzhin :
ye shes bdud rtsi'i chu 'dis 'grub par 'gyur :
oM badzra sa ma ya a mr-ita u da ka Tha Tha hU~M:
oM aM gu sha ya sa ma ya hU~M:
badzra yak+Sha rak+Sha sha hU~M:
deng nas bu gnyis dam gcig pas :
ngas bshad pa la the tshom med :
rgyal ba'i gsung ltar nyan par gyis :
ji skad bsgos pa thams cad tshul bzhin du bsrung ba'i blo gros rab tu brtan pas mi ldog par dam bca' ba 'di'i rjes zlos /
gtso bo rdo rje 'dzin pa yis :
ji ltar gsungs shing bka' bstsal pa :
ma lus bdag gis bsgrub bya zhing :
srog gi phyir yang mi gtong bas :
bla mas rjes su bzung du gsol :
lan gsum byar gzhug go
/brgyad pa byin rlabs yongs rdzogs gtor ma'i dbang bskur ba la /
thog mar gtor chen nyid bla ma rig 'dzin rtsa gsum rgyal ba'i dkyil 'khor rten dang brten par bcas pa byin thibs se bzhugs pa la phyi nang gsang ba'i mchod sprin rab 'byams rgya mtshos mchod cing glu ye shes kyi rol mos bstod pa byas pa'i mos pas mchod bstod lhan cig tu gyer bar zhu /
zhes byas la spro na las byang las 'byung ba'i tshigs bcad ji ltar rigs pa dang /
bsdu na gong gi bum pa'i skabs su smros pa tsam bya /
de nas dpon slob lhan cig pas /
oM AHhU~M:
gu ru d+he ba DA ki nI ma hA ba lin+ta kA ya wA ka tsit+ta sid+d+hi sid+d+hi hU~M:
zhes pa'i 'dzab dbyangs lan gsum bya /
yongs rdzogs gtor ma la brten pa'i byin rlabs zhu ba'i yon du maN+Dal phul /
gsol ba 'debs pa 'di'i rjes zlos /
rgyal ba sras bcas srung ma thugs dam can :
sku gsung thugs mnyam gnyis med dngos grub mchog :
tshe chos sna tshogs ci 'dod grub pa'i dpal :
bum pa bzang po dpag bsam nor bu'i tshul :
da lta nyid du bdag la bstsal du gsol :
lan gsum /
gtor ma thogs la /
gtor chen bla ma'i dkyil 'khor gyi 'khor lo spyi bor spyan drangs te thugs dam bskul pas sku las 'od zer dpag tu med pa 'phros /
khyed rang rnams la thim pas dbang dang byin rlabs dngos grub ma lus pa thob par mos shig
/oM:
bla ma yi dam mkha' 'gro yi :
sku yis byin gyis brlab tu gsol :
lus kyi sgrib pa sbyang du gsol :
lus la gzi byin bskyed du gsol :
sku mi 'gyur tshe yi dngos grub stsol :
lha dbang lus la bskur du gsol :
kA ya a b+hi Shiny+tsa oM:
zhes gtor ma spyi bor bzhag la /
de ltar gtor ma la brten te bum pa'i dbang thob /
lus kyi sgrib pa dag
/phung khams skye mched snang stong lha'i skur lam gyis gyur par sgoms /
byang chub kyi sems bde ba chen po'i rang bzhin bdud rtsi mgul du drangs pas lus thams cad khyab /
bsam gyis mi khyab pa'i bde ba chen pos rgyud gang bar mos shig
/bdud rtsi sbyin la /
A:
bla ma yi dam mkha' 'gro yi :
gsung gis byin gyis brlab tu gsol :
ngag gi sgrib pa sbyang du gsol :
ngag la nus pa dbyung du gsol :
gsung snying po lung gi dngos grub stsol :
sngags dbang ngag la bskur du gsol :
wA ka a b+hi Shiny+tsa A:
de ltar bdud rtsi la brten nas gsang ba'i dbang thob /
ngag gi sgrib pa dag
/rlung sngags dbyer med rdo rje'i rang sgrar gyur par mos shig
/me long dwangs pa'i ngos la gzugs brnyan sna tshogs su shar dus nyid nas rang bzhin ma grub pa ltar /
rang gi sems dang rtsa gsum rgyal ba'i dgongs pa gdod nas dbyer med rig stong khyab brdal chen po'i rang rtsal 'khor 'das rtog pa'i ri mo cir yang 'char ba thams cad kyang rang shar rang grol mnyam pa chen po'i don rtogs par gyis shig
/me long snying gar bzhag la /
hU~M:
bla ma yi dam mkha' 'gro yi :
thugs kyis byin gyis brlab tu gsol :
yid kyi sgrib pa sbyang du gsol :
sems la rtogs pa bskyed du gsol :
thugs skye med rdo rje'i dngos grub stsol :
chos dbang sems la bskur du gsol :
tsit+ta a b+hi Shiny+tsa hU~M:
de ltar me long la brten te shes rab ye shes kyi dbang thob /
yid kyi sgrib pa dag
/sems nyid ka dag 'od gsal chen po'i dbyings su 'dres par gyur par mos shig
/sin+d+hu ra'i thig le gnas bzhir bkod pas dga' ba bzhi'i rkyen la brten te bde stong zung 'jug rang byung lhan cig skyes pa'i ye shes rgyud la skyes par mos shig
/spyi mgrin snying lte bzhir thig le bya /
de ltar li khri'i thig le la brten nas bzhi pa'i dbang thob /
ye shes kyi dri ma dag
/sgo gsum 'khor ba'i 'ching ba mtha' dag las grol te mngon par rdzogs par byang chub pa'i go 'phang mngon du byas par mos shig
/mthar gtor ma'i lha tshogs 'od du zhu nas khyed rang rnams la thim pas byin rlabs yongs rdzogs stan thog gcig tu thob /
gtor rdzas bdud rtsi'i rgya mtshor 'khyil pa longs spyad pas dngos grub rnam gnyis la mnga' dbang bsgyur pa'i mos pas sngags 'di brjod la dam rdzas myong bar zhu /
a la la ho :
a ho ma hA su kha ho :
zhes pas gtor ma'i cha shas dang bdud rtsi sbyin /
gtor dbang 'di don dbang bsdus pa yin pas zur du bskur na /
las byang ltar bsgrub /
slob ma rnams la khrus bya /
bgegs bskrad /
maN+Dal phul /
gsol ba btab /
rgyun bshags gang rung /
dbang chen ltar ye shes dbab brtan rnams sngon du 'gro bas gtor ma'i dbang phyin chad gong smos ltar byas pas 'grub bo //
zhar byung gter srung gi bka' gtad ni /
spu gri rnam gsum gtor ma blangs la /
khyed rang rnams gu ru rdo rje thod phreng rtsal yab yum gyi gsal snang dang nga rgyal brtan por gnas pa la slob dpon gyis gter srung spu gri rnam gsum dang ging chen rdo rje legs pa rnams rim par srung mar gnyer gtad cing bka' bsgos pas phrin las sgrub par zhal gyis bzhes par mos shig
/gtor ma lag tu gtad la /
a tri sa tri :
ma hA kA la :
rA tsa tri yaM:
sa ma ya dzaHdzaH
zhes brjod /
dam can gtor ma gtad la /
oM badzra sA d+hu sa ma ya :
hU~M ra baM ging dzaHdzaHdun b+h+yoH
oM dzaHhU~M baM hoHbadzra sA d+hu sa ma ya :
tri tre na tre me ne sa ma ya sA d+hu tri dzaHdza :
zhes brjod pa tsam gyis 'thus kyang spyi mthun bka' bsgo spro na /
srog bdag spu gri rnam gsum dang ging chen rdo rje legs pa 'khor dang bcas pa rnams kyis rig 'dzin rtsa brgyud kyi dpal ldan bla ma dam pa rnams kyis ji ltar bsgos pa'i tha tshig ma bsnyel bar /
dam chos kun bzang thugs gter gyi bstan pa phyogs bcur rgyas pa dang /
de 'dzin rdo rje'i slob ma rnams la rtag tu 'grogs shing rnam bzhi'i phrin las thogs pa med par 'grub par mdzad du gsol /
ces bsgo
/ji ltar bka' bsgos pa'i phrin las rnams thogs med du bsgrub par bgyi'o zhes zhal gyis bzhes par mas shig
/de nas mtshams sbyor spyi ltar byas la las byang gi bkra shis sogs shis brjod rgyas par bya /
dbang rjes ni /
de dag rnams kyis grub chen nam mkha'i snying po'i thugs bcud kun bzang thugs gter 'khor ba rang grol las bla sgrub byin rlabs sgron me'i rtsa ba'i dbang chen dang snying po don gyi gtor dbang bcas legs par grub pa lags pas sogs kyis mtshams sbyar la dam tshig khas blang /
gtang rag maN+Dal /
lus 'bul /
dge bsngo bcas kyis grub /
phrin las kyi rjes rim las gzhung nas 'byung ba ltar lhag chog gtang /
srung ma'i gtor 'bul spyi mthun dang /
las gzhung gi gtor ma skyong la bro brdung /
gtang rag mchod bstod 'bul /
nongs bshags dang shis pa brjod /
dkyil 'khor gyi ye shes pa gshegs bstim gang 'os skabs bstun /
dam tshig pa dang bdag bskyed 'od gsal du 'jug cing ldangs la bsngo smon gyi rgyas gdab bo //
'khrul pa'i 'ching ba btsan thabs gcod pa'i phul //
zab mo bla ma'i lam las bdag gzhan kun //
gdod ma'i grol sar tshe 'dir snyegs byas nas //
mkha' mnyam srid pa'i chu rgyun ru ldog shog
/zab chos 'di nyid kyi smin grol bdud rtsi'i zil dngar gsar du myong ba'i skal pa bzang po'i rdzogs ldan shar ba'i skabs su /
7khyab bdag bla ma ma hA gu ru'i zhal skyin nyid kyis rjes su gnang ba bstsal pa ltar /
rgyal dbang pad+mA ka ra'i sngags rig 'dzin pa pad+ma gar dbang phrin las 'gro 'dul rtsal gyis dpal spungs yang khrod tsa 'dra rin chen brag gi sgrub gnas su gter gzhung sor bzhag gi phyag len rnam gsal du bkod pa dge legs 'phel ///
/
