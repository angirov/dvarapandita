@#//
sgrub chen bka' brgyad bde gshegs 'dus pa'i sgrub dbang chen mo'i lag len gsal bar byed pa'i yi ge bde chen snang byed ces bya ba bzhugs so //
bla ma dang dpal chen sgrub sde brgyad kyi lha la phyag 'tshal lo //
thugs kyi thig le spros bral brdal ba las //
ye shes rnam dgu mtshan ma'i skur snang ba //
srid zhi'i dwangs ma'i srog gyur he ru ka
/dpal chen dkyil 'khor dgu yi lha la 'dud //
o rgyan sangs rgyas gnyis pa'i thugs dam gyi //
gtso bo bka' 'dus chos kyi rgya mtsho zhes //
snyan grags nam mkha'i khor yug la 'gro ba //
'phags bod grub brnyes rgya mtsho'i lam po che //
bka' gter chu klung srol brgyar 'babs pa las //
mkhas grub bye bas pha yi brnog nor bzhin //
gtsigs su mdzad pa gter kha gong ma'i lugs //
chos sgo 'byed byed dbang bskur zin chung spel //
de'ang sangs rgyas thams cad kyi bgrod pa gcig pa'i gsang lam ni yo ga rnam pa gsum gyi sngags kyi rim pa dag yin la /
rgyud man ngag gi mtha' can dang /
man ngag lag len gyi mtha' can yin pas /
rgyud lung man ngag lag len bcas pa'i khungs che thang du 'tshol mi nus par mngon pa'i nga rgyal gyis sngags 'chad pa rdo rje 'chang gis bkag mod kyi /
lnga brgya'i tha ma 'dir gang bkag pa de nyid bsgrub bya'i gtso bor byed pa'i gshis kyis ngan 'gro'i sgo rab tu yangs par gyur pa'i g.yang sa ma mthong ba'i mun pa chen por 'chol ba las srung ba'i sgron me ni man ngag brgyud pa ma    nor ba las byung ba'i lag len dang zin bris kyi yig chung rang bzo ma 'dres pa rnams yin pas 'di nyid 'bri ba la'ang spro ba 'phel lo //
rgyas par ni ma yin te lam 'di'i shing rta rnams \u0f7ekyis yang yang gsal bar byas zin pa'i phyir lag len gyi ngo bo cung zad 'chad do //
de yang dbang gi rtsa ba las /
bskur thabs bcud snod dbang khrigs te //
bcud ni mtshan nyid bdun ldan gyis //
snod ldan mtshan nyid bcu rdzogs la //
zhes dang /
mdo byang dbang rtsa las rgyas par gsungs pa ltar rdo rje slob dpon mtshan nyid bdun la sogs pa rdzogs shing khyad par sgrub pa bka' brgyad spyi dang bye brag pa'i dus rtags grangs kyi bsnyen pa che chung gang rung thems pa zhig gis /
slob ma snod ldan gyi mtshan nyid bcu rdzogs pa bde gshegs 'dus pa'i smin byed chen mos rjes su bzung ba'i tshe /
dngos grub blang ba'i rjes su dbang bskur ba sgrub chen gtso bor byed pa'i lugs dang /
dbang rdzogs pa'i rjes su dngos grub len pa dbang bskur gtso bor byed pa'i lugs gnyis las /
'dir phyi ma ltar phyag len gtso bor mdzad cing /
de la'ang dbang po dang spros pa'i khyad par gyis rdul tshon ras bris tshom bu gang rung gi steng nas smin slob bam /
'dra 'bag tsam gyis rjes su bzung ba'i srol ka dag las /
skabs 'dir ras bris kyi dkyil 'khor la brten te smin slob kyi 'dra 'bag bgyid pa na'ang /
rtsa ba las /
dbang khrigs rim par bskur ba la //
gnas grogs yo byad dus bsgrub chos //
phun tshogs lnga yis gzhi bzung la //
sta gon bsnyen bsgrub rjes la sogs //
sgrub pa chen po'i gzhung bsrang ste //
skabs su dbang khrigs go rim ni //
zhes sogs gsal bar gsungs pa nyid phyag len du gdab pa'i tshe /
bka' brgyad pa chen po mkha' klong yangs pa'i chog bsgrigs dbang gi mdo byang bde chen gsal ba nyid rtsa bar bzung /
rnal 'byor rgyun dbang sogs 'phros don gyi tshul du zhar byung bskur nas nyin zhag lnga'i khongs su grub par bgyid pa snga 'gyur gyi rig pa 'dzin pa rgyud don gzigs pa rnams phyag srol mtshungs pa kho na yin mod /
yig cha gzhan de nyid kyis mdzad pa'i las rim 'dod dgu'i char 'beb dang /
lhan thabs bde chen rgyun 'beb la brten pa'i lugs rnying pa dang /
las byang zhig gling gi chog bsgrigs la brten pa'i lugs bar pa dang /
o rgyan gter bdag gling pa'i ljags bsgrigs las byang bde ba chen po'i rnam rol dang /
sgrub khog dngos grub snye ma la brten pa'i lugs srol phyi ma sogs mchis pa thams cad khungs dang 'brel zhing bstan bcos rtsom pa po'i mtshan nyid rab 'bring tha ma gsum ka dang ldan pas byin rlabs kyi bka' bab chen po mnga' ba sogs skyon bral yon tan rdzogs pas /
de dag gang gi lugs srol la zhugs kyang rung mod /
cung zad rgyas pa la dga' ba rnams kyis bka' brgyad pa chen po'i yig cha dang /
spros pa nyer bsdu la mos pa rnams kyis smin gling pa'i yig cha la brten par 'os te /
snga ma ni 'jam pa'i rdo rje mngon sum mi'i brdzu la zhugs pa mnga' ris paN chen rin po che lta bu'i bka' brgyad pa lung mang tshos kyang tshad mar mdzad cing /
phyi ma ni nang rgyud sde gsum gyi bstan pa'i nyi ma dgung du nub la nye ba na lo chen bai ro bsam bzhin sprul pa'i rol par bzung ste yo ga gsum gyi bshad sgrub me ro rmangs nas gso ba po yin par ma zad /
lugs 'di'i lam srol yang bris pa'i mar me ltar gyur pa na mnga' bdag nyid kyi ye shes kyi skus don gyi mdzod gtad /
tshig gi sdud pa por rjes su gnang ba'i phyir dang /
spyir yig cha gang dang 'brel yang phyag len smin gling pa'i phyag srol 'chug med byung na legs te sngags rgan phal pa'i mig ltos tsam dang mi 'dra bar rig 'dzin brgyud pa'i zhal lung can dpyad pa gsum gyis rnam par dag pa yin pa'i phyir ro //
'di tsam du ma zad rnying ma bka' gter gyi lugs srol gang la zhugs kyang lugs 'di'i phyag srol 'di gzhan las khyad par 'phags pa shes na blo gros phyogs rer ma song ba yin no //
des na skabs 'dir lag len gyi sa bcad legs par shes na yig cha gang la brten kyang 'don 'grigs blo gros kyis 'phrul chog pa'i dbang du byas nas 'chad par bya ste /
de la sngon 'gro
/dngos gzhi /
rjes kyi las rim gsum mo //
de'ang ra ba bzhi'i yar tshes brgyad dang bco lnga la bab pa sogs ston 'khor gnas dus yo byad phun sum tshogs pa lnga tshang ba na /
sngon 'gro sta gon gyi rim pa la lnga ste /
dbang gzhung las ji skad du /
de nas lha dang dkyil 'khor dang //
slob ma dbang rdzas yo byad rnams //
lnga ste nub mo sta gon bya //
zhes sogs kyi don mdo byang las gsal bar 'byung ba ltar thog mar sngon 'gro sta gon ni /
gser skyems /
glud mdos /
sAts+tsha /
chu gtor /
srog bslu /
bka' bsgrag
/skong bshags /
khrus dang yig brgya bzla ba sogs bar chad sel zhing bsod nams gsag pa'i thabs spyi dang /
bye brag shar du sher phyin /
lhor stobs po che /
nub tu lang gshegs /
byang du tog gzungs bklag pa sogs slob ma rnams la bsgrub bcol /
dbang rdzas sta gon ni /
gtso bo'i thod sku
/dpal dgu'i rten thod dgu 'khor lo so so dang 'gebs e khrom can /
rten phur dgu la che mchog gi bum gcig
/yang dag me gcig sogs so so'i sgrub rten mthar thug dgus spras pa /
tsaka li tshang ma /
dpal dgu'i lha phur dgu so so'i mgul du dar sna lnga'i cod pan la so so'i sngags byang bris pa /
dbang phyug nyer brgyad phur bu /
sman gyi pho brang thod pa kha sbyar dbu rgyan dang g.yas g.yon rdol dril gyis spras pa /
bum pa dgu dri bzang dang so lnga'i rdzas bcud ldan zhing rgyun 'bab chu la dpa' bo 'bru lnga bzla bzhin pas sum gnyis bkang ba /
mgul chings gtso dgu'i sku mdog dang mthun pa /
kha rgyan gseb tu gtso dgu so so'i sku 'am phyag mtshan gyis spras shing gzungs thag rdo rje dang bcas pa /
khro bcu'i phur bu gdan bcas /
dbang mchog phur bu seng ldeng phur pa cod pan dmar po can gdan bcas /
ral gri bzhi /
mda' dar dkar ser dmar ljang me long btags pa bzhi /
'phan bzhi /
rgyal mtshan bzhi /
tshon skud sna lnga'i dra ba /
sgab skor gnam rgyan sa rgyan la sogs pa /
mar me dgu /
ma traM gzugs /
sgrol gri
/tho ba /
gdab phur gnyis gdan bcas /
mthing dmar dkar ba'i dar yol /
rgyal tho /
sgo byang phyi nang /
mtshams phur /
hom khung du shog ling gsum /
byad thag
/thun rdzas /
mnan thod rtsang phung re dur rdo sogs mnan chas /
thig skud /
ras bris kyi zhi dkyil dang khro dkyil /
sman raka dang zhi mchod drag mchod sogs kyi snod grangs gang 'byor /
rdzas rtags sna bdun sogs 'bur ma'am tsaka li /
g.yab dar /
yungs thun /
gu gul /
sbyar spos /
chang dang rak+ta sogs mdor na 'og tu dgos pa thams cad 'du bya /
gtor ma ni /
rin po che'i snod du dpal gtor pho rgyud dmar po 'khor rang 'dra brgyad kyis bskor ba'i mtshams su mtheb kyu dang ril bus bcer zhing rtse khrom rdo rje thod khrag gis mtshan pa gzab spros can tshar gnyis la gtor gdugs mthing ga phub /
yang de 'dra ba tshar gcig la lnga rgyan nyi zla nor bus mtshan pa /
gter srung phyag bzhi par pho rgyud dmar po 'khor rang 'dra brgyad /
byang du gza' la g.yas dkyus bcas thams cad la mtheb kyu re sbyar zhing mtshams su mtheb kyu mang pos bcer ba rtse rgyan gri thod gtor gdugs sngon po /
sde dpon sum cu la zangs lcags snod du gru gsum dmar po /
'khor rang 'dra che ba brgyad dang chung ba nyer gcig so sor mtheb kyu bcas /
nyi zla me ri dang bzhi sgrom gyis brgyan pa gtor gdugs dmar po /
thabs shes tshe'i ga'u pad+ma 'dab brgyad kyi thog tu nyi zla kha sbyor gyi dbyibs mtshon steng dkar 'og dmar gyi steng du sna tshogs rdo rje rgya gram gyi dbus su rdo rje phyed pa gyen langs kyis mtshan pa'i rtser nyi zla'i tog gis spras pa /
tshe zan ril bu sum phreng steng du bum gzugs dbyibs legs rtse khrom hrIHyig dkar pos spras pa /
rin po che'i snod du dngos grub 'brang rgyas rin chen phye ma dkar gsum mngar gsum bsres shing sbrus pa'i zan la /
dbus zlum po /
phyogs bzhir de las cung dma' ba'i las bzhi'i dbyibs dang kha dog can /
so sor rang rtags phyag mtshan dang nyi zla me ri'i rgyan ldan ril bu mang pos bskor ba mda' gdugs ser po can /
de dang mnyam du mAM sa mar thud snum khur 'bras chan /
la du /
'o zho /
shing tog sna tshogs /
su ra sogs bza' bca' btung ba'i rigs gyur ji tsam rnyed pa'ang bsham /
rgyun bzhag dang rgyun 'bul gyi chad brtan gtor ma bzo dbyibs mtshungs par /
chad tho la gru gsum rtse rgyas dmar po'i mdun du mtheb kyu phred sbyar gsum la /
re re'i steng du gyen langs re re /
logs gzhan gnyis su gyen langs re bcas bsdoms pas sde brgyad kyi grangs dang mnyam pa /
brtan ma la dbus su gru gsum nag
/g.yas su gru bzhi dmar /
g.yon du zlum po dkar po /
so so'i mdun du rang mdog dang mtshungs pa'i mtheb kyu gsum re sbyar ba /
zhi ba'i 'bul gtor zlum bshos pad 'dab bzhi dang mtheb kyu bzhi bcu rtsa gnyis kyis bskor ba lnga rgyan can nyi zla me ris mtshan pa /
zhal zas rgyan ldan dang dkar gtor dmar gtor gang mang /
drag po'i zhal zas gru gsum rno dbal lto khra can mgo lag don snying sogs kyis brgyan pa /
dbang lnga'i me tog dug gi puSh+pes brgyan pa /
cha gsum gtor ma /
sa lha'i gtor ma dkar zlum mtheb ril can che legs rgyan ldan /
bgegs gtor dmar zlum mdun du mtheb ril /
g.yas su ting lo /
rgyab tu chang bu'i mgo g.yas phyogs su gug tsam byas pa /
rgyal chen gtor 'bul dkar zlum mtheb ril can bzhi   lag len bsdu skabs 'di gnyis mi dgos    sgo byang mchod gtor gru gsum dmar po mtheb ril can gcig gam gnyis /
zan ling /
rang lugs chos srung gang yin gyi gtor ma rgyun bzhag dang 'bul gtor sogs bca' bar bya ba'i rigs so //
gzhan yang dza gad bum pa nyer lnga'i rdzas ldan mgul chings sngon po kha rgyan can /
stegs khebs kha shas /
gsang mtshan shog byang /
gser skyems snod /
maN+Dal gnyis /
nas gtsang ma mang tsam sogs nye bar bsdog go
/de nas lha dang slob dpon sta gon bya ba'i thog mar sgrub pa'i sngon 'gro'i rim pa las /
sa chog ni gtsug lag khang rnying pa dang ras bris kyi phyogs su rgyas par mi dgos kyang sa bcad tsam mdzad pa'i phyag srol ltar /
gang du 'os pa'i gnas khang byi dor byas shing rgyan gyi rnam pa mdzes shing yid du 'os bas spras pa'i gung du /
dpal dgu'i sku rten sogs bkram pa'i mdun ngos mchod stegs star gnyis pa'i dang po'i dbus su bdag bskyed dpal gtor lnga rgyan can /
g.yas g.yon sman rak+ta /
bstar 'og mar mdun bskyed kyi g.yon nas 'go bzung ba'i chu gnyis nyer spyod lnga phreng tshar du bsham /
de'i mdun ngos dkyil 'khor gang du bya ba'i stegs bu gru bzhi pa'i dbus su 'bru'i tshom bu gcig bkod pa'i steng du many+dzi'i khar sa lha'i gtor 'bul /
mdun du gser skyems /
mtha' skor byang shar mtshams 'dzin me tog
/shar du mchod yon nas brtsam ste chu gnyis nyer spyod g.yas su bskor /
smin gling lugs la des 'thus shing mkha' klong yangs pa'i lugs ltar na tshom bu'i g.yas g.yon du mi ma yin dang yul bdag la dkar gtor dang gser skyems re re bsham dgos te gzhan 'ga' zhig la'ang 'dis mtshon bsham 'don gyi khyad par rgyas bsdus phran bu rnams 'byed par bya'o //
de dang zhal sprod du slob dpon gyi bzhugs khri bkod pa'i mdun lcogs g.yon nas rim bzhin nang mchod /
rdor dril /
DA ma ru /
g.yab dar /
nas ze /
las bum bcud ldan mgul chings dkar po can bcas bkod /
'og gi slob ma sta gon chas rnams kyang skabs 'di sogs su sta gon bya'o //
sgrub grogs yod na'ang bzhugs gdan bkram pa sogs gang 'os grub nas /
thog mar tshig bdun gsol 'debs /
brgyud 'debs khyab bdag ston pa /
rdo rje slob dpon sangs rgyas dpal sogs kyis yan lag brgyad pa dang /
sems can bde dang sogs tshad med bzhi tshar gcig
/smin gter gsung phyag rgya rkyang sgrub kyi bdag bskyed btang /
rdor bzlas kyis gtso sngags sum brgya /
yum sngags brgya grub nas bsdu ldang bya /
de nas lugs rnying pa byed na mkha' klong yangs pa'i ljags bsgrigs dbang gi lhan thabs bde chen rgyun 'beb ces pa de sgrub khog yin pas de dang /
smin lugs byed na dngos grub gter mdzod dag dang so so'i las byang sogs yig cha sprad dgos shing /
gang ltar las rdor gyis gtor mar chab btang ste sgrub khog dbu'i bsang sbyang nas brtsam sa lha'i gtor ma sogs bsngo zhing dkar gtor gser skyems phyir 'bul /
tshom bu dang mchod pa bsdu /
slob dpon bzhengs te chos gos rnam gsum pad zhwa rdor dril bcas stegs bu'i mdun du khri'ur bzhugs /
las rdor gyis dbang mchog phur bu stegs bu'i dbus su bkod /
sa dbang du bya ba'i dmigs 'don grub nas dbang phur bsdu /
phyag g.yas rdo rje bcas sor mo lnga gdeng ste rdo rje rtse lnga bsgom zhing swa b+hA ba'i sngags lan gsum brjod bstun phyag sor stegs bu la reg cing tshogs pa yod na'ang thams cad nas de'i tshul bya /
ting nge 'dzin gyis sbyang ba grub mtshams phur gdab la 'jug ste /
de'ang slob dpon rdor dril bcas zhal shar du phyogs pas stegs bu'i dbus su bzhengs /
snod gang rigs su khro bcu'i phur pa gdan bcas go rim ma 'chol bar bkod pa dang tho ba bcas las rdor gyis btegs /
lugs rnying ltar na /
oM badzra ma hA shrI he ru ko\u0f85 haM/
zhes nga rgyal bzung la phur bu khro bcur bskyed pa sogs grub mtshams dang /
lugs gsar ltar na sngags kyis nga rgyal bzung 'phral du las byang gi khro bcu'i mtshams gcod gyer la khro bcu so so'i sngags la las sngags g+ha g+ha btags pa bzla bzhin pas /
slob dpon gyis phyag g.yas g.yon gyis tho phur 'dzin te stangs stabs bcas hU~M mdzad phur bu shar gyi shar /
rnam rgyal sogs phyogs bzhi shar nas g.yas skor /
khams gsum rnam rgyal sogs mtshams bzhi byang shar nas g.yon skor /
stobs po che nub kyi nub tu btab la sgrub khog dmigs 'don mthar dbyung /
slob dpon rdor dril bsnams te byang shar ngos su pheb /
las rdor rtse zhwa gyon /
gzan phab /
g.yas yungs kar snod /
g.yon gu gul dud pa 'thul bzhin /
slob dpon gyis dril gsil bcas drag sngags so lnga pa dang hU~M bzhi'i sngags bzla bzhin dkyil 'khor g.yas su bskor zhing thun brabs te slar rang gnas su bzhugs so //
las rdor gyis phur bu snod gcig tu bsdus la rgyan bkod dus 'jog bde bar bya /
rgyas par spro ba'i tshe snga nyin nam 'di'i nang par nas rdo rje mtshams pa lta bu'i slob dpon nus ldan zhig gis bka' brgyad rang gzhung ngam phur pa lta bu'i bdag bskyed bzlas pa /
gtor bsngo sngon du 'gro ba'i lcags hom du shog ling gsum dang bsgral chas mdun du bkod /
las gzhung bskul /
gser skyems /
mkhyen gzu dpang gsol /
brub khung dang dmigs bya bskyed la /
'gugs gzhug grangs mang nan tan mthar lha dbye bya /
drag sngags so lnga pa'am /
spu gri'i sngags lta bu'i thun brabs la ling ga gcig nr-i mig gcag pa'i 'dre ltebs dang byad du bcug la khyi thod lta bu'i mnan snod du brdzangs pa sogs mnan chas spyi ltar bya /
gcig sna bzhi nang du bcag pa'i mtshon ltebs byas /
byad thag gis bcings nas brub khung du bcug pa nyu le skrod skabs dmigs rten dang /
gcig lcags hom du bkod pa'i snying gar zan ling bzhag la kha bcad cing skyer phur la mi g.yo ba'i sngags dang 'dod gsol bris pa ling gar btab ste sgo drung du bzhag rgyu bya /
de nas las byang gi tshogs dang rjes chog sogs mthar phyung ngo //
spro na slob dpon sngags chas su zhugs shing stegs bu'i dbus su khri'ur 'khod pa la /
phyogs bzhir phyi nang gi mchod pa bshams te slob ma so sor tshan du bcad de 'khod la /
shar nas brtsam res mos kyis mchod cing /
bde chen rgyun 'beb ltar gsol gdab bya /
de nas sgrub khang gi phyi rol phyogs bzhir rgyal tho bzhag
/sgo drung du dam sri mnan /
nang sgo la sgo byang gdags /
sgo drung nang mar lcags hom ling+ga skyer phur can 'jog pa sogs dang /
nang re bzhin rgyal tho sgo byang kha gso ba'ang dgos la /
nang du pheb grub nas slob dpon g.yab dril bcas dkyil mdun khri'ur bzhugs /
stegs bu'i dbus su ma traM gzugs gan rkyal mgo bo lho nub tu bstan pa bkod la ma traM bsgral chog las bzhi'i bro brdung so sor stangs stabs sogs smin gling sgrub khog ltar ma nor bar bya /
mgo lho nub /
snying nub /
lag g.yon nub byang /
rkang g.yon byang /
gsang gnas byang shar /
shar du rkang g.yas /
lag g.yas shar lhor /
glo ba lho ru bkod /
gzhal yas khang du byin gyis brlab cing nang du zhugs pa bcas grub nas slob dpon stegs bu'i dbus su zhal shar gzigs kyis bzhugs te /
las byang gi 'bar ba stangs stabs la sogs pa lnga dang de bzhin nyid gsang ba'i mtshams gcod bcas grub nas sngags chas bsil /
zhwa chos rdor dril bcas stegs bu'i dbus nas shar du phyogs te bzhugs /
las rdor gyis ma traM snod gcig tu bsdu /
lugs rnying byed na skabs 'dir gzhi khri'i 'og tu gter bum 'jug cing slob dpon gyis rten snying me tog 'thor /
las rdor gyis bdud rtsi lnga chang dang sbyar ba phul /
sgrub khog chag chag gdab pa'i tshigs bcad brjod la /
rdo rje khu tshur gyis dkyil 'khor gzhi la byang shar nas g.yas skor du khyem med par byugs /
slob dpon shar nas nub dang las rdor yum du btags pa nub nas shar du phyogs pas 'khod la /
thigs skud byin rlabs gnam thig sa thig 'debs pa sogs lag len ma nor bar bya /
slob ma rjes 'dzin dkyus mthun tsam la ni phyogs bzhi'i gsol 'debs dang rgyal tho 'dzugs pa nas 'di bar thams cad bskyur la /
gong gi phur gdab dang drag sngags kyi gsham du mtshams gcod lnga po gsang mtshams bcas sbrel la chag chag gdab pa tsam bya'o //
de nas mdo byang chen mo'i dgongs don lha sta gon bya ba'i phyir /
slob dpon gtso bo'i nga rgyal dang ldan pas gtso dgu'i sngags brjod cing lha gnas rnams su srin lag gis dri'i thig le gtso bo la gru bzhi dang 'khor rnams la zlum po byas pa'i steng du dri bzang gis sbags pa'i 'bru tshom lha grangs bkod /
bsdu na zhi khro spyi bsdus kyi snying po brjod cing thig le dang 'bru tshom dgu bkod pa'i mthar chu gnyis nyer spyod g.yas skor /
sman raka gtor gsum /
tshogs kyi yo byad sogs bsham /
las byang bde rol lta bu'i mchod pa byin rlabs dang /
ting 'dzin rnam gsum nas bstod pa yan mthar chags su gtang /
'dzab bzlas ci 'grub /
bka' srung gtor 'bul /
tshogs skong lhag ma yan bya /
bde chen rgyun 'beb ltar rdor dril spos bcas bzhengs la snyan gsan dbab pa'i gsol 'debs lan gsum nas /
dkyil 'khor pa sba zhing btegs la mchod bstod yan lugs rnying sor bzhag bya /
stegs bu'i tshom bu sogs bsdu /
phyi mchod dang gtor ma gsar pa gzhan bshams la /
slob dpon sta gon ni /
mdo byang bsgrigs ma ltar /
mchod tshig rgyas bsdus longs skabs sbyar bas mkha' khyab kyi rtsa gsum mchod la /
sems bskyed maN+Dal /
gtor ma phul /
brgyud pa'i gsol 'debs chen mo gter gzhung dang /
tshogs gsag yan lag bdun pa slob ma sta gon las 'byung ba ltar bya'o //
stegs bu'i steng ras bris bkram la slob dpon gyis ye d+harmA'i me tog 'thor /
de nas las bum la dmigs te /
oM badzra satwa AH
skad cig gis las bum du rdo rje sems dpa' gsal bar gyur /
ces mos la yig brgya dang snying po yig drug ci 'grub bzla /
slob ma sta gon ni /
dkyil 'khor yol bas bsgribs pa'i phyi rol stegs bu'i steng du /
rdor sems khrus bum /
bgegs gtor /
maN+Dal /
so shing /
me tog gi tshom bu /
skyor chu dri bzang chab /
dpung skud tshon sna lnga'i skud pa sum bsgril la khro bo las rgyal byed sngags kyis btab cing rdo rje'i mdud pa nyer gcig gam gsum re byas pa slob ma'i grangs mnyam /
ku sha ring thung rgya gram du bcing ba'i phon po sogs nye bar mkho ba 'du byas nas /
zung du ma gyur pa'i slob ma rnams mchil l+h+wam phud cing gus phyag bcas mdun du 'khod pa la khrus chab btang /
bgegs gtor bsngo ba bcas spyi 'gro zhig mdzad /
mtshams bcad las byang dbu'i /
hU~M/
bde gshegs 'dus pa'i sogs dang /
hU~M bzhi'i sngags drag rol bcas bgegs bskrad /
dbang bshad 'os mtshams btang nas sta gon gyi chos rnams zhu ba'i phyir du maN+Dal phul /
de ltar maN+Dal phul ba song nas spro ba bskyed pa'i phyir chos bshad pa ni /
gsang ba spyi rgyud las :sogs mdo byang ltar la /
'di 'bras 'grub :
bar /
de nas slob ma lhag par gnas pa'i cho ga zhu ba'i don du 'di'i rjes zlos mdzod /
ho :
bla ma rgyal ba zhi khro'i sogs /
mdzad du gsol :
bar rjes zlos lan gsum /
'di rigs sla chos kyis tshig tha ma lan gsum byed pa sogs spyir sla chos dang mdzes chos kyis cho ga'i srog bcos pa'i rigs la chos spyan ldan pa rnams nas dgag pa che bas tshig tshang ma rjes zlos lan gsum byed pa sogs gal che'o //
gnang bar skabs dbye ba ni :
bu tshur theg pa sogs nas /
gnas sam dri ba yin pas /
khyed rang phyag 'tshol la thal mo sbyar te sdod cig
/sgrub pa bka' brgyad /
nas /
lhag gnas sbyin :
bar /
de ltar nus par khas blang ba 'di'i rjes zlos gyis /
ho :
bla mas ji ltar sogs lan gsum /
gnyis pa rang rgyud /
nas /
yan lag bdun pa yin pas de bya ba'i thog mar maN+Dal phul mdzod /
de nas bdun rnam dag 'di'i rjes zlos lan gsum gsung mdzod /
ho :
zhi ba'i lha tshogs /
sogs nas /
bzhugs par bdag gsol 'debs :
bar /
zhi ba'i lha tshogs zhes sogs kyis mdun gyi nam mkha' la /
nas /
sdig pa bsreg pa'i phyir du dmigs pa 'di bzhin du mdzad 'tshal /
slob dpon che mchog he ru kar gsal ba'i thugs ka nas ya las lcags sdig mgo dgu ra bco brgyad pa 'phros /
de las ye shes kyi me 'bar /
slob ma rnams la phog pas /
lus ngag yid gsum la gnas pa'i sdig sgrib thams cad bya sgro mes bsregs pa ltar tshig par gyur /
oM badzra yak+sha kro d+ha ha na ha na hU~M phaT/
ces bzla zhing yungs thun gtor /
dbyangs rol bcas /
hU~M:
yang dag gsang ba'i sogs sngags thun bcas bgegs bskrad /
gnyis pa dngos gzhi la gsum ste :
sogs nas /
sdong grogs zhu snyam pas 'di'i rjes zlos mdzod /
dus gsum sangs rgyas sogs lan gsum /
gnyis pa tshigs bcad ltar bya ba 'di'i rjes zlos mdzod /
bla ma dkon mchog sogs /
gsum pa phan yon sogs nas /
yang dag pa'i lam la 'god pa'i phyir 'di'i rjes zlos mdzod /
bdag dang mtha' yas sogs /
de'i don bshad pa sogs nas /
gnyis pa khas blang ba 'di'i rjes zlos /
sras bcas sangs rgyas sogs /
gsum pa phan yon dang bslab bya sogs nas /
brjod pa khas blang ba 'di'i rjes zlos /
sdom pa yi ni sogs gong las phyung ste rjes zlos lan gcig
/gsum pa bslab bya sogs nas /
thal mo sbyor la 'di'i rjes zlos gyis /
ho :
bla ma slob dpon sogs lan gsum /
gnyis pa ni slob ma dang lha gnyis su med par bsams la /
ho :
mi gnas ye shes sogs /
las bum chus slob ma bran /
so shing gtad la /
bu khyod sogs nas /
lha la dad pa'i bsam pa dang ldan pas 'di'i rjes zlos gyis /
ho :
bla mas bsgo ba sogs kyi mthar so shing maN+Dal tshom bu'i dbus su 'dor gzhug
/gsum pa la gnyis te :sogs nas dngos grub thob pa'o :
skyor chu sngags bcas lan gsum sbyin /
lnga pa srung skud sogs nas /
bgegs bsrung shog :
slob mas 'di'i rjes zlos gyis /
bla mas gsung bzhin sogs lan gcig
/skyes pa'i dpung pa sogs nas /
dang po ni :
bar /
swa b+hA ba dang bdud rtsi 'khyil pa'i sngags bzla bzhin pas las bum chus ku sha bsangs /
slar skyor chu lan gsum blud pas slob ma bsangs pa grub nas /
slob ma'i sgrib pa sogs nas /
rmi lam ltos shig :
bar /
de'i lan du 'di'i rjes zlos mdzod /
ho :
bla mas gnang ba'i sogs lan gsum /
lha la dung ba sogs nas chos bshad mthar /
yid la byed bzhin pas nyol cig :
ces slob ma rnams rang gnas su grol /
dge bsngo tsam mdzad na'ang 'gal ba med /
rjes bya gzhan srol med do //
de ltar sta gon gyi rim pa rnams grub nas rgyan bkod pa ni /
ras bris khar 'phrul stegs rim pa gsum pa bzhag
/sbyar spos kyis sna drangs te slob dpon zhwa chos rdor dril bcas spos reng bsnams /
rgyal tshab pas sman gyi pho brang /
rdo rje yum du btags pas gtso bo'i thod sku
/gzhan rnams kyis rten thod la rten phur btsugs pa rnams dang /
khro bcu'i phur bu /
ral gri dang mda' dar bzhi /
sgab skor tshon skud /
'phan dang rgyal mtshan bzhi /
mar me dgu
/ma traM gzugs /
bdag bskyed gtor ma sman raka nyer spyod sogs stegs khebs sam dar gyi tshal dang bcas thogs la /
rol mo 'bud dkrol nas dkyil 'khor la g.yas skor lan gsum mtshams /
slob dpon dkyil mdun khri'ur bzhugs /
gzhan rnams bzhengs bzhin sgrub khog las /
hU~M/
'phrul bzhad yid bzhin sogs kyi mthar che mchog sngags dbyangs lan gsum dang zhi rol skabs lding khri bar ma'i dbus su sman gyi pho brang /
g.yas su gtso bo'i thod sku
/g.yon du che mchog rten thod phur bu bcas zhal dang dpral ba shar du phyogs pas bkod /
rdzas rnams las rdor gyis sprod cing rgyal tshab pas gnas so sor bkod dgos /
de bzhin yang dag sogs dpal brgyad po'i rten thod phur bu bcas so so'i sngags dbyangs dang rol mo ldir bstun phyogs mtshams ma nor bar thod pa'i dpral ba dang rten phur zhal rnams dbus su phyogs pas bkod cing nang nas rim bzhin mthing dmar dkar ba'i dar yol bre /
de nas rdo rje slob dpon mdun du cog stegs la sngar gyi khro bcu'i phur bu ka To ra lta bur bkod /
phyogs skyong bkug pa dang phur bu lhar bskyed byin brlabs mtshams /
drag sngags so lnga sngags dbyangs lan gsum gyi dang por las rdor gyis gu gul bdug gnyis par slob dpon gyis yungs kar brabs /
gsum par slob dpon gyi phyag g.yon srin lag gis rak+ta bran /
phur bu lhar bskyed byin rlabs dang /
hU~M/
tshangs la dbang mdzad sogs kyi /
mthar rol mo'i skabs sngar phur gdab skabs ltar gnas so sor dkyil 'khor rdor rwa'i steng du phur gdan la bkod /
de nas rim bzhin stegs bu'i steng gi lding khri'i phyogs bzhir ral gri bzhi shar lho nas g.yas skor gyis zur bzhir mda' dar dkar ser dmar ljang me long can bzhi bkod /
ral gri dang mda' tshon skud kyis sbrel /
phyogs bzhir 'phan /
zur bzhir rgyal mtshan /
gzhan yang drag po'i rgyan rdzas yod na'ang bkram /
oM/
skye med chos dbyings sogs kyi mthar ma traM khog pa dkyil 'khor mthar go sa gong smos ltar dang /
mar me dgu po'i dbus kyi mar me shar ngos /
gzhan brgyad po rten thod rnams dang go sa mthun par dar yol phyi la bkod /
gong 'og 'di rigs so so'i bkod tshig mthar 'jam rol nang bkod pa rigs bsgre /
de nas dkyil 'khor mdun du stegs khebs ldan yangs par me tog bkram pa'i dbus su many+dzi'i khar bdag bskyed dpal gtor gtor gdugs can /
g.yas g.yon du sman raka
/mdun du chu gnyis nas zhal zas bar /
dkyil 'khor gyi rgyab tu lcog stegs khebs ldan me tog bkram pa'i dbus su dpal gtor gcig shos /
g.yas su phyag bzhi pa /
rgyun bzhag chad tho /
sman thod rtsa brgyad stong sbyar gyi phabs ldan khebs bcas dang /
g.yon du sde dpon sum cu /
rgyun bzhag brtan ma /
rak+ta so lnga'i phabs ldan gyi rak+ta'i snod khebs bcas rim bzhin gral du bsham /
gzhan yang rang rang lugs kyi chos srung gtor ma rgyun bzhag yod tshe pho rgyud mo rgyud kyi dbye bas g.yas g.yon gral du go ma log par bsgrigs /
byang du lcog stegs la /
dbang lnga'i me tog
/gsur chen spos /
zhun chen mar me /
a mr-ita dang sbyar ba'i dri chab /
sha chen gyi zhal zas rnams nub byang nas 'go brtsam ste bshams la /
bla med mchog gi mchod pa dam pa ni //
ye shes lnga yi 'od zer rnam par 'phro //
'dod pa'i yon tan lnga yis rab brgyan te //
thugs dam bzhin las ci bder bzhes su gsol /
na maHsarba sogs nam mkha' mdzod kyi sngags rgya se gol bcas pa lan gsum gyis spel la zhi rol bya /
skabs 'dir ser phreng pa rnams kyis sgrub rdzas las rdor la gtad zin nas rang gral du bzhugs /
de nas rgyas spros skabs rgyal tshab pas zhwa chos bcas stong thun sngon du 'gro ba'i sgrub pa po rnams gnas su 'god pa dbyangs bor len gyi tshul du brjod cing so sor las rdor nas bdud rtsi drangs /
de bzhin chas 'jug rtags gdab kyang bya zhing chas so sor rgyal tshab pas slob dpon gyi gnas so sor 'bul tshul dang /
las rdor sogs kyis mched gzhan gyi gnas so sor yang 'grims /
spros pa bsdu na 'di gnyis btang snyoms su mdzad do //
de nas las byang ltar brda sgo dbye /
brda phyag 'tshal /
skabs 'dir sgrub chen yin na sngar dbang ma thob pa'i 'dus pa la bsre ba dang /
mched rnying pa la bsnon pa sogs rgyas par 'byung yang dbang sgrub tsam gyi skabs la mi dgos /
thams cad lha'i nga rgyal gyis /
oM ma hA badzra hU~M/
zhes rdo rje thugs kar gsor /
oM badzra g+haN+De hU~M/
dril bu dkrol zhing dkur brten /
oM sarba ta thA ga ta ma hA a nu rA ga Na badzra swa b+hA ba At+ma ko\u0f85 haM/
zhes 'khyud rgya dang rol chen brgya brdung che chung sogs bya'o //
de nas lha tshogs spyan drangs shing rdzas bkram ste brtan bzhugs bya ba la /
dkyil 'khor mdun du g.yang gzhi'am cog stegs khebs ldan gyi khar lha phur dgu po dang dbang phyug nyer brgyad phur bu /
bum pa dgu bcud ldan kha rgyan bcas /
bdag 'jug gi gtso las bum pa /
tsaka li tshan dgur bcad pa bcas phyogs ma 'khrul bar bkod pa'i mdun du /
slob dpon zhwa chos bcas khri'ur bzhugs /
che mchog nas brtsam dpal dgu so so'i sngags dbyangs lan gsum gsum gyi tshe /
so so'i phur bu la tshil chen dang gu gul gyis bdug pa sogs bdug brab byug pa sngar smos pa ltar bya /
rten rnams lhar bsgyur /
tshogs pa thams cad zhwa bcas bzhengs la spyan drangs pa sogs kyi mthar /
lugs rnying ltar na zhi ba'i rten phur sku tsaka sogs bkod cing /
smin lugs ltar na zhi ba mi 'byung bas khro bo rnams so so'i bkod tshig brtan bzhugs dang bstun las rdor nas rim par phul la rgyal tshab pas bum pa dgu po dang lha tsaka rnams lding khri gong ma dang /
lha phur rnams lding khri 'og ma'i e khrom du gtso bo shar dang /
'khor rnams gtso bo la phyogs pas bkod /
dbang phyug nyer brgyad kyi phur bu zhal nang du phyogs pas dkyil 'khor shar gyi khyams stod nas brtsam phyogs rer drug re g.yas skor du bkod rjes sgo bzhir sgo phur bzhi g.yas skor du zhal phyir bstan bkod la tshogs pa yod na grol /
las rdor gyis sman gyi pho brang la gzungs rdor btags pa'i gzungs thag steng du drangs te bum pa dgu por gzungs rdor so sor btags pa rnams bcas phyogs gcig bsdus te sne mo slob dpon gyi phyag tu dang /
sgrub chen sngags rgyun yod skabs yin na sne gnyis byas pa'i gcig shos thun dpon pas 'dzin tu rung bar bya /
dkyil 'khor mdun bdag 'jug gtor ma'i g.yas phyogs su nyin re bzhin rgyun 'bul gter srung dmar gtor mtheb ril can /
chad tho /
g.yon du rgyun 'bul gzhi bdag dkar gtor dang gser skyems /
brtan ma'i gtor ma /
sman raka la sgron thur bcas /
dkyil 'khor lho phyogs shar lho nas brtsam dza gad bum pa /
thabs shes ga'u /
las bzhi'i 'brang rgyas /
tshe 'brang bcas bsham /
nub byang du /
gdab phur gdan bcas /
thod ngan nang thun rdzas yungs kar sogs /
mtshe'i phon po /
gu gul /
lcags hom du nyul le'i ling+ga dar nag gi khebs ldan /
byang shar sogs stabs bder stegs bu stag lpags sogs kyis bkab par tshogs rdzas sha chang zan gsum gtso bor gyur pa'i bza' bca' btung ba'i rigs su gyur pa rnams dang /
mdun logs cog stegs dma' bar bgegs gtor /
spos phor /
las rdor gyi g.yab dar /
las bum /
chu gtsang nas sogs dang /
dkyil 'khor la sgab skor dang yo byad sngar bsham ma bde ba'i lhag ma yod na skabs 'dir bsham par bya /
rdo rje slob dpon mdun nam g.yas logs lta bur stegs bu khebs ldan la slob dpon gyi phyag g.yon ngos nas rim bzhin /
nang mchod bdud rtsi /
bdag 'jug chas gtso bum rgyan bcud gzungs rdor ldan pa /
las bum /
rigs lnga'i dbu rgyan /
rdor dril /
g.yab dar /
DA ma ru /
nas ze /
thod ngan nang du yungs thun /
tsaka li /
me long shel rdo /
maN+Dal tshom bu so bdun bkod pa /
mig dar /
me tog
/lcags phur gdan bcas bkod /
dkyil 'khor la phyi nang mchod pa brgya'am stong mchod sogs bsgrigs rgyu yod tshe nang mchod nas phyi rim du bsgrig par bya'o //
skabs 'dir dbus gtsang gi gsan yig tu zhi ba rigs brgya'i dbang mi 'byung bas sger du bskur srol med cing rtsa ba mdo byang nang du tshang yang /
khams lugs la rgyun zur du byung bas nyin lnga pa dbang chen rdzogs skabs 'phros don du bskur bar snang yang dbang sgrub med par dbang glo bur du bskur dgos pa dang /
zhi drag gi go rim 'chol ba sogs stabs mi bde bas nyin gnyis par zhi ba'i dbang bskur ba'i ched du /
dkyil 'khor rgyab phyogs lta bu gang bder stegs bu khebs ldan la 'dzom na zhi dkyil bkram /
ma 'dzom na 'bru tshom bkod pa'i dbus su many+dzi la bum pa mgul chings dkar po nyer lnga'i nang bcud kha rgyan gzungs rdor bcas 'du bya /
zhi ba dbang gi las rim ltar hU~M bzhi'i sngags dang gu gul bdug yungs thun brabs pas bgegs bskrad /
swa b+hA bas sbyangs pa nas brtsam /
gzungs thag gdags pa'i bar gyi sngags rnams gsum mam bdun re bzla bzhin so sor slob dpon gyis blugs shing bcings pa sogs phyag len bcas bkod la /
tiSh+Tha badzra sogs dang /
mchod 'grigs las /
rin chen bum pa sogs dang /
thugs rje'i gzungs thag bcas brjod la bkod /
rgyal srid sna bdun /
bkra shis rdzas brgyad kyi tsaka li so sor phral ba /
me long /
'khor lo /
dung /
rgya gram /
dbu rgyan /
me tog phreng ba /
dar gyi cod pan /
rigs lnga'i phyag mtshan /
sna tshogs rdo rje /
sngags byang /
yum lnga'i phyag rgya /
dril bu rnams dkyil 'khor du bkod /
zhi mchod phreng tshar /
rgyab tu zhi gtor bsham /
sngon 'gro dkar gtor /
cha gsum gtor ma /
las bum mgul chings ljang gu can /
maN+Dal /
ku sha
/so shing /
dpung skud /
dung zhal dang ku sha'i 'thor g.yab sogs kyang 'du bya'o /
!
/nyin gnyis pa nas brtsam dngos gzhi'i las rim la zhi ba dang khro bo gnyis /
re re la'ang dbang sgrub dang dbang gi dngos gzhi gnyis gnyis so //
de la thog mar zhi ba'i dbang sgrub ni brgyud 'debs yan snga nyin ltar grub pa dang /
sngon gtor bsang sbyang /
a kA ro dang /
nam mkha' mdzod kyis byin brlab /
gzung ba dkyil 'khor cho ga'i dbu las 'byung ba ltar /
sa bdag lha klu sogs sngags rgya bcas pas 'bul /
sngon 'gro mtshams bcad brgyad pa'i le'u tshang bar brjod pas mtshams bcad /
phyi mchod byin rlabs /
skyabs 'gro sems bskyed bder 'dus las byang ltar bya /
de nas lag len mchod 'grigs rin chen sgron me ltar tshad med bzhi bsgom pa nas bzung bdag bskyed /
bum bskyed /
mdun bskyed rnams mthar chags su gtang ba las /
bdag bskyed bzlas pa sho d+ha ne mi bya bar yig brgya dang yang snying yig drug 'bru gsum rdor bzlas ci 'grub bya /
bum bskyed skabs /
las bum bsang sbyang /
stong pa'i ngang las las kyi bum par pad+ma dang nyi ma'i gdan la khro bo las rgyal byed sku mdog sngon po ral gri dang zhags pa 'dzin zhing khro bo'i chas thams cad yongs su rdzogs pa'i gnas gsum 'bru gsum dang /
thugs ka'i sa bon las 'od 'phros /
ye shes pa badzra sa mA dzaH
dzaHhU~M baM hoH
ar+g+haM sogs dang /
'jigs pa'i hU~M sgra sogs kyis mchod bstod bya /
bgegs bskrad skabs su 'byung ba'i 'khyil pa'i sngags ring dang /
gzhung gsal sngags bzla /
mdun bskyed rol mo'i mchod pa rdzogs mtshams /
dam pa rigs brgya'i bsgom rim las 'byung ba ltar gtso sngags nyer gcig dang 'khor sngags bdun re tsam bzla /
mthar /
phan bde'i 'byung gnas sogs mchod 'grigs ltar la mchod bstod rdzogs par grub mtshams /
phyi sgor byon la cha gsum gtang /
nye reg bya /
slar nang du bzhugs la /
dz+nyA na pany+tsa dang /
bo d+hi tsit+ta /
'bru gsum rdor bzlas ci nus dang /
gtso 'khor so so'i snying po rnams kyang ci 'grub re bzla /
bdag 'jug len dgos kyang long khyab dben na rig pa'i me tog dor ba tshul bzhin bya /
de nas slob ma rnams tshogs khrus chab bkye /
zhi ba chos skor gyi rim pa dbang gi las dang lho sgo mtshan byang gi chog bsgrigs ma zhig yod pa de gnyis sprad na dbang nag 'gros su bskur bde bar yod pas sa bcad 'gros dang mtshams sbyor sogs lho sgo bsgrigs ma'i dbang gi skabs ltar gab sprad /
dbang gzhung nyid rtsa bar bzung la /
khyed rang rnams zhi ba dam pa rigs brgya'i sogs mtshams sbyar /
maN+Dal phul ba nas brtsam /
dril bu'i dbang rdzogs kyi bar bskur ba las /
phyogs bzhi'i sgo bzhir 'jug pa rgyas pa dang /
bum bskor bya zhing smon lam gdab pa sogs dbang gzhung ltar sor bzhag bya /
dngos sta sbrel ma tshang bar grub mtshams dam tshig khas blang /
gtong rag maN+Dal sogs spyi ltar byas pas grub /
rjes chog mchod pa byin rlabs byas la mchod bstod man chad mchod 'grigs ltar mthar dbyung la /
ras bris yod na ye shes pa brtan bzhugs bya'o //
'di nyin sgrub grogs gzhan yod na zhi ba'i dbang sgrub slob dpon kho na tsam gyis mdzad cing /
gzhan rnams kyis phrin las kyi gzhung ji lta bar bsrang la bsnyen bzlas tshogs 'khor sogs bya zhing /
sgrub grogs med na zhi ba'i cho ga grub mtshams slob dpon nyid kyis las gzhung tshar gcig bsrang la gzhung dang mdo byang las 'byung ba'i nub dang po rnal 'byor sdig sgrib sbyong ba'i dmigs gnad bcas bsnyen bzlas sogs ci 'grub bya'o /
!
/nyin gsum par dbang sgrub ni las byang gsar rnying gang btang yang cho ga'i 'gros mtshungs la cung zad mi mtshungs pa rnams bde rol ltar 'dor len dmigs phyed na tshang la ma nor bar 'gyur bas de lta na /
brgyud 'debs mtshams rol mo brgya brdung rgyas bsdus res mo /
sngon gtor gtang /
skyabs sems yan lag brgyad pa /
rdor sems bsgom bzlas /
mtshams gcod rnam lnga /
brda sgo phyag bshags mthar thal sbyar bcas ye shes sku mchog tshang ma /
dam bca'/
byin 'beb skabs slob dpon dang las rdor zhwa g.yab dar /
spos btul /
mthar rgyud gsum rol mo la shugs pa rkang gling g.yab dar gsum gsum /
DA dril bcas /
mchod pa byin rlabs tshang ba /
ting 'dzin rnam gsum /
gzhal yas gdan lha bskyed /
dbang bskur rgyas gdab /
slob dpon dang las rdor zhwa g.yab dar bcas spyan 'dren /
bzhugs gsol /
phyag 'tshal /
sman mchod khA hi la slob dpon dang las rdor gyis thigs gtor 'bul zhing dngos grub blang /
mchod pa rnams dbyangs rta phyag rgya bcas gtang /
bstod pa bya /
bzlas pa'i skabs sgrub chen 'brel na zhi drag so sor 'dzab bskul dang stong tshigs 'bul dgos shing /
sgrub chen gyi chings dang mi 'brel na de dag mi mdzad la /
gang ltar mdo byang las 'byung ba bar ma ye shes kyi lha nye bar bsnyen pa'i dmigs gnad bcas zhi ba spyi sngags dang khro bo spyi sngags lnga brgya re /
gtso bo che mchog stong /
yang dag nas phur pa'i bar lnga brgya re /
ma mo nas drag sngags bar sum brgya re /
bka' sdod brgya rtsa /
drag sngags so lnga pa lnga bcu tsam gyi mthar las rdor gyis slob dpon mdun dang spyi'i thun rdzas gnyis ka gral bskor bya /
stong tshigs mchod pa zhi rol bcas dang /
sgrub khog ltar tshe 'dzab brgya rtsa tsam bzla /
las rdor gyis dkyil 'khor du me tog phul la pad kor bcas gzungs thag blangs /
slar pad kor bcas slob dpon la phul ba des kyang me tog 'thor zhing pad kor bcas blangs te /
sman gyi pho brang la dmigs nas dgu pa'i sman 'dzab brgya tsam bzla /
bum pa rang byung gi gzhal yas khang du lha rnams dwangs pa'i mtsho la gza' skar shar ba bzhin skad cig gis gsal bar gyur /
rang srog sngags kyi 'od zer gzungs thag la //
'khril te bum pa'i lha tshogs thugs kar zhugs //
de dag sku las byang sems bdud rtsi'i rgyun //
bab pas bum chur dbyer med ro gcig gyur //
ces gzungs thag snga ma dang bdag 'jug bum pa'i gzungs thag bcas phyogs gcig tu phyag g.yon pas bzung la zhi ba spyi sngags dang /
khro bo spyi sngags so so'i mthar /
kA ya wA ka tsit+ta a b+hi Shiny+tsa A be sha ya AH
zhes btags pa sum brgya re bzla /
gzungs thag ring ba slar bsdu /
gcig shos las bum khar spos nas /
oM badzra satwa AH
zhes las bum du skad cig gis rdor sems bskyed /
yig brgya lnga bcu /
yig drug brgya rtsa tsam bzla /
las kyi rdo rjes bsgral ba'i nya bo zur du yod na tshogs phud rim pa gsum dang /
med na bzhi ru spros pa'i lhag ma mched rnams la 'dang bar gtubs /
bsgral ba ma gtogs pa'i tshogs rdzas rnams la las bum chu dang /
tshogs chang /
nang mchod bdud rtsi bcas bran /
tshogs pa yod na byin rlabs so sor zhu nas /
tshogs byin rlabs nas zhal bstab bar gtang /
long khyab yod na tshogs dang po phul grub mtshams skong ba che chung gang rigs sbyar /
tshogs bsgral gyi phyag len slob dpon nas mdzad /
bsgral ba dang tshogs phud gsum pa bsre nas rjes gtsang lhag rgyur 'jog dgos /
de nas skabs 'dir smin gling ljags bsgrigs ltar khrus dang maN+Dal nas /
drag po sgrol dbang dang rjes kyi bya ba'i bar bdag 'jug tshang bar blang /
smin lugs dam can spyi gtor bsdus pa tsam nang /
gter mgon phyag bzhi pa /
dregs pa'i sde dpon sum cu /
gter srung gzhi bdag gtor ma yan gtang /
tshogs drangs la lhag ma bsdu /
slob dpon zhwa chos bcas sgrub khang phyi rol du byon nas cha gsum gtang /
sngar gyi gtsang lhag many+dzi'i khar bkod /
dmangs lhag de'i 'og tu bzhag
/las rdor /
lhag ma gyer ba'i tshe /
tha ma gcig tu sogs kyi skabs las rdor gyis pad kor dang he ru ka'i dam rgyas btsog lhag nas yar bsre /
khyed dang nged gnyis sogs la sngar ltar gyis gtsang lhag tshang ba mar bsre /
'dus la las rnams mthar phyag bcas byin rlabs zhu /
lhag ma dang tshogs chang slob dpon mdun du phul ba des kyang phyag len ltar btab /
slar khyer nas stegs la bkod /
me sgron btsugs /
zhwa gyon /
sgron thur du sman raka bzung /
gzhung tshig dang bstun shugs pa g.yab dar sman raka sgron pa sogs slob dpon sogs so sos byas nas tshig rdzogs mthar pad kor dam rgya gom gsum phyir bsnur gyis blangs nas sgrub chen chings dang 'brel na dkyil 'khor gyi lho nub lta bur btson 'dzin bya zhing /
mi 'brel na phyir dor ba las byang bde rol gyi lugs te 'dod char sogs la'ang rigs 'gre bar bya'o //
gal te sngon du bdag 'jug ma grub na skabs 'dir rig pa'i me tog dor ba dang /
slob ma 'jug pa'i gnang ba zhu /
grub na mi dgos /
dkyil 'khor la yol ba rgyab /
de nas don dngos gzhi ni /
slob ma rnams 'dus te gral la 'khod /
bde gshegs rgyal ba'am /
ji ltar bltams pa gang rung gi khrus chab bkye /
yig brgya bzla /
smin lugs la bgegs gtor bsngo ba'i tshig bka' gter spyi khyab tsam zhig mdzad kyang o rgyan chen po'i gsung byin rlabs che bas dgongs 'dus las 'byung ba chags med zhabs kyis sngon 'gro bla ma skyabs kyi nang chog bsgrigs mdzad pa de kas bgegs gtor bsngo /
las byang gi
/hU~M/
bde gshegs 'dus pa'i sogs dang /
khro bo rol pa /
mtshon cha 'chol ba /
gsang ba'i mtshams bcas dbyangs rol brjid bag ting 'dzin g.yel med kyis grub nas /
las rdor gyis me tog bkye bsdu bya /
dbang bshad spyi 'tsham rgyas pa sta gon skabs su song phyir 'dir mtshams sbyar tsam las zur du spro mi dgos pas /
'o na /
nam mkha'i mtha' dang mnyam pa'i sems can thams cad gdod ma'i mgon po kun bzang che mchog he ru ka'i go 'phang la 'god par bya /
de'i ched du sgrub chen bka' brgyad bde gshegs 'dus pa'i smin byed kyi dbang bskur zab mo nod cing grol byed gdams pa'i lam bzang la rim gyis 'jug snyam pa'i thugs bskyed zab cing rgya che ba gsal btab nas /
rtse gcig pa'i blo gros kyis gus pa dang ldan par gsan 'tshal /
de la gang gsan par bya ba'i chos ni rgya bod kyi mkhas pa mi bzhi'i dgongs nyams chu bo gcig tu dril ba'i sgrub chen bka' brgyad kyi dbang gi mdo byang chen mo rgyal ba pad+ma 'byung gnas kyi rdo rje'i gsung dri ma med pa 'di la spyi don gsum ste :
sogs mdo byang chen mo'i dbu nas nar 'ded du btang ba las /
sa ma ya a b+hi Shiny+tsa rgya rgya rgya :
de ltar zab mo gter gyi brgyud pa 'dzin pa thams cad kyi mnga' bdag nyang ral nyi ma 'od zer gyi thugs dam dngos grub tu bab pa bka' brgyad bde gshegs 'dus pa zhes bya ba /
gnam la rig 'dzin brgyud pa'i gral ma zhig
/sa la dkyil 'khor sgrub pa'i bkrag ma yal /
bar du sman raka bdud rtsi'i mtsho ma skam /
dam nyams dang 'dres khyer gyi bsre lhad ma zhugs /
snyan brgyud tshad ma bzhi ldan gyi phyag bzhes ltar dbang bskur zab mo sgrub par byed pa la /
bdag rdo rje slob dpon gyis bgyi bar 'os pa /
bdag mdun bum pa sgrub cing rang nyid dkyil 'khor du zhugs nas slob ma 'jug par gnang ba nod pa sogs tshang la ma 'khrul ba sngon du grub zin pas /
da khyed rang slob ma rnams kyi ngo skal du gyur pa dbang bskur zhu ba'i yon du maN+Dal phul 'tshal /
zhes brda sbyar la maN+Dal rgyas par phul gzhug
/de ltar maN+Dal phul ba song nas gnang ba sbyin pa ni /
rigs kyi bu khyod theg pa'i snod :
rdo rje theg pa'i gzhung gi sogs sta gon skabs ltar /
gsang sngags kyi tshul la 'dun pas sgrubs shig :
bar /
de nas yul thun mong ma yin pa sogs nas /
sdongs grogs zhu snyam pas 'di'i rjes zlos mdzod /
dus gsum sangs rgyas sogs nas /
dge 'dun dkon mchog la gus par skyabs su mchi'o'i bar tshig lhug lan gcig
/bla ma dkon mchog sogs skyabs 'gro tshigs bcad lan gsum rjes zlos bya /
de ltar skyabs su song ba'i phan yon ni dpag tu med pa sogs nas /
lam la 'god pa'i phyir :'di'i rjes zlos mdzod //
bdag dang mtha' yas sogs nas /
rim bzhin bsgom :bar lan gcig
/sras bcas sangs rgyas nas /
mya ngan 'das la 'god :bar lan gsum /
de ltar byas pa'i phan yon ni bsam gyis mi khyab sogs nas /
bslab ste gsum du 'dus so :bar brjod /
de nas dbang bskur dngos gzhi rim par sgrub par byed pa la /
khyed rang rnams sngon chad gnyis 'dzin gyi mun pas rig pa ye shes kyi mig ldongs te gzhi 'bras dbyer med kyi dkyil 'khor chen por ma zhugs pa'am /
zhugs kyang gsang ba'i dkyil 'khor 'di nyid du ma zhugs pa'i brdar ras yug dmar po phon tshar can gyis mig dar 'ching ba'i mos pa mdzod /
hU~M sarba swata ya hU~M:
AHkhaM bI ra hU~M:
zhes gdong g.yogs sbyin /
tshogs gnyis yongs su rdzogs shing glo bur gyi dri ma bcom pa'i dkyil 'khor gyi 'khor lo 'jal ba na phyag rten med par mjal ba rten 'brel gyi gshis su mi btub pas phyag rten du u dum+ba ra dang mal+li ka la sogs pa'i me tog gi phreng ba re bzung bar mos pa mdzod /
A+oM puSh+pe rat+na mA le traM:
zhes me tog gtad /
dpal chen he ru ka gsang ba rgyan gyi dkyil 'khor gnyan por 'jug pa la tha mal gyi chas dang mtshan rtog ma spangs par 'jug tu mi btub pas dur khrod rol pa'i chas su gzhug pa ni /
spyi bor gtsug tor du ral pa'i thor cog sogs mtshams sbyar bsgyur so phran bu tsam las yig che chung mi phye bar thor tshugs /
glang ko
/stag lpags /
thod pa tshar gsum /
sbrul chun /
zhing lpags /
khrag zhag thal ba bcas dngos su 'dzom pa dngos dang /
ma 'dzom pa dar dkar ser sogs sam tsaka li 'grims /
de nas gsol ba gdab pa 'di'i rjes zlos 'tshal /
ho :
bla ma dus bzang sogs gsum /
ho :
rigs kyi bu sogs dri /
mgrin gcig tu :'di'i rjes zlos mdzod /
ho :
dgongs su gsol lo :sogs nas /
lan gdab pa ni :'di'i rjes zlos gyis /
kye :
dpal chen po sogs nas /
'dun pa yang yang byas la :'di'i rjes zlos 'tshal /
A+oM:
gdod ma'i dbyings su sogs nas /
grong du phyin par shog :
bar /
dbang gi srog dam tshig la gnas pa yin mod kyang /
dbang 'dzin pa ni sdom pa la rag las pas spyi dang khyad par gyi sdom pa bzung ba 'di'i rjes zlos mdzod /
ho :
rdzogs sangs rin chen dag pa'i sogs nas /
thar pa'i sgo ni dbye bar bgyi :
bar /
de brtan par bya ba ni :
slob ma'i gnas gsum du dri'i thig le byas pas :
zla ba dang sogs /
tsit+ta badzra swa b+hA ba At+ma ko\u0f85 haM:
bar /
dbang gi gzhi 'god pa'i phyir ye shes pa dbab pa'i slad du gsol ba gdab pa 'di'i rjes zlos mdzod /
byang chub rdo rje sogs lan gsum /
las bum gyi chu dang /
oM badzra satwa AHsa bsang /
swa b+hA bas sbyang /
stong pa'i ngang las slob ma rnams skad cig gis snang ba mtha' yas sogs nas /
A be sha ya'i sngags brgya rtsa bzla /
AHha dz+heM swA hA rjes ma'i skabs rol mo rnams dal myur spel mar yun ring du dkrol /
gu gul dang tshil chen bdug
/thod rnga dkrol zhing mi rkang gling bu 'bud pa sogs mdor na slob dpon gyi ting nge 'dzin gyi nyams spar zhing /
slob ma rnams sgo gsum btsan thabs su g.yo nus par byas na skal pa dang 'tsham pa'i ye shes che phra gang rung mi 'bab mi srid cing /
de ltar bab pa de sa bon du byas nas dbang bzhi'i rim pas gong du na spar ba yin pas dbang gi dngos don 'di la thug pa'i phyir /
skabs 'dir dpon slob kun gyis g.yel bag gi dbang du btang nas slar bum gog dang zan tsog tsam 'grims te dbang yin pa skad du byas kyang gtor blugs kyi go chod pa ma yin no //
de ltar dbabs pa'i ye shes pa rnams khyed rang snying po byang chub kyi bar du mi 'bral zhing brtan pa'i mos pa mdzod cig
/tiSh+Tha badzra /
zhes spyi bor rdo rje rgya gram du bkod la me tog 'thor /
las rdor gyis yol ba bsal /
slob ma nyung na dkyil 'khor phyogs bzhir dngos su khrid cing /
ha cang mang na yid kyis dmigs la /
de nas dkyil 'khor chen po'i lho'i sgo nas 'jug cing phyag 'tshal ba 'di'i rjes zlos mdzod /
ho :
dkyil 'khor dgu yi sogs dang /
phyag gsum re 'tshal ba phyogs bzhi kar rigs 'gre
/me tog kha dog sna lnga phreng bar brgyus te dkyil 'khor du dor ba 'di'i rjes zlos gyis /
ho :
dkyil 'khor lha tshogs sogs dang /
bla mas /
ho :
sgrub ba bka' brgyad sogs brjod rjes stabs bde na slob ma re re bzhin me tog dkyil 'khor du dor zhing /
stabs mi bde na maN+Dal du me tog gi tshom bu dgu bkod /
der dkyil 'khor dgu po mar me gcig las gnyis mched kyi tshul du skad cig gis gsal btab la dor /
me tog gar bab brtags la gsang mtshan ma 'khrul bar so sor btags shing ming yig bris pa yod na'ang sbyin no //
de nas mig dbye zhing lha ngo bstan par gsol ba gdab pa 'di'i rjes zlos mdzod /
ho :
dus bzang deng sang sogs /
skal ldan khyod la sogs kyis mig dar dbye /
slob ma zhu ba 'di'i rjes zlos /
ho :
ji ltar lha yi sogs nas /
ma bsgom par 'tshang rgya bar 'gyur ro :
zhes pa'i bar dang /
bcu bzhi pa dam tshig 'bog cing sogs /
bla ma dang lha la 'bul ba 'di'i rjes zlos gyis /
dngos grub stsol phyir sogs gzhung ltar la /
rdo rje'i dmyal bar ltung :
zhes pa'i mtshams su rgyas par spro na chos sde 'di nyid las 'byung ba'i dam tshig gi rim pa zur du bzhugs pa nyid tshang bar bklag cing don bshad /
mi spro ba'am mi nus na gong gi 'phros su /
de nas dbang dngos bskur ba la bzhi ste :
phyi dbang rdzas la brten nas dbang bskur ba sogs nas /
gsol ba gdab pa 'di'i rjes zlos mdzod /
byang chub rdo rjes sogs lan gsum /
gsum pa sgrib pa sbyong ba sogs nas /
A be sha ya a A:
phun sum tshogs pa mnga' ba sogs dkon mchog gsum gyi bkra shis brjod /
lnga pa phyag rgya'i dbang la gnyis te sogs dbu rgyan nas bzung /
rnam par snang mdzad ming dbang rdzogs kyi bar du yig che chung med par nar 'ded las /
rig pa'i dbang lnga so so'i dbang sngags bcas rdzogs mtshams /
oM bud+d+ha ka lA sha sogs nas gzungs thag gi bar bum dbang bcu gnyis tshang ma dang /
rgyal srid sna bdun bcas re re bzhin bskyar nas sbyar dgos /
smon lam rnams bla slob thun mong du gdab dgos par gsungs pas dngos su rjes zlos sam /
de tsam ma 'khyongs na bla mas gsungs gsal dag dal bar brjod la slob ma rnams kyis yid rtse gcig pas smon par bya'o //
de dag gis phyi rdul tshon sogs nas /
rgyud la bzhag pa yin no'i :bar dang /
bkra shis gang 'os brjod /
dam tshig khas blang /
gtang rag maN+Dal /
lus 'bul dge bsngo bcas byas la slob ma rnams grol /
slob dpon sogs kyis long khyab yod na mchod pa phud skong /
na rag bshags skong sogs gtang /
long khyab med na skong chen rnams dang spyi gsol chen mo sogs 'don mkhan zur du 'jog
/chos srung gtor 'bul gyi mtha' bsdu /
las byang gi bskul /
chad brtan /
rta bro /
mchod bstod /
yig brgya /
bzod gsol /
ras bris brtan bzhugs /
nyer bsdu /
lhar ldang /
go bgo
/smon lam bkra shis bcas kyis mtha' rgyas bya /
sgrub chen khog dbub dang 'brel na skabs 'dir brub khung dang dmigs bya bskyed /
'gugs gzhug lan gsum mthar phur thun tshom bur bskul /
kun thub rgyal mo bskul zhing nyu le'i ling ga dang sgo phyi nang du thun brdeg cing /
slar zhwa chos g.yab dar spos rol bcas las byang gi byin dbab la /
zhi khro spyi bsdus kyi bsnyen pa ci rigs su bzla bar bya'o /
!
/nyin bzhi par dbang sgrub tshang ma /
bdag 'jug sogs sngar nyin ji ltar bzhin la /
dbang gral tshogs nas /
khrus /
bgegs gtor /
mtshams bcad /
chos bshad bsdus tsam dang maN+Dal 'bul /
mig dar me tog
/gsol gdab nas bum dbang la thug gi bar bdag 'jug nyid kha bsgyur /
byang chub rdo rje sogs kyis gsol gdab grub mtshams /
mdo byang las sngar nyin gyi 'phros /
gnyis pa nang gi dbang bskur ba la gnyis te :sogs nas /
dpal gyi bka' sdod yan chad rdzogs par bskur la /
lha'i snang ba dang ma bral ba'o :
sa ma ya :
rgya rgya rgya :
zhes pa'i 'phros su /
bdag 'jug gi bzlas lung nas phur pa gtad pa'i bar sbyar zhing /
rjes bya dang /
dkyil 'khor rjes chog sngar nyin ltar bya'o //
'di nub sang gi chas pad+ma shel phug ma'i dbang /
dregs pa'i mthu dbang sogs kyi tsaka li dang gtor ma gang dgos /
rgyal tho sgo byang sogs kyi mchod gtor /
tshogs kyi 'khor lo dang dngos grub blang ba'i zas sna yo byad ji ltar tshogs pa /
mar me sgrub mched kyi grangs sogs nye bar mkho ba rnams 'du bya'o /
!
/nyin lnga par brgyud 'debs nas bsnyen bzlas grub kyi bar snga nyin bzhin la bzlas dmigs mdo byang ltar yum gyi mkha' las dngos grub blang ba'i dmigs pa de sbyar /
de mtshams bka' srung gtor 'bul tshang bar gtong skabs /
las rdor gyis dkyil 'khor shar du cog stegs khebs dkar po ldan pa'i steng du 'bras kyis g.yung drung g.yas 'khyil bris pa'i dbus su many+dzi mtho ba'i steng sman gyi pho brang thod pa kha sbyar dkyil 'khor nas blangs te bkod la dar sna lngas g.yogs /
de'i mdun du lha bum bcu po'i bum chu gcig tu bsdus nas slob dpon mdun gyi rnam bum du blugs pa de dang /
g.yas su dkyil 'khor lho'i las bzhi'i 'brang rgyas bza' bca' sna tshogs kyis kha gsos pa dang /
g.yon du thod pa mtshan bzang du chang gi nying khur mngar gsum dang a mr-ita btab pa /
de nyid kha gso ba'i snod gas chag med pa'i nang du bcud gong mtshungs /
rgyab tu ka To ra lta bu'i snod che legs su dkar mngar gyis sbrus pa'i ril bu grangs mang /
slob dpon mdun du chang dang rak+ta bsres pas bkang ba'i dung zhal khem thur bcas /
gzed zhal gyi snod ka pA la stong pa stegs bcas bkod /
rgyal tshab pa zhwa chos rdor dril bcas dkyil 'khor mdun du bzhengs /
g.yon du las rdor zhwa bcas gu gul dud pa dang thun ze thogs la 'khod /
slob dpon sogs kyis dbyangs rol bcas /
hU~M/
bde gshegs 'dus pa sogs kyi gsham du drag rol 'og las rdor rgyal tshab bcas dkyil 'khor bskor zhing thun brab /
khro bo rol pa'i mtshams bcad /
spos rol g.yab dar bcas byin 'beb grub bstun rgyal tshab dkyil 'khor bskor nas khrir 'khod /
bdud rtsi byin rlabs las byang ltar bya /
'di mtshams smin lugs sgrub khog ltar spros pa bsdu na /
rtsa ba'i dkyil 'khor gyi lha rnams yab yum sogs dmigs pa dang sbyar te /
zhi bsnyen /
dpal dgu so so'i sngags la a mr-ita btags pa zhi ba dang che mchog la brgya rtsa /
gzhan brgyad por lnga bcu re tsam bzla /
lha gnad la dbab pa'i dmigs pa dang tshigs bcad brjod mthar /
zhi bsnyen la sa ma ya sogs btags pa sum bcu /
che mchog sham can lnga bcu /
gzhan brgyad por nyer gcig re bzlas mthar /
hU~M ring po lan gsum brjod bstun slob dpon gyis bdud rtsi rak+ta sbyar ba sgron skyogs kyis lan gcig 'phyar /
gnyis bsdus sogs brjod /
yang hU~M ring gsum la 'phyar /
snang srid sogs /
yang hU~M ring gsum la 'phyar /
bde gshegs sogs /
sman 'dzab lan gsum /
gong gi 'phros mchod 'bul tshigs bcad btang mthar /
zhi bsnyen dang /
dpal dgu'i snying po so so'i mthar /
ma hA rak+ta khA hi btags pa lan gsum gsum bzla skabs /
slob dpon gyis dung zhal du ar+g+haM dmar po sbyar ba phyag gnyis kas bzung ste bzed zhal du gzhung gsal dmigs pa bcas lan gsum gsum phul /
zhi bsnyen dpal dgu bcas so sor 'grub na brgya rtsa re'am ma grub na nyer gcig re so sor stong tshigs mchod pa zhi rol bcas bya'o //
skabs 'dir las rdor gyis slob dpon mdun gyi bzed zhal thod pa /
khem thur bcas blangs nas bzed zhal gyi rak+ta gtor ma la bran zhing /
dkyil 'khor mdun gyi bdud rtsi la'ang cung zad bsres nas yar slob dpon mdun du phul /
de ltar gsol ba'i dngos grub thams cad bdag gis thob par bsam /
slob dpon rdor dril bcas sman gyi bzed zhal thogs /
'dus pa rnams kyis kyang thigs gtor bcas las byang ltar sman mchod 'bul zhing dngos grub blangs pa'i mthar /
che mchog sngags dbyangs lan gsum dang zhi rol skabs rgyal tshab pas zhwa chos rdor dril bcas /
slob dpon mdun gyi bzed zhal lag g.yas su thogs /
g.yon pa'i mtheb srin gyis rdo rje rgyal po nas 'dus pa thams cad kyi gnas gsum du thig le bya /
skabs der las rdor dang tshogs gnyer ba rnams kyis sgrub rdzas 'brang rgyas las bzhi mchog lnga /
shing tog
/mngar gsum ril bu sogs sgrub mched rnams la 'dang nges gtubs shing bgo
/sku gsung thugs kyi dngos grub thams cad thob par bsam /
bde gshegs zhi khro nas /
thim par bsam bar brjod /
rgyal tshab pas zhwa chos bcas sman gyi pho brang /
kun bzang yum gyis rnam bum /
las rdor bdud rtsi /
gzhan kha shas kyis dngos grub rdzas dang ril bu shing tog sogs thogs shing zhwa bcas rdo rje rgyal po la phyogs pas phreng tshar du 'khod /
slob dpon sogs kyis las byang gi dngos grub bskul ba /
hU~M/
dur khrod gsang ba sogs kyi mjug tu che mchog sngags dbyangs lan gsum dang zhi rol skabs /
rdo rje rgyal po nas bzung 'dus pa rnams la brim zhing rdzas rnams la longs spyod /
lhag ma dngos grub tu rol pas sogs brjod pas dngos grub len chog grub /
lugs rnying pa ltar na lag len spros pa'i khog 'di bzhin la zhi ba dang dpal dgu bka' sdod yan re re bzhin dngos grub bsdu ba'i 'dzab /
gnad dbab /
mchod cing dngos grub blang ba /
dngos grub bsdu ba re re bzhin sbyar zhing dngos grub blang ba'i tshig kyang las byang de mi dgos par gzhung gsal so sor btang la sgrub dbang gsham du 'byung ba'i bkra shis dang smon lam gsol ba yan tshang bar bya'o //
zhi rgyas kyi sbyin sreg grub na skabs 'dir bya ba yin yang de dag 'dir ni spros pa nyer bsdu'i dbang du byas pa dang yi ges 'jigs nas ma spros pas gzhan dang mthong brgyud sogs las rtogs par 'os so //
de nas tshogs byin rlabs nas bsgral bstab yan nyin bstar btang ba'i tshogs bsgral skabs nyu le'i ling ga gnyis tshon skud bkrol nas /
slob dpon gyi mdun du bkod pa dang tshogs tha ma bcas la 'gugs bsgral byas shing shog ling mer bsregs pa'i thal ba cha gnyis su bgos la cha gcig bka' srung gtor mar bstab /
cha gcig sgo drung du dong gru gsum brus par rta bro'i 'gugs gzhug skabs blugs la sas mnan dgos /
sngar gyi lhag gtor btson 'dzin byas pa rnams dang gsar du bsdus pa'i lhag ma me ru btsugs pa dang /
rdul phyags pa rnams kyis thal ba sgo khud du bsags pa rnams lhan cig lhag ma gtong skabs phyi rol goms pa bdun cu'i sar bskyal bar bya'o //
de nas slob ma rnams 'dus la khrus /
sngon gtor /
bgegs bskrad /
mtshams bcad /
me tog bkye bsdu /
chos bshad bsdus tsam mthar maN+Dal phul /
mig dar me tog sbyin pa nas /
bum dbang gsol gdab yan bdag 'jug kha bsgyur /
dbang chog pad+ma shel phug ma nas /
de la dang po zhi ba'i dbang rdzas la drug gi sogs nas nar 'ded kyis /
lha sku'i snang ba dang mi 'bral ba'o //
zhes pa'i bar /
de mtshams dbang gi mdo byang chen mo sngar nyin gyi 'phros /
gsum pa zab mo'i dbang gsum bskur ba sogs nas /
mkha' gsang byin gyis brlab pa'o :
de ltar zab mo'i dbang bskur zhu ba'i yon du rin chen dang rig ma mtshan ldan rgyan gyis spras pa phul ba'i mos pas maN+Dal phul mdzod /
de nas gsol ba 'debs pa 'di'i rjes zlos mdzod /
bcom ldan zhi ba sogs gsum /
bla ma la phul bar mos la 'di'i rjes zlos mdzod /
e ma ho :
rnal 'byor yongs kyi sogs nar 'ded /
nyan dbang sogs lnga la thog ma'i 'gres rkang /
gzhal yas khang gru bzhi sgo bzhi rta babs dang bcas pa'i nang du :
zhes pa dang /
bla ma kun bzang yab yum du gsal ba'i sbyor mtshams nas 'od zer 'phros pas :
gong du bskyed pa'i lha rnams la phog :
sbyor ba'i brdas bskul nas snyoms par zhugs pas /
zhes pa 'di rigs 'gre sbyar /
slob ma rdo rje slob dpon gyi sa bzung nus pa yod na rdo rje rgyal po bka' rab 'byams kyi dbang gi skabs dngos su khrir bzhag cing gdugs dang rgyal mtshan dbub pa sogs thams cad bya zhing /
ma 'ongs pa'i rten 'brel tsam la ni yid kyis bya'o //
ging gsum gyi lcags kyu zhags pa ral gri rnams gtad grub mtshams /
pad+ma shel phug ma'i gsang dbang bskur /
yang mdo byang las /
gnyis pa shes rab ye shes kyi dbang bskur ba la dgu ste :
dang po dbang bskur zab mo zhu ba'i yon du lus longs spyod dang bcas pa 'bul ba'i blos maN+Dal phul 'tshal /
gsol ba 'debs pa 'di'i rjes zlos mdzod /
mgon po sprul pa'i sogs gsum nas /
bag chags rgyud la bzhag par byas pa'o :yi bar /
pad+ma shel phug ma'i sher dbang bskur /
mdo byang gi 'phro /
gsum pa de kho na nyid kyi dbang sems la brten nas bskur ba la'ang bcu ste :
dang po lus srog longs spyod dge rtsar bcas pa kun tu bzang po'i mchod sprin ltar spros te 'bul ba'i blo dang ldan pas maN+Dal phul /
gsol ba 'debs pa 'di'i rjes zlos mdzod /
khyod zhabs pad+mo'i sogs lan gsum nas /
ngo bo nyid kyi sku thob par byed pa'i bag chags rgyud la bzhag par byas so :yi bar /
pad+ma shel phug ma'i dbang bzhi pa /
drag po sgrol dbang bcas tshang bar bskur /
rnal 'byor rgyun dbang gi dbang rgyun bzhugs na skabs 'dir bum dbang gsol gdab nas /
sgrol dbang bar bskur /
de nas bstan srung dregs pa'i mthu dbang zab mo zhu ba'i yon du maN+Dal phul /
zhes mtshams sbyar la go mtshon gyis sna drangs pa'i maN+Dal 'bul gzhug
/dregs pa'i sde dpon sum cu'i sgrub thabs gsham du 'jug ste /
de yang gzhung las /
tho rangs skya rengs shar ba la //
rigs kyi bu la dbang bskur ro //
zhes gsungs pas khyed rang rnams gus pa dang ldan pas phyag gsum 'tshol /
pus btsugs thal sbyar bcas gsol ba 'debs pa 'di'i rjes zlos mdzod /
e ma slob dpon dgongs su gsol /
sogs gsum nas /
mtshon cha'i dbang rdzogs kyi bar mthar chags su bskur /
skabs 'dir dbang rgyun bzhugs na mkha' klong pa'i sgrub khog tu gsal ba ltar slob mas zhu ba nas /
'dod yon lnga'i dbang gi bar sgrub dbang tshang ma bskur dgos kyang /
lugs 'dir de'i rgyun bzhugs pa'i nges pa ma rnyed pas lag len ma spros shing /
rten 'brel mtha' rgyas kyi phyir bkra shis tshe'i sgrub pa'i dbang bskur rnam gnyis kun mkhyen bla ma 'jam dbyangs mkhyen brtse'i dbang pos nye brgyud khyad par can gyis rjes bzung bka' drin du bstsal pa'i rgyun ltar 'dir bskur na legs pas /
de lta na bsham dang dbang sgrub sogs skabs gang bder byas la skabs 'dir dbang bskur tshang bar grub mtshams /
mdo byang gi 'phros la 'jug ste /
de ltar sgrub chen bka' brgyad bde gshegs 'dus pa'i dbang bzhi mtha' rten bcas rgyas par grub nas /
yon 'bul ba ni :
lung las :
rgyal srid dang ni sogs nas /
mdo byang chen mo rdzogs so :yi bar brjod /
de nas nam mkha' gang bar bzhugs pa'i sangs rgyas dang byang chub sems dpa' bden tshig grub pa'i lha dang drang srong dang bcas pa rnams kyis /
bkra shis pa'i bden tshig dbyangs su len zhing me tog man+dA ra ba'i char phang phung du bsnyil bas dbang gi ye shes sngar ma skyes pa bskyed cing /
skyes pa mi nyams shing rab tu brtan par gyur pa'i mos pa mdzod /
ces mtshams sbyar la bkra shis rgyas par brjod cing mthar rten 'brel snying po bzla bzhin du me tog 'thor la rol mo ldir /
rjes dam tshig khas blang nas /
dge bsngo'i bar sngar rgyun ltar byas la slob ma rnams dga' spro chen po dang ldan pas gyes so //
de nas gsum pa rjes kyi las rim ni bka' srung gi thun gtor 'bul ba nas /
go bgo ba'i bar nyin snga ma rnams ltar la /
chad mdo'i skabs rgyun bzhag chad tho /
phyag bzhi pa /
dregs pa'i sde dpon bcas kyi gtor ma me sgron btsugs pa /
las rdor sogs kyis zhwa bcas btegs la chad mdo'i skabs phyir 'bul la snod sman raka gis bshal ba rgyun bzhag brtan ma'i gtor mar blugs te sgo'i phyi rol du bsham la 'bul /
rta bro'i skabs gtor gzhong rnams ling thal mnan pa'i steng du sbub cing rgya gram bkod pa sogs snga rgyun ltar bya /
sgrub khog rnying pa yin na go bgo'i mtshams sngar sbas pa'i gter bum du sgrub rdzas cha gcig gzhug la sgrub dkyil gyi lho ngos sogs su gter sba ba dang /
dkyil 'khor rgyan rdzas bsdu ba sogs tshang bar bya zhing /
las rdor sogs kyis khro bcu'i phur pa ma gtogs pa'i dkyil 'khor bkod pa rgyan chas tshang ma bsdu tshags legs par bya /
de dag ma grub bar du slob dpon sogs kyis zhi khro spyi sngags dang yig brgya bzla /
de nas sgo byang dang rgyal tho yod na mchod gtor sogs bcas sngar bkod pa'i rim pas bsdu zhing /
'don cha'ang sngar ltar la brtan bzhugs kyi mal du /
badzra muH'i gshegs gsol sbyar nas rgyal tho sgo byang bkrol /
slob dpon dril bcas dkyil 'khor mdun pheb nas phyag gnyis skam pa'i rgyas /
oM badzra kI la ya ut+kI la ya sarba kI la ya badzra d+hA ra A dz+nyA pa ya hU~M hU~M hU~M hU~M phaTaHsogs tshar bcu'i skabs /
'og gi phur bu dang mtshams bzhi g.yas skor /
byang nas phyogs bzhi g.yon skor /
rjes steng phur bcas gdab rim gyi ldog phyogs su phyung la snod du bkod /
oM ru ru s+phu ru dz+wa la tiSh+Tha sid+d+hi lo tsa ni sarba a+y+ta sA d+ha ni swA hA/
zhes spyan ma'i sngags lan bdun skabs 'o ma phyag sor gyis blangs te phur rtse bkru zhing phur khung du 'thor /
a kA ro brjod bzhin thig shul dri bzang chus dbyi /
las rdor gyis mar me 'gyed cing dpon slob thams cad lag gnyis bsnol bas srin lag sbrel /
g.yon pas mar me'i kong bu bzung /
thams cad dar dkar yug ring gis sbrel /
rgyal tshab pas zhwa chos bcas stong thun 'brel chags pa sngon 'gro'i mar me smon lam dbyangs bor len gyi tshul du brjod cing /
tshig rkang tha ma lan gsum bya /
de nas thams cad dbu zhwa rnga rol dbyangs rta bcas /
mi gnas ye shes sogs smon lam dang bkra shis kyis las byang gi mtha' dbyung /
lugs rnying ltar na mar me smon lam gyi gong du mched lcam nongs bshags dang /
bka' drin gsol ba sogs khyad par phran bu rnams 'phrul shes par bya'o //
gang ltar las byang gi bkra shis grub mtshams theg pa chen po spyi dang khyad par bla med sgyu 'phrul drwa ba sogs las 'byung ba'i smon lam rgya chen po gdab cing /
bkra shis zhal bskor /
ye d+harmA sogs brjod pas dge legs su 'gyur ba'i mtha' rgyas rgya cher bya'o //
!
//yang sngar lugs sor bzhag byed na cho ga'i 'gros spyi snga ma ltar las /
nyin dang po sta gon tshang ba /
nyin gnyis par bka' brgyad dbang sgrub dang /
mdo byang las zhi ba'i rdzas dbang lnga bcu rdzogs kyi bar bskur /
bkra shis sogs rjes bya spyi ltar /
nyin gsum par dbang sgrub sogs grub nas bdag 'jug gi zhi ba rigs bzhi'i mjug bar dang /
de mtshams mdo byang khro bo'i rdzas dbang nas phur pa'i lha tshogs rdzogs bar bskur /
bdag 'jug bzlas lung man chad kyis mthar dbyung /
nyin bzhi par yang de mtshungs la bdag 'jug lha dbang gi phur pa'i lha dbang 'phros /
mdo byang ma mo rbod gtong nas thams cad rdzogs kyi bar bskur /
nyin lnga par lhag ma gtang ba yan grub mtshams zhi dbang sngon 'gro spyi 'gre dang /
gsal gdab /
me tog dor ba nas brtsam /
thams cad tshang ba grub mtshams pad+ma shel phug ma /
dregs pa'i mthu dbang bcas bskur nas bkra shis sogs mtha' rgyas mdzad de /
skabs der ni zhi dbang sogs 'phros don gyi tshul gyis zhi dkyil yang zur du mi bsham par dkyil 'khor chen mo la brten par mdzad do //
'on kyang rang lugs 'di ltar du bskur na zhi dbang la zhi ba rang lugs kyi dbang sgrub dkyil 'khor dang 'brel bas zhi dbang sger du spro dgos pa'am /
zhi dkyil dang 'brel ba'i rab gnas lho sgo sogs la'ang dbang bskur nyams pa dang cho ga ma tshang ba'i skyon du mi 'gyur zhing /
spyir phyag len rtsing por ma song bas spyan ltos la phan pa dang /
khro dbang gi skabs kyang phan nus zab mo'i dbang gi rim pa so sor bzhugs pas /
bar mtshams zhig bcad phyin rang gar gang bder 'jog pa las de gsum gyi mtshams phyes na rgyud kyi dgongs pa dang mthun zhing /
sgrub chen dang mi 'brel ba'i dbang bskur dkyus ma'i skabs lta bur yang zab mo'i dbang gi rim pa gud du bcad tshe /
bum dbang tsam gyis rjes su bzung bar 'os pa'i slob ma thun mong dang thun mong ma yin pa mtshams 'byed par bde ba sogs lag len gyi khyad par phran bu yod pa 'di rigs rgyud gzhung gi dgongs pa dang mthun par sems so //
yang deng sang rdo rje 'dzin pa dang bstan pa skyong bar rloms pa phal mo ches bka' dgongs sogs gsar rnying gi rgyud sde'i dbang mo che bskur ba skad du rang 'dod la khungs bcol /
lag len sla chos su btang /
gzhung nas gsungs pa'i cho ga dang rgyan bkod kyi khrigs gang yang med par las byang dang mgyogs dkyil tsam la brten te dbang chen snga dro 'am nyin re tsam gyis rdzogs par byed cing /
bla mas bskur bskur slob mas thob thob kyi phreng bar bsgrangs pa tsam la blo rtse gtod pa ni chos don du mi gnyer ba la ltos na de tsam gyi blo skye ba 'ang skal pa bzang po yin mod kyi /
dam chos gzu lum du spyod cing bka' la ras chod byed pa dag ni rgyal bstan 'dzin pa por mi 'gyur ba ma zad /
dbang bskur rang bzo byed pa dang khrid rgyun lung la bsdu ba sogs bstan pa'i chu rgyun brtul zhing byin rlabs kyi me drod yal ba'i phung khrol chen po'i rtsa ba mi btsugs par rgyal ba sras dang bcas pas nan du gdams par mdzad pa nyid da lta dang ma 'byon pa'i rig pa 'dzin pa yongs kyi thugs la gzhug pa gal che'o //
mdor na spros med bskyed rdzogs la blo dril ba'i tshe spros bcas kyis g.yeng ba'i skabs ma yin zhing /
spros bcas sgrub pa chen po dang dbang chen bskur ba'i skabs sogs spros med la khag mi snyad par rang gzhung rdo rje'i gsung las bstan pa nyid sgra ji bzhin par nyams su blang na dngos grub dang byin rlabs kyi khyad par che ste /
gsang ba yongs rdzogs las /
blo dang sems kyi nus tshad kyis gzhung rgyas par khrigs bskyangs na nges par dngos grub rnam gnyis che la myur ro :
de ci'i phyir zhe na :
cho ga phra mo yan chad kyang phal cher rgyud las byung zhing :
'ga' zhig ni bla ma grub pa brnyes pa'i bka' srol phyag bzhes dang :
DA ki ma'i lung dang :
o rgyan nga nyid kyis yang le shod du nyams len dang sbyar ba yin pas kun tu the tshom spongs la sgrubs shig :
ces pa'i tshig 'di gter kha gzhan du'ang yang yang gsungs so //
spyir gsang sngags rdo rje theg pa'i bstan pa dang mjal ba tsam gyis skal pa bzang po'i grangs su chud pas byang chub kyi sa bon thebs mod kyang /
sgrub pa bka' brgyad kyi chos skor 'di rnams ni gzhan las khyad par du 'phags te /
rang shar zhal gdams las /
zhi khro bka' brgyad lha tshogs ni :
shes pa tsam gyis chog pa yin :
dran pa tsam gyis lam sna bgrod :
ye shes nang nas khyad par che :
lha yi nang nas lha mchog yin :
de la bsnyen dang sgrub pa dang :
mchod dang bstod pa thams cad kun :
chos kyi dbyings su mngon 'tshang rgya :
zhes sogs rdo rje'i gsung gis bka' gter kun tu rtsod bral zol med du bsngags shing /
khyad par du bder 'dus /
gsang rdzogs /
rang shar te bka' brgyad rnam pa gsum po ni snying dang snying khrag srog gi dwangs ma dang mtshungs te /
rtsod bral gyi mkhas grub chen po mnga' ris paN chen pad+ma dbang rgyal ye shes rol pa rtsal gyi gsung las /
khyad par rmad byung rgyud sde'i snying po kun //
spros bcas spros med rab tu spros med yin //
de dag bka' bab gter kha 'di gsum du //
rgyas dang 'bring dang bsdus par bcas par bstan //
de nyid sku gsung thugs kyi bstan pa yin //
'di 'chang o rgyan pad+ma thod phreng rtsal //
nyin mtshan dus drug 'bral med spyan gyis gzigs //
yi dam rgyal ba rgya mtshos byin gyis rlob //
gnas gsum mkha' 'gros bu bzhin rtag tu skyong //
chos skyong dam can sprin phung bzhin du 'du //
phyi nang bar chad sel zhing dngos grub ster //
phyag rgya chen po'i sa la lhun gyis grub //
de phyir rig 'dzin phyi rabs 'byon pa rnams //
rgyud lung man ngag thams cad stongs kyang sla'i //
bka' brgyad rnam gsum nyams su ma 'jug cig
/sgrub pa'i snying po thams cad stongs kyang sla'i //
rdzong 'phrang gnad gsum sgrub grwa stongs ma 'jug
/bshad sgrub bya ba thams cad stongs kyang sla'i //
dbang khrid rgyud kyi bshad pa nub ma 'jug
/dang ldan skye bo rnams kyi dge ba'i dpung //
tshogs gsog byed na 'di yi phyogs su mdzod //
dus gsum sangs rgyas sras bcas mchod pa yi //
bsod nams yid bzhin nor bu 'thob par 'gyur //
zhes sogs nas /
spros dang spros med ma lus 'dir tshang ba'i //
lam 'di rgyal ba kun gyi gsang 'dus yin //
bde gshegs ma lus 'dus pa'i yang snying yin //
rang byung ye shes rang shar ston pa'i lam //
rgyud lung man ngag 'di bzhin dam du zungs //
zhes sogs rgya cher gdams par mdzad pa nyid o rgyan chen po'i rjes su 'jug pa kun gyis snying gi thig ler 'dzin te gdams chung dbul po'i phye khug tsam la mgo mi 'khor bar tshe gcig sangs rgyas su byed pa'i zab chos nor bu'i bang mdzod la longs spyod par nus na sngon bsags kyi las 'phro dang ldan pa'i rtags so //
kun gsal nyi ma'i snying po khyab brdal kyang //
snang ba'i sgron mes khyim gyi dpal byed ltar //
shing rta'i lam srol shin tu yangs mod kyang //
blo dman ngal 'tsho'i phyir du 'dir 'bad do //
da ni thub bstan rtags tsam 'dzin la nye //
sdom gsum lag len gzugs brnyan tsam du gyur //
de las sngags kyi bstan pa shin tu 'chal //
des na bdag 'dra'i lhag bsam don chung yang //
rgyal ba'i thugs rje'i mtha' yang ma 'gags la //
brgya lam chos spyan ldan pa'ang mchis srid pas //
de dag rnams dang don gnyer ldan dag gis //
'jug sgo dpyad gzhi tsam du 'dir 'bad do //
dge bas rang byung ye shes dpal chen po //
glo bur sgrib bral nyi ma 'bum gyi gzis //
bdag gzhan sgrib gsum mun pa mthar bskrad nas //
bral smin snang bas 'khor 'das khyab gyur cig
/ces pa 'di'ang sgrub brgyud bstan pa'i snang byed rtsod bral gyi skyes chen rdo rje 'dzin dbang zur mang gar bstan mched zhal zung dang skyes chen gzhan dag gis kyang snga phyir bka' bskul nan du gnang ba'i zhal ngor /
kun mkhyen tA'i si tu'i bka' 'bangs rgyal dbang pad+ma'i rig pa 'dzin pa'i gzugs brnyan pad+ma gar gyi dbang phyug rtsal gyis dpal spungs yang khrod kun bzang bde chen 'od gsal gling du bris pa bstan 'gror phan pa rgya chen po 'byung bar gyur cig
/dge legs 'phel //

//
