yang zab thugs rje chen po rgyal ba rgya mtsho'i brgyud pa'i gsol 'debs bzhugs /
rigs kun khyab bdag mtha' yas tshe dpag med //
bde gshegs rgyal ba rgya mtsho spyan ras gzigs //
sangs rgyas kun dngos pad+mA ka ra la //
gsol ba 'debs so dngos grub rnam gnyis stsol //
ye shes d+hA ki'i rje mo mkhar chen bza'//
chos rgyal khri srong lha sras mchog grub rgyal //
gnubs chen sngags 'chang sangs rgyas ye shes la //
gsol ba 'debs so dngos grub rnam gnyis stsol //
sprul pa'i gter chen dri med kun dga' mchog
/pad+ma 'od gsal mdo sngags gling pa'i zhabs //
bka' babs chos bdag brgyud par bcas rnams la //
gsol ba 'debs so dngos grub rnam gnyis stsol //
'jig rten dbang phyug rigs kyi 'khor los sgyur //
dpa' bo mkha' 'gro dam can chos gter skyong //
dkyil 'khor yongs rdzogs rtsa gsum rab 'byams la //
gsol ba 'debs so dngos grub rnam gnyis stsol //
srid las nges 'byung gsag sbyang mtha' ru phyin //
dbang gis rgyud smin dam tshig rnam par dag
/snang stong bskyed rim dag pa rab 'byams dang //
bsnyen sgrub las kyis 'khor ba dong sprugs shog
/rtsa rlung thig le zhu bde'i ye shes 'byongs //
yan lag thabs mchog lnga la brtan pa thob //
gzhan lus bsnyen sgrub yan lag bzhi ldan gyis //
zag med bde stong dga' bzhi'i lam bgrod shog
/lta ba'i don rtogs sgom pa'i nyams myong brtan //
'bras bu rig stong chos sku'i rang zhal mjal //
nye rgyu'i spyod pa gsum gyis tshe 'di la //
rgyal ba rgya mtsho'i go 'phang mchog 'grub shog
/ces pa'ang zab chos 'di'i smin grol bdud rtsi thun mong ma yin pa thog mar myong ba'i skal ldan blo gros mtha' yas kyis gus pa chen pos gsol ba btab pa dge legs 'phel //

//
