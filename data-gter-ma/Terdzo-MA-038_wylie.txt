@#//
'phags pa 'jam dpal gyi rgyud kyi yang snying bzhugs so //
'jam dpal rdzogs pa chen po'i rgyud kyi yang snying 'di la gsum ste /
dang po klad kyi don ni /   rgya gar skad du :   zhes chos kyi grol phug yin pas khungs btsun par bstan te /   Ar+Ya many+dzu shrI tan+t+ra gar+b+ha :   zhes pa'o //
de nyid /   bod skad du :   zhes brda 'phrod sla ba'i phyir bsgyur na /   'phags pa 'jam dpal gyi rgyud kyi yang snying :   zhes pa'o //
bar chad mi 'byung zhing bsod nams 'phel ba'i slad du rang gi lhag pa'i lha la phyag 'tshal ba /   'jam dpal la phyag 'tshal lo :   zhes pa ste /
'jam pa ni sgrib gnyis dang bral ba ste spangs pa phun sum tshogs pa'o //
dpal ni yon tan thams cad rdzogs pa ste rtogs pa phun sum tshogs pa'o //
de gang yin na rdzogs pa chen po gnyug ma'i ye shes rang bzhin gyis 'od gsal ba stong pa'i snying po can no //
de gnyis su med par rtogs pa ni phyag 'tshal ba'o //
da ni 'di nas mar la gzhung gi don ston te /
gleng gzhi phun sum tshogs pa ni /
'di ltar    zhes pa ste gnas 'di ru /
ston pa 'dis /
chos 'di /
dus 'di tsam na /
'khor 'di rnams la zhes pa phun sum tshogs pa lnga mtshon te /
gnas 'og min chen por /
ston pa thub pa rdo rje 'chang gis /
chos don dam zab mo ston pa'i rgyud 'di /
'khor sa bcu'i byang sems phyag na rdo rje sogs la /
dus bsam gyis mi khyab pa'i dus su gsungs so //
yang rnam pa gcig tu na gleng bslang ba'i tshul du mtshon te /
phyag na rdo rjes gsang ba zab mo ston pa'i slad du 'di ltar gsol ba gdab pas /
ston pas kyang 'di ji lta ba bzhin du gsungs te /
de'i tshe ston 'khor dbyer med par byin gyis brlab pa'o //
de nas rgyud kyi dngos po ni gzhi lam 'bras bu'i rgyud gsum ste /
thog mar gdul bya spro ba bskyed pa'i phyir du 'bras bu'i rgyud gsung ba /
sangs rgyas bcom ldan 'das :   zhes pa ste /
spang bya ma lus pa spangs /
rtogs bya ma lus pa rtogs /
phrin las rgyun mi chad pa'i go 'phang mthar thug pa ni rdzogs pa'i sangs rgyas te bcom ldan 'das so //
de nas gzhi'i rgyud ston te /
'bras bu'i rgyud de gang las byung na /
ye shes sku ste rang byung ba :   zhes pa ste /
ye shes ni snang ba'i ye shes te rig pa'o //
sku ni chos kyi sku ste stong pa'o //
stong pa gsal ba rig pa'i snying po can ni sems can thams cad kyi sems kyi chos nyid do //
sems kyi chos nyid de ni sangs rgyas bzang pos ma mdzad /
sems can ngan pas ma bslad /
'khor 'das gang gi phyogs su'ang ma lhung bar ye nas gnas pas rang byung ba'o //
rang byung gi ye shes de ltar gnas su zin kyang /
gnyis snang dang bcas pa'i zhen pa sbyong ba'i phyir lam gyi rgyud bstan pa /
ye shes mig gcig dri ma med :   zhes ngo bo ka dag gi ye shes ni 'khrul pa thams cad dang bral cing /
so so rang gis rig pa'i phyir ye shes kyi mig go
/des chos thams cad kyi de kho na nyid mthong ba'i phyir gcig pu'o+o /
rig pa rang lugs su 'jog pas gnyis snang gi spros pa thams cad zhi ba'i phyir dri ma med pa'o //
ye shes snang ba lam me ba :   zhes rang bzhin lhun grub kyi ye shes ni 'od gsal ba rtags dang bcas pa'i phyir ye shes kyi snang ba'o //
de thabs kyis mthong ba na dus rtag tu 'char bas lam me ba zhes pa'o //
ye shes gnyis po de la goms pas sems kyi gnyis snang dang /
lus kyi 'byung ba thams cad sbyangs te 'jam dpal ye shes sems dpa'i sku thob pas na /
a ra pa tsa na ya te nA ma :   zhes pa ste /
skye ba med pa /
'gag pa med pa /
gnas pa med pa /
mtshan ma med pa /
smon pa med pa /
'gro 'ong med pa /
'od gsal ba'i ye shes zhes bya ba'o //
de ltar na gzhi rtogs /
lam goms pas /
'bras bu la dbang 'byor ba ni gzhung gi don to //
da ni 'di nas 'jug gi don rjes su yi rang ba'i bstod pa /
ye shes sku nyid khyod la 'dud :   ces pa ni /
ston pa dang 'khor rang bzhin gnyis su med par mthong nas rtogs pa'i phyag mdzad pa'o //
rdzogs pa'i sangs rgyas kun gyis bshad :   ces pa ni /
dus gsum sangs rgyas kun gyis gsungs shing gsung bar 'gyur ba'i nges don zab mo yin pas skal pa dang bsags pa rab tu gyur pa rnams kyis zungs shig ces pa'o //
yang gzhung gi don gzhan yang /
ye shes dang pos rdzogs pa chen po mtshan med kyi rnal 'byor dang /
ye shes gnyis pas lha dang /
sngags dang /
dkyil 'khor dang /
rtsa rlung thig le sogs thams cad kyang mtshon pa yin no //
rgyud kyi mtshan /
bcom ldan 'das 'jam dpal ye shes sems dpa'i mtshan yang dag par brjod pa'i snying po    zhes bya ste /
snying po ni 'o ma las mar phyung ba ltar rgyud kyi don thams cad zab mo tshig gsum gyis mtshon pas so //
bcom ldan 'das shAkya thub pa'i zhal nas gsungs pa rdzogs so :   zhes pa ni /
rgyud 'di bka' dang /
bstan bcos gnyis gang yin na /
'di bka' yin /
bka' la zhal nas gsungs pa /
rjes su gnang ba /
byin gyis brlabs pa gsum las 'di zhal nas gsungs pa'i bka' yin /
gsung ba po gang zhe na /
bstan 'di'i ston pa shAkya thub pas dngos su gsungs /
sangs rgyas thams cad dgongs pa gcig pas brgyud nas gsungs so zhes pa'o //
rdzogs so ni /
tshig don gnyis ka mthar phyin pa ste lhag ma ma lus so zhes pa'i tha tshig go
/gu ru pad+mas jo mo shel sgron la gnang ba'o :    de nas gter du sbas pa gu ru rin po che chos kyi dbang phyug gis lho brag kho mthing lha khang nas yar 'brog gi gnyan ston dzaM b+ha la la bka' bsgos nas gter rgya bkrol te 'gro don rgya cher mdzad pa lags so //
dge'o //
dge'o //
dge'o //

//
