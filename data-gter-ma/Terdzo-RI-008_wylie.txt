rdzogs chen ma rgyud mkha' 'gro gsang ba lam khyer las :
phrag dog rdo rje'i shog dril bzhugs so :
na mo karma DA ki nI:
dpal las kyi mkha' 'gro ma la phyag 'tshal lo :
phrag dog lam du khyer ba'i gdams pa 'di la gnyis te :
rgyu dang rkyen gnyis so :
de la kun gzhi rang rgyud la brten pa'i sems nyon mongs kyi phrag dog dang :
rkyen yul snang la brten pa'i 'khrul pa ma rig pa'i phrag dog go :
de la rgyu ni rang gi sems 'di yin te :
dus gsum sangs rgyas kyi dgongs pa sems can kun la khyab pa 'di yin te :
yar sangs rgyas kyis ma bcos :
mar sems can gyis ma bslad :
bar glo bur gyi dri ma dang bral ba gcig yin pa la :
de ngo ma shes pas 'khrul pa ma rig pa'i phrag dog byung ngo :
de la brten nas sems 'khor bar 'khyams so :
de la dang po gzhi rang gi phrag dog rtsad gcad pa ni :
phyi'i yul snang du rang gi grogs sgos mdza' 'am :
nye 'brel lam :
nye ring ngam :
gtam gang yang rung ba gcig la brten nas :
phrag dog tshub ril gyis byung ba'i dus su :
phrag dog de la ngo bo ci 'dug :
gzugs kha dog dngos po ci 'dug legs par thag bcad do :
de la dngos po ma rnyed na ma rnyed pa'i ngang la dar cig bzhag go :
de nas yang blta zhing thag bcad do :
de nas yang dngos po yod nas ma rnyed pa yin nam :
med pa rang gcig yin bltas pas :
ngo bo rang stong du khrol gyi song nas :
ngos gzung med par rang gi sems su thag chod tsa na gzhi rang gi phrag dog rtsad chod pa'o :
rang rgyud kyi phrag dog rtsad chod tsa na :
phyi yul rkyen gyi phrag dog skye ba'i rgyu thams cad rang sar dag nas :
rang sems kyi cho 'phrul ma gtogs pa don la logs nas cis kyang med do :
dga' mi dga' dang :
bde sdug thams cad sems kyi rtsal du ngo shes tsa na phrag dog skye ba'i rgyu med do :
rkyen med do :
gang skyes kyang skye ba'i mkhan po rang stong yin no :
de tsa na rang la brten pa'i phrag dog gi mkhan po rtsad chod pa'o :
da 'khrul rkyen yul snang la brten pa'i phrag dog ni :
phyi 'khrul pa ma rig pa'i phrag dog rtsad gcad pa la :
de yang gong dang 'dra ste :
phrag dog gcig yong :
de byung ba dang :
de'i ngo bo la dar cig bltas pas :
phrag dog de phyi nas byung ngam nang nas byung :
rang yin nam :
gzhan yin bltas pas sngar mkhan po rtsad chod pa'i stobs kyis :
'dir yang phyi yul rkyen gyi phrag dog skye ba'i rkyen thams cad kyang :
rang gi cho 'phrul du shes te :
rang sar grol nas spang rgyu skad cig kyang med do :
de ltar shes tsa na :
phrag dog skye ba'i rgyu stong :
phrag dog skye ba'i rkyen yul snang thams cad stong :
nang mkhan po stong :
phyi yul rkyen stong :
bar ngo bo stong :
spang blang gi mtha' dang bral :
phrag dog gi mkhan po med :
de tsa na phrag dog rlung ltar 'tshubs kyang a'u tsi :
phrag dog gi ngo bo rang sems :
rang sems kyi ngo bo stong pa :
stong pa'i chos sku :
de ltar shes tsam na :
phrag dog skyes tshad kyi ngo bo stong :
rang bzhin gsal :
thugs rje 'gags pa med pa la sal le :
sing nge :
ngos bzung med pa de ka chos sku yin no :
nang rig pa chos skur ngo shes tsa na :
phyi yul gyi phrag dog skyes pa thams cad nang rig pa chos sku'i rtsal yin no :
de ngo shes tsa na phrag dog lam du gyur pa yin no :
de ltar ngo shes tsa na gzhi rang la brten pa'i chos kyi sku la blang rgyu med :
phyi yul rkyen la brten pa'i phrag dog la spang rgyu med :
thams cad rang sems chos sku'i yo lang yin :
dug lnga'i nang nas phrag dog 'di :
'byung ba lnga dang sbyar na rlung yin no :
khams lnga'i nang nas rlung gi khams yin no :
sku lnga'i nang nas don yod grub pa yin no :
stong pa lnga'i nang nas grags stong dbyer med yin no :
ye shes lnga'i nang nas bya ba grub pa'i ye shes yin no :
'od lnga'i nang nas ljang gu yin no :
zhing khams lnga'i nang nas las rab rdzogs pa yin no :
phrag dog lam du khyer ba'i gdams pa 'di lam myur zhing ma bsgom par sangs rgya ba :
ngo shes pa dang grol ba dus mnyam pa gdams pa'i khyad par ro :
grub thob rgyun khug la 'di kun la med pa'i khyad chos yin no :
kun la yod na ngo mtshar cis re che :
phrag dog rdo rje'i shog dril zhes bya ba lags so :
rdzogs chen ma rgyud mkha' 'gro gsang ba lam khyer nas shog dril khol du phyung ba'o :
yum rdo rje phag mos dur khrod chen po so sa'i gling du ye shes mtsho rgyal la gnang :
mtsho rgyal gyis sgrags yang rdzong shel gyi 'od gsal phug tu gter du sbas so :
bka' rgya :
gter rgya :
sbas rgya :
gab rgya :
gtad rgya :
zab rgya :
sa ma ya :
rgya rgya rgya :
kha thaM:
de nas mkha' 'gro'i sku gsung thugs kyi sprul pa drin chen ma kun dga' 'bum gyis gter nas bton pa'o //
skal ldan las can gcig dang 'phrad par shog
/shog ser gyi yang tsha las zhal bshus pa'o ///
/
