@#//
gter gsar sngags srung ma'i mdos kyi las rim sgo nas ma mo'i 'khrugs skong phrin las 'dod 'jo zhes bya ba bzhugs so //
Ang+gu pa sh+ya ho /
rgyal ba kun yum DA ki nI//
sngags srung e ka dzA Ti ma //
mdos kyis bskang zhing nyams chag kun //
bshags pa'i las rim mdo tsam bri //
de la sngon 'gro dngos gzhi rjes gsum las /
dang po ni /
nyer dgu sogs khyad par can gyi dus gang du bya ba'i gnas gtsang mar stegs bu la 'bru sna'i phye rin chen dri sman khrag chang sogs bsres pa'i zan la /
ri rab bang rim bzhi pa'i steng du mkhar gru gsum rdo rje'i tog can /
rtse mor sku tsaka
/gdugs dang nam rgyang mda' 'phang /
pho glud mo glud /
khram shing dang mdung dar /
nal bu'i rgyal mtshan /
ba dan /
ral gri dang khram shing /
nal bu'i snying dang zhing lpags /
yungs dkar /
dar tshon /
sngags byang /
bya nag dang khyi /
sa le 'bri /
tsa ra /
lug
/zhing dbyug
/lcags spyang /
'dod yon lnga sogs mchod rdzas /
rin chen rgyan /
ngar glud /
bshos bu dmar po dang mar me /
bza' bca' btung ba bda' rgu
/gos rgyan rin chen 'bru sna sogs dang dur khrod chas rnams kyis brgyan /
de'i mdun du mchod gtor /
g.yas g.yon du sman raka
/phyi nang gi nyer spyod sogs nye bar mkho ba'i yo byad thams cad spyi ltar bsham /
gnyis pa dngos gzhi ni /
yi dam zhi khro gang rigs kyi bdag gi rnal 'byor sngon du 'gro bas /
rdzas rnams byin gyis brlab pa ni /
raM yaM khaM/
rang gi thugs ka nas raM yaM khaM 'phros ye shes kyi me rlung chur gyur pa las mdos kyi ma dag pa'i dngos 'dzin thams cad bsregs gtor sbyangs te stong par gyur /
stong pa'i ngang las rin po che sna tshogs las grub pa'i ri rab bang rim bzhi pa phyi nang gsang ba'i mthun rdzas longs spyod kyi dkor nor bsam gyis mi khyab pas nam mkha' gang bar gyur /
oM na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/
badzra s+pha ra Na khaM gyis spel /
oM ma hA shUn+ya tA dz+nyA na badzra swa b+hA wa At+ma ko\u0f85 haM:
stong pa'i ngang las mdun gyi nam mkhar dur khrod chen po'i dbus su /
yaM las bskal pa'i me rlung dmar nag 'bar zhing 'tshub pa'i klong du ra las rak+ta'i rgya mtsho rba klong 'khrugs pa /
keM las rus pa'i ri rab 'dzings stabs su brtsegs pa'i steng du b+h+rU~M las b+hany+dza 'bar ba'i gzhal yas khang rgya khyon tshad med pa 'jigs shing rngam pa'i rgyan thams cad kyis brgyan pa'i dbus su /
pad+ma dang nyi ma dgra bgegs kyi gdan la trag yig smug nag yongs su gyur pa las /
dpal ye shes kyi ma mo sngags kyi srung ma sku mdog smug nag dud sprin 'khrigs pa lta bu /
zhal gcig phyag gnyis pa khro gtum mi bzad pa'i gzugs can /
dpral ba'i dbyings nas ye shes kyi spyan gcig dmar zlum gzir zhing blta ba /
zhal rab tu gdangs shing zla tshes lta bu'i mche ba gcig thur du gtsigs pa /
ljags 'dril zhing hU~M dang b+h+yo'i nga ro drag po sgrog pa /
ral pa kham nag thur du grol ba'i dbus na lcags kyi ral pa nyag gcig gyen du gzings pa /
thugs ka na bdud rtsi'i rgyun 'dzag pa'i nu ma gcig 'phyang ba /
phyag g.yas zhing gi dbyug pa klad la 'phyar zhing /
g.yon dgra snying dang lcags spyang khra thabs su 'gyed pa /
thod pa skam po'i cod pan dang do shal can /
mi lpags kyi g.yang gzhi dang 'ja' sprin gyis stod g.yogs shing stag gi pags pa'i sham thabs 'phyang ba /
phyag rgya lngas brgyan te g.yon brkyang ba'i gar stabs kyis ro'i gdan la rol pa /
'khor sprul pa'i ma mo rnam gsum sbyor sgrol srog gcod kyi ging gsum /
ye shes kyi ma mo lnga /
rje mo bcu bzhi /
sman mo lnga bcu rtsa brgyad sogs snang srid ma mo'i 'khor tshogs bsam gyis mi khyab pas bskor ba /
de dag gi phyi'i 'khor yug la ye shes dang las las grub pa'i dregs pa pho rgyud mo rgyud pho nya las byed bsam gyis mi khyab pa'i tshogs kyis bskor ba /
thams cad kyang 'jigs shing rngam pa'i gzugs 'chang zhing phrin las 'dod dgur bsgyur bas sgrub pa po'i re 'dod yid bzhin du skong ba'i tshul gyis gnas pa'o //
thams cad kyi dpral bar oM/
mgrin par AH
thugs kar hU~M/
thugs ka'i hU~M las 'od zer 'phros pas chos dbyings yum gyi mkha'/
lho phyogs rgya mtsho'i gling /
ri rab kyi rtse /
dur khrod chen po brgyad sogs grub pa'i gnas yul dgyes par spyod pa'i zhing khams thams cad nas ye shes kyi ma mo 'khor dang bcas pa badzra sa mA dzaHsa spyan drangs par bsam zhing sbyar ba'i spos bsreg
/hasta'i g.yab mo dang rol mo dbyangs kyi 'gyur ba dang bcas pas /
b+h+yo :
dad pa dang ni dam tshig gis :
sngags srung ma mo rag gdong ma :
dbyings kyi ma mo drag rtsal can :
dam tshig dbang gis spyan 'dren na :
sngon gyi zhal bzhes dam bca' bzhin :
bstan pa bsrung phyir gshegs su gsol :
zhes dang /
b+h+yoH
bde chen kun bzang yum gyi mkha'//
rang byung ye shes spros bral dbyings //
dmigs med chos sku'i dkyil 'khor nas //
thugs rjes sprul pa'i skur bzhengs ma //
mkha' 'gro kun gyi gtso mo che //
srid gsum dbang sgyur ral gcig ma //
gsang sngags bka' srung sgrol ba'i yum //
smug nag khros ma gshegs su gsol //
dad pa dang ni dam tshig gis //
tshur gshegs tshur gshegs ma gcig kye //
ming po rdo rjes deng 'bod kyis //
sring mo dam can da tshur byon //
bstan pa skyong ba'i dam can rnams //
so so'i mngags gzhug pho nyar bcas //
dam tshig gnas 'dir spyan 'dren gyis //
phrin las bsgrub phyir gshegs su gsol //
oM ro ru e ka tsA ti snying kha rag moHru lu ru lu hU~M b+h+yo hU~M dzaHdza :
traka rak+sha sa pa ri wA ra e h+ye hi badzra sa mA dzaH
dzaHhU~M baM hoH
zhes spyan drangs pas sprin phung gtibs pa bzhin byon par bsam mo //
bzhugs gsol ni /
hU~M/
chos kyi dbyings nas bzhengs pa ni //
smug nag khros ma rag gdong ma //
sngags kyi srung ma 'khor dang bcas //
'dir bshams 'bar ba'i gdan la bzhugs //
traka rak+sha sa ma ya tiSh+Than+tu /
dam la bzhag pa ni /
yi dam gyi snyem pa brtan pos ma mo'i spyi bor rdo rje bzhag
/bdud rtsi lce la blud par mos te /
hU~M:
sngags srung khro mo drag rtsal can :
rdo rje 'dzin pa'i bka' bzhin du :
bstan dang bstan 'dzin srung skyob mdzod :
zab mo'i bstan pa khyod kyis srungs :
bka' 'das dam nyams dbyings su sgrol :
rig 'dzin sgrub mchog bu bzhin skyongs :
bcol pa'i phrin las gang yin pa :
de kun thogs med sgrub par mdzod :
oM badzra sa ma ya rak+Shan+tu :
zhes dam la bzhag pas ji ltar bsgos pa'i phrin las sgrub pa la ngo thon du bzhugs par bsam mo //
phyag bya ba ni /
hU~M/
dpal ldan ye shes mkha' 'gro'i gtso //
sngags srung ma mo ral gcig ma //
ye shes las grub ma mo'i tshogs //
'khor dang bcas la phyag 'tshal lo //
a ti pU hoH
pra tIts+tsha hoH
de nas mchod bstod bya ba la gnyis kyi /
dang po mchod pa ni /
hU~M/
rab 'byams zhing kun gang ba'i mchod pa'i sprin //
me tog phreng mdzes bdug spos sprin phung g.yo //
'od 'bar snang gsal dri chab lbu phreng bzhad //
ro brgya'i zhal zas snyan brjid rol mo 'khrol //
sha rus don snying nang rol sna tshogs dang //
rmad byung bdud rtsi rak+ta btung ba'i mtsho //
'dod yon bza' bca'i gtor ma bsam mi khyab //
gzugs mdzes sgra snyan dri zhim ro bda' dang //
reg 'jam lha mi'i mchod sprin ji snyed kyis //
mchod do dgyes par rol la phrin las mdzod //
oM traka rak+sha sa pa ri wA ra puSh+pe nas /
shab+da'i bar dang /
a mr-ita rak+ta ba liM pany+tsa kA ma gu Na pra tIts+tsha swA hA/
zhes pas mchod /
gnyis pa bstod pa ni /
b+h+yo :
bskal pa'i me ltar 'bar ba'i dur khrod na :
shin tu gsod pa'i smug nag khros ma ni :
nam mkha'i gzugs can lho sprin gos su gyon :
tsit+ta za zhing dam nyams snying khrag 'dren :
zhing chung dbyug pas dgra snying tshal par 'gems :
'jigs byed chen po ral pa'i thor tshugs can :
dpral na spyan gcig srid gsum khung nas 'byin :
zhal na tshems gcig dgra bo'i srog gcod ma :
brang na nu gcig sgrub mchog bu bzhin skyong :
sha khrag longs spyod dmar gtor 'di gsol la :
dam tshig dbang gis dam nyams gshed ma mdzod :
ma mo srog la 'gyed phyir 'di gsol la :
bdag gis bcol ba'i phrin las sgrub par mdzod :
dam tshig dus la bab bo sa ma ya :
b+h+yoH
dus gsum rgyal ba kun gyi yum //
sngags srung rdo rje ral gcig ma //
mngon par bstod kyis dam ma 'da'//
gru gsum yum gyi mkha' dbyings na //
sku mdog mthing nag 'bar ba ni //
'gyur med don dam thugs chud rtags //
ral pa'i thor tshugs bcings pa ni /
khams gsum dbang du sdud pa'i rtags //
phyag g.yas zhing chen dbyug pa ni //
'gro drug rtsad nas gcod pa'i rtags //
g.yon pas spyang mo khra thabs 'gyed //
dgra bgegs myur du 'dren pa'i rtags //
thugs las spyang mo dgu 'bum 'phro //
stong khams dgra bo sgrol ba'i rtags //
zhabs gnyis dor stabs bsgrad pa ni //
thabs dang shes rab sbyor ba'i rtags //
nag mo gdug pa'i srog 'phrog ma //
mngon par bstod kyis mthu ma chung //
b+h+yoH
smug nag khros ma ral gcig ma //
zhing dbyug 'phyar zhing dgra snying za //
'ja' sprin gos gyon mi lpags 'phyang //
sngags srung chen mo khyod la bstod //
ma thogs myur ba'i rdzu 'phrul gyis //
dkar phyogs bstan pa legs skyong zhing //
nag phyogs bdud sde tshar gcod pa'i //
bka' sdod pho nya kun la bstod //
ces bstod /
khyad par mdos kyis bskang ba ni /
b+h+yo :
sngon tshe bskal pa'i thog ma la :
chos dbyings kun tu bzang mo yis :
gnyis 'dzin ru tra bsgral ba'i phyir :
ma mo khyod du sprul par mdzad :
yang dag nyid du rgyal kun yum :
rnam pa rag gdong khro mo'i gzugs :
dam tshig can gyi srung ma khyod :
de ring bdag la dgongs su gsol :
kun khyab chos dbyings rol pa las :
'gag med sgyu ma'i rnam rol ni :
rin chen las grub ri yi rgyal :
bang rim bzhi ldan gling bzhi dang :
gling phran gser ri rol mtshor bcas :
lha mi'i 'byor pa bsam yas pas :
yongs su gang ba'i 'jig rten 'dis :
dbyings kyi ma mo'i thugs dam bskang :
sngags srung khros ma'i thugs dam bskang :
'khor tshogs pho nya'i thugs dam bskang :
de dbus gru gsum thod pa'i mkhar :
rngam brjid gdugs dang rgyal mtshan sgreng :
zhing lpags bla bre don snying dang :
rgyu rlon 'phyang 'phrul rdo rje'i tog :
dur khrod gnas mchog nyams dga' bas :
dbyings kyi ma mo'i thugs dam bskang :
sngags srung khros ma'i thugs dam bskang :
'khor tshogs pho nya'i thugs dam bskang :
mthing nag nam mkha' rgyang bu dang :
pho glud mda' bkra mo glud 'phang :
ru mtshon ba dan ral gri dang :
khrom shing yungs dkar dar tshon spur :
mdzes sdug rgyan cha du mar bcas :
dbyings kyi ma mo'i thugs dam bskang :
sngags srung khros ma'i thugs dam bskang :
'khor tshogs pho nya'i thugs dam bskang :
bya nag khyi dang sa le 'bri :
tsa ra shel gong grangs med dang :
sku gzugs sngags byang nal bu'i snying :
zhing dbyug lcags spyang pho nya dang :
mthun pa'i dam rdzas thams cad kyis :
dbyings kyi ma mo'i thugs dam bskang :
sngags srung khros ma'i thugs dam bskang :
'khor tshogs pho nya'i thugs dam bskang :
spos dang me tog snang gsal dri :
zhal zas rol mo 'dod yon lnga :
dpal gyi gtor ma dza gad chang :
rak+ta sha sna snying sna dang :
dgyes pa'i dam rdzas sna tshogs kyis :
dbyings kyi ma mo'i thugs dam bskang :
sngags srung khros ma'i thugs dam bskang :
'khor tshogs pho nya'i thugs dam bskang :
rin chen ngar glud bshos bu dang :
bza' dang bca' dang btung ba'i tshogs :
gos rgyan rin chen 'bru sna dang :
lha mi'i dkor nor 'dod yon ni :
dpag med nam mkha'i khams gang bas :
dbyings kyi ma mo'i thugs dam bskang :
sngags srung khros ma'i thugs dam bskang :
'khor tshogs pho nya'i thugs dam bskang :
sngags srung ma mo 'khor bcas kyi :
thugs dam gnyan po bskangs gyur nas :
rnal 'byor nyams chag byang ba dang :
rnam bzhi'i phrin las sgrub par mdzod :
bdud dpung dgra bgegs tshar bcad nas :
theg mchog bstan pa rgyas pa dang :
phrin las dus las ma g.yel cig :
ces bskang bar bya'o //
bshags pa ni /
b+h+yoH
sngags srung khro mo ma mo'i gtso //
'khor bcas bdag la dgongs su gsol //
bdag ni ma rig rmongs dbang gis //
dam rdzas ma tshang mchod gtor g.yel //
sgrub pa g.yel zhing le los nongs //
gsang ba spel zhing nyams dang 'dres //
de sogs thugs dang 'gal ba rnams //
do nub mdos kyis bskang zhing bshags //
lta ba nyams pa mdos kyis bskang //
sgom pa nyams pa mdos kyis bskang //
spyod pa nyams pa mdos kyis bskang //
srid pa'i mdos kyis thams cad bskang //
mdos kyis mi tshang gang yang med //
bdag cag rgyu sbyor 'khor bcas kyi //
'gal rkyen bar chad thams cad sol //
mthun rkyen 'dod pa mtha' dag sgrubs //
bla med byang chub thob par mdzod //
ces dang yi ge brgya pas nongs pa bshags /
phrin las gsol ba ni /
b+h+yoH
ye shes ma mo mkha' 'gro 'khor bcas rnams //
rnam dag thugs kyi re ba yongs gang nas :
sangs rgyas bstan pa dar zhing rgyas pa dang :
dkon mchog gsum gyi dbu 'phang cher mtho zhing :
phrin las rnam bzhi lhun gyis grub pa dang :
khams gsum 'gro kun bde skyid rab ldan zhing :
bcol ba'i phrin las myur du sgrub par mdzod :
ces 'dod don gsol bas ji ltar 'dod pa'i las rab 'byams thogs med du sgrub pa la ngo thon du bzhugs par bsam mo //
de nas nyi tshe'i las ma yin pa'i dgos pa khyad par can gyi slad du drag po'i las la thugs dam bskul bar 'dod na yi dam gyi snyem pa brtan pos /
b+h+yo :
gru gsum mthing nag 'bar ba'i dbyings :
dmar nag khrag mtsho khol ma'i klong :
dus gsum rgyal ba'i yum gcig ma :
sngags srung khro mo dbyings nas bzhengs :
mthing nag mun pa lta bu'i mdog :
g.yas pas zhing dbyug klad la bskor :
g.yon pas tsit+ta lcags spyang bsnams :
spyang mo dgu 'bum pho nyar 'gyed :
'dzin byed lcags kyi sder mo yis :
dgra bo'i snying phyungs srog rtsa chod :
sha rus khrag dang dbang po zo :
res 'ga' mi sdug 'jigs tshul can :
mthing nag gcer bu mgo dgu ma :
bco brgyad phyag ste zhabs gnyis ma :
stong khams bskor zhing mkha' la 'gro :
drag shul shugs kyis sa gsum g.yo :
lag na 'dzin byed lcags kyu bsnams :
gdug byed dgra bo'i snying 'byin ma :
'bar ba'i mig nas khrag 'dzag ma :
rkan sgra rdeb cing bdud dpung 'joms :
'dod khams bdag mo bran du khol :
snang srid ma mo pho nyar 'gyed :
khyod ni ma brgya'i gtso mo ste :
drag shul phrin las bsam mi khyab :
dam rdzas gtor ma 'di bzhes la :
bka' 'das dam nyams dgra dang bgegs :
rings par khug la dam du chings :
myur bar sod la dbang po snubs :
sha khrag don snying rngams zas gyis :
dus la bab bo rtsal ma zhan :
rbad do bskul lo mthu ma chung :
ces bskul bar bya'o //
gsum pa rjes ni /
'dzugs mdos kyi skong ba yin na gtang rag mchod bstod sogs 'phrin las dngos grub 'byung gnas bzhin bya /
nad rims dang nyams chag skong ba sogs glo bur ba lta bur dgra phyogs sogs gang 'os sar bskyal zhing 'phrin las bcol /
nang du logs nas rjes kyi bya ba rnams gsang ba spyi'i 'gros ltar shes par bya'o //
de ltar mdos kyi phrin las 'di gyer bas nyams chag thams cad skong ba dang nad gdon zhi ba sogs las mtha' dag 'grub par gdon mi za ste /
gter gzhung rtsa ba las /
gang zhig 'di la su brtson pa :
nyams chag skong zhing dngos grub stsol :
de phyir 'di la gces par zungs :
sa ma ya :
rgya rgya rgya :
zhes gsungs pa'i phyir ro //
gzhan du ma mo'i 'khrugs skong rig 'dzin nus ldan rdo rje'i gter byon yi dam dgongs 'dus las dam rdzas bdud rtsir brten pa dang /
srog chags rgyu skong ngam bam skong du grags pa'i rgyas 'bring gnyis /
snyan brgyud sngags srung ma'i bam skong sogs la sle lung rje drung bzhad pa'i rdo rjes ljags sgrig mdzad pa nyid deng sang phyogs kun tu dar rgyas shin tu nas che mod /
rang phyogs rang lugs kyi bstan pa sel med 'dzin spel bgyid pa la gong du bshad pa ltar rang gter gyi gzhung du nyams chag skong ba sogs la mchog tu bsngags par gsungs pa bzhin 'di kho na'i gyer skong la goms 'dris su bya ba legs pa yin no //
zhes sngags kyi srung ma'i 'phrin las las mdos kyi las rim gyi sgo nas ma mo'i 'khrugs skong 'phrin las 'dod 'jo zhes bya ba 'di ni /
dge sngags grags pas lha rdzas dang rin chen gnyis pa'i me tog gi skyes bcas bskul ba bzhin shAkya'i dge bsnyen rmongs brtul pad+men+d+ra dza yas sbyar ba dge legs su gyur cig
/shu b+ha mastu sarba dza ga taM///
/
