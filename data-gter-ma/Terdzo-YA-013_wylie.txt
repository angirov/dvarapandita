@#//
thugs rje chen po rtsa gsum snying thig las /
tshe sgrub yid bzhin lhun grub kyi nyams len dang dbang chog tshe dpal lhun grub ces bya ba bzhugs so //
'chi med mchog stsol rgyal ba'i dbang //
dbyer med bla ma'i zhabs pad la //
btud nas rgya mtsho lha lnga dang //
'brel ba'i dbang bskur cho ga bshad //
thugs rje chen po rtsa gsum snying thig gi cha lag tshe sgrub 'di nyid rang don nyams su len pa ni /
sngon 'gro skyabs sems tshogs gsag tsam btang nas /
dngos gzhi bskyed bzlas ni /
rang nyid stong pa'i ngang las ni :
spyan ras gzigs dbang sku mdog dkar :
zhal gcig phyag bzhi rat+na mdzes :
de ltar gsal ba'i spyi gtsug tu :
pad+ma nyi zla'i gdan steng du :
hrIHlas mgon po tshe dpag med :
pad+ma rA ga'i mdog dang mtshungs :
zhal gcig 'dzum pa'i mdangs dang ldan :
phyag gnyis mnyam gzhag tshe bum 'dzin :
dar dang rin chen rgyan gyis spras :
zhabs gnyis rdo rje skyil krung bzhugs :
yum chen gos dkar sku la 'khril :
g.yas pas mda' dar yab la 'khyud :
g.yon pas tshe bum thugs kar bsnams :
zhabs gnyis yab kyi sku la 'khril :
thugs ka'i hrIHlas 'od 'phros pas :
bde ba can gyi zhing khams nas :
ye shes sems dpa' spyan drangs gyur :
gnyis med brtan par bzhugs par bsam :
oM badzra A yu She hU~M b+h+rU~M nr-i dza :
tshe lha'i thugs ka'i hrIHlas 'od 'phros pas :
'od zer thabs mchog yab kyi zhal nas thon :
yum gyi zhal brgyud 'od zer rab gsal ba :
sku yi dbyibs brgyud yum gyi mkha' ru lhung :
yab kyi gsang gnas nas brgyud bar med 'khor :
yab yum gsang ba'i sbyor mtshams nas :
'od zer bdag gi lus la thim :
tshe rabs bsags pa'i sdig sgrib kun :
dud khu sol khu'i rnam par thon :
rang lus 'chi med bdud rtsis gang :
sangs rgyas kun gyi thugs rje byin rlabs dang :
drang srong rnams kyi tshe yi dngos grub gnad :
snod bcud kun gyi tshe dang bkrag mdangs rnams :
'od zer tshul du tshur 'dus lus la thim :
tshe snying ji srid mi skyo'i bar du bzlas :
oM badzra A yu She hU~M b+h+rU~M nr-i dza :
de ltar ma yengs sngags 'di ci nus bzlas :
zhes gsungs pa ltar bsgom /
bzlas pa'i mthar /
spyi bo'i tshe dpag med yab yum rang la thim par bsam la /
dge ba bsngo //
'di ni bsnyen pa dang rgyun gyi rnal 'byor ro //
yang sgrub pa dang dbang bskur bya bar 'dod na sbyor ba gshom ni /
thugs rje chen po rtsa ba'i dkyil 'khor bkram /
rtsa dbang dang sbrel na de'i dbang rdzas rnams dang tshe dbang chas lhan cig bsham /
'di nyid sger du byed na rtsa dkyil dbus su bum pa nyer lnga'i bcud ldan dar dmar mgul chings kha rgyan gyis spras pa /
de steng khri'u la tshe 'brang bla ma'i sku tsaka gis brgyan pa /
g.yas su byi ru'i sdong po gser g.yu bcas /
ma 'dzom na bris pa'i tsakli /
g.yon du mda' dar /
rgyab tu dpal gtor /
mdun du tshe chang /
de dag gi mtha' phyi nang gi mchod gtor gyis bskor /
dngos gzhi la /
thugs chen rtsa gsum snying thig gi las byang ltar sngon 'gro tshang bar btang /
de nas bdag bskyed sgom bzlas gong gsal byas la las byang gi mdun bum bsgrub kyang rnam pa gsal ba ltar snang mod /
gzhung gi dgongs pa tshe sgrub dang /
dbang bskur la rtsa dkyil gzhir bzhag cing /
de'ang bum sgrub gtsor bton par snang bas /
dngos gzhi'i dkyil 'khor las byang ltar bdag bskyed dang mdun bum gnyis lhan cig tu bskyed pa'i mdun gyi lha tshogs thams cad kyi phyag g.yas mda' dar dang g.yon tshe bum 'dzin par bskyed /
bzlas pa'i skabs su rtsa ba'i bsnyen pa cung zad mthar /
lha tshogs rnams kyi thugs ka'i 'od zer gyis snang srid 'khor 'das kyi tshe bcud thams cad bdud rtsi dang thig le 'od zer kha dog sna lnga'i rnam par bsdus mdun rten rnams la thim par bsam la /
oM AHhU~M:
oM ma Ni pad+me hU~M:
oM badzra rat+na pad+ma karma bud+d+ha A yu She b+h+rU~M tshe b+h+rU~M yu b+h+rU~M badzra A yur+dz+nyA na tshe b+h+rU~M sa ma ya :
gu ru d+he wa DA ki nI A yuHsid+d+hi sdus sdus :
zhes pa la bzlas pa'i dngos gzhi bya /
thun mthar tshe 'gugs ni mda' dar g.yab la /
hrI:
bcom ldan ye shes tshe dpag med pa'i sku :
mnyam nyid rdo rje nam mkha' mnyam pa'i sku :
!
tshe 'gugs dngos grub rnam gnyis zhu ba'i phyir :
thugs dam dbang gis las la da bskul lo :
phyag g.yas mda' dar sna lnga da skyod la :
bum pa'i nang du tshe khug dpal skyed cig :
phyogs bzhi mtshams brgyad steng 'og thams cad nas :
'chi med tshe yi dngos grub 'dir sdus shig :
steng 'og lha klu'i tshe srog 'dir khug cig :
bdud pho bdud mo'i lag nas tshe khug cig :
lha srin sde brgyad lag nas tshe khug cig :
gdon bgegs 'byung po'i lag nas tshe khug cig :
nyi ma zla ba'i lag nas tshe khug cig :
sred med bu yi lag nas tshe khug cig :
dbang phyug srid mes lag nas tshe khug cig :
dkar dmar 'od ldan lag nas tshe khug cig :
tshe srog yo ba srongs la chad pa mthud :
brul pa sgrugs la 'thor ba thams cad sdus :
stongs pa khongs la 'gyel pa thams cad slongs :
lo brgya 'tsho zhing chos 'phel tshe khug cig :
ston brgya mthong zhing rtsal 'bar dpal skyobs shig :
ces brjod la dzapa? dbyangs bya zhing bde nyams bskyang bar gsungs pa ltar bar rnams su lcogs na gong gi dzapa? re bzla /
hrI:
rtsa brgyud bla ma rgyal ba rgya mtsho'i sku :
mnyam nyid ye shes rdo rje'i sku mnga' ba :
tshe 'gugs dngos grub rnam gnyis zhu ba'i phyir :
sogs tshig rkang bcu dgu po gong ltar brjod /
hrI:
yi dam lha tshogs rgyal ba rgya mtsho'i sku :
mnyam nyid rdo rje ye shes sku mnga' ba :
tshe 'gugs dngos grub rnam gnyis zhu ba'i phyir :
sogs /
hrI:
ye shes mkha' 'gro rgyal ba rgya mtsho'i sku :
mnyam nyid bde ba chen po'i sku mnga' ba :
tshe 'gugs dngos grub sogs /
hrI:
bstan srung gter bdag rgyal ba rgya mtsho'i sku :
phrin las nam mkha' mnyam pa'i sku mnga' ba :
tshe 'gugs dngos grub sogs /
hrI:
pho nya las mkhan rgyal ba rgya mtsho'i sku :
stobs rtsal nam mkha' mnyam pa'i sku mnga' ba :
tshe 'gugs dngos grub rnam gnyis zhu ba'i phyir :
sogs dang tshe dzapa? brjod la rol mo bya /
stong tshigs mchod bstod /
mchod yon phul la bum lha 'od zhu bya /
srung ma'i gtor 'bul /
tshogs mchod /
ting nge 'dzin gyi dbang len /
gnang ba zhu ba rnams grub pa dang /
slob ma la khrus dang bgegs bskrad mtshams gcod sems bskyed gsal gdab song nas /
de'ang 'gro ba rnams dus ma yin par 'chi ba'i 'jigs pa las skyob cing gnas skabs ring 'tsho'i dpal yon dang /
mthar thug mchog gi dngos grub stsol bar mdzad pa'i 'chi med tshe'i sgrub thabs rgyas bsdus mtha' yas pa zab mo'i gter kha rnams las byon pa ji snyed cig mchis pa las /
'dir mnga' ris phyogs su byon pa'i gter ston chen po gar dbang zla ba rgyal mtshan gyis mang yul byams pa sprin gyi gtsug lag gi khrus khang nas spyan drangs pa'i /
thugs rje chen po rtsa gsum snying thig gi cha lag tshe sgrub yid bzhin lhun grub kyi dbang bskur bsgrub pa la sogs kyis mtshams sbyar la maN+Dal 'bul gzhug
/de nas thal mo me tog dang bcas gsol ba 'debs pa 'di'i rjes zlos mdzod /
kun mkhyen ye shes phung po can :
srid pa'i 'khor lo rnam sbyong ba :
de ring bshad pa'i rin chen gter :
gtso bos bdag la bka' drin stsol :
lan gsum /
mtshams sbyor rtsa dbang ltar byas la las byang gi skyabs sems lan gsum dang /
yan lag bdun pa rnams kyi rjes zlos byar gzhug
/de nas ye shes pa dbab pa yin pas khyed rang rnams sgo gsum gyi gnad legs par gcun la dmigs pa 'di bzhin rtse gcig tu bsgom par zhu /
bsang sbyang /
stong pa'i ngang las khyed rang gang du gnas pa'i go sar pad+ma dang nyi zla'i steng du khyed rang gi rig pa'i ngo bo hrIHyig dmar po /
de las 'od zer 'phros /
'phags pa mchod /
sems can gyi don byas /
tshur 'dus yongs su gyur pa las khyed rang bcom ldan 'das tshe dang ye shes dpag tu med pa sku mdog dmar po /
phyag gnyis mnyam gzhag gis tshe bum 'dzin pa /
zhabs rdo rje'i skyil krung du bzhugs pa la yum mchog na bza' dkar mo sku mdog dmar gsal /
phyag g.yas mda' dar dang g.yon tshe bum bsnams pas 'khril ba /
gnyis ka'ang dar dang ri+in po che'i rgyan can mtshan dpe'i gzi byin mchog tu 'bar ba'i skur gyur pa'i spyi bor oM dkar po /
mgrin par AHdmar po /
thugs kar hU~M sngon po /
thugs dbus su zla ba la gnas pa'i hrIHdmar po /
de dang slob dpon gyi thugs ka'i hrIHlas 'od zer 'phros pas bde chen pad+ma bkod sogs phyogs bcu'i zhing khams rnams su khyab pas bcom ldan 'das tshe dpag tu med pa sogs phyogs bcu'i sangs rgyas byang sems rtsa gsum srung mar bcas pa'i thugs rgyud bskul /
de rnams kyi gsang ba gsum gyi gnas nas sku phyag rgya /
gsung yig 'bru /
thugs phyag mtshan gyi rnam pa dpag tu med pa char sprin gtibs pa ltar byon pa dang /
mdun bskyed kyi sku las kyang rang 'dra dpag tu med pa byon te /
khyed rang gi spyi bo'i gtsug
/dbang po'i sgo
/ba spu'i bu ga rnams nas sib sib thim pas rgyud byin gyis brlabs pa'i mos pa brtan po mdzod cig
/ces brjod la spos rol bcas te spro na las byang gi spyan 'dren dang /
bsdu na tshe sngags mthar /
oM dz+nyA na A we sha ya a A:
zhes btags pa mang du bzlas mthar /
tiSh+Tha badzra /
zhes brjod cing rdo rje rgya gram du mgor bzhag pas brtan par bya'o //
de nas tshe 'gugs pa'i slad du dmigs pa 'di bzhin du mdzod /
slob dpon gyi thugs ka nas 'od zer 'phros /
mdun bskyed rgyal ba rgya mtsho lha lnga'i thugs rgyud bskul /
de las 'od zer dang pho nya mgyogs ma'i tshogs nyi zer gyi rdul ltar 'phros pas /
khyed rang rnams kyi bla tshe nyams gud chad yar du gyur pa dang 'byung po sde brgyad mthu bo che rnams kyis brkus 'phrog gzhom par gyur pa rnams dang /
'jig rten dang 'jig rten las 'das pa thams cad kyi tshe bsod mnga' thang dpal 'byor /
brtan g.yo'i bcud dang dwangs ma dge mtshan ci mchis pa thams cad bdud rtsi dang 'od zer thig le kha dog sna lnga'i rnam par bsdus te khyed rang rnams kyi ba spu'i bu ga nas sib sib zhugs /
lus kyi nang gang ba'i dwangs ma srog rten hrIHyig la thim pas bkrag mdangs gzi brjid 'bar /
'chi med tshe'i rig 'dzin thob par mos shig
/mda' dar g.yab la gong gsal tshe 'gugs gtang /
bum pa thogs la /
bum pa tshe dpag med pa'i rang bzhin can gyi nang du thugs rje chen po rgyal ba rgya mtsho'i lha tshogs bzhugs pa'i sku las 'chi med bdud rtsi'i rgyun byung /
khyed rang rnams kyi lus thams cad gang bas rgyal ba rgya mtsho'i tshe'i dbang dang dngos grub ma lus pa thob par mos shig
/ho :
phyi ni tshe bum tshe dpag med pa'i sku :
nang na thugs rje chen po tshe lha bzhugs :
skal ldan bu mchog khyod la dbang bskur bas :
'chi med tshe yi dbang mchog thob par shog :
oM AHhU~M hrI:
oM ma Ni pad+me hU~M:
oM badzra A yu She hU~M b+h+rU~M nr-i dza :
A yuHa b+hi Shiny+tsa oM:
mgor bzhag la bum chu sbyin /
tshe 'brang thogs la /
tshe 'brang tshe dpag med pa'i rang bzhin can gyi nang du pad 'byung bla ma rgya mtsho'i lha tshogs bzhugs pa'i sku las 'chi med bdud rtsi'i rgyun byung /
khyed rang gi lus thams cad gang bas grub thob rgya mtsho'i tshe'i dbang dang dngos grub ma lus pa thob par mos shig
/hrI:
phyi ni tshe bum tshe dpag med pa'i sku :
nang na bla ma rgya mtsho'i lha tshogs bzhugs :
skal ldan bu mchog khyod la dbang bskur bas :
'chi med tshe yi dbang mchog thob par shog :
oM AHhU~M hrI:
oM ma Ni pad+me hU~M:
oM badzra A yu She hU~M b+h+rU~M nr-i dza :
A yuHa b+hi Shiny+tsa A:
mgor bzhag
/tshe rten bye ru sogs thogs la /
tshe rten tshe dpag med pa'i sogs gong ltar la /
rta mgrin yi dam rgya mtsho'i lha tshogs bzhugs pa'i sku las 'chi med bdud rtsi'i rgyun byung /
khyed rang rnams kyi lus thams cad gang bas yi dam rgya mtsho'i tshe'i dbang dang dngos grub ma lus pa thob par mos shig
/hrI:
phyi yi brda' mtshon bye ru tshe dpag med :
nang na yi dam rgya mtsho'i lha tshogs bzhugs :
skal ldan bu mchog khyod la dbang bskur bas :
'chi med tshe yi dbang mchog thob par shog :
oM AHhU~M hrI:
oM ma Ni pad+me hU~M:
oM badzra A yu She hU~M b+h+rU~M nr-i dza :
A yuHa b+hi Shiny+tsa hU~M:
mgor bzhag
/mda' dar thogs la /
mda' dar tshe dpag med pa'i rang bzhin can gyi nang du gsang ye mkha' 'gro rgya mtsho'i lha tshogs bzhugs pa'i sku las 'chi med bdud rtsi'i rgyun byung /
khyed rang gi lus thams cad gang bas mkha' 'gro rgya mtsho'i tshe'i dbang dang dngos grub ma lus pa thob par mos shig
/hrI:
phyi ni mda' dar tshe dpag med pa'i sku :
nang na mkha' 'gro rgya mtsho'i lha tshogs bzhugs :
skal ldan bu mchog khyod la dbang bskur bas :
'chi med tshe yi dbang mchog thob par shog :
oM AHhU~M hrI:
oM ma Ni pad+me hU~M:
oM badzra A yu She hU~M b+h+rU~M nr-i dza :
A yuHa b+hi Shiny+tsa hU~M:
mgo dang lag tu bzhag
/tshe chang sbyin la /
tshe chang tshe dpag med pa'i rang bzhin can gyi nang du bstan srung dam can rgya mtsho'i lha tshogs bzhugs pa'i sku las 'chi med bdud rtsi'i rgyun byung /
khyed rang rnams kyi lus thams cad gang bas dam can rgya mtsho'i tshe'i dbang dang dngos grub ma lus pa thob par mos shig
/hrI:
sku mchog mgon po tshe dpag med mgon la :
bstan srung dam can rgya mtsho'i lha tshogs rdzogs :
skal ldan bu mchog khyod la dbang bskur bas :
'chi med tshe yi dbang mchog thob par shog :
oM AHhU~M hrI:
oM ma Ni pad+me hU~M:
oM badzra A yu She hU~M b+h+rU~M nr-i dza :
A yuHa b+hi Shiny+tsa hU~M:
dpal gtor thogs la /
dpal gtor tshe dpag med pa'i rang bzhin can gyi nang du gter bdag dregs pa sde brgyad kyi lha tshogs bzhugs pa'i sku las 'chi med bdud rtsi'i rgyun byung /
khyed rang rnams kyi lus thams cad gang bas gter bdag srung ma'i tshogs kyi tshe'i dbang dang dngos grub ma lus pa thob par mos shig
/ho :
dpal gtor rta mgrin bcom ldan tshe dpag med :
gter bdag dregs pa sde brgyad sku la rdzogs :
skal ldan bu mchog khyod la dbang bskur bas :
'chi med tshe yi dbang mchog thob par shog :
oM AHhU~M hrI:
oM ma Ni pad+me hU~M:
oM badzra A yu She hU~M b+h+rU~M nr-i dza :
A yuHa b+hi Shiny+tsa hrI:
mgor bzhag
/de nas rdzas rtags sna bdun sbyin cing shis pa brjod /
dbang gi rjes spyi ltar dang /
phrin las kyi rjes rim yang las byang nas 'byung ba ltar bya'o //
rgya mtsho lnga yi byin gzi yis //
tshe dbang dngos grub rgya mtsho brnyes //
'gro khams rgya mtsho'i sgrib bral nas //
sku bzhi+i'i rgya mtshor 'jug gyur cig
/ces pa'ang thugs chen rtsa gsum snying thig gi dbang chog sngar bkod pa'i cha lag tu blo gros mtha' yas kyis bkod pa dge legs 'phel ///
/
