@#//
tshe sgrub gsang dril zung 'jug yang snying bcud bsdus kyi dbang chog 'chi med myur stsol bzhugs so //
bla ma tshe dpag med la phyag 'tshal lo //
tshe sgrub gsang dril zung 'jug gi dkyil 'khor du /
tshe yi dbang bskur ba la sngon 'gro dngos gzhi rjes gsum /
sngon 'gro sa bcad bzhi yis bstan te /
spyi don dang po dbang rdzas bsham bkod bdag mdun bum sgrub tshe 'gugs yan sgrub gzhung ltar grub pa dang /
dbang zhu rnams 'tshogs nas khrus dang /
bgegs gtor mtshams bsrung /
maN+Dal phul ba'o //
gnyis pa ni /
bcom ldan 'das tshe dpag med kyi dkyil 'khor du dbang zhu nas /
gnas skabs tshe'i bar chad zhi ba dang /
mthar thug sangs rgyas kyi sa la sems can thams cad bkod par bya snyam pa'i sems bskyed nas gsan par mdzod /
de yang o rgyan gyi slob dpon pad+ma 'byung gnas 'chi med tshe'i rig 'dzin brnyes pa de nyid /
ngo bo chos sku'i zhing khams su kun bzang snang ba mtha' yas dang /
rang bzhin longs spyod rdzogs pa'i zhing du mgon po tshe dpag med tshe lha rgyal ba rigs lnga yab yum rnams dang dbyer med cing /thugs rje kun khyab sprul sku'i gnas mi mjed 'jig rten stong gsum bye ba phrag brgyar de snyed sprul pas khyab cing gang la gang 'dul gyi chos bstan pa dang /
khyad par 'dzam gling shAkya'i zhing /
rgya gar 'phags pa'i yul du mnyam med thub pa'i dbang po'i rgyal tshab tu lung bstan pa bzhin /
mdo sngags chos kyi bstan pa dar smin rgyas par mdzad /
smon lam dbang gis gangs can bod du phebs nas /
dul bya mchog dman thams cad rgyu dang 'bras bu'i theg pa la bkod nas bod yul 'phags pas gang ba'i dus /
bsam yas g.ya' ma lung du /
tshe dpag med tshom bu dgu'i dkyil 'khor zhal phyes nas bsgrubs pas /
tshe chu khol ba'i rlangs pa 'ja' tshon 'od gur 'khrigs pa'i klong du /
tshe dpag med dngos su zhal bstan /
tshe'i rgyud lung man ngag bsam gyis mi khyab pa bstsal /
sprul pa'i rje 'bangs nyer lnga sogs /
mchog gi skyes bu phal cher zag med 'od phung du grol ba dang /
tshe'i rig 'dzin brnyes pa sha stag gyur /
de'i tshe dus gsum mkhyen pa'i slob dpon pad+mas /
ma 'ongs snyigs dus kyi sems can rnams tshe thung zhing bar chad rkyen dbang du 'gro bar gzigs nas /
de dag skyob pa'i tshe dpag med kyi sgrub thabs rgyas 'bring bsdus pa grangs med mdzad nas gter du sbas pa /
da lta'i skabs su gter ston so so'i dbang skal bton nas 'gro don mdzad pa rnams yin la /
'di nyid ni rig 'dzin chen po stag sham nus ldan rdo rje'i zab gter las byung ba'i tshe sgrub gsang dril zung 'jug yang snying bcud bsdus kyi dkyil 'khor du dbang bskur ba ste /
de la snod bcud dag pa gnyis 'dzom dgos pa theg pa che chung nas bshad pa spyi ltar dang /
bsdus don /
chos sku snang ba mtha' yas /
longs sku tshe dpag med /
sprul sku o rgyan pad+ma nas /
rtsa ba'i bla ma'i bar /
gong mas 'og mar byin gyis brlabs pa'i brgyud pa ma chad pa /
dbang gi chu bo chen po bzhi'i rgyun ma nyams pa /
dkyil 'khor gsum ldan sgrub pa'i phyag len gyi gnad ma 'chug pa rnams bcud dag pa yin /
tshe dbang 'di lta bu'i tshe yi rig 'dzin bla ma brgyud pa bar ma chad pa la yid ches pa'i dad pa /
tshe'i dkyil 'khor du dbang thob nas tshe'i bar chad sel zhing sangs rgyas thob 'dod pa'i mos pa'i dad pa /
bla ma dang tshe dpag med dbyer med kyi mos gus bskyed pa dang ba'i dad pa ste /
dad pa gsum dang ldan pa ni snod dag pa yin /
de ltar snod bcud dag pa gnyis 'dzom pa'i skabs 'dir /
bla ma la tshe dbang zhu ba'i don du gsol ba gdab pa 'di yi rjes zlos mdzod /
kye ma bla ma tshe dpag med :
bdag dang 'gro ba kun don du :
dus min 'chi ba las sgrol phyir :
'chi med ka dag rdo rje'i tshe :
de ring mgon pos bstsal du gsol :
lan gsum /
gsum pa ni /
tshe dpag med kyi spyan sngar bdag gzhan byang chub bar du skyabs su 'gro zhing sems bskyed snyam pas 'di yi rjes zlos mdzod /
sangs rgyas kun 'dus tshe dpag med :
skyabs su mchi 'o thugs rjes zungs :
nyams chag kun bshags sems can rnams :
myur du sangs rgyas thob par shog :
gsum brjod /
thun mong skyabs sems kyis so thar byang sdom don la gnas pa'o //
bzhi pa ni /
sku gsung thugs kyi dam la gnas phyir phyag mtshan rdo rje slob ma'i mgor bzhag la /
ho :
mi 'gyur gsang ba mchog gi ni :
rdo rje'i sku ni khyod thob 'gyur :
'di ni khyod kyi dam tshig ste :
bu khyod tshul bzhin gnas par mdzod :
badzra sa ma ya i dan+tu hU~M:
dam chu ngag tu blud la /
ho :
'di ni dam tshig rdo rje'i chu :
dam tshig nyams na dmyal bar ltung :
dam tshig bsrung na dngos grub mchog :
gsang ba rdo rje'i chu 'dis 'grub :
pany+tsa a mr-ita u da ka Tha Tha hU~M:
rdo rje snying gar gtugs la /
ho :
bcom ldan ye shes tshe dpag med :
khyod kyi snying la yang dag zhugs :
de ring phyin chad bu khyod kyi :
he ru ka dpal tshe dpag med :
nga nyid yin gyis bka' las ni :
khyod kyis 'da' bar ma byed cig :
nga yis bsgos pa'i bka' 'di ni :
khyod kyis bcag par mi rung ngo :
sa ma ya :
i dan+te na ra kan :
rig 'dzin sngags kyi dam tshig go
/mig dar gtad /
spyi don gnyis pa dngos gzhi la don brgyad kyis stan te /
dang po ni /
ye shes dbab pa la /
bsang chu 'thor zhing /
swa b+hA was stong par sbyang /
stong pa'i ngang las slob ma rnams tshe dpag med sku mdog dmar po zhal gcig phyag gnyis mnyam gzhag gi steng na 'chi med tshe dang ye shes kyi bdud rtsis gang ba'i bum pa bsnams pa /
zhabs rdo rje skyil krung gis bzhugs pa mtshan dpes spras pa la /
rin po che dang dar sna tshogs kyis brgyan par gsal ba'i gnas gsum 'bru gsum gyis mtshan pa dang /
bdag mdun lha tshogs rnams kyi thugs ka nas 'od zer phyogs bcu dang /
khyad par nub phyogs bde ba can du 'phros pas /
tshe dpag med kyi thugs rgyud bskul nas /
tshe'i lha tshogs thams cad nyi ma'i zer thag sbreng pa ltar 'od mer mer byon nas /
dbang rdzas dang khyed rang rnams la thim pa'i mos pa mdzod /
ces slob dpon dmigs pa drag tu gtad /
sbyar spos rol mo dbyangs bcas byin 'beb bam spyan 'dren gang rigs dang /
spros pa bsdu na /
rtsa sngags mthar /
A be sha ya a AH
de rjes lha tshogs brtan phyir rdo rje dang me tog spyi bor bzhag la /
oM su pra tiSh+Tha badzrA ya swA hA/
zhes rab tu gnas par bya /
gnyis pa ni /
mda' dar thogs la /
tshe 'gugs pa ni /
bdag mdun dkyil 'khor tshe dpag med :
snang stong 'od kyi sku ru gsal :
sku las 'od zer 'phros pa yis :
phyogs bcu'i sangs rgyas byang sems dang :
bla ma yi dam mkha' 'gro yi :
sku gsung thugs kyi byin rlabs dang :
snang zhing srid pa'i tshe dang dpal :
bsod nams tshe yi bcud du sdus :
bdag gi lus ngag yid la bstim :
lus ni 'chi med bdud rtsis gang :
'od 'bar rdo rje lta bur bsgom :
byin rlabs bya zhing tshe 'gugs gtang /
zhes pas /
slar yang bdag mdun thams cad tshe dpag med du gsal ba'i thugs ka'i hrIHlas 'od 'phros /
mda' dar g.yab pa tsam gyis /
tshe 'gugs pa dang sdud pa'i pho nya lha mo mgyogs ma /
dkar ser dmar ljang sna tshogs lcags kyu zhags pa mda' dar tshe bum thogs pa grangs med pas /
nam mkha' sa gzhi 'jig rten gang ba rnams kyis /
rang dang bsrung bya'i bla tshe srog dbugs thams cad /
gdon bgegs 'byung po /
dam sri tshe bdud pho mo /
phyogs skyong bcu /
lha srin sde brgyad /
'chi bdag gshin rje rnams kyis /
brkus pa /
phrogs pa /
khyer ba dang /
'khyams pa /
yar ba /
nyams pa /
zad pa /
chad pa /
yo ba /
gas pa /
'thor ba rnams dang /
'byung ba sa chu me rlung nam mkha'i bcud dang dwangs ma /
nang bcud sems can rnams kyi tshe dpal bsod nams bkrag mdangs dang /
rgyal ba sras bcas kyi thugs rje byin rlabs thams cad a nr-i hU~M gi rnam par tshur 'ub kyis bsdus nas /
bdag mdun lha tshogs rnams la bstim /
thams cad kyis 'chi med tshe'i sngags sgra ti ri ri sgrog nas dbang bskur /
tshe bcud nus pa dbang dang dngos grub ma lus pa 'od zer dkar dmar mthing gsum mtsho la kha ba bab pa bzhin /
khyed rang rnams kyi spyi bo'i gtsug nas lus la sib sib thim pas /
'chi med rig 'dzin tshe'i dngos grub thob pa'i mos pa mdzod cig
/ces dmigs pa gsal nas /
spro na tshe 'gugs dkyus su shes /
yang na tshe sgrub lcags kyi pho brang gi tshe 'gugs 'di bya'o //
hrI:
phyi ni bum pa nang ni bdud rtsis bkang :
gsang ba'i don ni pad+ma tshe dpag med :
gnas lngar phyag mtshan lnga dang yig 'bru lnga :
'od zer dpag yas nam mkha' gang bar 'phros :
hrI:
shar phyogs dri za'i lag nas lcags kyus tshe khug cig :
lho phyogs gshin rje'i lag nas zhags pas tshe\u0f8e
nub phyogs klu bdud lag nas lcags sgrog tshe\u0f8e
byang phyogs gnod sbyin lag nas dril bus tshe\u0f8e
steng phyogs tshangs pa brgya byin lag nas tshe\u0f8e
'og phyogs dga' bo 'jog po'i lag nas tshe\u0f8e
tshe srog chad pa mthud la yar ba khug :
gas pa sbyor la nyams pa thams cad gsos :
'od zer dkar la 'tsher zhing snum la 'dril :
spyi bo'i gtsug nas lus la sib sib thim :
'od 'bar 'chi med tshe yi dbang thob shog :
oM AHhU~M gu ru A yuHde wa dz+nyA na DA ki nI badzra A yu She hU~M b+h+rU~M nr-i dzaHsid+d+hi pha la a b+hi Shiny+tsa A:
zhes mda' dar g.yab cing tshe 'gugs /
tshe'i pho nya mgyogs ma rnams kyis 'khor 'das snang srid kyi tshe bcud thams cad bsdus nas slob ma rnams la bstims pas /
bla srog tshe nyams thams cad sor chud /
'byung ba bzhi'i yon tan gyis /
lus sra ba /
brtan pa /
bkrag mdangs gsal zhing /
yang rtsal dang ldan pa /
snod bcud kyi tshe dang bsod nams /
rgyal ba tshe dpag med kyi byin rlabs thams cad thob pa'i mos pa mdzod /
gsum pa ni /
khyed rang rnams lhan skyes ma rig pa'i sgrib pa mig yol lta bu de bsal bar zhu ba 'di'i lad mo mdzod /
kye ho :
kun bzang bla ma tshe dpag med :
bdag cag 'khor ba ma rig gis :
dmus long ldongs pa'i chu bur mig :
de ring mgon pos bsal du gsol :
ces zhu /
slob dpon gyis mig dar dbye ba ni /
kye :
sngon gyi mig mkhan rgyal po yis :
ji ltar ma rig ldongs bsal ltar :
bdag gis thabs shes gser thur gyis :
khyod kyi bag chags ma rig bsal bar bya :
badzra tsak+ShuHpra we sha ya phaT:
ces pas /
bag chags ma rig pa'i dri ma bsal nas /
tshe dpag med kyi dkyil 'khor lha tshogs mngon sum mjal ba'i mos pa dang spro ba skyed cig
/de nas bla mas /
ho :
bu rnams nyon cig skal ldan kun :
rtsol sems ma zhan spro dga' yis :
tshe dpag med kyi dkyil 'khor ltos :
mthar thug zhing 'dir sangs rgyas 'grub :
ces lung bstan nas slob bus dkyil 'khor mjal ba la maN+Dal dang me tog phul nas tshe dbang yongs rdzogs zhu ba 'di'i rjes zlos mdzod /
kye :
bla ma rdo rje 'dzin pa che :
gtso bo tshe dpag med pa la :
yang gsang tshe yi dbang bskur zhu :
yongs su rdzogs par mdzad du gsol :
zhes gsum zhu /
de la bla mas gnang ba sbyin pa ni /
kye ho :
skal bzang rigs ldan rnams :
de ring bu khyod tshe dpag med :
mgon po de dang mnyam par bya :
rtse gcig ma yengs gus par gyis :
bzhi pa ni /
bum pa gzhal yas khang gi dbus su /
gtso bo tshe dpag med yab yum dang tshe'i lha tshogs thams cad kyis 'chi med tshe'i sngags sgra ti ri ri gsung zhing /
lha mo rnams kyis bkra shis pa'i tshigs su bcad pa 'u ru rus dbang bskur /
spyi bo nas mar 'chi med bdud rtsi'i tshe rgyun dkar na ra ra bab /
lus thams cad 'chi med tshe bcud kyis gang /
tshe dang bsod nams dpal grags gong du 'phel /
bkrag mdangs 'od du 'bar bar bsam la /
hrI:
bum pa stong gsal chos kyi sku :
bum rdzas ro ldan longs spyod rdzogs :
rgyan dang dngos po sprul pa'i sku :
sku gsum rdzogs pa'i dbang bskur bas :
sgo gsum dri ma kun dag nas :
'chi med rdo rje'i sku thob shog :
oM AHhU~M a mA ra Ni dzI wan+ti badzra A yu She kA ya a b+hi Shiny+tsa oM:
zhes bum pa dang gtso bo tshe dpag med kyi dbang bskur /
de nas /
tshe lha rigs lnga yab yum rnams kyi sku gsung thugs yon tan phrin las kyi byin rlabs tshe'i bcud thams cad rang rang gi spyi bo+o+or zhugs /
gnas lnga la rim pa bzhin du thim /
sha khrag drod dbugs sems kyi khams nas tshe nyams pa rnams gsos /
'byung ba lnga'i bcud kyis tshe bkrag dwangs ma bskyed /
'chi med tshe'i dbang dang dngos grub ma lus pa thob pa'i mos pa mdzod /
pad+ma tshe dpag med kyi sku thogs la /
hU~M:
bcom ldan mgon po tshe dpag med :
gsang ba'i yum mchog gos dkar mo :
sku gsung thugs kyi dkyil 'khor nas :
'chi med tshe yi dbang skur cig :
gsang ba thugs kyi ga 'u nas :
mi 'gyur A yuHtshe yi bcud :
skal ldan bu la bstsal du gsol :
mi 'gyur gsang ba'i rgyas thob cig :
oM gu ru hU~M:
oM swA AHhrI:
mUM lAM mAM pAM tAM:
pad+ma A yuHShe hU~M b+h+rU~M nr-i dza :
a b+hi Shiny+tsa hrI:
rnam snang /
hU~M:
bcom ldan rnam snang tshe dpag med :
gsang ba'i yum mchog dbyings phyug ma :
sku gsung thugs kyi dkyil 'khor nas :
'chi med tshe yi dbang skur cig :
gsang ba thugs kyi ga 'u nas :
mi 'gyur A yuHtshe yi bcud :
skal ldan bu la bstsal du gsol :
mi 'gyur gsang ba'i rgyas thob cig :
oM bud+d+ha A yuHShe hU~M b+h+rU~M nr-i dza :
a b+hi Shiny+tsa oM:
zhes sbyar /
hU~M:
bcom ldan rin 'byung tshe dpag med :
gsang ba'i yum mchog sangs rgyas spyan :
sku gsung thugs kyi dkyil 'khor nas :
'chi med tshe yi dbang skur cig :
gsang ba thugs kyi ga 'u nas :
mi 'gyur A yuHtshe yi bcud :
skal ldan bu la bstsal du gsol :
mi 'gyur gsang ba'i rgyas thob cig :
oM rat+na A yuHShe hU~M b+h+rU~M nr-i dza :
a b+hi Shiny+tsa swA:
hU~M:
bcom ldan mi bskyod tshe dpag med :
gsang ba'i yum mchog mA ma kI:
sku gsung thugs kyi dkyil 'khor nas :
'chi med tshe yi dbang skur cig :
gsang ba thugs kyi ga 'u nas :
mi 'gyur A yuHtshe yi bcud :
skal ldan bu la bstsal du gsol :
mi 'gyur gsang ba'i rgyas thob cig :
oM badzra A yuHShe hU~M b+h+rU~M nr-i dzaH
a b+hi Shiny+tsa hU~M:
hU~M:
bcom ldan don grub tshe dpag med :
gsang ba'i yum mchog dam tshig sgrol :
sku gsung thugs kyi dkyil 'khor nas :
'chi med tshe yi dbang skur cig :
gsang ba thugs kyi ga 'u nas :
mi 'gyur A yuHtshe yi bcud :
skal ldan bu la bstsal du gsol :
mi 'gyur gsang ba'i rgyas thob cig :
oM karma A yuHShe hU~M b+h+rU~M nr-i dza :
a b+hi Shiny+tsa A:
zhes bskur /
rigs lnga tshe dpag med yab yum gyis dbang bskur pas /
phung po lnga dang 'byung ba lnga'i khams nas bla srog tshe nyams thams cad sor chud cing tshe bdag rgyal ba rigs lnga'i dbang dang ldan par gyur cig
/ces lha dbang rnams rim par bskur /
bum chu ngag tu blud la dmigs pa ni /
tshe dpag med yab yum sbyor mtshams nas byang sems dkar dmar gyi tshe rgyun bab pas /
rang rang gi lus thams cad 'chi med bdud rtsis mer gyis gang bar bsam nas /
hU~M:
tshe dpag med kyi mkha' gsang nas :
byang chub sems kyi 'phro 'du yis :
gsang ba ngag la dbang bskur bas :
mi 'gyur tshe yi dbang thob shog :
oM gu ru A yur+dz+nyA na a mA ra Ni dzI wan+ti kA ya a b+hi Shiny+tsa oM:
bum chu sbyin no //
bcom ldan 'das tshe dpag med kyi sku'i byin rlabs rab tu gnas par gyur cig
/me tog thor /
sku bum pa'i lha dbang ngo //
lnga pa ni /
tshe dpag med tshe lha yab yum gsang ba'i bdud rtsi tshe chang dang 'dres nas 'chi med tshe'i bcud kyi nus pa 'bar bar bsam mo //
de nas tshe chang rim par drangs la /
kye ho :
rgyu gnyis rkyen sbyar 'bru bcud chang :
'chi med bdud rtsi ra sA yan :
sha lnga bdud rtsi lnga sbyar bas :
khams lnga 'byung ba brtan par shog :
oM gu ru A yur+dz+nyA na a mA ra Ni dzI wan+ti wA ka a b+hi Shiny+tsa A:
sngags phreng thogs /
bla ma tshe dpag med kyi thugs ka'i sngags phreng zhal nas thon /
slob ma tshe dpag med gsal ba'i thugs kar hrIHyig dmar po'i mthar sngags g.yas skor du 'khor bar bsam la sngags 'di'i rjes zlos mdzod /
de rjes slob dpon gyis rdo rje dang phreng ba lag sbrel la thams cad kyis 'di skad do //
oM gu ru A yur+dz+nyA na hU~M b+h+rU~M nr-i dzaHsid+d+hi pha la hU~M a mA ra Ni dzI wan+ti swA hA:
gsum gyis gnang ba sbyin /
hrI:
bcom ldan tshe dpag med pa yi :
snying po 'chi med tshe yi sgra :
sngags phreng bdud rtsi byin rlabs bcud :
skal ldan bu la dbang bskur bas :
'gag med gsang sngags don rtogs nas :
snying po lung gi dbang thob shog :
oM AHhU~M a mA ra Ni dzI wan+ti badzra A yuHShe wA ka a b+hi Shiny+tsa A:
b+han+d+ha sngags phreng dbang bskur /
tshe dpag med kyi gsung gi byin rlabs rab tu gnas par gyur cig
/gsung gsang ba'i dbang ngo //
drug pa ni /
rdo rje dang me long thogs la /
hrI:
mi 'gyur mi shigs thog mtha' med :
ka dag nges don phyag rgya che :
rdo rje me long ngo sprod mchog :
skal ldan bu la dbang bskur bas :
bde stong phyag rgya'i don rtogs nas :
'khrul bral tshe yi dbang thob shog :
oM AHhU~M a mA ra Ni dzI wan+ti badzra A yuHShe tsit+ta a b+hi Shiny+tsa hU~M:
zhes bskur /
tshe dpag med kyi thugs skye 'khrul bral ba stong nyid 'chi med rdo rje'i dbang thob par gyur cig
/thugs shes rab ye shes kyi dbang ngo //
bdun pa ni /
gtor ma tshe dpag med du gsal ba las 'od zer 'phros /
dus gsum gyi sangs rgyas rgyal ba sras bcas rig 'dzin drang srong tshe la dbang ba rnams kyi thugs rje'i byin rlabs tshe'i dngos grub dang /
'khor 'das snang srid kyi tshe bcud bsdus nas tshe dpag med kyi phyag gi bum par thim /
bum pa 'chi med kyi bdud rtsis khengs pa'i tshe bcud rnams rang rang gi spyi bo nas gnas lnga la thim /
tshe dang bsod nams nyams pa thams cad sor chud /
sangs rgyas tshe dpag med kyi dbang bzhi yongs rdzogs thob pa'i mos pa mdzod /
hrI:
kun 'dus skye ba 'chi ba med :
'khor 'das bcud bsdus yid bzhin nor :
gtor ma ye shes phyag rgya'i tshogs :
skal ldan bu la dbang bskur bas :
tshe dang bsod nams stobs 'phel nas :
'dod yon phun tshogs dbang thob shog :
oM AHhU~M a mA ra Ni dzI wan+ti badzra A yuHShe b+ha liM ta gu Na a b+hi Shiny+tsa hU~M hrI:
tshe dpag med kyi yon tan yid bzhin nor bu'i dbang rnams thob par gyur cig
/yon tan dbang bzhi kun 'dus gtor dbang ngo //
brgyad pa ni /
tshe ril tshe chang sbyin la /
hrI:
stong gsum srid pa kun gyi bcud :
thabs mchog tshe ril shes rab chang :
'chi med tshe yi dam rdzas 'di :
skal ldan bu la sbyin pa yis :
rtsa rlung thig le'i stobs 'phel nas :
mchog thun dngos grub kun thob shog :
oM AHhU~M a mA ra Ni dzI wan+ti badzra A yuHShe rat+na a b+hi Shiny+tsa swA:
zhes tshe rdzas rol /
tshe dpag med kyi sku gsung thugs yon tan phrin las rdzogs pa'i dbang rnams thob par gyur cig
/dbang bzhi yongs rdzogs phrin las kyi dbang ngo //
spyi don gsum pa rjes kyi las rim la bzhi /
dang po ni /
slob bu la mda' dar g.yab cing /yi dam tshe dpag med dkyil 'khor lha tshogs rnams kyi dbang dang dngos grub /
'khor 'das snod bcud kyi tshe bkrag gzi mdangs ma lus pa slob ma'i rgyud la bstim zhing /
tshe dpag med kyi sku gsung thugs dang dbyer med du gyur pa'i gding bskyed la /
hU~M:
rigs lnga bde gshegs tshe dpag med :
nyon mongs gsal dag ye shes ngang :
tshe 'di bstim mo dpal skyed cig :
mi bu 'di la bkra shis shog :
'byung ba lnga yi bdag nyid yum :
'byung lnga'i khams nas tshe nyams na :
yum chen lnga yis dpal skyed cig :
rtsa sngags mthar /
a b+hi Shiny+tsa hA:
zhes rim par tshe bstim zhing sba'o //
gnyis pa ni /
tshe bstim pa rnams /
rtags brgyad kyis mnga' gsol zhing bkra shis pas brtan par bya ba ni /
zhi ba'i dbang phreng ltar bkra shis kyi dbang rtags brgyad 'dir bskur ro //
gsum pa ni /
phyag mtshan rdo rje slob bu'i spyi bo mgrin pa snying ga lte ba yan lag bzhi dang ltag pa'i bdud sgo rnams su gtugs shing rgyas gdab ste /
de ltar dbang thob pa rnams mi nyams shing brtan pa'i phyir /
bla ma tshe dpag med kyi gnas lnga las 'phros pa'i 'khor lo /
rdo rje /
rin chen /
pad+ma /
rgya gram rnams 'od zer dkar dmar mthing ser ljang ba'i phyag rgyas btab pas /
'dus byas 'phral rkyen gyi 'tshe ba gang gis kyang mi tshugs shing /
gzhom gzhig dang bral ba rdo rje'i rang bzhin du gyur pa'i mos pa mdzod /
hU~M:
bcom ldan rigs lnga tshe dpag med :
sku gsung thugs kyi rgyas thob la :
bla tshe nyams pa sor chud cig :
pad+ma 'khor lo rin chen dang :
rdo rje rgya gram phyag rgya yis :
mi 'gyur gsang ba'i rgyas thob cig :
'byung ba tshe srog dpal skyed la :
mi 'gyur rdo rje'i dbang bskur ro :
oM badzra rak+Sha rak+Sha hU~M:
phyag mtshan rdo rje'am mda' dar gyis rgyas gdab /
khrom mang la me tog 'thor kyang rung /
de dag gi rjes su /
bcom ldan 'das tshe dpag tu med pas rdo rje'i slob ma 'di dag gi lus ngag yid gsum sku gsung thugs su byin gyis rlobs shig
/nad gdon sdig sgrib rkyen ngan bar chad thams cad zhi bar byin gyis rlobs shig
/tshe bsod dpal 'byor mi nor mtha' rgyas 'phel nas myur du sangs rgyas thob par byin gyis rlobs shig
/tshe mi 'gyur ba g.yung drung /
mi shigs pa rdo rje /
mi nub pa rgyal mtshan /
gsal ba nyi zla /
dgos 'dod 'byung ba dpag bsam lta bu'i tshe'i dngos grub thob par byin gyis rlobs shig
/oM A yur+dz+nyA na su pra tiSh+Tha badzrA ye swA hA/
bzhi pa ni /
des tshe dpag med kyi dbang yongs rdzogs thob pas /
dbang gi mtha' rten dam tshig rnams tshul bzhin bsrung snyam pas 'di'i rjes zlos mdzod /
gtso bos ji ltar bka' bstsal bzhin //
de dag thams cad bdag gis bgyi //
gsum brjod /
de nas lus longs spyod drug cha gcig
/bla ma dang tshe dpag med mchod pa'i rdzas su 'bul snyam pas 'di'i rjes zlos mdzod /
deng nas brtsam ste sogs /
zhes zhu /
tshe dpag med kyi dbang legs par thob pa yin pas /
gtang rag gi maN+Dal phul mdzod /
dge ba khas len bsnyag
/ces pas rjes kyi dam tshig ni /
spyi dang mthun par gces so //
sa ma ya /
rgya rgya rgya /
stag sham rdo rje'i gter byon /
dbang bzhi byin rlabs kyi brgyud pa ma nyams pa skal ldan mang po la phan phyir bsam gtan bstan 'dzin gyis spel ba'o //
'di tshe sgrub gang la'ang 'jug bde bar yod do //

//
