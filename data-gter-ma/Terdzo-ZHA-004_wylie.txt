@#//
bcom ldan 'das tshe dang ye shes dpag tu med pa'i sgrub thabs khrid kyi yi ge sku gsum lam rim mchog gi sgo 'byed ces bya ba bzhugs so //
na mo gu ru bud+d+ha bo d+hi satwa b+h+yaH
bcom ldan 'das tshe dang ye shes 'od dpag tu med pa'i sgrub thabs khrid kyi yi ge sku gsum lam rim mchog gi sgo 'byed ces bya ba /
sangs rgyas 'od dpag med la phyag 'tshal lo //
rgyal ba kun gtso 'od snang mtha' yas //
tshe dang ye shes dpag tu med pa //
'od mi 'gyur ba gdod ma'i mgon po //
de la mgo bos rtag 'dud phyag 'tshal //
gang gi sgrub thabs khrid yig
/skal ldan 'jug ngogs lam rim //
mchog gi sgo 'byed ces bya //
'di ru cha shas bshad bya //
de la dam pa chos kyi skal pa dang ldan pa'i gang zag byang chub sems la blo sbyangs shing /
rim par rgyud smin par byas nas gdams pa bstan pa 'di la don gsum ste /
phyi bde chen zhing sbyong gi bsnyen pa /
nang bskyed bzlas rdzogs pas bsgrub pa /
gsang ba rdo rje'i rnal 'byor gyis las la sbyar ba'o //
dang po ni /
khrus dang gtsang sbra la gnas pas dben pa'i gnas su bde ba'i gdan la gdong nub tu phyogs te 'khod cing thun gyi thog mar skyabs sems bya ste /
de yang sangs rgyas dang byang chub sems dpa' nam mkha' la skar ma bkra ba lta bu dang /
rang gi mdun gyi steng tA la'i srid tsam du rtsa ba'i bla ma bzhugs par bsam la /
mkha' khyab sems can thams cad snying khong du bcug pa'i lhag bsam gyis skyabs 'gro sems bskyed kyi tshig 'di ltar brjod de /
sangs rgyas chos dang tshogs kyi mchog rnams la //
byang chub bar du bdag ni skyabs su mchi //
bdag gis sbyin sogs bgyis pa'i bsod nams 'di dag gis //
'gro la phan phyir sangs rgyas myur du 'grub par bgyi'o //
zhes pad+ma'i lam rim gyi chos spyod sil bu nas 'byung ba'i tshigs bcad de /
rang gis skyabs sems tshig de brjod pa dang lhan cig dgra gnyen bar ma'i 'gro ba dang 'byung bzhi rdul phra rab nas kyang 'ur ldir grags par bsam la ci nus su brjod /
thun smad du sangs rgyas byang sems thams cad rtsa ba'i bla ma la thim zhing /
rtsa ba'i bla ma rang gi spyi bo'i steng thad du rdo rje sems dpa'i rnam par bzhugs pa'i sku las bdud rtsi'i rgyun babs nas /
sgo gsum sdig sgrib sha khrag rus pa dang bcas pa thams cad dag nas rang lus shel sgong dri ma med pa lta bur bsam la yi ge brgya pa ci nus su bzla /
mthar bstod bshags byas te bla ma rdo rje sems dpa' tshangs pa'i bu ga nas rang la thim pas gnyis su med pa rnam par mi rtog pa'i ngang du dar gcig blo bzhag
/rjes dge ba bsngo /
de nas zhing sbyong nyams len dngos gzhir 'jug pa la /
rang gi mdun nub phyogs kyi char mi mjed 'jig rten las cung zad steng du 'phags pa sangs rgyas kyi zhing khams bde ba can rgya khyon tshad med pa dbyibs zlum po'i rnam pa /
dpe maN+Dal bar snang du bzhag pa lta bu ste /
zhing de'i che ba'i yon tan 'od dpag med kyi mdor ji ltar gsungs bzhin dran par byas te /
mos pas zhing khams gsal btab pa'i dbus su rin po che'i khri rmad du byung ba la rdzogs pa'i sangs rgyas bcom ldan 'das 'od dpag tu med pa /
mchog gi sprul pa'i sku'i cha byad chos gos gsum gsol zhing phyag mnyam gzhag baiDUr+Ya'i lhung bzed bdud rtsis bkang ba bsnams pa /
mtshan dpe yongs su rdzogs shing dbu'i gtsug tor bltar mi tshugs pa 'od zer mu mtha' med par 'phro ba sku rgyab byang chub shing la phyogs te bzhugs pa /
sangs rgyas byang sems nyan thos tshad med pas bskor bar bsgom la /
mi mjed zhing 'dir bdag gis lus tha lam du gnas pas mgon po 'od dpag tu med pa la lus ma lnga sa la phab pa'i phyag 'tshal zhing /
rang gi lus rdul snyed du mos pas sprul pa dang 'gro drug sems can thams cad kyis phyag 'tshal bar bsam la /
na mo many+dzu shrI ye swA hA/
na mo ut+ta ma shrI ye swA hA/
na maHsu shrI ye swA hA/
zhes phyag brgya stong ci nus thun du bcad de 'bul ba ni thun phran dang po'o //
yang mgon po 'od dpag med la sangs rgyas sum cu rtsa lngas bskor te bzhugs par bsam la /
de'i spyan sngar bdag gzhan sems can thams cad kyis 'khor ba thog med nas bsags pa'i sdig sgrib dang /
khyad par du tshe 'dir bsags pa'i sdig pa ci bgyis yid la dran par byas te /
'gyod pa drags pos ngag nas mthol zhing bshags pa dang /
slad mar sdom sems bcas phung po gsum pa'i mdo zhes byang chub ltung bshags ci nus bklags nas phyag 'tshal ba ni thun phran gnyis pa'o //
de nas rang lus byang chub sems dpa' 'khor los sgyur ba'i gzugs can lta bur mos te bzang spyod nas byung ba'i yan lag bdun pa dmigs pa gsal bas tshar gang mang brjod pa ni thun phran gsum pa'o //
de nas maN+Dal gyi bya ba rang nyid Ar+Ya dzam+b+ha la lta bu gsal te /
phyi 'jig rten khams kyi lha mi'i dpal 'byor ma lus pa dang /
nang rang gi dgra gnyen bar ma'i 'gro ba 'dod dgu'i longs spyod bcas pa dang /
bar bdag gi lus srog tshe bsod nams 'dus dang 'dus ma byas pa'i dge tshogs bcas kha tsam ma yin pa snying thag pa nas mgon po 'od dpag med 'khor dang bcas pa la 'bul bar bsam ste /
ngag tu /
bdag gzhan lus ngag yid gsum dus gsum dge tshogs bcas //
rin chen maN+Dal bzang po kun bzang mchod pa'i tshogs bcas pa //
blo yis dmigs nas bla ma dkon mchog rnams la 'bul //
thugs rje'i dbang gis bzhes nas bdag la byin gyis brlab tu gsol //
zhes sogs maN+Dal spyi lugs ngag tshig ji snyed pa brjod cing dmigs pa gsal bas 'bul ba thun phran bzhi pa'o //
de ltar thun phran bzhi bsdams pas thun chen gcig ste tshogs lam la blo sbyong ba'i rim pa chos thun dang po'o //
rang nyid dzam+b+ha la'i lus dwangs shing gsal ba'i dbus su dbu ma rag dung kha gyen bstan lta bu shel dwangs pa ltar rnyog ma dang bral ba'i snying ga'i thad du rnam shes thig le dkar po shin tu 'tsher ba skyung ka'i sgo nga tsam zhig gnas pa dang /
bde ba can du sangs rgyas 'od dpag med pa'i mdun phyogs su rin po che'i pad+mo kha 'bus gcig kyang gsal /
de nas sngar bzhin yan lag bdun lan kha shas bya ba ni thun phran dang po'o //
de nas sangs rgyas 'od dpag med pa'i dpral ba'i mdzod spu las 'od zer dkar po shel gyi sbu gu lta bu zhig byung nas bdag gi lus de'i nang du chud pas dga' bde tshad med par skyes par bsam pa thun phran gnyis pa'o //
slar yang rgyal ba 'od dpag med kyi mdzod spu nas 'od zer phra grim rtse mo rno ba lcags kyu'i dbyibs can gcig sngar gyi 'od sbugs de'i nang nas tshur byung /
rang gi tshangs bug nas mar brgyud snying ga'i thig le de la reg ma thag rtsen gyis blangs /
skad cig gis bde ba can du drangs nas mdun gyi pad+mo'i dbus su thig le zhugs shing 'od kyi sbu gu yang rim yal /
lus phyi khog de je mtho je 'phel nam mkha' la song ste mchod pa'i sprin phung chen por gyur nas rgyal ba sras bcas mchod cing /
sems can rnams la zas skom gos sman 'bras bu rin po che'i char rgyun chad pa med par babs nas sdug bsngal sel bar bsam pa ni thun phran gsum pa'o //
rang sems thig le'i rnam pa pad+mo'i sbubs su zhugs pa de byang chub sems dpa' lha'i khye'u'i gzugs mtshar sdug yid du 'ong ba zhig tu gyur cing /
de ma thag sangs rgyas 'od dpag med pa'i 'od zer gyis reg pas pad+ma kha rab tu gyes te sangs rgyas kyi zhal dngos su mjal bar bsam pa ni thun phran bzhi ste /
thun chen gcig sbyor lam 'pho ba'i rim pa chos thun gnyis pa'o //
rang nyid byang sems lha'i khye'u des sangs rgyas 'od dpag tu med pa zhal mjal bas dga' ba dang bde ba sim pa /
dad pa mos gus kyi shugs tshad med dpag tu med pa thob nas phyag 'tshal ba dang /
sdig pa bshags pa dang maN+Dal 'bul ba /
yan lag bdun gyi bya ba rim par byas pa ni thun phran dang po'o //
de nas de bzhin gshegs pa 'od dpag med kyi phyag glang po che'i sna ljags lta bu phyag mthil bkra shis pa'i ri mo brgya phrag gis gtams pa de /
bdag gi spyi bor bzhag nas rigs kyi bu khyod ring por mi thogs par sems can gyi don du rdzogs pa'i sangs rgyas kyi go 'phang thob par 'gyur ro //
zhes bka' yi gnang ba byin pas rab tu dga' ba'i sa thob nas mtshan dpes rjes mthun du spras par bsam pa ni thun gnyis pa'o //
de nas rang gzhan gyi don tshad med pa 'grub pa la mchog tu dga' ba chen pos de bzhin gshegs pa 'od dpag med la bka' drin ched du mchod sprin gyis mchod par bsam la /
mchod sprin gyi gzungs sngags tshar gsum gyi rjes su /
mdo dkon mchog ta la nas gsungs pa'i mchod tshig
/mchod yon phal cher mchod yon bla bre dang //
zhes pa la sogs pa'i mchod pa 'bul /
me tog byin gyis rlabs pa'i sngags kyis me tog phul nas me tog sangs rgyas kyi dbu gtsug tu gdugs ltar 'khyil bar bsam pa ni thun phran gsum pa'o //
de nas rang nyid gnas de las ma g.yos bzhin tu sprul pa'i lus brgya phrag tu byas pa sangs rgyas kyi zhing brgya phrag tu zhugs nas sangs rgyas brgya la dgyes pa'i mchod pa spros shing /
sangs rgyas re re las ting nge 'dzin gyi sgo re re thob cing de la snyoms par 'jug pa dang ldang ba sogs yon tan brgya phrag du ma la dbang 'byor zhing /
sbyin pa'i pha rol tu phyin pa gtso bor spyod pas sems can brgya phrag mang po'i don byed par bsam pa thun phran bzhi pa ste /
de bzhi bsdoms pas thun chen gcig mthong lam dbugs dbyung gi rim pa chos thun bzhi pa'o //
'di yan chad zhing sbyong rtsa ba'i dmigs thun dngos yin no //
rang nyid byang chub sems dpa' mtshan dpe rjes mthun pas brgyan pa bde ba can du mgon po 'od dpag med kyi spyan sngar gnas pa gong ltar la sprul pa'i lus stong dang /
de nas 'bum dang /
de nas bye ba phrag brgya dang /
stong dang /
bye ba phrag 'bum dang /
bye ba phrag khrag khrig gi bar thun go rim bzhin spros te /
de rnams sangs rgyas kyi zhing de snyed du 'jug cing /
rdzogs pa'i sangs rgyas stong nas bye ba phrag khrag khrig la mchod pa'i sprin gyis yongs su mchod pa'i mos 'dun rnam dag byas pas sangs rgyas rnams kyi phyag gis rang gi spyi bor byugs nas /
byang chub mchog tu lung ston pas ting nge 'dzin gyi sgo stong nas bye ba phrag khrag khrig gi bar thob cing pha rol tu phyin pa tshul khrims nas thabs kyi pha rol tu phyin pa'i bar brtan pa /
lus mtshan dpe yang je gsal du song zhing sa gnyis pa dri med nas bdun pa ring du song ba'i bar thun go rim bzhin bsgom pa thun phran drug go
/de nas rang gi lus mtshan dpes brgyan pa snga ma las ches khyad par du 'phags pa sangs rgyas dang rjes su mthun pa las sprul pa stong gsum 'jig rten khams 'bum phrag gi rdul phra rab dang mnyam pa dang /
de nas 'jig rten khams grangs med 'bum phrag bcu'i rdul phra rab dang /
de nas phyogs bcu'i zhing khams brjod du med pa yang brjod du med pa'i rdul phra rab kyi grangs dang mnyam pa'i sangs rgyas kyi zhing de snyed du sangs rgyas de snyed mnyes par byas shing /
phyi ma'i skabs su byang chub sems dpa' dpag tu med pas mchod cing /
sangs rgyas thams cad kyi 'od zer chen pos dbang bskur ba dngos dang /
snga ma gnyis la yang de dang phyogs mthun par bsam /
dbang bskur ba po sangs rgyas de rnams kyang /
sngar sangs rgyas mchog gi sprul skur snang ba /
skabs 'dir rang gi sgrib pa spangs pa'i rim pas longs spyod rdzogs pa'i sku'i cha dang /
dngos dang mthar thug pa nyid du mos par bya dgos la /
sems can gyi yang don 'grub tshul sangs rgyas dang rjes su mthun pa dang /
mthun pa nyid dang ji bzhin pa mdzad pa smon lam dang /
stobs dang /
ye shes kyi pha rol tu phyin pa sa brgyad pa dang /
dgu pa dang bcu pa rnams rim pas thob par mos pa'i dmigs pa thun phran gsum mo //
thun phran dgu po gcig tu bsdams pas thun chen gcig sgom lam sems la sbyang ba'i rim pa ste chos thun bzhi pa'o //
rang nyid mtshan dpe sangs rgyas dang cha mthun pa'i lus can zhing khams rab 'byams su sku'i bkod pa bsam mi khyab pa dang ldan pa /
dpe byas pa med pa rang bzhin gyi mchod sprin kun tu bzang po'i smon lam las byung ba lta bu nam mkha'i khams yongs su khengs pas rdzogs pa'i sangs rgyas ma lus lus pa med par mchod cing /
byang chub sems dpa' rnams kyi smon lam las byung ba'i mchod pas rang nyid la nye bar mchod pa dang bcas /
sangs rgyas thams cad kyis dus gcig tu 'od zer chen po'i dbang bskur ba dang lhan cig par rdo rje lta bu'i ting nge 'dzin gyis spang bya mtha' dag bcom ste mngon par sangs rgyas pa'i go 'phang brnyes pa'i sku'i cha bsam du med kyang /
gdul bya'i snang ngo tsam du gzugs kyi rang bzhin sangs rgyas 'od dpag med pa'i skur gyur pa de dang /
bde ldan zhing gi bdag po dbyer med ro gcig pa chu chu dang mnyam pa bzhin tu gyur nas gdul bya rnams la chos kyi 'khor lo bskor ba sogs mdzad pa phrin las /
rgya mkha' khyab rgyun dus ji srid du chad pa med par ston par bsam la sems ci gnas su mnyam par bzhag pa ni mthar lam mi slob pa'i nga rgyal bzung ba ste chos thun lnga pa'o //
chos thun phyi ma 'di gnyis lam tshang phyir gong gi 'phros su bkod pa ste 'bras bu la mos pas lam du byed pa'i phyir yon tan khyad par can gyi sa bon rgyas par byed pa'o //
de rnams kyis pha rol phyin pa'i lam sngags phyi rgyud kyi phyogs dang mthun pa'i nyams len phyi bsnyen pa'i rim pa sprul pa'i sku lam du khyer tshul gyi skabs te dang po'o ///
/de nas spyi don gnyis pa tshe dang ye shes 'od dpag tu med pa'i sgom sgrub bstan pa la thun gyi thog mar skyabs sems sngar ltar song mtshams yan lag bdun pa'i dmigs pa nan tan du byas la mthar skyabs yul kun rtsa ba'i bla mar 'dus shing /
de sangs rgyas 'od dpag med mchog gi sprul pa'i sku'i cha lugs can rang gi spyi bor byon te bzhugs par bsam la 'od dpag med kyi gzungs sngags bzla bar bya ste /
de yang /
na mo rat+na tra yA ya /
na ma Ar+Ya a mi ta b+hA ya /
ta thA ga tA ya /
ar+ha te samyak+saM bud+d+hA ya /
tad+ya thA/
oM a mi te /
a mi tod+b+ha we /
a mi ta saM b+ha we /
a mi ta gar+b+he /
a mi ta sid+d+hi /
a mi ta te dzo /
a mi ta bi krAn+ta gA mi ne /
a mi ta ga ga na kIrti kA ri /
a mi ta dun+du b+hi swa re /
sarba ar+tha sA d+ha ne /
sarba karma kle sha k+Sha yaM ka ri swA hA/
zhes gsal la dag par ci nus bzlas pas 'od dpag med pa'i sku las bdud rtsi'i chu rgyun byung /
bdag dang sems can thams cad kyi spyi bor bab /
lus kyi phyi bkrus /
tshangs bug nas nang du zhugs pas bdag gzhan gyis 'khor ba thog med nas bsags pa'i sdig sgrib nyes ltung mtha' dag sang sang dag cing rang gi lus nang gi sha khrag rus pa nang khrol thams cad 'og sgo nas phyir thon /
sa rim pa dgu'i 'og tu song zhing rang lus dri ma med pa shel gyi gong bu lta bur bsam la /
de nas bla ma'i dpral mgrin snying ga lte ba las dkar dmar mthing ljang 'od zer thig le bar mi chad pa rang gi gnas bzhir thim pas dbang bzhi thob /
sgrib bzhi dag
/lam bzhi 'byongs /
'bras bu sku bzhi thob par bsam /
mthar bla ma rang la thim /
rang gi lus ngag yid gsum dang rgyal ba'i sku gsung thugs dbyer med du sems ji gnas su mnyam par bzhag pa ni sbyor ba sngon du 'gro ba ste chos thun dang po'o //
de nas dngos gzhi bskyed bzlas rdzogs gsum las /
dang po sku bskyed pa ni /
oM swa b+hA wa shud+d+haHsarba d+harmA swa b+hA wa shud+d+ho At+ma ko\u0f85 haM/
oM ma hA shUn+ya tA dz+nyA na badzra swa b+hA wa At+ma ko\u0f85 haM/
zhes brjod gzung 'dzin gnyis bsdus kyi chos thams cad stong par gyur /
stong nyid rang gi rig pa snying rje sgyu ma lta bu'i rkyen la brten yi ge hrIHdmar du gyur /
de skad cig gis tshe dang ye shes 'od dpag tu med pa longs spyod rdzogs sku kha dog dmar po pad+ma rA ga'i lhun po bye ba'i 'od 'phrog cing nyi zla khrag khrig zil gyis gnon pa /
mtshan dpe mchog tu 'bar ba /
zhabs gnyis rdo rje'i skyil mo krung du pad+ma dang nyi zla'i gdan la bzhugs shing /
phyag mnyam gzhag gi phyag rgyas 'chi med bdud rtsis gang ba'i bum pa dpag bsam shing yid bzhin nor bu'i 'bras bu can gyi kha rgyan can 'dzin pa /
dar dang rin po che'i rgyan du mas yongs su mdzes shing zhal gyi dkyil 'khor gyis mtshon ba spu re'i khyon yang bskal pa rgya mtshor bltas kyang ngoms pa med pa /
rang bzhin lhun gyis grub pa'i sku rang 'od kyi yum bde ba chen por longs spyod pa rnyog pa dang bral ba zla ba'i rgyab yol byas pa'i sku ru gsal btab ste /
sku'i cha shas phra rags la sems rim par bzung zhing goms nas sku yongs rdzogs la yid ma yengs par ji gnas su mnyam par bzhag pa ste chos thun gnyis pa'o //
de nas gsung bzlas pa'i rim pa la /
rang gi snying gar zla ba'i dkyil 'khor la hrIHgser zhun ma lta bu de las 'od zer 'phros /
phyogs dus rgyal ba ma lus shing lus pa med pa'i thugs rje byin rlabs tshe bcud dang lhan cig 'byung ba lnga khams gsum gyi dwangs ma thams cad dngos grub kyi tshul du bsdus te rang la thim par bsam la tshe'i snying po 'di lta ste /
oM AHhU~M hrIHbadzra A yu She hU~M b+h+rU~M nr-iHdzaHsid+d+hi pha la hU~M AH
zhes yid ma yengs par ci nus su bzla ba ste de'i phan yon ni ji skad du /
zhag re la ni brgya rtsa bzla :
de ltar rgyun du bzlas gyur na :
tshe srog yun du brtan par 'gyur :
'das tshe nub phyogs bde ba can :
'od dpag med kyi spyan sngar skye :
'di la the tshom yod re kan :
zhes gsungs so //
chos thun gsum pa'o //
de nas thugs rdzogs pa'i rim pa ni /
rang gi snying gar pad+ma dmar po la zla ba'i dkyil 'khor de la bcom ldan 'das tshe dang ye shes 'od dpag tu med pa yab yum kha sbyor bde ba chen po'i sku rdo rje dang pad+ma'i skyil krung gis bzhugs pa /
zla ba chu shel dbang po ltar dkar ba mnyam gzhag tshe bum bsnams pa longs sku'i rgyan cha byad rdzogs pa gsal btab /
'jam rlung bum pa can bzung bas yab yum sbyor mtshams nas bdud rtsi dkar dmar 'dres pa grong pa'i 'o ma 'jos ma thag pa tsam babs nas /
lus kyi nang thams cad mer gyis gang ba'i zegs ma ba spu'i bu ga zla ba la rdo rje phyed pa phra mo 'ba' zhig pas gtams shing /
zab gsal bde ba chen po'i ye shes yang dag pa rgyud la skyes par bsam /
rlung bum pa can ci nus su 'bad /
mthar rnam par rtog pa gsum bral ba rang rig dmigs med rang bab gnyug ma so ma lhug par ji gnas su mnyam par bzhag pa'o //
de'i phan yon yang 'di skad ces /
nad gdon tshe yi bar gcod ni :
dus rnams kun tu 'byung mi 'gyur :
dus min tshe yi bar chod ni :
'byung ba'i dwangs ma 'khrugs pa yis :
tshe yi bar gcod byed pa yin :
de bas dmigs pa 'di bsgom na :
rgyun du 'byung ba mi 'khrugs pas :
lo brgya'i bar du 'chi mi 'gyur :
ces pa ste chos thun bzhi pa'o //
mthar snod kyi 'jig rten bde ba can gyi zhing dang /
bcud kyi sems can kun tshe dang ye shes 'od dpag tu med pa /
sgrar grags pa thams cad gzhom du med pa tshe'i rang sgra
/dran rtog thams cad rang grol chos nyid gnyug ma'i ngang du bskyang zhing skabs su 'od gsal 'jug ldang bya la /
mtshan mo nyal ba'i skabs rang gi snying 'od kyi gong bu'i dbus su thig le me long lta bu rnyog pa med pa shin tu dwangs pa'i nang du bde ba can gyi zhing gzugs brnyan ltar gsal ba'i dbus su tshe 'od dpag med kyi sku gsal btab ste /
sems ma yengs par yang yang bslab /
rmi lam du bde ba can gyi zhing blta bar bya'o snyam pa'i 'dzin stangs kyang nan tan byas pas /
rmi lam du bde ba can gyi zhing dang /
sangs rgyas 'od dpag tu med pa mjal bar 'gyur te /
lam gyi khyer so rjes kyi rim pa nyal ba'i rnal 'byor gyi chos thun lnga pa'o //
de ltar chos thun lnga po des ni sngags bla med dang mthun pa'i nyams len nang sgrub pa'i rim pa sangs rgyas longs spyod rdzogs pa'i sku mos pas lam du byed pa'i tshul te skabs gnyis pa'o ///
/da ni spyi don gsum pa rdzogs pa'i rim pa dngos nyams su len pa la /
thun gyi thog mar skyabs sems yan lag bdun pa sgrib sbyong dbang bzhi blang ba rnams gong ltar byas shing /
bsam gtan gyi gdan la lus rnam snang gi chos bdun ldan du bcas te ngag rlung ro lan gsum du bsal rjes rlung rang bab tu bzhag
/sgo mig phyed bkab phyed blta g.yo 'gul med par yul sprin bral gyi nam mkha' 'am /
gseng med kyi mun par yang ste /
de la sems yul la dmigs gtad med pa'i lhug pa /
bsgom bya dang bral ba'i tha mal /
bcas bcos med pa'i gnyug ma /
lung ma bstan dang rnam rtog gis bskyod pa'i mtha' spang ba'i so ma ste mtshan nyid bzhi ldan gyi ngang du mnyam par bzhag
/de ltar yun ring du bsgoms pas /
snang nyams dang /
shes nyams bsam gyis mi khyab pa 'char ba de kun la yang dga' brod snyems 'phrig med par rig pa'i rang gdangs su shes bzhin lam du khyer ba ste chos thun dang po'o //
de nas rang nyid bcom ldan 'das tshe 'od dpag tu med pa'i sku snang la rang bzhin ma grub pa me long gi gzugs brnyan lta bur gsal la /
rlung ro lan gsum du bsal nas dbugs rang bab tu bzhag pa'i /
nang du rngub tshe oM dkar po 'od zer dang bcas pa sna bug g.yon nas zhugs /
khong du gnas pa'i skabs su AHdmar po 'od zer 'phro bzhin lte bar snang ba dang /
phyir dbyung tshe hU~M mthing ga 'od zer dang bcas sna bug g.yas nas thon pa la yid ma yengs rtse gcig tu byas pas /
yon tan khyad par 'phags pa rnams rgyud la skye bar 'gyur te chos thun gnyis pa'o //
yang rang nyid tshe 'od dpag med sku'i nang dbus su rtsa a wa d+hU ti phyi dkar nang dmar /
srab dwangs rnyog pa med pa mda' smyug 'bring po tsam yar sne tshangs pa'i sgo
/mar sna lte 'og sor brgyad du brtan cing shin tu drang ba /
yas sna la nye bar hrIHdkar po mgo bo thur du bstan pa /
lte 'og sor bzhi'i mtshams su hrIHdmar po /
snying gar hrIHmthing ga rnams gsal zhing /
rlung bzung ba dbu ma'i mas sna nas zhugs te hrIHyig dmar po la phog pas gtum mo'i me 'bar /
snying ga'i hrIHphug spyi bo'i hrIHla reg pas de las bdud rtsi'i rgyun byung /
snying ga'i hrIHla phog gzi 'od shin tu 'bar zhing /
de las brgyud bdud rtsi'i rgyun lte ba'i hrIHla bab pa'i 'bar 'dzag skra shad 'dzings pa lta bu bar mtshams med pa la sems gtad bzhin rlung sbyor ci nus dang /
lus sbyong yang bya la /
thun mthar rnam par mi rtog pa'i rig pa nam mkha' ltar rgya yan du bzhag pa ste chos thun gsum pa'o //
rang nyid tshe 'od dpag med du gsal ba'i thugs kar ye shes sems dpa' hrIHyig dang bcas pa skabs gnyis par bshad bzhin gsal btab sems ci gnas su bzung /
de nas rang gi gdan rgyab yol rgyan cha rnams sku la thim /
lha sku yang me long la has btab pa ltar dbus su 'dus pa snying ga'i ye shes sems dpa' la thim /
ye shes sems dpa'i rgyan sogs sku dang /
sku thugs ka'i hrIHyig la thim /
de'i rnam bcad ra yig dang /
de ha /
de gi gu la thim /
de nA da'i rang bzhin tu je phra je phra shin tu phra ba /
skra rtse brgya stong gi tshad tsam nas yal bar bsam la /
sems dmigs med spros bral ngang du ci nus bzhag
/slar yang sngar ltar lha sku sems dpa' sum brtsegs su gsal nas yang sdud pa la gong bzhin yang nas yang du bslab pa ni /
ril 'dzin gyi 'od gsal stong pa nyid du bsdu ba ste chos thun bzhi pa'o //
yang sngar bzhin sems dpa' sum brtsegs su gsal ba'i ting 'dzin sems dpa' hrIHlas 'od zer 'phros /
ye shes sems dpa' la phog
/shin tu 'tsher ba'i sku de'i 'od zer gyis dam tshig sems dpa' la phog
/rab tu gsal ba'i 'od kyis 'jig rten khams khyab /
snod thams cad rang bzhin rnam dag 'od gsal dag pa'i zhing khams /
bcud kyi sems can tshe dang ye shes 'od dpag tu med par gyur cing /
de nas zhing khams lha sku la thim /
lha sku dam tshig sems dpa' la thim /
de ye shes sems dpa' nas /
nA da stong par yal ba dmigs med spros bral du bzhag pa ril 'dzin skabs ltar dang /
slar 'od gsal las lha skur ldang zhing yang 'jug par yang yang du bslab pa ni /
spro ba dang bcas pa'i sdud rim rjes gzhig 'od gsal stong nyid kyi rnal 'byor te chos thun lnga pa'o //
de ltar chos thun lnga po ni sngags bla na med pa'i man ngag rdo rje'i rnal 'byor gsang ba las la sbyar ba chos kyi sku lam du byed pa'i rim pa ste skabs gsum pa'o ///
/skabs gsum po de re res kyang khrid bka' tshang ba yin pas so so'i blo dang mthun par gang 'dod dum dum du 'chad pa dang /
rim pa gsum ka dril bas khrid kyi lus mtha' rgyas su 'gyur zhing /
khrid rim dang po'i skabs thog mtha' gang bde ru 'od dpag tu med pa bkod pa'i mdo zhes bam po gsum pa bklags shing don bkrol nas phan yon gyis spro ba bskyed pa dang /
bde ba can du skye ba'i las sems bskyed 'gyur ba bcur gsungs pa ni /
rdzogs pa'i sangs rgyas kyi sku brnyan gtsug lag khang dang /
sangs rgyas kyi bka' glegs bam dang ring bsrel gsum gang rigs gzhug pa'i mchod rten te /
sku gsung thugs kyi rten /
sems can spyi la phan pa zam pa /
bye brag par srog bslu ste de lnga rang gis bsgrub pa dang /
gzhan la bskul ba gnyis su phyes pas bcu yin no //
gzhan yang sangs rgyas mthong ba dang mi 'bral ba'i las brgyad ni /
klu'i rgyal po rgya mtshos zhus pa las /
klu'i bdag po chos brgyad dang ldan na byang chub sems dpa' rnams sangs rgyas mthong ba dang 'bral bar mi 'gyur te /
brgyad gang zhe na /
'di lta ste /
sangs rgyas rjes su dran pa yid la byed pa dang /
de bzhin gshegs pa la bsnyen bkur dang /
mchod pa byed pa dang /
de bzhin gshegs pa'i bsngags pa rgyun du brjod pa dang /
de bzhin gshegs pa'i sku gzugs byed du 'jug pa dang /
de bzhin gshegs pa blta ba la sems can yang dag par 'dzud pa dang /
sangs rgyas kyi zhing gang na de bzhin gshegs pa bzhugs pa der skye bar smon lam 'debs pa dang /
rgyud zhum pa med cing rgya chen po la mos pa dang /
sangs rgyas kyi ye shes 'dod pa ste /
klu'i bdag po chos brgyad po de dag dang ldan na byang chub sems dpa' rnams sangs rgyas mthong ba dang bral bar mi 'gyur ro //
zhes gsungs pa ltar te /
de bzhin gshegs pa la bsnyen bkur dang mchod pa byed pa ni dus skabs 'dir sangs rgyas kyi ring bsrel lam /
byang chub kyi shing ngam /
sangs rgyas kyi sku gsung thugs kyi rten la mchod pa 'bul ba dang /
sangs rgyas kyi dus chen skabs su dge ba'i rtsa ba bskrun pa sogs sangs rgyas dgyes pa'i las su dmigs pa mtha' dag pa yin no /
khrid rim phyi ma dag gi skabs su /
ldang ba dang /
khrus dang /
gos bgo ba /
zas /
'gro sdod nyal ba rmi lam gyi rnal 'byor yang thun mong dang thun mong ma yin pa spyi ltar shes pa dang /
chos thun la zhugs pa'i thog mar skyabs sems dang mthar dge tshogs rdzogs byang du bsngo smon gyi rgyas thebs par byas la /
dus kun nyin snang thams cad sgyu ma ltar shes shing rmi lam du ngo shes pa dang /
srid pa bar do yin pa'i mos stangs dang /
srid pa'i sdug bsngal gyis yid dub cing /
mi rtag 'chi ba snying nas dran pas 'di snang gi zhen pa ldog pa dang /
de bzhin gshegs pa'i gsung la yid ches pas las 'bras kyi 'dor len bslab sdom spyi dang /bla ma'i mos gus stobs su gyur pa dang /
le lo'i dbang du ma song bar dam pa'i chos la shin tu brtson pa rnams ni lam rim spyi'i chos te 'bad par gdams bya'o //
'dir smras pa /
rgyal ba'i zhing mchog bdag po //
chos kyi rdo rje'i sgrub thabs //
phun tshogs dpal kun 'byung gnas //
'chi med lam 'di rmad byung //
kun tu dge legs stsol mdzad lha mchog
/tshe 'od dpag med lam rim bshad 'di'i //
dge bas sems can dpal mgon dbang phyug
/byang chen nor bu myur thob rgyur shog
/ces tshul 'di ni 'jig rten mgon pos byin gyis brlabs pa /
rtsod dus kyi thams cad mkhyen pa nges pa don gyi bdag nyid chen po si tu rin po che chos kyi 'byung gnas zhabs kyis bka' yis bskul ba la brten /
rdzogs pa'i sangs rgyas yul dus gdul bya'i snang ngo dang 'tsham par rdo rje slob dpon gyi skur sprul pa'i rig 'dzin brgyud pa'i zhal lung las byon pa la rung mthun man ngag gis kha bskangs te khrid kyi gzhung rang rkang tshugs pa nyid du /
rig pa 'dzin pa rgyal khams pa tshe dbang nor bus gangs ri'i khrod kyi grub pa'i rgyan gyur ras pa mi la yab sras kyi sgrub gnas mnga' ri gung thang ra la za 'og phug tu /
dkar po'i lo dbo zla'i yar tshes rgyal ba gnyis par dbu brtsams rgyal ba gsum pa'i thun mtshams su grub par sbyar ba'o ///
/
