gu ru chos kyi dbang phyug gi phur pa yang gsang spu gri'i rgyun khyer ni /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces yan lag brgyad pa dang tshad med bzhi bsgom pa sngon du 'gro bas /
oM badzra kI li kI la ya sarba big+h+nAM baM hU~M phaT/
ces brjod pa'i rkyen gyis rig pa chu las nya ldang gi tshul du /
bcom ldan dpal chen rdo rje gzhon nu ni //
dbu gsum phyag drug zhabs bzhi g.yon brkyang tshul //
bzhad pa'i zhal g.yas dkar zhing g.yon dmar gshe //
dbus zhal mthing nag drag tu rngam zhing 'bar //
spyan dgu sdang mig khro gnyer glog stong 'khyug
/shangs nas hU~M 'byin zhal nas phaT sgra sgrog
/rno dbal drag po'i mche ba zur gsum gtsigs //
nyis khri chig stong dbu skra gyen du 'khyil //
bye ba ther 'bum rdo rje'i ba spus gtams //
g.yas kyi dang pos rdo rje rtse dgu gdengs //
g.yon gyi dang pos me dpung 'bar ba bsnams //
g.yas kyi gnyis pas rdo rje rtse lnga 'phyar /
kha T+wAM rtse gsum g.yon gyi gnyis par 'khrol //
tha ma'i phyag gnyis ri rab phur bu 'dril //
rigs lnga'i rtse bran thod skam cod pan can //
tshar gsum thod pa'i phreng ba ga shal bsnams //
sbrul chen rigs bzhi phud sgra sgrog pas brgyan //
rak+ta'i thig le zhag gi zo ris dang //
thal chen tshom bus rab brjid glang chen gyi //
ko rlon zhing lpags g.yang gzhi gos su gyon //
stag lpags sham thabs 'phyang zhing rdo rje yi //
gshog pa gdengs pas bar snang khyab par 'gengs //
mthing nag dar gyi cod pan 'phur ba'i sku
/rdo rje khro bo nyams dgus rol pa'i yum //
'khor lo rgyas 'debs mthing ga khro zhing sgeg
/g.yas pa ut+pal 'dzin pas yab la 'khyud //
g.yon pa b+han dmar stob la rab brtson ma /
khro mo'i rgyan dang gzig lpags sham thabs can //
bde stong sbyor bas 'bar ba'i klong na bzhugs //
yab kyi thugs kar rin chen zur brgyad pa //
ma rgad gur phub lta bu'i srog gi gor //
ye shes sems dpa' rdor sems tshon gang ba //
dkar gsal rdor dril rin chen rgyan cha can //
de yi thugs kar rin chen cha brgyad dbus //
sran ma bkas pa tsam gyi nyi ma la //
rdo rje nas 'bras tsam gyi lte bar hU~M//
yungs 'bru tsam du phra zhing 'bar ba'i mthar //
srog yig 'bru dgus g.yas su bskor ba'i sgo
/rta mgrin dmar po pad+ma b+hany+dza'i phyag
/yum dang gnyis med 'khril bas bsrung bar gyur //
ces rim gyis gsal btab nas /
hU~M/
sangs rgyas kun gyi ye shes sku
/ngang nyid rdo rje chos dbyings las //
'bar ba'i khro bo mi bzad pa //
sku yi dbyig tu bdag skyed cig
/srog gi go ru shar ba dang //
snying gi dkyil du bsgom par bya //
zhes pas rnam pa gsal zhing nga rgyal brtan pas lha sngags la rtse gcig pas /
oM badzra kI li kI la ya sarba big+h+nAM baM hU~M phaTaHdzaHhU~M AH
zhes bsnyen sngags 'bru bcu bdun pa nyid gtso bor bzla zhing mthar hU~M gis 'od gsal du bsdu zhing phaT kyis thun mtshams kyi lhar langs la dge ba bsngo bar bya'o //
zhes pa'ang rgyun gyi nyams len khyer bde'i ched du 'gyur med rdo rjes spel ba'o ///
/
smon lam ni /
dge ba 'di yis bdag dang sems can kun //
bdud las rnam rgyal bar chad kun zhi zhing //
rdo rje gzhon nu mya ngan 'das pa'i sar //
'bras bu byang chub nges par brnyes gyur cig
/bkra shis brjod pa ni /
hU~M/
skye med chos sku'i rang bzhin rnam dag las //
thugs dam dbang gis gzugs kyi skur sprul pa //
bcom ldan dpal chen rdo rje gzhon nu'i sku
/mi 'gyur rtag pa'i don gyi bkra shis shog
/sogs bkra shis pa'i tshigs su bcad pa rgya cher brjod par bya'o //
