gu ru'i sgrub thabs kyi las byang yon tan gter mdzod bzhugs so :
s+ya /mya /y+ya /:
rgya /rgya /rgya /:
thugs dam dbang gi lha la phyag 'tshal lo :
o rgyan pad+ma 'byung gnas la :
mkha' 'gro ye shes mtsho rgyal dang :
lha sras mu khri btsad po yis :
phyi nang gsang ba'i mchod pa dang :
phyag dang maN+Dal phul te zhus pa :
kye slob dpon chen po lags :
gong du gsungs pa'i gsol 'debs bsam pa lhun grub bka' bstsal pa de ji ltar lam du khyer ba'i gdams pa zhig zhu :
zhes zhus pas :
bka' bstsal ba :
gsol ba gang la btab kyang dkon mchog gsum gyi yon tan dran pa gal che :
de'i nang nas kyang bla ma dran pa gal che :
de la bla ma'i rnal 'byor phyi nang gsang gsum du bstan kyang :
phyi rabs kyi bu 'bangs rnams sdug bsngal ba'i dus su :
nga yi yon tan dran pa tsam gyis sdug bsngal skyob par 'gyur gyi :
de'i phyir du dus dang tshes grangs bzang po la dbu gtsugs te :
bla ma'i sgrub pa 'di rgyun du thun btsugs 'tshal lo :
nga ni dus gsum sangs rgyas thams cad kyi byin rlabs dang ye shes las grub cing :
dbang bskur rgyal tshab tu mnga' gsol :
'gro ba'i don byed pa lags na :
nga yi phyi sgrub yon tan kun 'byung 'di ni :
'gro ba rnams kyi 'jigs brgyad skyob pa'i thabs :
nad mtshon mu ge'i gnod pa las thar bar byed pa :
dngos grub thams cad kyi gter mdzod :
yon tan ma lus pa'i 'byung gnas su bstan gyis :
khyed rgyal pos dbu mdzad pa rnams kyis :
nga yi sku 'bag yon tan rin po che'i 'byung gnas legs par bris te :
de'i mdun du   chu gsum sngon 'gro'i nyer spyod   tshogs kyi mchod pa bzang po :
gtor ma pad+ma spungs pa la dar gyis brgyan te :
rnga gling dril bu mkhar rnga la sogs pa bsgrags shing :
spos bzang po bsreg cing lho nub kyi phyogs su kha bltas te :
khye'u pho mo'i tshogs kyis bskor bas :
rtse gcig pa'i yid kyis o rgyan bdag la mos gus mchi ma byung byung du gsol ba thob cig ces gsungs so :
s+ya /mya /y+ya /:
skyabs 'gro   ma hA gu ru sarba sid+d+hi hU~M:
na mo :
skyabs gnas mchog gi gu ru sprul pa'i sku :
bskal bzang sangs rgyas stong dang sems dpa' yi :
dgongs spyod gcig gyur khyod la gdung shugs kyis :
phyag 'tshal gus pas bdag sogs skyabs su mchi :
bdag sogs 'gro kun thugs rje chen po yis :
o rgyan mkha' 'gro'i gnas su drang du gsol :
oM AHhU~M ma hA gu ru sarba sid+d+hi hU~M:
sems bskyed   skyes mchog pad+ma rgyal po sprul pa'i sku :
gang gi thugs bskyed smon lam las 'phro yis :
gdong dmar yul du khyed kyis thugs bskyed nas :
bdud dang mu stegs dam sri'i bar chad kun :
myur du sgrol mdzad rjes su bdag sgrub kyis :
phyi nang bar chad dbyings su bsal du gsol :
oM AHhU~M ma hA gu ru sarba sid+d+hi hU~M:
tshad med thugs rje chen po sprul pa'i sku :
sdug bsngal mgon med gyur pa'i 'gro rnams la :
tshad med thugs rje'i shugs kyis don mdzad pa :
dam pa khyed kyi rjes su bdag sgrub kyis :
sdug bsngal 'khor ba'i rgya mtsho chen po las :
myur du bsgral nas byang chub thob par shog :
oM AHhU~M ma hA gu ru sarba sid+d+hi hU~M:
yan lag brgyad pa   dus gsum rgyal sras gcig bsdus sprul pa'i sku :
dad pa'i zhing 'dir gus pas spyan 'dren na :
nyi zla pad+ma'i gdan la gshegs shing bzhugs :
bdag gi lus dang longs spyod dge tshogs kun :
mkha' 'gro'i tshogs bcas khyed la mchod pa 'bul :
sdig pa'i las dang dam tshig sdom pa'i tshogs :
khas blangs dam las 'das pa mthol lo bshags :
rang dang gzhan gyi dge ba ci bsags pa :
thar pa'i rgyur gyur dga' bas yi rang ngo :
zhing mchog dam pa o rgyan mkha' 'gro'i gling :
der bzhugs bdag sogs rtag par thugs rjes gzigs :
mya ngan mi 'da' 'gro ba'i gnyen gcig pu :
skal ldan bdag la thugs rje'i spyan gyis gzigs :
dge ba ma lus 'gro ba kun don du :
dmigs med rdzogs pa chen po'i klong du bsngo :
bdag gzhan thams cad sangs rgyas sku lnga yi :
ye shes dam pa myur du thob par shog :
oM AHhU~M ma hA gu ru sarba sid+d+hi hU~M:
sngon 'gro'i chos gsum rdzogs so :
oM AHhU~M ma hA gu ru sarba sid+d+hi hU~M:
rnam dag 'od lnga rdo rje'i gzhal yas khang :
phyi nang med pa rin chen lnga las grub :
gru bzhi sgo bzhi rta babs rgyan dang ldan :
rtsig pa 'dod yon pha gu drwa bar ldan :
drwa phyed mda' yab shar bu kha bad bcas :
gdugs dang rgyal mtshan ri dwags pho mos mdzes :
shar phyogs dngul la lho phyogs bai DUr+Ya :
nub phyogs pad+ma byang phyogs in+d+ra'i mdog :
dbus nyid dwangs ma 'od kyi dkyil 'khor steng :
rin chen pad sdong 'dab ldan phyogs kyi mdog :
yal 'dab rin chen ljon pas phyogs rnams khyab :
rin chen me tog sil mas phyogs kun bkra :
sna tshogs 'od kyi drwa bas phyi nang gsal :
de dbus 'dab ldan pad+ma ge sar steng :
nyi zla pad+ma brtsegs pa'i gdan steng du :
hrIHdmar mdangs ldan 'od kyi 'phro 'du las :
rang byung rgyal po o rgyan rin po che :
sku mdog dkar dmar bkrag mdangs gzi brjid 'bar :
zhal 'dzum spyan gdangs zhi khro'i nyams dang ldan :
dbu la 'dab ldan dar gyi snyan zhu gsol :
dar dmar chos gos za 'og ber chen gyis :
sku la mdzes pa'i chos gos legs par brgyan :
phyag g.yas thod pa'i 'khar ba thugs kar bsnams :
g.yon pas rin chen shel gyi bum bzang nas :
zag med bdud rtsi sman gyi dngos grub 'beb :
zhabs gnyis skyil krung drang po'i stabs su bzhugs :
sku gsung thugs las 'od lnga'i 'phro 'du 'khrugs :
thugs srog dwangs ma 'od kyi tshom bur gsal :
phyogs mtshams steng 'og sgrub sde brgyad kyi lha :
rig 'dzin brgyud pa sprin ltar thibs se thib :
phyogs bzhir 'dab mar zla steng thig le bzhi :
yongs su gyur las rigs bzhi'i mkha' 'gro ma :
dkar ser dmar ljang zhal gcig phyag gnyis ma :
g.yas pas cang te'u g.yon pas dril bu gsil :
g.yas bskum g.yon brkyang gar thabs lams se lam :
rin chen rus rgyan dar gyi cod pan 'dzin :
sku la mkha' 'gro 'bum 'bum phyogs bcur 'phro :
sku gsung thugs dang yon tan phrin las kyi :
ye shes thams cad khyed kyi sku la rdzogs :
trAM rat+na maN+Dal hU~M:
de nas spos dang rol mo dbyangs kyis lho nub tu kha bltas te 'di skad do :
spyan 'dren pa   hU~M hrI:
bzhengs shig bla ma rig 'dzin sprul pa'i sku :
zhing mchog o rgyan mkha' 'gro'i gnas nas bzhengs :
dzaHhU~M baM hos dad gus mos pa'i gnas :
'dir gshegs nyi zla pad+ma'i gdan la bzhugs :
mngon sum dad pas bdag la zhal bstan 'tshal :
rin chen pho brang dam pa nyams re dga':
'ja' 'od 'khrigs pa'i zhing khams dwangs re spro :
pad+ma nyi zla brtsegs gdan 'od re gsal :
dpa' bo mkha' 'gro'i khrom tshogs byin re che :
glu len gar byed rol mo kyu ru ru :
spos dang dri zhim mchod sprin thibs se thib :
bcu drug rig mas gar byed lams se lam :
dpa' bo ging chen hU~M sgra di ri ri :
dpa' mo rig mas brda skad sangs se sang :
ma g.yel ma g.yel bdag cag mos pa'i bu :
'dir tshogs dad ldan rnams la zhal bstan 'tshal :
gsung mchog gdams pa'i gnad kyi don ston 'tshal :
'gro ba'i don du 'dir bzhugs byin gyis rlobs :
mchod pa byin rlabs    hU~M:
'bru gsum 'od kyis byin brlabs mchod pa'i tshogs :
mi gtsang rtog sgrib sbyangs spel bsgyur ba dang :
'dod yon rgya mtsho'i sprin phung byin brlabs kyis :
phyogs dus kun nas rgyas par byin gyis rlobs :
raM yaM khaM:
oM AHhU~M:
phyi nang gsang mchod 'bul ba   hU~M:
bla ma rig 'dzin mkha' 'gro thams cad la :
dngos su 'byor dang yid kyis rnams sprul te :
kun tu bzang po bla med mchod sprin gyis :
gus pas phyag 'tshal rab tu mchod par bgyi :
hU~M:
gtsang mar sbyar ba'i zhabs bsil zhal bsil dang :
mchod yon me tog bdug spos mar me dang :
zhal zas sil snyan phyogs bcur rab brgyan nas :
kun bzang bla ma mkha' 'gro'i tshogs la 'bul :
a hA ra a hA ra sarba bid+ya d+hA ra pU dzi te AHhU~M:
oM badzra puSh+pe d+hU pe A lo ke gan+d+he nai wid+yA shab+da pU dza ho :
hU~M:
o rgyan pad+ma mkha' 'gro'i tshogs bcas la :
mdzes pa'i gzugs dang snyan pa'i sgra dang dri :
ro dang reg bya chos yid tshim byed kun :
kun bzang bla ma mkha' 'gro'i tshogs la 'bul :
badzra rU pa shab+da gan+d+he rA sa spar+She d+harme pU dza AHhU~M:
hU~M:
rtsa brgyad stong dang sbyar ba'i bdud rtsi dang :
rmad byung gtor ma rgyan ldan ri ltar spungs :
rak+ta'i rgya mtsho rgya mtsho'i klong ltar bskyil :
'dod yon lnga ldan tshogs kyi mchod sprin gsal :
sangs rgyas kun 'dus bla ma'i thugs dam bskang :
yi dam lha tshogs rnams kyi thugs dam bskang :
mkha' 'gro dam can rnams kyi thugs dam bskang :
dam can ma mgon sde brgyad thugs dam bskang :
gnas bdag dben gnas srung ma'i thugs dam bskang :
bskang ngo bskal pa'i lha tshogs thugs dam bskang :
ma hA pany+tsa ba liM ta rak+ta ga Na tsakra khA hi khA hi :
hU~M:
skye med chos sku'i rol pa 'gag pa med :
thugs rje sprul skus 'jig rten khyab par 'gengs :
zhi dang khro gar cir yang ston mdzad pa :
phyag 'tshal mnyam med o rgyan rin po che :
steng 'og phyogs bzhir rnam 'phrul sna tshogs kyis :
sku gcig mtshan brgyad grangs med sprul par bcas :
zhi khro rab 'byams dkyil 'khor kun gyi gtso :
phyag 'tshal mnyam med o rgyan rin po che :
rdo rje phag mo la sogs mkha' 'gro yi :
tshogs kyi ded dpon dngos grub rgya mtsho'i gter :
skal ldan bu la char chen 'beb mdzad pa'i :
phyag 'tshal mnyam med o rgyan rin po che :
bdag gi bla ma o rgyan sprul pa'i sku :
zhing mchog o rgyan gnas nas 'dir byon la :
gnas mchog 'di la byin chen byin phob cig :
sgrub mchog bdag la dbang chen dbang bskur stsol :
'khor du mkha' 'gro 'bum sde'i tshogs dang bcas :
zhing mchog sgrub pa'i gnas 'dir byon nas kyang :
gnas mchog 'di la byin chen byin phob cig :
sgrub mchog bdag la dbang chen dbang bskur stsol :
dam can chos skyong srung ma'i tshogs bcas rnams :
zhing mchog o rgyan gnas nas 'dir byon la :
gnas mchog 'di la byin chen byin phob cig :
sgrub mchog bdag la dbang chen dbang bskur stsol :
zhes brjod do :
bzlas dmigs ni /
bdag mdun gyi gsang ba gsum nas 'od zer dkar dmar mthing gsum 'phros /
brtan g.yo snod bcud thams cad la khyab pas ma dag pa'i snang ba rgyu dang bcas sbyangs te lha sngags ye shes kyi rol par gsal bar bsam mo /      oM AHhU~M badzra gu ru pad+ma sid+d+hi hU~M:
brgya stong bzlas pas byin thibs kyis 'byung bar nges so :
de ltar rig 'dzin spyi yi 'dzab dbyangs mang du bzlas te :
bsam pa lhun grub kyi gsol 'debs yang yang du bya'o :
tshogs kyi gtor mas mchod cing gang 'dod dngos grub zhu bar bya'o :
rjes su gu ru'i sku gsung thugs dang rang gi sgo gsum gcig tu bsres la :
gnas lugs phyag rgya chen po 'od gsal rdzogs pa chen po'i ngang du mnyam par gzhag par bya'o :
mtsho rgyal dang :
mu khri btsad po :
bla ma'i yon tan dran pas dad pa'i sems g.yo :
gsol 'debs byas pas byin rlabs 'jug :
ci 'dod bla ma dran pas 'grub par 'gyur ro :
zhes gsungs so :
rgya rgya rgya :
s+ya /mya /y+ya /:
rgya /rgya /rgya /:

gu ru'i sgrub pa yon tan gter mdzod ces bya ba bzhugs so :
s+ya /mya /y+ya /:









tshad med thugs rjes 'gro don phyogs med mdzad :
o rgyan bla ma sprul pa'i sku la 'dud :
las dang sgrib pa nyon mongs gzhom 'dod cing :
mtha' yas gdul bya drang bar 'dod pa yis :
bla ma'i phyi sgrub yon tan gter mdzod la :
drag tu 'bad pas rtag tu bsgrub par bya :
s+ya /mya /y+ya /:
rgya /rgya /rgya :
sgrub pa'i thabs la sbyor dngos rjes dang gsum :
dang po sbyor ba tshad med rnam bzhi dang :
skyabs 'gro sems bskyed tshogs gnyis gsag pa'i phyir :
dngos gzhi bag chags sgrib pa nyon mongs bsal :
mi rtog ngang las gzhal yas gdan rnams bskyed :
pad sdong nyi zla 'bar ba'i steng nyid du :
skad cig dran rdzogs bla ma sprul pa'i sku :
rab byung cha lugs dar dmar chos gos gsol :
zab ber dar gyi snyan zhu nor bus mtshan :
dkar dmar mdangs ldan zhi khro'i nyams kyis brjid :
phyag g.yas thod 'khar rtse dgu thugs kar bsnams :
g.yon pas shel bum bdud rtsis gang ba bsnams :
phyogs bzhir rigs bzhi rigs kyi phyag mtshan 'dzin :
dkar ser dmar ljang cang te'u dril bu g.yon :
rtog pa gcod byed gri thod kha T+wAM ga :
rin chen rus rgyan dar gyi cod pan 'phur :
brkyang bskum gar stabs gu ru'i 'dzab sgra sgrog :
steng na kun bzang mtha' yas spyan ras gzigs :
steng 'og phyogs mtshams rig 'dzin mkha' 'gros gang :
gnyis med ye shes sku gsung thugs kyi ngang :
dkar dmar mthing gsal dwangs ma'i 'od kyi nang :
oM AHhU~M gsum ma 'dres lhun gyis grub :
oM AHhU~M ma hA gu ru sarba DA ki nI badzra sa mA dza :
dzaHhU~M baM hoHsa spyan drangs gnyis med bstim :
e ma ho :
sku gsum lhun grub o rgyan pad+ma'i sku :
gzi brjid 'phro la mtshan dang dpe byad 'bar :
mthong thos dran pas dngos grub thams cad stsol :
skyes mchog sprul pa'i sku la phyag 'tshal lo :
e ma ho :
kun tu bzang po bla med mchod sprin gyis :
mkha' dbyings rnam dag rgya chen yongs bkod de :
nam mkha'i gter chen kun bzang mchod pa'i tshogs :
rje btsun gu ru 'khor dang bcas la 'bul :
oM na maHsarba ta thA ga te b+h+yo bi shwa mu She b+h+yaHsarba thA khaM ut+ga te s+pha ra Na i maM ga ga na khaM sa ma ye swA hA:
e ma ho :
ma bcos spros med byang chub snying po'i sku :
'gag med sgyu 'phrul rdo rje sems dpa' dngos :
thugs rjes 'gro drug 'dren pa'i stobs mnga' ba :
rje btsun o rgyan gu ru'i sku la bstod :
oM AHhU~M badzra gu ru pad+ma sid+d+hi hU~M:
a ha ri ni sa hU~M:
shAn+tiM puSh+TiM ba shaM mA ra ya sarba karma sid+d+hi hU~M A:
bsnyen dus dkar dmar mthing gsum 'od zer gyis :
bdag dang khams gsum 'gro ba'i sdig sgrib sbyangs :
sgrub dus sku gsung thugs kyi 'od zer gyis :
bdag dang 'gro ba'i lus ngag yid byin brlab :
las sbyor mkha' 'gro'i tshogs kyis phrin las bsgrub :
dkar ser dmar nag 'od zer 'phro 'dur bzla :
rjes ni gu ru'i sku gsung thugs 'od kyis :
bdag gi lus ngag yid gsum sku gsung thugs :
dbyer med ngo bo nyid skur gyur par bsam :
de nas slar yang badzra muHzhes pas :
'dod don zhu zhing gshegs su gsol bar bya :
de nas dmigs med ngang bzhag bsngo ba dang :
dge rtsa bla med rdzogs pa'i byang chub tu :
smon lam rgya chen gdab phyir 'di skad brjod :
e ma ho :
bdag dang sems can thams cad kyis :
dus gsum bsags pa'i dge ba yis :
mnyam med bla ma myur 'grub nas :
o rgyan gnas su phyin par shog :
yon tan kun 'byung sgrub pa'i thabs :
pad+ma 'byung gnas bka' bzhin du :
mtsho rgyal bdag gis yi ger bkod :
lha sras thugs dam dar shog la :
pad+ma rA ga'i yi ge can :
ma 'ongs don du bsam yas kyi :
yang mdzod dmar por gter du sbas :
khro mo rag gdong bka' 'di srungs :
dam can sde gsum bya ra mdzod :
ma 'ongs dus kyi tha ma la :
'gro rnams sdug bsngal gyur dus su :
nga yi sprul pa brtul zhugs can :
sbas tshul gcig dang 'phrad par shog :
s+ya /mya /y+ya /:
rgya /rgya /rgya /:
'dis 'gro ba mang po smin cing dgrol bar 'gyur /
ye shes rol pa rtsal gyi gsang gter \u0f80atsha /

gu ru yon tan gter mdzod las :
dbang gi cho ga bsam 'phel nor bu bzhugs so :
s+ya /mya /y+ya /:
rgya /rgya /rgya /:









thugs dam gsang ba'i lha la phyag 'tshal lo :
bdag 'dra pad+ma 'byung gnas kyis :
'gro ba'i re 'dod bskang ba'i phyir :
yon tan gter mdzod sgrub thabs la :
brten nas dbang bskur cho ga bstan :
dben pa'i gnas su maN+Dal ni :
dri 'am me tog tshom bu dgod :
phyi nang mchod gtor tshogs mchod ni :
spyan gzigs dang bcas rgyas par bsham :
de steng many+dzi khri rkang steng :
pad+ma spungs pa'i gtor ma ni :
dar gyi rgyan can dbus su bzhag :
sman rag la sogs bkod pa'i tshogs :
kun nas bkang zhing mdzes pas brgyan :
de nas las byang gzhung bsrangs te :
bsam pa lhun grub gsol 'debs kyi :
tshig dang bla ma'i gsang sngags spel :
brgya stong khri 'bum dag tu bzla :
bum pa bum rdzas ldan pa dang :
o rgyan sku dang bcas pa la :
bskyed bstim mchod bstod bzlas pa bya :
de nas slob bu khrus byas la :
gsar pa'i gos gon me tog thogs :
maN+Dal phul te gsol ba gdab :
e ma ho :
nub phyogs bde ba can gyi zhing khams su :
snang ba mtha' yas thugs rje'i byin rlabs g.yos :
sprul sku pad+ma 'byung gnas byin rlabs kyis :
dzam+bu'i gling du 'gro ba'i don la byon :
'gro don rgyun chad med pa'i thugs rje can :
o rgyan pad+ma 'byung gnas la gsol ba 'debs :
bdag la dbang skur byin gyis brlabs nas kyang :
bsam pa lhun gyis 'grub par byin gyis rlobs :
zhes pas lan gsum bar du gsol ba gdab :
de nas bla mas 'di ltar rjes gnang sbyin :
rgyal po khri srong lde'u btsan man chad nas :
chos rgyal gdung rgyud mtha' ru ma stongs bar :
dus gsum rgyun chad med par byin gyis rlobs :
bod kyi chos skyong rgyal po'i gnyen gcig po :
rgyal po chos spyod skyong ba'i thugs rje can :
o rgyan pad+ma'i dbang bskur sbyin par bya :
zhes so :
de nas tshogs gsag bya phyir 'di skad do :
e ma ho :
sku ni lho nub srin po'i kha gnon mdzad :
thugs rjes bod kyi 'gro ba'i don la dgongs :
ma rig log pa'i sems can 'dren pa'i dpal :
nyon mongs gdul dka'i sems can thabs kyis 'dul :
brtse gdung rgyun chad med pa'i thugs rje can :
o rgyan pad+ma 'khor bcas gshegs su gsol :
dus ngan snyigs ma'i mtha' la thug pa'i tshe :
nangs re dgong re bod kyi don la byon :
nyi zer 'char sdud mdangs la chibs te byon :
yar ngo tshes bcu'i dus su dngos su byon :
'gro don stobs chen mdzad pa'i thugs rje can :
'dir gshegs nyi zla pad+ma'i gdan la bzhugs :
lnga brgya'i tha ma rtsod dus snyigs ma la :
sems can thams cad nyon mongs dug lnga rags :
nyon mongs 'jol nyog dug lnga rang rgyud spyod :
de yi dus na bdag gi thugs rjes skyob :
dad ldan mtho ris 'dren pa'i thugs rje can :
o rgyan pad+ma 'byung gnas la phyag 'tshal :
hor sog 'jigs pa'i dmag gis mtha' skor nas :
chos 'khor gnyan po 'jig la thug pa'i tshe :
yid gnyis the tshom med par gsol 'debs kyis :
khyed nyid lha srin sde brgyad 'khor gyis bskor :
dmag dpung hur thum bzlog par the tshom med :
o rgyan pad+ma 'byung gnas la skyabs su mchi :
sems can sgyu lus 'jig pa'i nad byung tshe :
mi bzod sdug bsngal chen pos nyen pa na :
yid gnyis the tshom med par gsol 'debs na :
khyed nyid sman gyi bla dang dbyer med des :
tshe zad ma gtogs bar chad nges par sel :
o rgyan pad+ma 'byung gnas khyod sgrub 'tshal :
'byung ba dgrar langs sa bcud nyams pa'i tshe :
sems can mu ge'i nad kyis zin pa na :
yid gnyis the tshom med par gsol 'debs na :
khyed nyid mkha' 'gro nor lha'i tshogs dang bcas :
dbul phongs bkres skom sel bar the tshom med :
phyi nang mchod sprin rgya mtshos mnyes gyur cig :
las can 'gro ba'i don du gter 'don na :
dam tshig zol zog med pa'i dpa' gding gis :
yid gnyis the tshom med par gsol 'debs na :
khyed nyid yi dam lha dang dbyer med kyis :
pha nor bu yis lon par the tshom med :
sdig sgrib nyes ltung ma lus so sor bshags :
sbas yul nags rong dben gnas snyogs pa'i tshe :
kha char bu yug 'tshubs shing lam 'gag na :
yid gnyis the tshom med par gsol 'debs na :
khyed nyid gzhi bdag gnyan po'i 'khor dang bcas :
chos mdzad lam sna 'dren par the tshom med :
o rgyan pad+ma 'byung gnas rjes yi rang :
stag gzig dom dred dug sbrul mche ba can :
'brog chen 'jigs pa'i 'phrang la 'grim pa'i tshe :
yid gnyis the tshom med par gsol 'debs na :
khyed nyid dpa' bo ging dang srung mar bcas :
gdug pa'i sems can skrod par the tshom med :
o rgyan pad+ma 'byung gnas chos 'khor bskul :
sa chu me rlung 'byung ba'i bar chad kyis :
sgyu lus nyen cing 'jig pa'i dus byung tshe :
yid gnyis the tshom med par gsol 'debs na :
khyed nyid dpa' bo gyad dang ldan pa yis :
'byung ba rang sar zhi bar the tshom med :
o rgyan pad+ma 'byung gnas bzhugs gsol 'debs :
lam 'phrang 'jigs pa'i 'phrang la 'grim pa'i tshe :
bsad khyer jag pa chom pos nyen pa na :
yid gnyis the tshom med par gsol ba 'debs :
khyed nyid phyag rgya bzhi yi dgongs par ldan :
tsau ra mi rgod rngams sems rlag par byed :
o rgyan pad+ma 'byung gnas chos 'khor bskor :
gang zhig gshed ma'i dmag gis mtha' skor nas :
mtshon cha rnon pos 'debs shing nyen pa na :
yid gnyis the tshom med par gsol ba 'debs :
khyed nyid rdo rje'i gur dang ldan pa yis :
gshed ma bred cing mtshon cha 'thor bar 'gyur :
o rgyan pad+ma 'byung gnas dge rtsa bsngo :
nam zhig tshe zad 'chi ba'i dus byung tshe :
gnad gcod sdug bsngal drag pos nyen pa na :
yid gnyis the tshom med par gsol ba 'debs :
khyod nyid snang ba mtha' yas sprul pa ste :
bde ba can gyi zhing der nges par khrid :
o rgyan pad+ma 'byung gnas sku thob shog :
de nas dngos gzhi maN+Dal phul te :
gsol ba gdab pa ni :
e ma ho :
sgyu lus g.yar po zhig pa'i bar do ru :
'khrul snang nying 'khrul sdug bsngal nyen pa na :
yid gnyis the tshom med par gsol ba 'debs :
khyod nyid dus gsum mkhyen pa'i dgongs pa yis :
'khrul snang rang sar zhig par the tshom med :
o rgyan pad+ma 'byung gnas byin phob cig :
skabs 'dir spos bsreg rol mo bya :
las byang gi spyan 'dren gyis byin dbab :
dbang gi nyams myong bde gsal mi rtog gsum sku gsum du ngo sprod :
dngos gzhi'i dbang gi don du gsol ba gdab pa ni :
e ma ho :
gzhan yang las dang rkyen gyis dbang bsgyur te :
'khrul snang dngos por zhen pas sdug bsngal na :
yid gnyis the tshom med par gsol ba 'debs :
khyed nyid bde chen rgyal po'i ngo bo ste :
sdug bsngal 'khrul pa rtsad nas gcod par byed :
o rgyan pad+mas dbang skur byin gyis rlobs :
zhes brjod bla mas bum pa me tog gam sku'am yang na gtor mas dbang bskur la :
e ma ho :
'gro drug sdug bsngal chen pos nyen pa dang :
khyad par bod kyi rje 'bangs sdug bsngal nas :
dad cing mos gus gdung bas gsol btab na :
khyed kyi thugs rjes 'pho 'gyur med par gzigs :
o rgyan pad+ma 'byung gnas dbang bskur stsol :
bsam pa lhun gyis 'grub par byin gyis rlobs :
oM:
skye med sku ste rdo rje'i sku :
pad+ma 'byung gnas sku yi dbang :
bu yi lus la lha dbang bskur :
rdo rje'i sku ru smin par shog :
kA ya a b+hi Shiny+tsa oM:
A:
'gag med gsung ste rdo rje'i gsung :
pad+ma 'byung gnas gsung gi dbang :
bu yi ngag la sngags dbang bskur :
rdo rje'i gsung du smin par shog :
wA ka a b+hi Shiny+tsa A:
hU~M:
'khrul med thugs te rdo rje'i thugs :
pad+ma 'byung gnas thugs kyi dbang :
bu yi sems la chos dbang bskur :
rdo rje'i thugs su smin par shog :
tsit+ta a b+hi Shiny+tsa hU~M:
de nas slar yang gsol 'debs kyi :
tshig mtha' dbang gis brgyan byas te :
gang 'dod lha dang sngags kyi dbang :
yang dag nyid du bskur bar bya :
mthar ni o rgyan pad+ma dang :
rang gi sgo gsum ye shes sku :
bsres la chos nyid ngang du bzhag :
tshogs la rol zhing smon lam gdab :
gtor ma gtang zhing dkyil 'khor bsdu :
bsngo ba dang ni bkra shis brjod :
'di ltar o rgyan bdag nyid la :
mos gus gdung zhing gsol btab na :
ci 'dod bsam pa 'grub par nges :
mu khri btsan po'i thugs la stims :
mtsho rgyal yum gyis yi ger thob :
ma 'ongs dus su nga yi bu :
pad+ma rgyal po rol pa rtsal :
de dang 'di 'phrad 'gro don 'grub :
'jig rten bde legs bsam kun 'grub :
rdo rje legs pas bka' 'di srungs :
ma mgon sde brgyad bya ra mdzod :
ma 'ongs lnga bcu kha ral dus :
nga yi smon lam mthu btsan nas :
rnal 'byor spyod pa drag rtsal can :
mdo sngags gling pa de nyid dang :
'phrad nas 'gro ba'i dpal du shog :
ces bsam yas lhun gyis grub pa'i gtsug lag khang gi yang mdzod du :
dar shog sngon po'i ngos su yi ger btab ste sbas pa'o :
s+ya /mya /y+ya /:
rgya /rgya /rgya /:[ \u0f88 ]gsol 'debs lam khyer yon tan gter mdzod bzhugs so :   yid bzhin nor bu lta bu'i man ngag bcu gsum /
s+ya /mya /y+ya /:
rgya /rgya /rgya /:[ \u0f88    ]bder gshegs rig 'dzin lha dang mkha' 'gro ma :
kun nas gus pas phyag 'tshal skyabs su mchi :
mtsho rgyal dang lha sras nyon cig :
bdag ni sangs rgyas snang ba mtha' yas kyi sprul pa ste :
khams gsum gyi sems can thams cad dang :
khyad par du dzam+bu'i gling gi sems can gyi don la byon no :
rgyun chad med pa'i thugs rjes khams gsum gyi don la byon nas :
rgyun chad med pa'i thugs rjes khams gsum gyi sems can la brda thabs du ma'i sgo nas drangs kyang las ngan pa'i sems can rnams skyob par ma gyur te :
da dung rang rang gi las la spyad pa'i dbang gis :
bdag o rgyan yang me la bsregs pa dang :
mtshon dang dug la sogs pas bsad pa'i sbyor ba'i bsam pa skyes par gyur to :
'on kyang nga yi thugs rjes yun ring po nas phan par gyur pa ni :
rtag pa rgyun gyi thugs rjes kun gzhi'i bag chags dang dus mnyam du gyur pa'i mthu yin no :
las dag pa'i gdul bya mang po ni :
bdag gi dbang dang gdams pa btab tsam gyis lam lnga dang sa bcu la sogs pa'i yon tan thob ste mthong ba'i chos la byang chub par gyur to :
da khyed lha sras dang mtsho rgyal la sogs pa'i bod kyi dad ldan rnams :
o rgyan bdag srin po 'dul ba'i dus la babs pas na :
ma 'ong lnga bcu kha ral na nye song ba'i dus su :
sems can thams cad dug lnga hrag por spyod cing :
nga yi rab tu gnas pa'i gtsug lag khang rnams su dmag dang 'khrugs khang byed :
lha sras khyed kyi bu rgyud stod smad bar gsum la dmangs su 'beb pa'i bdud kyi blon po nag po drug gi smon lam gyis :
dam pa'i chos 'dul ba ni dmod cing :
rab byung gi gzugs kyis khyim gyi las dang :
'khrugs dpon byed cing bstan pa nyams par 'gyur te :
steng 'og bar gsum lha srin rnams 'khrugs shing :
nad mtshon mu ge'i char pa dang :
mtha'i mu dur nag po hor gyi dmag rnams kyang stod smad bar gsum nas 'jug cing :
yul tshol ba'i dus shig 'ong ngo :
de'i dus su bod kyi mi rnams sa mtha' sbas pa'i yul bcu gcig la 'jug 'dod kyang 'jug par ni mi nus la :
de'i dus su dpal gyi bsam yas su rgyal bu byang chub sems dpa' blo gros stobs ldan mdog dkar ba mig bya mig du mas 'gebs pa zhig 'byung :
de'i smon lam las nga yi sprul pa rdo rje khro bos byin gyis brlabs pa brtul shugs drug dang ldan pa zhig gis :
stod smad thams cad du brda don du ma ston par 'gyur ro :
o rgyan bdag o rgyan yul du gshegs pa'i dus su :
dam chos kun gyi snying po zab gnad 'dus pa rgyal po khyed kyi thugs dam du bzhag pa 'di rnams des len par 'gyur te :
de'i dus su gnod sbyin drag po shing bya can yang de yi bka' nyan par 'gyur ro :
de'i dus su nga yi gsol 'debs bsam pa lhun grub la yi dam du byed pa'i rgyal po rje 'bangs thams cad la bar chad mi 'byung zhing :
dpal 'bras mo gshong dang :
shar shing lo can gyi gnas su bgrod par 'dod pa'am :
lho phyogs tsa ri tra'i bod lung du rgyal po'i pho brang du gnas chos shig :
der 'gro ba'i dus su sgrub thabs yon tan gter mdzod la nan tan du byas na don thams cad 'grub par 'gyur te :
nga nyid srin yul na gnas pa'i phyogs nas thugs rjes bod kyi sems can la brtse ba'i phyir dngos dang sprul pa'i mdzad pas :
tha snyad kyi lam la 'byongs pa dag kyang myur du kun tu bzang po'i dgongs pa zang thal nyid dang 'phrad par 'gyur te :
'dul dka'i sems can rnams kyang skye ba gcig gis kun tu bzang po'i dgongs pa la longs spyod par 'gyur ro :
de'i phyir bdag ni bod kyi sems can rnams kyi don du skad cig kyang g.yel ba med do :
lha sras dus gsum rgyun chad med par gsol ba thob :
nga yi sgrub thabs yon tan gter mdzod 'di sems can thams cad kyi rna bar sgrogs shig :
klogs shig :
sgrubs shig :
nan tan du mdzod cig :
ma 'ongs phyi ma'i dus su bsam yas kyi snying sgrom ba gam can gyi nang du bla dpe gter du sdoms shig :
dus ngan pa de lta bu snyigs ma'i mtha' la thug pa'i tshe :
rgyal ba'i thugs rjes nangs re dgong re 'gro ba'i don la 'byon par 'gyur gyi :
sgyed lug par mi 'tshal lo :
nyi zer 'char ba dang sdud pa na nga sprul pa'i sku mdangs la chibs nas sems can re re'i mdun du 'byung gi :
las ma dag pa rnams kyis mthong bar dka' na yang :
de'i dus su nga yi gsol 'debs kyi sgrub pa la brtson par byas pas bar chad sel zhing skal ba dang 'tsham pa'i dngos grub 'byung bar 'gyur gyi ngo shes par 'tshal lo :
khyad par yar ngo'i tshes bcu thams cad kyi dus su nga nyid gnas nyi shu rtsa bzhi'i dpa' bo mkha' 'gro'i tshogs dang bcas nyi ma dgong gi dus dang srod la nyul zhing dad ldan gyi bu la dngos su byin gyis brlab par 'gyur gyi :
dam tshig gtsang mas tshogs la nan tan du yang byed pa yang dag pa'i tshig go :
lha sras khyad par du lnga brgya tha ma'i tshe chos ltar bcos pa nyon mongs pa'i dbang gis dug lnga rang rgyud rags shing 'jol nyog du spyod pa'i dus dang :
bdag gi dam chos rdzogs chen yang gsang bla na med pa rnams gter gnas so so nas nga yi byin gyis brlabs pa'i sprul pa'am :
rang rgyud pa res len cing :
nga yis bsgrubs pa'i sman dang dam tshig gi rdzas dag kyang gdul bya rnams la sbyin par byed la :
dad ldan rnams mtho ris kyi lam dang byang chub kyi lam du 'dren par byed pa'i phyir na nga yi thugs rje ni de dang 'dra ba nyid do :
lha sras mu dur nag po byin rdir gan la sogs pa bdud kyi sprul pa mang po'i dmag gis :
stod dmar yul dang :
mtha' 'jang gi yul dang :
bar kla klo phyogs nas yongs su bskor nas :
nga dang bo d+hi satwa dang bi ma la yi smon lam dang sems bskyed dang :
rgyal po yab sras kyi smon lam las dam pa'i chos sde snod gsum dang rgyud sde mtha' yas pa bsgyur ba rnams dang :
de dag 'dzin pa'i sngags btsun rnams kyang gsod pa dang brdeg pa dang go rar gzhug ste sdug bsngal bar 'gyur ba lta na :
de yi tshe nga yi gsol 'debs kyi sgrub pa la nan tan du byas te :
nga nyid rdo rje srin po rab tu khros pa dbu dgu phyag bco brgyad pa :
phyag g.yas rdo rje tho ba me 'bar ba ri rab tsam phyar zhing bdud dpung rdul du brlag par nus pa :
g.yon rdo rje zhags pa nag pos hor sog mu dur rnams kyi lus sems gru gu thul du rab tu bcings pas 'gul ba med par bsam pa'i sku la dug gi na bun rdo rje 'tshubs mar 'phros pas :
de dag gi mig dang dbang po thams cad nyams shing myos par byas te :
lha srin dregs pa sde brgyad kyi dmag dpung bye ba dung phyur gyis rbad bsgral gyi las byed par bsams la :
nga yi gsol 'debs dang dregs pa'i mchod thabs la nan tan du mdzod cig :
dmag dpung phyi dang nang gi nyon mongs pa thams cad kyang zhi la :
hor sogs 'jigs pa'i mtha' dmag thams cad bzlog par 'gyur ro :
sngags ni :
nga yi gsol 'debs dang :
ru dra mA ra ya b+h+yo zlog mA ra ya phaT:
ces bzlas pas the tshom med do :[ \u0f80]atsha :
s+ya /mya /y+ya /:
(1)
lha sras gal te las dang rkyen gyi dbang du gyur pas sgyu lus 'jig pa'i nad sna tshogs dang :
gdon chen po bco brgyad la sogs pa dang :
gshis ngan du gyur pa'i 'chi ba bco lnga'am :
ye 'drog sum brgya drug cu dang :
glo bur bdun brgya nyi shu dang :
ltas ngan pa brgyad cu rtsa gcig :
'jigs pa chen po brgyad la sogs kyis 'tshe bar gyur pa na :
bdag gi gsol 'debs kyi sgrub pa la nan tan byed pa'i dus su :
bdag nyid sangs rgyas sman gyi rgyal po'i de bzhin nyid kyi ngo bo dang dbyer med par shes pas smon lam 'grub pa'i bde bar gshegs pa brgyad kyis yongs su bskor bar bsams te :
nga yi gsol 'debs kyi sngags dang :
tad+ya thA:
oM b+hai Sha dz+ye b+hai Sha dz+ye ma hA b+hai Sha dz+ye :
rA dza sa mung+ga te swA hA:
oM tshi brtul brtul rmugs shig shig :
tri kra ma tsakri rbad :
sad rbad :
ha la ye rbad :
hU~M hU~M hU~M rak+Sha :
zhes thun du byas nas bzlas te :
nang bdag stobs 'joms dang :
nga yi rdo rje'i khrab ring la sogs te bdud rtsi bum pa'i sman dpyad la nan tan du mdzod cig :
las kyi tshe zad pa dang bcas pa ma yin pa nges par bar chad las grol bar 'gyur gyi :
nga yi kun bzang dgongs pa zang thal la nan tan du byed pa dag ni tshe zad pa dang :
las zad pa dag kyang de las thar bar 'gyur ro :[ \u0f80]atsha :
(2)
gal te sa chu me rlung dgra la langs shing sa yi bcud nyams shing lo thog dang 'bras bu sman dang nags tshal med par gyur pa na :
sems can gyi khams nyams te mu ge mi bzad pa dang :
nad drag pos rab tu gzir zhing sdug bsngal ba na yang :
nga yi gsol 'debs kyi sgrub pa la nan tan du 'tshal lo :
nga nyid rnam thos bu'am :
nor bu bzang po'am :
dzam+b+ha la nor lha brgyad kyis bskor bar bsams te :
nga yi gsol 'debs kyi sngags dang :
oM ba su d+ha ri NI swA hA:
oM dzaM b+ha la dza len+d+rA ya swA hA:
zhes pa la sogs pa nor bu bzang po'i sngags dang :
nor sgrub rin chen spungs pa dang :
rin chen khang bu'i gdams ngag la yang nan tan 'tshal lo :
dbul phongs dang ngal dub kyi sdug bsngal las thar bar 'gyur ro :[ \u0f80]atsha :
(3)
lha sras dus kyi snyigs mar gyur pa'i tshe :
sems can thams cad dam pa'i chos las g.yel bar gyur pa na :
nga yi dang :
rgyal po'i smon lam gyis dam pa'i chos dang :
sgrub pa'i rdzas dang :
nor dang lag cha dang :
sbas pa'i yul phyogs rnams kyi sgo phye zhing gter 'don pa'i lam yig dang :
kha byang :
gnad byang :
lde mig :
yang byang dang bcas pa la brten nas :
gter 'don par 'dod pas kyang :
dam tshig nyes lhung gi dri ma ci yang med pa'i sems dpa' ba'i gding gis nga yi gsol 'debs kyi sgrub pa la nan tan du 'tshal lo :
de yi tshe nga nyid gang la mos pa'i yi dam du gsal ba'i 'khor du :
dkyil 'khor lha tshogs kyis bskor ba la gsol ba gdab pa'i sgrub pa la brtson par byas la :
gzhi bdag dang :
sa yi lha mo la gtor ma btang zhing :
gter blang ba'i cho ga dkyil 'khor gyi sa chog ltar bya zhing :
gal te bar chad kyi mgo bskor byung srid na :
gter bdag la dam bsgrag zil gyis mnan pa'i ting nge 'dzin sgom pa dang bcas te :
nga yi lung bzhin du sgrub par dam bcas pa na :
pha yi nor mdzod du yod pa bu yi longs spyod byas pa ltar yid la ci 'dod pa'i re ba rdzogs par 'gyur ro :
de'i tshe gnas chen byin dbab pa'i cho ga dang :
bka' nan rab brjid la sogs pa'i dam tshig bdar ba la yang nan tan du bya zhing :
gter bdag gi srog nas drangs pa'i sngags la yang nan tan du gces so :[ \u0f80]atsha :
(4)
lha sras gal te dus kyi tha mar g.yul 'thab rtsod kyi dbang gis rang dang gzhan la bskul bar gyur pa na :
de yi tshe sbas pa'i yul lho rgyud la bdun dang :
byang stod la gcig :
khams kyi yul du gcig :
kong yul la sogs par 'bros dgos par gyur pa na :
de yi tshe kha char dang :
bu yug dang :
lha 'dres mgo bskor 'byung srid pas :
nga yi gsol 'debs kyi sgrub pa la nan tan du bya zhing :
bdag nyid gu ru rdo rje gro lod rtsal du gsal ba'i 'khor du gzhi bdag bsdus la :
phud gtsang ma la rin chen brdar te :
oM AHhU~M gis byin rlabs byas la :
bla ma yi dam mkha' 'gro gter srung rnams mchod :
kyai yul 'di dang sa phyogs 'di'i lha srin sde brgyad kyis gtso byas pa'i gu ru pad+mas dam la btags pa'i lha srin yul bdag kun :
chos nyid bden pa'i bka' bstsal pa nyon cig :
a ya ma du ru tsa sha na sa ma ya :
nga o rgyan pad+ma 'byung gnas kyi sbas pa'i yul du 'gro ba'i dus yin pas :
khyed rnams kyis phrag dog ma byed cig :
mchod yon gtor ma rgyan dang ldan pa 'di bzhes shig :
lam sna bzang po mdzod cig :
ces dang gsang ba rmad du byung ba'i gsang spyod la nan tan du bya'o :
chos byed lam sna sde brgyad kyis drangs nas 'dod pa'i yul du phyin par 'gyur ro :[ \u0f80]atsha :
(5)
lha sras gal te gangs chen yul lam :
lho sbas pa'i yul du 'gro bar gyur pa'i tshe :
stag gam :
gzig gam :
dom mam :
dred dam :
dug sbrul lam :
sbrang chen nam :
chu srin nam :
spre'u 'am :
spra'am :
khyi'am ma rungs pa'i sems can mi bzad pa'i mche ba can gyis srog 'phrog pa'i bar chad du 'gyur nye ba'am :
gal te ri'am :
mtsho'am :
brag gam :
chu yi rba klong du 'khrugs pa'am :
nags stug po rnams sam :
kha ba'am char drag po dag gis lam 'gags shing :
srog 'phrog pa'i bar chad du gyur pa na :
nga yi gsol 'debs kyi sgrub pa la nan tan du gces so :
de'i tshe rnga bo che'am :
'khar rnga'am :
dung ngam :
cha lang la sogs pa la nga nyid seng+ge sgra sgrog tu bsgom :
tshogs dang gtor mas bskang :
nga yi gsol 'debs kyi sngags dang :
ha ri ni sa ra tsa hri ya du tri u tsa ta ya phaT:
ces bzlas te dpa' bo mkha' 'gro'i tshogs kyi sprul pas 'jigs pa de dag zil gyis gnon par bsgoms la :
rol mo brdung ngo :
gdug pa'i sems can rnams pha rol du skrod cing :
rang nyid bde ba'i gnas su sgrol bar 'gyur ro :
yang nga nyid dpal dpa' bo rta mgrin dbu tshangs pa la thug pa :
zhabs dbang chen la thug pa :
spyi gtsug na rta skad drag po thengs gsum gyis dregs pa can dbang du bsdus :
bka' 'og tu zil gyis mnan :
'khor dpa' bo dang ging chen dang ging phran 'bum sde 'du bar bsams la :
gsol 'debs kyi sngags dang :
hrIHma ha ri ni sa ra tsa hri ya :
a tri nr-i pA shaM ku ru nan :
ces bzlas pas kyang ji ltar 'dod pa'i don 'grub bo :[ \u0f80]atsha :
(6)
lha sras gal te sa rdib bam :
rab tu g.yos pa dang :
chu chen po lud cing rba la g.yengs pa dang :
me yi klubs su tshud pa'am :
rlung chen pos drangs shing khyer bas lus sems nyen par gyur pa na :
nga yi gsol 'debs la nan tan du bya ba gces so :
de'i tshe nga nyid dpal chen po lag na rdo rje stobs po che 'khor khro bo rdo rje tho ba la sogs pa'i 'khor gyi stobs dang ldan par bsams la :
sngags ni gsol 'debs kyi sngags la rnam par 'joms pa dang stobs po che'i sngags dang :
u tsuSh+ma kro d+ha ma hA ba la hU~M swA hA:
zhes bzla'o :
'byung ba bzhi'i gnod pa rang sar zhi bar the tshom med do :[ \u0f80]atsha :
(7)
lha sras gal te lam chen po dang :
'phrang dog mo dang :
dgra dang 'dre'i 'jigs pa'am :
sa la tshud 'gro bar gyur pa'i tshe :
bsad khyer gyi jag pa ma rungs pa'i chom pos tshe dang longs spyod la bar du gcod pa na :
rtse gcig tu nga yi gsol ba 'debs pa la nan tan du bya zhing :
oM ma hA tha mi chom rkun chings chings :
zhes yugs sa mo'i skra la skud pa 'dom gang ba bzhi sgril du byas la :
mdud pa rdo rje chen po'i dbyibs su brgyab cing :
de mchod rten chen por bsgoms pa'i sgo bzhi lcags kyu lta bu'i 'od kyis snying nas drangs te :
nang du tshud pa dang sgo bcad par bsams la :
sngags brgya rtsa brgyad kyis mdud pa dam du bsdam :
mig thal ba'i rdo rje'i phye mas tham gyis bsdams par bsam :
lcags kyu zhags pa lcags sgrog dril bu'i phyag rgya bzhis dgug 'ching sdom myos su byas te :
gu ru'i 'khor du sgo ba sgo ma bzhi bsgom mo :
jag chings lcags sgrog 'dus pa la nan tan du bya'o :[ \u0f80]atsha :
(8)
lha sras gal te snyigs ma'i dus su 'dod pa'i dbang gis :
gshed ma drag po'i mi dang 'phrad pa na :
nga nyid rdo rje srung ba'i gur dang ldan pa :
mi chod pa :
mi shigs pa :
bden pa :
sra ba'i nang du zhugs pa'i skur bsgoms la :
nga yi gsol 'debs kyi sgrub pa'i rnal 'byor la nan tan du byas pas :
gshed mas bskor ba dang :
mtshon cha rnon pos 'debs pa yang gshed ma de dag snang ba gzhan du 'khrul nas bred par 'gyur ba dang :
mtshon cha rnams phyogs mtshams rnams su 'thor bar 'gyur ro :
sngags ni nga yi gsol 'debs nyid dang :
badzra rak+Sha rak+ShA haM:
zhes bzla zhing go cha brgyad kyi sngags dang man ngag la yang nan tan du bya'o :[ \u0f80]atsha :
(9)
lha sras gal te tshe lo brgya pa'am :
rang gi tshe yi shugs zad nas 'chi bar gyur pa na :
nga yi gsol 'debs la nan tan du bya zhing 'dug gnas de yang bde ba can gyi yon tan can du dran pa dang :
nga nyid sangs rgyas snang ba mtha' yas tha mi dad pa la sangs rgyas byang sems 'phags pas bskor ba'i thugs kar thig le dmar po 'od lnga 'phro ba yang ba gsal ba mi bde ba med pa'i dbus su :
rang sems thig le dmar por gnas pa la lus 'od dmar por zhu ba dag thim par bsam zhing :
rlung phyir 'gro na mchod pa dang gsol 'debs su bya :
tshur 'ong na sgrib sbyangs dang byin rlabs su bsam :
mthar gtso bo'i thugs yid dang 'dres par bsam :
skabs su bde ba can gyi mdo'i tshig nyan cing der 'gro ba la dga' ba'i sems dang bcas te rlung 'gro 'ong la bslab cing :
nyal ba dang gnyid kyi dus su yang yid dung nge ba'i gsol 'debs bya'o :
de yi tshe gnad gcod kyi tshor ba drag po med cing sdug bsngal med pa'i yid kyis bde ba can gyi zhing du skye bar the tshom som nyi med do :[ \u0f80]atsha :
(10)
lha sras gal te sgyu lus 'byung ba bzhi g.yar te :
tshe ji srid du 'tsho yang slar 'byung ba rang sar thim pa'i tshe :
sa chu la thim :
de me la :
me rlung la thim :
de rnam shes la :
de 'od gsal la zhugs pa na nam mkha' dwangs dus kyi snang ba lta bu la gnas te :
chos nyid 'od gsal gyi bar do dang po nyid du 'tshang rgya'o :
gal te sgra 'od zer gsum gyi snang ba shar nas thams cad rang byung ye shes spros bral sku bzhi rang shar du shes pas mnyam gzhag rjes thob bsre bar bya'o :
de dus goms shugs ngan pas las kyi gshin rjes ded pa dang :
mtshon chas thebs pa dang :
'bros 'ded kyi snang bas ngal zhing nyen pa na :
nga yi gsol 'debs kyi rnal 'byor la nan tan drag pos skyabs su song nas :
nga yi sku gsung thugs su bsres nas gsol ba btab na :
ngas ni bar do'i sems can gyi las dang bya ba thams cad dus gsum thogs med du mkhyen cing :
mnyam nyid phyag rgya chen po'i ngang du rtogs shing :
brtan pa thob pa'i rten 'brel gyis bar do'i 'khrul snang rang sar grol bar the tshom med kyi :
nga yi bar do lnga nyid la nan tan du mdzod cig :
bar do'i tshig bdun yang kha ton du bya ba gces so :[ \u0f80]atsha :
(11)
kyai lha sras lha yi byang chub sems dpa':
las dang rkyen gyi dbang du gyur pas :
'gro ba thams cad 'khrul snang mi bden pa :
chu nang gzugs la chags pa lta bur 'khrul pa'i sdug bsngal la spyod pa mang gi :
yid gnyis the tshom med par nga yi gsol 'debs la nan tan du gces so :
bu 'bangs la sdug bsngal rang grol gyi gdams pa 'di ltar thob mdzod :
nga ni bde chen ye shes kyi sku brnyes te :
de bzhin gshegs pa thams cad dang dbye ba med cing :
'gro ba'i don byed cing chos kyi rgyal po lags so :
de yi phyir nga la rtse gcig tu gsol ba 'debs pa na :
nga yi thugs kyi ye shes byin rlabs kyi stobs las :
gsol ba 'debs pa'i sems dang gcig tu gyur te :
sdug bsngal dang 'khrul snang thams cad gcod par byed pa :
bde gsal mi rtog pa'i nyams su shar :
de rang rig gi ngo bor dag go :
de thams cad rang byung ye shes gcig tu rtogs :
de la goms shing 'dris par byas pas :
snang sems thams cad rang grol chos kyi skur 'tshang rgya bar 'gyur ro :[ \u0f80]atsha :
(12)
lha sras spyir 'gro drug rang ngo ma shes shing gnyis snang rtog pas log pa'i lam du 'khrul pa kha brgyud pa'i dbang gis skye rga na 'chi'i sdug bsngal dang :
rigs drug so so'i sdug bsngal dang :
khyab pa 'du byed kyi sdug bsngal chen po dang :
khyad par bod kyi rje 'bangs sdug bsngal bar gyur pa na :
dang ba'i dad pas dkon mchog gi drin la gus shing :
khyad par pad 'byung bdag gi rnam thar dran pas gsol ba thob :
yid ches pa'i dad pa ni :
mdo sde rnam gsum thub pa'i dbang pos gsungs pa rnams ni lung yin la :
rig pas kyang shes te :
sman pa 'tsho byed kyis sman ga pur byin pas :
nad tshad pa las grol ba lta bu yin te :
lam lnga sa bcu yang dpyad pas 'grub la :
mngon sum rdzogs pa chen po'i gdams pas ni skye med du rtogs :
'gag med du shes :
goms pas chod de :
mngon sum la brten nas bltas pas :
nyams rtogs gong 'phel du 'gyur :
de goms pas rig pa tshad du phebs so :
de las kyang chos nyid ma yin pa'i chos gzhan zad de 'tshang rgya bar 'gyur ba la the tshom med do :[ \u0f80]atsha :
(13)
lha sras de'i phyir na khyed rgyal pos dbu mdzad pa rnams ni :
pad+ma 'byung gnas bdag gi bka' la nan tan du mdzad 'tshal lo :
sangs rgyas shAkya thub pa'i dgongs pa rnams dang gnyis su med par rtogs par 'gyur ro :
zhes gsungs so :
kyai rgyal sras byang chub sems dpa' nyon cig :
nga ni o rgyan mkha' 'gro'i gling du 'gro :
thugs rjes bod kyi sems can don la dgongs :
ma 'ongs dus su nga yi sprul pa rnams :
rim par 'byung bas lha sras bod kyi rje :
khyed kyis da dung bod kyi don la dgongs :
'di nas skye ba bcu drug 'gro don mdzod :
de nas o rgyan mkha' 'gro'i gnas su 'du :
rnam pa kun tu bdag dang 'bral ba med :
ma 'ongs dus su 'gro ba'i don nyid du :
zab mo'i gter 'di snying sgrom dbus su sbos :
phyi mar rtogs ldan drag po brtul zhugs can :
byang chub sems dpa' ye shes rol pa rtsal :
de yis blangs pas 'gro ba'i don 'grub 'gyur :
rdo rje rag gdong bka' 'di dam du srungs :
dam can sde gsum bka' yi bya ra mdzod :
phyi mar pad+ma rgyal po nyid dang sprod :
dus min len na sha zo khrag la thungs :
badzra s+ya /mya /y+ya /:
kha tham :
yid bzhin nor bu lta bu'i man ngag bcu gsum mo :

rdzogs rim yon tan gter mdzod bzhugs so :
s+ya /mya /y+ya /:
rgya /rgya /rgya /:







bdag 'dra pad+ma 'byung gnas ni :
kun bzang thugs rje'i 'od zer gyis :
rang rang snying po thig ler gsal :
cho 'phrul 'gag med mkha' la gdal :
snang ba mtha' yas thugs rje'i 'od :
dri med mdangs ldan ko Sha'i mtshor :
me tog pad+ma'i snying por brdzus :
in+d+ra b+hU ti la sogs pa'i :
o rgyan rgya gar shar nub dang :
li dang bal bod yul rnams su :
thugs rje'i stobs kyis 'gro don byas :
khyad par gangs can bod yul du :
khri srong lde'u btsan yab sras kyis :
dgongs pa'i gtsug lag khang rnams bzhengs :
sa btul phyi nang dam chos bstan :
khyad par dam chos bdud rtsi'i mtsho :
rdzu 'phrul stobs kyis bsrubs pa las :
bka' 'dus chos kyi sgron me sbar :
'on kyang lnga brgya tha ma'i tshe :
bod rnams sil bur 'gro ba'i dus :
'gong po spun dgus sa steng khyab :
chos khrims rgyal khrims zhig par 'gyur :
de dus chos skyong rgyal po yi :
thugs kyi gdung rgyud skyob pa'i thabs :
yongs rdzogs 'dus pa dam pa'i chos :
o rgyan nga yi snying khrag tig :
chos rnams kun gyi snying po bsdus :
zab la rgya che'i chos mang yang :
de dus bsgrub pa shin tu dka':
'di ni gdams ngag sna res kyang :
mdo rgyud snying po gcig tu bsdus :
spros bcas spros med cha bkram ste :
gab sbas med cing mngon sum gyi :
ye shes skad cig re re la :
rgyud la myur du skyed pa'i thabs :
rdzogs rim ma bu kun 'dus pa'i :
yon tan gter mdzod yin pa'i gter :
gcig shes dam chos thams cad la :
nang byan tshud par 'gyur ba yin :
de phyir 'di 'dra sngar ma bstan :
'di dang mnyam pa yang med do :
s+ya /mya /y+ya /:
e ma ho :
dang po dben pa'i gnas su 'dug nas ni :
phyi nang 'brel pa bcad cing yo byad bsag :
dang po sngon 'gro   bde ba'i gdan la 'dug cing mi rtag pa :
yang yang de dang sbyar te bsgom par bya :
skad cig tsam yang sdod pa'i long med pa :
dam chos sgrub la brtson pa'i rtags tshad yin :
de nas 'khor ba'i nyes dmigs yang yang bsam :
bya ba thams cad don med lbu ba 'dra :
'dus byas chos la yid brtan med par blta :
dper na g.yang chad ri bo'i ngos dang 'dra :
skad cig re nas 'khor ba'i rgya mtshor 'jug :
de ltar bsams nas 'jig rten bya ba la :
skyugs nad can la zas kyi gtam brjod pas :
zhen pa gting log sun par 'gyur dang mtshungs :
yid la bsam pa dam chos ma yin pa :
dgos med rgyud la skyes pa rtags tshad yin :
de nas dam chos lung dang man ngag gi :
don la bden bsam dkon mchog skyabs 'gro bya :
mi dge sdig spang dge ba'i chos la 'bad :
tshad med nam mkha'i mtha' mnyam 'gro ba la :
byams dang snying rje skye zhing dkon mchog gi :
yon tan rgyud la skyes skyes 'bad cing bsgrub :
gnyis pa dngos gzhi   de nas lus ni rnam snang chos bdun bca':
ngag ni mi smra gtam gyi rgyu 'grul bcad :
yid ni ma bcos nam mkha'i dbyings su gtad :
thun drug kha sbyar rlung dang sbyar te bsgom :
lus dang sems kyi 'tshe ba med pa dang :
ngag gi 'gyu ba rang sar dag pa na :
glo bur 'khrul pa dag pa'i rtags yin te :
mnyam gzhag de las rjes thob 'od gsal gyi :
snang ba mched dang thob dang rang sar gnas :
thams cad mnyam nyid dag pa'i mkha' dbyings su :
spros pa btang nas spros bral nyid du bzhag :
sa chu me rlung 'byung ba rang sar dag :
tha snyad tshig gi don kun rang la rdzogs :
mngon sum thig le 'od gsal nyid du smin :
skye 'chi 'jigs bral blo yi 'dzin pa grol :
de dus rjes shes sgyu ma'i dpe brgyad ltar :
snang tsam nyid la ngo bos stong par rtogs :
bla ma'i rnal 'byor tshogs la 'bad par bya :
skabs su ngal gso rig pa'i rang mdangs bskyang :
gcig chod rdzogs rim spros med rnal 'byor yin :
skabs su lus ni dur khrod mi ro bzhin :
phaT ces rgyang bskyur bdud rtsir byin brlab phyir :
'bru gsum sngags kyang brgya rtsa brgyad du bzla :
phyogs bcur bzhugs pa'i bla ma yi dam dang :
mkha' 'gro dam can bgegs rigs lan chags dang :
rigs drug thams cad bla ma'i skur gsal te :
mchod sbyin 'di yis mgu zhing mnyes gyur cig :
AHzhes brjod de thams cad stong par bzhag :
gang yang rtog pa'i sems dang bral byas te :
ma bcos rig pa zang thal chos skur bzhag :
gsum pa   rjes ni dge ba bsngo zhing spyod lam bzhi :
bla ma'i rnal 'byor las gzhung tshogs gtor gtang :
o rgyan nga la gdung shugs rab bskyed nas :
gsol 'debs snying po bsam pa lhun grub ma :
brgya stong khri 'bum nan tan bya ba gces :
lha sras tshe 'di'i khengs dregs 'du 'dzi spongs :
dpal gyi gnas mchog zab bu lung dang ni :
ri bo dgu 'dus dpal gyi 'bras mo gshong :
bsam yas mchims phu mkhar chu shel brag sogs :
dben pa'i gnas su bdag nyid gcig pur sgoms :
gsol ba gdab tshe ba spu g.yo zhing ngu :
snang ba gtad med tshad med snying rje skye :
de dus nga yi thugs dang shes pa gnyis :
dbyer med ngang du lhan ner gyur pa yin :
bla ma'i byin rlabs nyid du shes byas te :
dbyings rig gnyis med phyag rgya chen po'i ngang :
dus gsum spros pa bcad pa'i ngang la zhog :
tshe lus 'di'am bar dor lung bstan thob :
ma 'ongs gdul bya'i don du gter du sbos :
lnga brgya tha ma rtsod dus snyigs ma la :
nga yi sprul pa ye shes rol pa rtsal :
mdo sngags rin chen gling pas len par 'gyur :
de yis 'gro ba smin grol byed pa'i tshe :
bcu gsum lo ru sbas tshul gter chos rnams :
sngags kyi srung ma bka' srung dam can rnams :
bka' yi srung ma mdzod cig s+ya /mya /y+ya /:
'di dang 'dra ba'i dam chos gzhan na med :
gu h+ya :
rgya /rgya /rgya /
rdzogs rim yon tan gter mdzod \u0f80atsha :
