@#//
rab gnas dge legs 'dod 'jo'i yon bdag bsgo ba'i stong thun nyer mkho bzhugs so //
na mo bud+d+ha ya /
rab tu gnas pa'i mtha' rgyas kyi cho ga las yon bdag bsgo ba'i mtshams sbyor gyi bshad pa cung zad tsam spro na /
thog mar dkon mchog gsum gyi shis brjod kyi tshigs gcad sogs 'brel chags kyi bshad pa ci rigs sngon du gtong ba'am /
med kyang rung ba las /
de yang 'di ltar sbyin pa'i bdag pos lhag pa'i bsam pa dang sbyor ba rnam par dag pas bde bar gshegs pa'i sku gsung thugs kyi rten phun sum tshogs par bsgrubs nas /
rab tu gnas par gsol ba 'di ni dge legs thams cad kyi gzhir gyur pa yin te /
chos thams cad kyi rgyal po'i mdo las /
lha dang bcas pa'i 'jig rten na //
dkon mchog gsum po ma gtogs pa'i //
yon gyi gnas 'ga' yod min pas //
dngos po kun gyis de la mchod //
ces gsungs pa ltar /
lha dang bcas pa'i 'gro ba mtha' dag gis bsten par bya ba'i bsod nams kyi zhing bla na med pa ni dkon mchog rin po che rnam pa gsum yin la /
de yang zab mo'i gnas la blo mchog tu gyur pa rnams la ni /
dkon mchog gsum gyi rang bzhin byang chub kyi sems rang byung gi ye shes rang rig pa'i ngo bor ye nas lhun grub tu gnas par rtogs pa ste /
sgyu 'phrul me long las /
rang byung zag med ye shes gzugs //
mi shigs thig le bde chen po //
nam mkha' lta bur kun khyab pa //
mi gnas chos sku'i rang bzhin yin //
zhes dang /
sdong po brgyan pa las /
gang zhig bdag dang sangs rgyas rnams //
rang bzhin mnyam par rab gnas shing //
mi gnas len pa med pa ste //
de dag bde bar gshegs par 'gyur //
gzugs dang tshor ba 'du shes dang //
rnam par shes dang sems dpa' rnams //
de dag thub pa chen por 'gyur //
zhes dang /
mgon po byams pas kyang /
dam pa'i don du 'gro ba yi //
skyabs ni sangs rgyas nyag gcig yin //
thub pa chos kyi sku can phyir //
zhes gsungs shing /
de lta bu'i don khong du ma chud pa'i gdul bya thun mong pa rnams kyi ngor /
sangs rgyas rnams kyi thugs rje'i 'jug pa sku gsung thugs kyi phyag rgyar byin gyis brlabs pa rnams /
tshogs gnyis mngon par 'du bya ba'i rten du mdun bzhag gi dkon mchog gsum zhes grags pa la /
thar 'dod rnams kyis brten par bya dgos pa kho na yin la /
tshul de la dgongs nas dkon mchog gsum gyi rten brten par bcas pa sgrub tshul dang /
sgrub pa'i phan yon bsam gyis mi khyab pa zhig mdo rgyud du mar gsungs pa yin te /
lung rnam 'byed las kyang /
kun dga' ra ba gtsug lag khang //
mal stan 'tsho ba nar ma dang //
zhes sogs rdzas las byung ba'i bsod nams kyi gtso bo yang dge 'dun gyi sde dang /
der gtsug lag khang dang /
sku gzugs dang /
glegs bam dang /
mchod rten bzhengs pa rnams yin par gsungs shing /
mdo sde gzhan las kyang /
nyan thos kyi dge 'dun bye ba phrag du ma la lo grangs dpag tu med par yo byad kyis bsnyen bkur byas pa las /
de bzhin gshegs pa'i sku gzugs tshon gang ba ring bsrel gyi snying po can zhig 'jim pa las bsgrub pa bsod nams lhag par gsungs pa dang /
gsal rgyal gyis zhus pa'i mdo las kyang /
thub pa'i mchod rten byed dam byed bcug pa //
mya ngan 'joms shing lus kun grims pa dang //
rin chen mdzod mang 'jig rten gtsor 'gyur zhing //
mi de dgra yi phyogs las rgyal bar 'gyur //
bcom ldan 'das kyi mchod rten rnams dang ni //
sku gzugs rnams la rdul phran ci yod pa //
de 'dra'i grangs de snyed kyi rgyal srid dang //
lha yul sa steng mi yis nges par thob //
gzugs dang gzugs med khams kyi ting 'dzin dang //
phun sum tshogs pa'i sa mchog kun thob nas //
tha mar skye dang rga ba la sogs pa'i //
sdug bsngal dang bral sangs rgyas go 'phang thob //
ces dang /
dam chos pad dkar las /
la las de nyid rin chen sna bdun dang //
la las de bzhin zangs dang 'khar ba las //
bde bar gshegs pa rnams kyi gzugs byas na //
de dag thams cad byang chub thob par 'gyur //
zhes pa dang /
sgyu 'phrul las /
sa la sogs la phyag rgyar byas //
rnam grol rim pa thob 'gyur na //
dag pa'i ye shes kyis sbyangs pas //
smros ci dgos te de nyid yin //
zhes sogs phan yon rgya cher gsungs pa ltar bsgrubs pa'i rten de yang /
zhal bsro ba dang /
mnga' dbul ba dang /
byin gyis brlab pa zhes bya ba'i brdas dge zhing bkra shis par sgrub pa'i cho ga 'di la /
pra tiSh+Tha bi d+hi /
zhes pas /
pra ni don lhag por ston pa'i tshig phrad /
tiSh+Tha ni brtan pa'am yun ring du gnas pa /
bi d+hi ni cho ga ste rab gnas kyi cho ga 'di nyid kyi dbang du byas na /
shes byed kyi gzhi bshad pa dang /
bshad pa'i cho ga ji ltar sgrub pa'i tshul gnyis su gnas pa las /
dang po la bdun te /
rab gnas kyi rang bzhin /
gnas bya'i rten /
gnas pa'i dgos pa /
gnas byed kyi slob dpon /
gang du bya ba'i gnas /
gang gi tshe bya ba'i dus /
gang bya ba'i cho ga'o //
dang po rang bzhin ni /
slob dpon chen pos bde 'dus rab gnas su /
bya dgos mi dgos gnyis su bstan :
zhes pa ltar /
'khor 'das kyi chos thams cad gdod ma nas rang bzhin gyis rnam par dag cing lhun gyis grub pa'i yon tan mchog tu mi 'gyur ba'i chos nyid nam mkha' ltar kun khyab tu bzhugs pa'i gnas lugs rtogs pa shes rab can gyi dbang du byas nas /
snga ma las /
chos nyid stong pa'i don rtogs na :
gang zhig gang gis gang du brlab :
gdod nas ma skyes skye med la :
ci 'dra ci 'drar rab tu gnas :
chos rnams 'od gsal skye med du :
rtogs par ldan pas mchod gnas rnams :
rab tu gnas pa mi dgos so :
zhes dang /
yang sku gzugs kyi rten sogs de bzhin gshegs pa rnams kyi thugs rje'i rnam rol sku gsung thugs kyi phyag rgyar sprul pa'o snyam pa'i dad pa can gyi dbang du byas na /
snga ma las /
yang na stong nyid ma rtogs kyang :
sku gzugs glegs bam mchod rten sogs :
sangs rgyas rnam 'phrul byin rlabs las :
byung ste min na mi 'byung bar :
rtogs te shin tu dad ldan na :
rab tu gnas pa mi dgos so :
zhes pas de lta bu'i don gnyis po khong du ma chud pa'i gdul bya thun mong ba rnams tshogs gnyis kyi gnas la 'god pa'i ched du rab gnas kyi cho ga dgos par bstan pa ni /
'jig rten tha snyad la gnas te :
kun rdzob don du bstan pa yin :
zhes drang nges kyi dbye bas gsungs pa bzhin /
rab gnas kyi rtog pa las kyang /
sangs rgyas kun na rab tu bzhugs //
rab tu gnas pa gang yang med //
'jig rten kun rdzob la brten nas //
rab tu gnas par rab tu btags //
zhes gsungs pa bzhin no //
ngo bo ni /
rten gang la sangs rgyas kyi che ba'i yon tan rnams bsdus nas dge zhing bkra shis pa'i don can du byed pa yin te /
khro gnyer can gyi rtog pa las /
rgyal ba'i sku gzugs bzhengs nas ni //
gus pas rgyal ba ltar mchod bya //
thub pas de ltar gzigs nas ni //
yid can rnams la skyob par mdzad //
ces dang /
ngo bo'i man ngag las kyang /
rten mthong na yang 'di dag ni //
byin gyis brlabs las byung ba'i phyir //
de bzhin gshegs pa nyid yin no //
snyam du dad cing gus par bya //
zhes gsungs so //
galpor /
sku gsung thugs kyi rten rnams la //
ye shes gzhug pa'i byin brlabs can //
'khor ba 'byung ba lnga yi gnas //
sku dang gsung dang thugs nyid yin //
zhes gsungs pa bzhin no //
sgra don ni //
su pra tiSh+Tha bi d+hi zhes pa'i sgra las bzang por bsgrub pa dang /
yun ring du gnas par byed pa'i cho ga ste /
rten ye shes sems dpa'i ngo bo nyid du bsgrubs pas bzang po dang /
'khor ba ji srid du gnas par byed pas yun ring ba'o //
de gnyis kyang ye shes pa dgug gzhug dang brtan bzhugs dang 'brel ba'i phyir rab gnas kyi cho ga zhes bya ste /
yang /
su rab /
pra ti so so /
Sh+Tha gnas pa ste /
rten so so'i bdag nyid du gnas pa la yang bgrang du rung ngo //
rdo rje bkod pa las /
de bzhin gshegs pa'i sku gzugs la //
mtha' yas grol ba'i rgyu yi phyir //
rgyal ba dgug dang gzhug par bya //
zhes gsungs pa bzhin no //
gnyis pa gang la gnas bya'i rten ni /
rtog pa las /
brdungs pa dang /
bris pa dang /
'bur du byas pa la sogs kyis mtshon pa /
gzugs sku'i rten de bzhin gshegs pa zhi khro'i snang brnyan dang /
gsung gi rten rdzogs pa'i sangs rgyas dang 'phags pa rnams kyi gsung rab glegs bam /
thugs rten ni chos sku'i rten spyi ming bye brag tu btags pa mchod rten brgyad la sogs pa rnams dang /
gzhan yang gtsug lag khang dang /
rgyan dang phyag mtshan la sogs pa ji snyed pa rnams so //
de dag kyang dbyibs dang rgyan la sogs pa so so'i mtshan nyid dang ldan par tshad la phebs par bya dgos pa ni /
sku gzugs mtshan nyid ldan pa ste //
zhi ba la sogs nyams dang ldan //
tshad kyi tshad la phab cing bzang //
de 'dra rab tu gnas par bya //
zhes gsungs pa bzhin no //
gsum pa gnas pa'i dgos pa ni /
skyon yon gyi yon cha las gnyis te /
dang po rab gnas ma byas pa'i skyon ni /
rten de yang rab gnas ma byas pa dang /
cho ga dman pas byas na'ang mi shis pa dang bsod nams kyi zhing du mi 'gyur te /
gang du sku gzugs rab rdzogs pa //
byin ma brlab par ring gnas na //
de la bkra mi shis pa 'byung //
de srid mchod par de mi 'os //
zhes dang /
cho ga dman pas mi bya ste //
rab gnas rtag par bkra mi shis //
'jig rten 'dir yang sdug bsngal la //
'jig rten pha rol 'jigs pa che //
zhes so //
gnyis pa rab gnas byas pa'i yon tan ni /
sngar bshad pa'i skyon rnams mi 'byung ba dang /
rten de nyid mchod pa las bsod nams 'phel zhing rgyud byin gyis brlab pa sogs don chen por 'gyur ba yin te /
de bas 'bad pa thams cad kyis //
dngos grub 'dod pas nan tan bya //
cho ga bdag nyid nus pa yis //
brtag pa las byung tshul legs pas //
de byas bsod nams che ba ni //
mthong dang ma mthong rnams su skye //
sku gzugs sngags kyi mtshan nyid kyis //
de la byin rlabs 'jug par 'gyur //
zhes dang /
pad+ma dbang chen gyi rgyud las /
sku gsung thugs rten khyad par phyir //
rab gnas bzang po'i cho ga bya //
zhes gsungs pa bzhin no //
bzhi pa gnas byed kyi slob dpon ni /
theg pa gsum gyi bslab pas rgyud sbyangs shing /
khyad par rdo rje theg pa'i dkyil 'khor du dbang gis smin cing dam tshig dag pa /
phyi nang gi de nyid bcu sogs slob dpon gyi las rab 'byams la dbang 'byor ba /
rab gnas kyi cho ga la mthong rgyud phyin chad kyis mkhas pas don mthun du lag tu longs pa ste /
slob dpon de nyid bcu shes shing //
mtshan nyid kun dang yang dag ldan //
phyag rgya sngags dang cho ga shes //
las rnams kun la mkhas pa 'o //
zhes pa'i de nyid bcu ni /
dkyil 'khor ting 'dzin phyag rgya dang //
stangs stabs gdan dang bzlas brjod dang //
sbyin sreg mchod pa las la sbyar //
slar bsdu ba yi rnam pa ni //
phyi yi de nyid bcu yin no //
zhes dang /
phyir zlog gnyis kyi cho ga dang //
gsang dang shes rab ye shes dang /
kha sbyor dbye ba'i cho ga dang //
gtor ma rdo rje'i bzlas pa dang //
drag shul bsgrub pa'i cho ga dang //
rab tu gnas dang dkyil 'khor sgrub //
gsang ba'i de nyid bcu yin no //
zhes sogs kyis mtshon pa'ang /
dge slong /
dge tshul /
khyim na gnas pa rnams rim bzhin rab 'bring tha mar byas pas so //
lnga pa gang du bya ba'i gnas ni /
phyogs dang kha dog la sogs pa'i sgo nas zhi rgyas kyi gnas su bsngags pa dang /
khyad par bkra shis shing nyams dga' ba'i gnas te /
yang thog mchod rten la sogs dang /
khyim dang lha yi gnas rnams su //
sangs rgyas la sogs rab gnas ni //
cho ga dag dang ldan par bya //
zhes dang /
galpor /
bkra shis dag pa chen po'i gnas //
yid 'ong nyams ni rnam par dga'//
zhes sogs kyis mtshon te dkyil 'khor gyi cho ga rnams las bshad pa bzhin no //
drug pa gang gi tshe bya ba'i dus ni /
zla ba drug dang gza' bzhi dang //
rgyu skar bcu bzhi gang yin dang //
tshes grangs bdun gyi bdag nyid la //
rgyal bas rab gnas la sogs bsngags //
zhes pa ltar dgun zla tha chung nas dbyar zla 'bring po'i bar nyi ma byang bgrod kyi dkar phyogs gza' skar 'phrod sbyor bzang zhing bkra shis pa la bya ste /
sgyu 'phrul las /
tshes grangs yar gyi brgyad la brtsam //
shin tu skar ma rgyal rnams la //
byang chub spyod pa cher spyod pas //
gsang mchog dngos grub myur ba'i phyir //
gza' skar shis pa blang bar bya //
zhes pas rig byed kyi gzhung gzhan las kyang shes par bya ba nyid de /
rngam glog las /
rig byed dag gi yan lag las //
dus rnams shes par bya ba ni //
bkra shis lha yi nyi ma dang //
'byor dang dus tshes bzang ba ni //
mtshan ma'i rtog pa yin mod kyang //
brtags na bkra shis mtshan ma 'byung //
zhes dang /
gzhan yang /
dkyil 'khor dang ni rab gnas pa //
yar gyi ngo la brtag par bya //
zhes pa'ang gtso che ba'i dbang du dgongs kyi /
gzhan du na /
gza' dang skar ma 'dzom gyur na //
mar gyi ngo la'ang nyes pa med //
ces gsungs pas mtshon no //
bdun pa gang zhig bya ba'i cho ga ni /
rten 'brel rab gnas su grags pa dang /
bslab btus las /
sangs rgyas sras bcas dad pas spyan drangs nas rten la bzhugs su gsol te phyag mchod dang shis brjod byed pa mdo lugs su grags pa dang /
gsang sngags kyi rgyud sde tha dad nas gsungs pa rnams dang /
khyad par rnal 'byor chen po'i rgyud mdo sgyu dang sgrub sde rnams su gsungs pa'i don paN grub shing rta chen por grub pa rnams kyis ji ltar bkral ba bzhin /
snying por dril ba'i cho ga rnam par dag pa nyid kyis bya dgos te /
sangs rgyas la sogs rab gnas ni //
cho ga dag dang ldan par bya //
cho ga dman pas mi bya ste //
zhes dang /
de bas 'bad pa thams cad kyis //
dngos grub 'dod pas nan tan bya //
zhes sogs gsungs pa bzhin /
rngam glog las /
dkyil 'khor la sogs gang byas kyang //
rab gnas ye shes mi ldan na //
tshogs dang bri ba'i nus pa med //
ces dang /
gsang ba'i snying po las /
sa la sogs la phyag rgyar byas //
rnam grol rim pa thob 'gyur na //
dag pa'i ye shes kyis sbyangs pas //
smos ci dgos te de nyid yin //
zhes gsungs pa nyid kyang spyir shes par bya ba yin no //
gnyis pa ji ltar bya ba'i cho ga la bsnyen pa dang rab gnas kyi cho ga gnyis kyi /
dang po bsnyen pa ni /
gzhi'i bsnyen pa dang nye ba'i bsnyen pa gnyis te /
slob dpon chen pos /
lan gsum gzhan gyis gsol btab pas :
yid 'ong gnas su 'dug nas ni :
bsnyen pa rnam gnyis mthar phyin pas :
zhes gsungs pa ltar rung mthun tsam song ba'i dbang du byas nas /
gnyis pa rab gnas kyi cho ga dngos la rgyas 'bring bsdus pa'i rnam gzhag 'ga' zhig yod pa las /
'dir bsdus pa nyin gcig la ji ltar bya ba'i tshul gzhir byas pa la /
sbyor ba /
dngos gzhi /
rjes kyi bya ba dang gsum du gnas pa yin la /
dang po sbyor ba la yang yo byad kyi gshom dang /
bdag gi rnal 'byor dang /
lha bum dang /
khrus bum bsgrub pa rnams sngon du 'gro bas /
rab tu gnas pa'i cho ga dngos la /
thog mar bgegs sbyong ba la /
gtor ma byin te zhi bas sbyang ba dang /
rdzas zhi ba dang sngags drag po ste phyed mas sbyang ba dang /
rdo rje'i khro bo'i snyem pas sprul pa'i pho nya dang bcas pas sdigs shing tshar gcod pa drag po'i sgo nas sbyang ba rnams kyis bgegs bsal nas /
zan changs sogs rdzas bzhi sngags dang bcas pas mi shis pa sbyang ba dang /
til dang me chu'i sbyor bas sdig pa sbyang ba rnams dang /
de rjes khrus kyi cho ga la dman mchog gnyis su yod pa las snga ma ni /
slob dpon chen pos /
tha mal pa yis byas pa yi :
dri ma ngan pa bsal ba'i phyir :
zhes gsungs pa ltar sbyang gzhi de la sbyang bya bzo bo la sogs pa'i mi gtsang ba'i dri ma /
sbyong byed bum chu la sogs pa /
sbyong ba po slob dpon rjes 'brang dang bcas pas /
sbyangs 'bras rten ye shes sems dpa'i ngo bor bsgrub rung du byed pa yin te /
slob ma'i tshogs dang bcas pa yis :
sngags kyi gtsang sbras bkru bar bya :
zhes pa ltar khrus chal bsku mnye dril phyis khrus gsol dbye ba rnams kyis dag par byas nas /
dri dang gos rgyan sri zhu'i tshul du bsgrubs pa rnams ni nyes tshogs bsal ba'i rim pa'o //
dngos gzhi yon tan mngon par sgrub pa'i tshul la /
'dus pa chen po'i mdor gsungs pa dang slob dpon shAn+tiM gar+b+has sAts+tsha sgrub pa'i cho gar bshad pa ltar gsol ba gdab cing sems bskyed pa sngon du btang nas /
rten dam tshig par bskyed pa ni /
sa ma ya zhes pa la 'jug cing /
sa mA ta'i sgra 'gro ba dang 'du ba la sbyor du yod pas ye shes sems dpa' gang du 'du ba'i dam tshig phyag rgya yin pa'i phyir ro //
ji ltar bskyed na /
rim gsum las /
de nas lha ru bskyed pa yang //
bde gshegs 'dus pa'i lhar bskyed de //
ces gzhung gang la brten pa der bskyed pa dang /
su pra ti zhes so so'i sgras gnas bya'i rten so so'i rnam pa can du bsgom par gsungs mod /
blo dman gyis rten mang po'i khyad par bye brag phyed pa gsal thebs par dka' ba'i phyir rigs so so'i bsdu tshul ni /
galpo las /
gzugs sku'i rten gyi sku gsung thugs //
lugs ma ri mo la sogs pa //
spyir na rnam par snang mdzad gzhi //
yang na rigs bdag gang yin lha //
pusti glegs bam la sogs gsung //
mtha' yas mchog tu bsgom par bya //
yang na yi dam rigs gang yin //
rdo rje dril bu la sogs kun //
mi bskyod rdo rje 'dzin pa 'am //
sku gsung thugs dang rigs lngar 'dus //
zhes gsungs pa ltar /
spyir rigs kyi bdag po rdo rje sems dpar bsgoms pas grub kyang /
rigs kyi sde tshan rnams 'byed pa'i phyir de bzhin gshegs pa rigs lnga sgyu 'phrul drwa ba'i lugs bzhin cho ga gsum bskyed kyi sgo nas rten dam tshig par bsgoms nas /
de la ye shes sems dpa' spyan 'dren pa ni /
lha yi dkyil 'khor rab bskyed nas //
ye shes dkyil 'khor dgug par bya //
zhes gsungs pa ltar /
rten de nyid ye shes sems dpa'i bdag nyid can du byas pas mchog tu bsgrub pa'i phyir /
dam tshig pa'i thugs ka'i 'od zer gyis ye shes pa spyan drangs /
mdun gyi nam mkhar bzhugs pa la mchod pa sogs byas nas /
de nyid phyag rgya bzhis dam tshig pa la dgug gzhug bcing ba dang dgyes pa bskyed pas dam ye chu dang 'o ma bzhin dbyer med par byas nas /
slar yang sangs rgyas thams cad kyi sku gsung thugs rdo rje gsum dang rten gyi sku gsung thugs gnyis su med pa'i ngo bor rgyas btab pa las 'da' bar mi bskyod pas rab tu gnas pa'i don gyi snying po grub par byas pa yin te /
mnyam sbyor las /
rgya 'di bcings pa tsam gyis ni //
sangs rgyas thams cad byin gyis rlob //
shin tu byin gyis brlabs nas ni //
sangs rgyas thams cad 'du bar 'gyur //
zhes gsungs pa bzhin no //
de lta bu'i rten de la dbang bskur ba ni mchog gi khrus su 'gyur ba yin te /
a b+hi Shiny+tsa zhes pa mngon par gtor ba'am /
chus brlan par byas pa dang /
dngos su dri ma dag par byed pa tsam la 'jug cing /
brgyud nas go 'phang gi chos thob par byed cing dbang bsgyur ba'i nus pa khyad par can bskyed pa'i phyir na dbang ste /
ji ltar bskur na /
galpo las /
rig pa'i dbang lnga bskur bar bya //
zhes sogs dbang bzhi rdzogs par bskur bar gsungs pa bzhin bsgrubs pa dang /
rim gsum las /
rang gi snying ga'i sa bon las //
'od 'phros 'og min lha tshogs bskul //
de rnams byon nas thugs ka nas //
lha mo dpag med 'thon nas ni //
mchod pa rol mo bum par bcas //
bkra shis sgra dang bcas pa yis //
dbang ni bskur bar bsam par bya //
zhes dang /
de ltar rten la dbang bskur bar byed pas sbyang gzhi gdul bya'i phung khams skye mched la sogs pa /
sbyang bya 'khor ba'i gnyis snang sa bon dang bcas pa /
sbyong byed bum pa la sogs dbang gi rgya rtags la brten nas rigs lnga ye shes lnga'i byang sems kyi chu rgyun gyi bdag po nam mkhar spyan drangs pa'i gdan gsum tshang ba'i dbang gi lha rnams /
sbyangs 'bras gzung yul gyi rten dang /
'dzin byed bdag gi chos nyid dang dbyer med pa rgyu rkyen 'bras bu'i tshul du 'brel par gnas pas mchog gi gnas la sbyor ba yin te /
rnam snang mngon byang las /
ji ltar gling bzhi'i dbang phyug gis //
'khor los sgyur bar dbang bskur ba //
de bzhin sngags pas ngo mtshar dang //
bkra shis kyis ni dbang bskur ro //
zhes gsungs pa'i tshul gyis so //
de ltar dbang bskur pas go 'phang gi chos la dbang thob par gyur pa de la mnga' gsol ba'i phyir mchod pa dang bstod pas dgyes pa bskyed pa ni dbang gi rjes 'brel lo //
de nas spyan sogs dbye ba ni /
rgyud las /
der ni gser gyi rang bzhin gyi //
thur mas spyan ni dbye bar bya //
zhes gsungs pa ltar spyan sogs dbye bas sems can rnams kyi ma rig pa'i ling thog sogs sgrib byed rnams bsal nas /
sangs rgyas rnams kyi ye shes kyi gzigs pa sogs sgrib med du 'jug pa'i phyir rten ye shes kyi lha dang skal ba mnyam par spyod pa'i rten 'brel yang /
skye mched de dag la ltos te yul can ye shes kyi gzigs pa yul 'dod yon la spyod yul mtshungs par bya ba'i phyir dbang po'i sgo rnams bsal bar byas pa'o //
de nas rten bsgyur ni /
rim gsum du /
so so'i sngags dang phyag rgya yis //
dkyil 'khor lha de der bsgyur bsam //
sngags dang phyag rgya se gol gyis //
sku gyur gdul bya'i ngo gang la //
gang gis 'dul ba der bsam zhing //
zhes gsungs pa ltar /
sngar rten bskyed kyi skabs rigs lnga gang du bsgoms pa de skabs 'dir ji ltar gnas bya'i sku gzugs dang glegs bam dang mchod rten la sogs pa /
so so'i rnam pa gang yin pa der bsgyur pa'ang de dang de'i phrin las gdul bya'i yul la ji ltar 'jug pa bzhin du byed pa rnams kyis yon tan mngon par bsgrub pa'i cho ga'o //
de ltar rten bsgrubs pa bzhin du bsgyur pa de la mnga' dbul ba ni /
'jig rten na rgyal bu rgyal sar dbang bskur pa de la 'khor 'bangs rnams kyis phun sum tshogs pa'i yo byad kyis mnga' gsol ba bzhin du 'dir yang /
spyir chu gnyis nyer spyod rol mo /
rin chen bdun /
'dod yon lnga sogs kyis mchod cing bstod pas mnga' dbul ba dang /
khyad par sku gsung thugs kyi rten so so dang 'brel ba nye bar mkho ba'i yo byad rnams kyis mnga' dbul ba dang /
sbyin sreg gam tsA ru'i bza' ba zhes pa lha'i zas su grags pas mnga' dbul ba dang /
rab gnas kyi sngags dang bkra shis kyis mnga' dbul ba rnams la mnga' 'bul rnam pa bzhir grags pas mnga' gsol ba ste /
de dag ni phun tshogs spel ba'i cho ga'o //
de ltar rten de gdul bya'i dpal mgon du brtan par bzhugs su gsol ba ni /
galpor /
'jig rten ma stongs bar du ni //
sems can lus ngag sgrib sbyong phyir //
don mdzad chos kyi 'khor lo bskor //
bzhugs par gsol ba gdab par bya //
zhes pa ltar 'khor ba ji srid bar rten de la gnas par bzhugs su gsol ba nyid kyis rab gnas zhes pa'i brda dang 'brel zhing brtan par byin gyis brlab pa ni /
rang gi dam tshig bzhin du rten de la gnas pa dang /
mi gnas pa'i dbang med par sngags dang phyag rgyas 'ching bar byed pa ste /
phyag rdor dbang bskur las /
'jam dpal gsang sngags kyi chos nyid ston te /
des tshig gi rnam pa bstan pa na bya ba nus par 'gyur ro //
'jam dpal rten pa'i chos nyid bya ba nus par gyur pa la ltos /
dper na gtsub stan rten nas su //
gtsub shing gtsubs par byas pa yis //
me yi rtsol ba byas rgyu las //
stobs dang ldan pa'i me 'byung ngo //
de bzhin sngags dang phyag rgya lha //
gsum ni 'dus par gyur pa las //
chen po dag ni 'byung 'gyur te //
byung nas yid la gang 'dod pa'i //
dgos pa thams cad byed par 'gyur //
zhes dang /
rnam snang sgyu drwa las /
gang zhig bcings pa tsam gyis su //
sdig pa kun las rnam grol zhing //
'di na lus ni byin brlabs te //
rang gi gzugs su rnam bsgoms na //
sangs rgyas nyid kyang thob 'gyur na //
dngos grub gzhan lta smros ci dgos //
zhes gsungs pa bzhin no //
de dag ni phun tshogs spel bar byed pa ste dngos gzhi'i cho ga'o //
gsum pa rjes kyi cho ga ni /
rim gsum las /
de nas mchod pa maN+Dal dang //
gtor ma rgya cher phul byas la //
chos kyi srung ma spyan drangs te //
mchod cing gtor ma phul nas ni //
sku la sogs pa rab gnas de'i //
srung mar bka' bsgo gtad par bya //
de nas bkra shis glu gar dang //
rol mo'i sgra dang bcas pa yis //
bskor zhing brtan par bzhugs su gsol //
zhes sogs gsungs pa ltar /
yi dam dang chos skyong sogs 'jig rten las 'das pa rnams dang /
phyogs skyong dang 'byung po sogs 'jig rten pa rnams la gtor ma so so'i cho ga bzhin du phul /
rten ye shes pa'i ngo bor bsgrubs pa de nyid lha dang bcas pa'i 'gro ba thams cad kyi phyag gi gnas /
mchod pa'i yul /
bsod nams kyi zhing du gyur pa'i phyir /
srung zhing mchod pa po mi snang ba lha la gtod pa dang /
snang ba mi la gtod pa gnyis las /
dang po ni /
rgyal ba'i bstan pa'i bka' srung mthu stobs kyi dbang phyug chos skyong ba'i srung ma rgyal po chen po rnam thos sras la mchod gtor phul /
mthu skyed dam tshig bsgrags nas rten 'di nyid phyi ma'i mu mthar thug gi bar du bsrung zhing skyong bar mdzod ces gnyer du gtad cing /
de nas gong gi gnas byed rtsa ba'i lha tshogs rnams la mchod cing bstod nas rten bsrung zhing skyong bar gsol ba 'debs pa dang /
nongs pa 'chags pa sogs song grub /
da res 'dir snang ba mi la gtod pa yon bdag bsgo ba zhes bya ba de'i skabs su babs pa yin te /
rim gsum du /
yon bdag mdun du bkug nas ni //
rab gnas lha la mchod pa yi //
rjes su gnang ba sbyin par bya //
zhes gsungs pa ste /
de yang /
ji ltar zhe na /
khyod kyis nga la gsol btab pa'i //
zhes sogs nas /

ci 'byor pa'i mchod pa rgyun mi chad par gyis shig
/ces bsgos pa bzhin du khyed kyis kyang dang du blangs pa'i tshul du /
'di ltar bshams pa'i mchod pa 'dis mtshon te lus longs spyod dus gsum dge tshogs dang bcas pa /
phyi nang gsang ba'i mchod pa'i sprin rab 'byams su spel pa /
'dus pa'i tshogs dang lhan cig pas zhal bsro'i tshul du 'bul bar mdzod /
rab 'byams rgya mtsho dpag med na //
sogs kyis phul la /
de ltar zhal bsro'i mchod pa phul nas bkra shis pa'i stan la 'khod pa'i mos pa mdzod /
bkra shis par byed pa la bar du gcod pa'i bgegs bskrad pa ni /
na mo /
rje btsun rtsa ba dang brgyud par bcas pa'i dpal ldan bla ma dam pa rnams kyi bka' bden pa dang /
zhes sogs kyi mthar /
bden pa chen po'i byin rlabs kyis rab tu gnas pa legs par byas pa'i rten dang sbyin pa'i bdag po 'khor dang bcas pa bkra shis par byed pa la /
bar du gcod pa'i gdon bgegs thams cad 'dir ma gnas par gzhan du dengs shig sogs drag sngags spos rol tsham rngam gyis bskrad nas /
yon bdag las sngags dang bum chus bsangs nas /
stong pa'i ngang las sbyin pa'i bdag po bcom ldan 'das rdo rje sems dpa' 'am skabs su babs pa'i lhar bskyed nas /
bkra shis kyi rdzas rnams bsang sbyang /
stong pa'i ngang las maM las byung ba'i grub pa'i bkra shis kyi rdzas brgyad sogs rang rang gi byed las phun sum tshogs pa'i dngos po thams cad sgrub pa'i mthu dang ldan par bsams nas /
oM AHmang+ga laM dra bya hU~M/
me long thogs te /
sngon yang dag par rdzogs pa'i sangs rgyas shAkya thub pa la /
gzugs kyi lha mo 'od 'chang mas me long /
phul ba bkra shis pa'i rdzas su byin gyis brlabs pa de bzhin du /
deng 'dir yang rab tu gnas pa legs par byas pa'i rten 'di dang bdag dang sbyin pa'i bdag pos thog drangs sems can thams cad /
me long gi rdzas la brten nas shin tu dge zhing bkra shis par gyur cig
/me long ye shes rgya mtsho chen po ste //
sogs brjod /
de bzhin du /
glang po che sa srung gis sman g+hi waM/
zhing pa'i bu mo legs skyes mas zho /
bram ze kuN+Da lIs rtswa dUrba /
shing gi lha mos shing thog bilba /
lha'i dbang po brgya byin gyis dung g.yas su 'khyil ba /
sa yi lha mo brtan mas li khri /
gsang ba'i bdag po phyag na rdo rjes yungs dkar phul ba sogs stong thun gyi mthar mthun 'gyur dang /
tshigs gcad so so'i mthar rol mo dang bcas pas me tog 'thor zhing rdzas rnams rten la 'bul tshul byas nas der 'khod thams cad la reg cing yon bdag la gtad /
de bzhin du rin chen bdun yang gtod par spro na /
gang yang bsod nams chen po'i dpal dang ldan pa'i 'khor los sgyur ba'i rgyal po gang du byung ba na de nyid phyogs thams cad las rnam par rgyal ba'i go 'phang la dbang bskur ba'i yo byad thun mong ma yin pa ni rin po che sna bdun yin la /
de yang 'khor lo la sogs pa bdun re re la yang rang bzhin gyis grub pa'i yon tan bdun dang /
rdzu 'phrul gyi yon tan bdun dang /
byang chub kyi yan lag gi yon tan bdun dang /
chos kyi yon tan bdun rnams dang ldan te /
de ltar phun sum tshogs pa'i dge legs chen po'i dpal gyis deng 'dir yang rab tu gnas pa legs par byas pa'i rten 'di dang /
bdag dang sbyin pa'i bdag pos thog drangs sems can thams cad rin po che sna bdun gyi rdzas la brten nas shin tu dge zhing bkra shis par gyur cig
/ces pa'i mthar /
lha rdzas las grub lte ba shin tu zlum //
zhes sogs tshigs su gcad pa rol mo'i sgra dang bcas pas phyogs dus kun tu bkra shis par bya'o //
zhes pa'ang badzrA k+Sha ras so ///
/
