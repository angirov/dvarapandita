A+o~M swasti /
'jigs byed khro rgyal rta mchog dpal //
gdul dka' 'dul phyir drag po'i skur //
rnam rol rdo rje srin po cher //
btud nas de yi sgrub thabs bshad //
'dir chos dbang gi gter byon rta nag lcags ral can gyi sgrub thabs rjes gnang dang bcas pa spyi'i khog dbub nyang gter du bshad pa ltar las khyad par bye brag tu smros na /
sbyor ba yo byad kyi bsham dang /
dngos gzhi sgrub thabs dang /
byin rlabs rjes gnang gi cho ga'o //
dang po yo byad kyi bsham ni /
maN+Dal nag po gru gsum tshom bu dang bcas pa'i steng du /
many+dzi la dbang gtor tsaklis brgyan pa dang /
g.yas g.yon du sngags byang dang phur pa /
mdun du sman raka mchod pa sogs bsham mo //

//gnyis pa sgrub thabs kyi sngon 'gro sngar bzhin dang /
dngos gzhi'i skabs /
A+o~M swa b+hA ba shud+d+haHsarba d+harmAHswa b+hA ba shud+d+ho\u0f85 haM:
zhes pas chos thams cad rang bzhin gyis dag pa'i stong nyid de bzhin nyid la blo gzhag
/d+harma d+hA tu badzra swa b+hA wa At+ma ko\u0f85 haM:
zhes pas rang rtsal 'gag med snying rje chen po kun tu snang ba'o //
stong nyid snying rje zung 'jug gi rig pa hU~M ngam hrIH
mthing nag tu gsal ba las /
e dz+nyA na b+han+d+ha tsakra maN+Dal b+h+rU~M:
zhes brjod pas rab 'jigs dur khrod chen pos yongs su bskor ba'i gru gsum mthing nag b+han+d+ha 'bar ba'i gzhal yas khang gi dbus su pad nyi'i gdan la /
bdag nyid khro bo'i rgyal po rta mgrin sku mdog mthing nag shin tu khros pa /
zhal gcig phyag gnyis spyan gsum pa /
zhal gdangs shing mche ba gtsigs pa /
sma ra dang smin ma dmar ser 'bar ba /
spyi bo na rta mgo ljang zhur rta skad 'tsher bas khams gsum dbang du sdud pa /
phyag g.yas ral gri phyar bas dgra bgegs kyi mgo lus dum bur gtubs shing /
g.yon lcags kyu 'dzin pa'i sdigs mdzub kyi rtse nas lcags sdig gi sprul pa 'gyed pa /
zhabs gnyis dgra bgegs kyi steng la g.yon brkyang ba'i stabs kyis rol pa /
sku la dar nag gi ber chen gsol zhing /
zhing chen gyi g.yang gzhi dang stag lpags kyi sham thabs 'phyang ba /
thod skam lnga'i dbu rgyan dang rlon pa lnga bcu'i do shal can /
klu rigs lnga'i sbrul chun sogs dpal gyi chas brgyad rdzogs pa /
ba spu'i gseb nas me stag gi tshwa tshwa 'phro ba /
bskal pa'i me phung 'ur 'ur chems chem 'bar ba'i klong na bzhugs pa /
lcags kyi ral pa gsig pa'i gseb nas khro chung 'chol ba dpag med spro ba /
rta zhal gyi steng na me'i bya khyung lcags kyi mchu sder can klu gdon za zhing 'dul ba /
g.yas su khro bo yak+sha me dbal dmar po me'i tho ba dang zhags pa thogs pa /
g.yon du gnod sbyin lcags kyi ral pa can ser nag mon pa'i gzugs can lcags rdor dang me'i lcags kyu 'dzin pa /
mdun na sprul pa'i las mkhan lcags sdig nag po kha dgu mig dgu pa gdug pa'i nga ro sgrog pa /
gzhan yang sprul pa'i las mkhan g.yas na mon pa bdun g.yon na bshan pa bdun sogs drag gtum 'jigs pa'i 'khor tshogs mang pos bskor ba /
de'i phyi rol du khro bo bcu'i gur dang /
'khor lo rtsibs stong bsnol mar 'khor ba'i gur dang /
rdo rje'i gur dang /
mtshon cha sna tshogs pa'i gur dang /
ye shes kyi me dpung 'bar ba'i gur khang rnams kyis rim par dkrigs pas gnod byed ming gzhi tsam yang ma lus par bcad bsregs thal bar byas te cis kyang mi shigs par bsam mo //
de nas A+o~M AHhU~M swA hA zhes brjod pas ye shes lngas dbang bskur te che btsan 'gran zla dang bral ba'i skur gyur pa'i nga rgyal bya'o //
bdag gi thugs kar nyi ma la gnas pa'i hU~M yig nag po rtsa ba'i sngags kyis bskor ba las 'od zer 'phros /
gdug pa can rnams tshar bcad sangs rgyas kyi sa la bkod /
rgyal ba sras dang bcas pa mchod /
byin rlabs nus mthu thams cad tshur bsdus snying ga'i hU~M la thim /
sdig sgrib thams cad sbyangs nas gzi byin dang nus stobs bskyed /
'od zer spros bsdus bgegs bsal ba dang dngos grub bsdu ba rlung dang 'gro ldog gcig pas /
A+o~M badzra kro d+ha ha ya grI wa hU~M phaT:
ces rtsa sngags yi ge bcu pa nyid gtso bor bzla zhing thun mtshams su /
lha tshogs rnams snying ga'i sa bon gyi bar du bsdu /
de nyid gyen rdzogs mi dmigs spros bral gyi ngang la mnyam par bzhag nas dge ba bsngo /
de ltar rtsa bsnyen des rab 'bring tha ma'i rtags gang rung mngon du gyur nas /
slar yang bdag gi thugs ka nas sprul pa'i khro chung mtshon cha'i char 'beb pa spros pa dang /
'khor rnams kyis gnod byed thams cad tshar bcad sha khrag zhal du gsol bar bsam la /
rtsa sngags kyi mthar /
yak+sha nag pos gnod byed pho mo'i rtsa la rbad rbad :
srog la rbad rbad :
snying rtsa la rbad rbad :
sha la rbad rbad :
khrag la rbad rbad :
rus pa la rbad rbad :
lpags pa la rbad rbad :
klad pa la rbad rbad :
klu gnyan sa bdag rgyal bsen gyi yid la rbad rbad :
yak+sha kA la chen pos sa bdag klu gnyan rgyal bsen gyi tsit+ta zungs zungs :
tsit+ta shig shig :
tsit+ta rmugs rmugs :
tsit+ta phyungs phyungs :
tsit+ta gtubs gtubs :
tsit+ta myogs myogs :
tsit+ta thuM thuM ril ril rbad rbad ya ya b+h+yo b+h+yo :
srog rtsa chod chod :
snying rtsa phyungs phyungs :
gtubs gtubs khaM khaM:
rbad rbad :
dum bur rbud rbud :
nA ga rA dza mA ra ya sod sod :
myogs baM ril mA ra ya rbad rbad :
ces drag tu bzla zhing /
mthar gnod bya gnod byed thams cad dmigs med spros bral dang rtsal snang snying rje chen po zung 'jug la bslab cing thun bsdu ba sogs sngar ltar ro //
thun mtshams su gtor ma 'bul bar 'dod na nyang gter gyi skabs su bshad pa bzhin byas pas don la mi 'gal zhing gnas skabs 'jug pa bde bar 'gyur ro //
!
//gsum pa byin rlabs ni /
sngar bshad pa'i yo byad kyi bsham dang ldan pas /
bdag mdun mnyam sgrub las ye shes pa spyan 'dren mchod bstod sogs gtor chog bzhin sbyar ba'i mthar bzlas pa la 'jug pa tsam khyad par ro //
slob ma'i bya ba khrus byas bgegs bskrad /
mtshams sbyor ci rigs pa las khyad par /
lho brag gi rta mgrin mgul nas gu ru rin po che chos kyi dbang phyug gis spyan drangs pa zhes sbyar nas /
slob mas maN+Dal phul /
phyogs bcu na bzhugs pa'i sangs rgyas dang byang chub sems dpa' thams cad dang /
slob dpon dgongs su gsol /
bdag ming 'di zhes bgyi ba /
dus 'di nas gzung ste ji srid byang chub snying po la mchis kyi bar du /
bcom ldan 'das khro bo'i rgyal po rta mgrin yi dam du 'tshal gyis /
slob dpon gyis bdag la byin gyis brlab tu gsol /
zhes lan gsum gyis gsol ba btab nas /
yan lag bdun pas tshogs gsag bya /
de nas khyad par gyi don du /
slob dpon dgongs su gsol /
bdag la dpal rta mgrin gyi sku'i rjes su gnang ba bstsal du gsol /
lus kyi sdig sgrib dag par mdzad du gsol /
lus bde ba dang ldan par byin gyis brlab tu gsol /
zhes gsol ba btab /
slob ma'i spyi bor me tog bzhag nas swa b+hA was stong par sbyang /
stong pa'i ngang las pad nyi'i gdan la hU~M las khro bo'i rgyal po dpal rta mgrin zhes pa nas /
khro chung dpag med spro ba zhes pa'i bar bdag bskyed bzhin byas nas /
slob dpon dpal rta mgrin du gsal ba'i thugs ka nas 'od zer 'phros pas /
sangs rgyas dang byang chub sems dpa' thams cad dpal rta mgrin gyi rnam pas spyi bo'i lha la thim par bsam zhing /
sku rten spyi bor bzhag la /
bcom ldan 'di la bstsal lags kyis //
'di la 'go bar mdzad du gsol //
rta mgrin 'di la byin gyis rlobs //
rta mgrin 'di la dbang skur cig
/dus 'di nas ni gzung nas su //
rta mchog go 'phang ma 'thob bar //
yi dam lha ru mdzad nas ni //
rtag tu byin gyis brlab tu gsol //
ces brjod pas rta mgrin 'od du zhu /
slob ma la thim pas slob ma rta mgrin gyi skur lam gyis gyur par bsam la sngags brjod cing rol mo bya /
sku'i rjes gnang ngo //
yang khyad don gyi gsol btab sngar bzhin las khyad par gsung gi rjes su gnang ba /
ngag gi sdig sgrib /
ngag nus pa dang ldan par zhes bsgyur /
slob dpon gyi thugs ka nas sngags kyi phreng ba 'phros pas slob ma'i ngag la thim par bsam zhing spos rol bya /
dpon slob gnyis ka lhar gsal ba'i thugs kar nyi steng hU~M sngon po re /
slob dpon gyi thugs srog mthar sngags kyis bskor ba las sngags phreng gnyis pa spros /
zhal nas thon /
slob ma'i khar zhugs /
snying ga'i sa bon gyi mthar 'khod par mos la snying po'i rjes zlos gsum gyis bzlas lung byin /
sngags byang dang sgrub yig gtad de /
rta mgrin 'di la bstsal lags kyis //
rta mgrin 'di la 'go bar mdzod //
ces brjod /
slob mas /
rta mgrin bdag gis gzung lags kyis //
bdag la 'go bar mdzad du gsol //
ces brjod cing me tog 'thor /
gsung gi rjes gnang ngo //
yang gsol btab thugs kyi rjes su gnang ba /
yid kyi sdig sgrib /
sems la rtogs pa 'char bar zhes bsgyur la gsol ba btab /
slob dpon gyi thugs ka nas phyag mtshan dpag med 'phros /
slob ma'i yid la thim pas rgyud byin gyis brlabs par bsam nas spos rol byas la sems spros bral du bzhag
/phur pa gtad de /
'khor 'das snang stong dbyer med rta skad gsung :
rang sems dri med rnam dag sa lam bcad :
snang stong grags stong dran stong so mar zhog :
'khor 'das zil gnon rta skad dgongs pa yin :
zhes ngo sprad /
khro bo'i rgyal po rta mgrin gyi sku gsung thugs dang slob ma'i lus ngag yid gsum nus pa mnyam par gyur cig
/ces brjod /
gtor ma'i dbang ni /
gtor ma rta mgrin gtso 'khor du mos /
de la mos gus dung byas pas khyed rang gi spyi bor byon /
gdon bgegs log 'dren thams cad tshar bcad /
sku las byung ba'i bdud rtsi dkar dmar mthing gsum gyis lus gang /
rgyud byin gyis brlabs pa yin snyam pa gyis zhes brjod la gtor ma spyi bor bzhag ste /
hrI:
gtor snod b+han+d+ha lha yi gzhal yas khang :
gtor ma 'dod yon rnam lnga mi zad gter :
rta mgrin lha tshogs bde chen 'du 'bral med :
rnam dag bdud rtsi rgyal ba mchod pa'i rdzas :
gnyis med dbyings su dam tshig gnyan po bsre :
ma mo mkha' 'gro dbang du bsdu ba dang :
phrin las rnam bzhis 'gro ba 'dul slad du :
sprul pa mang po las la 'gyed pa'i phyir :
dbang bzhi yongs su rdzogs pa'i sa thob shog :
rtsa sngags kyi mthar ma hA ba lin+ta kA ya a b+hi Shiny+tsa A+o~M:
de bzhin du wA ka dang A:
tsit+ta dang hU~M:
zhes kyang sbyar bas rim pa bzhin spyi bor bzhag pa gzhi'i dbang /
mgrin par bzhag nas dam rdzas sbyin pa lam gyi dbang /
snying gar gtad nas bde gsal mi rtog pa'i nyams skyes pa nyid dbang don ngo sprad pa 'bras bu'i dbang yin no /

/mthar gtor ma'i lha 'od du zhu ba slob ma la thim pas rta mgrin dngos su gyur par bsam mo //
nad pa sogs la byin rlabs byed na gtor dbang kho nas kyang dgos pa 'grub cing de'i tshe bka' bsgo yang bya'o //
mthar dam tshig khas blang /
maN+Dal bsngo ba sogs dang /
rjes chog spyi ltar bya'o //
spyir 'di la lha sgom sngags bzlas kyis mtshon nas phrin las bzhi dang 'brel ba'i las tshogs zab cing rno ba bcu gsum tsam yod do //
'a~Xgyur me~Xd chos dbyings las bzhengs lha //
rdo~X rje~X khro bo rta mchog gi
/sgrub thabs chos dbang gter gzhung gi
/rtsa tho gsung rgyun 'jug bder spel //
rta mgrin lcags ral can chos dbang gi gter ma'i sgrub thabs khyad par du smros pa'i le tshan no ///
/
