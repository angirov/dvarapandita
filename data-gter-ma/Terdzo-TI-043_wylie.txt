@#//
rgyal sras gu ru pad+ma 'byung gnas kyi rnam par thar pa mdor dril bar bsgrags pa bon lugs ltar bstan pa bzhugs so //
oM AHhU~M badzra gu ru pad+ma sid+d+hi hU~M/
pad+ma mthong grol pad+ma 'byung gnas zhes //
rdzu 'phrul mnga' bsnyems gdul dka' thabs kyis 'dul //
bod khams 'gro la bka' drin mtshungs med pa //
ngo mtshar sprul pa'i sku la phyag 'tshal lo //
de yi rnam thar zab cing rgya che ba //
rgya mtsho'i 'jings dang nam mkha'i mtha' lta bu //
sangs rgyas rnams kyi mkhyen pa kho na las //
so so skye bo'i yul du ma gyur kyang //
re zhig gdul bya thun mong snang ngo ru //
rnam par thar pa phyogs rer mtshon pa las //
bsgrags pa bon gyi lung byang las byung ba //
cha shas tsam zhig brjod na 'di lta ste //
lha yi yul mtshungs zhang zhung grong khyer gyi //
'dod rgu 'du ba rgyal ba mnyes pa'i dbus //
grub pa'i pho brang khyung lung dngul mkhar du /
skal ldan rigs rgyud rgyud yar mu khod rje //
phya btsun gong ma stangs dang dpyal tshogs kyang //
sras bu med nas zhang bod rnam gnyis kyi //
grub pa thob pa'i lo paN rnam brgyad la //
gser phye glang chen khal du bkal ba phul //
dbang dang smon lam zhus pa la brten nas //
kun bzang thugs rje'i 'od zer a dkar po //
'od zhu khye 'u dag pa dri med nyid //
'gro ba dang mthun cha lugs mi yi tshul //
mtshan dpe yon tan rdzogs pa'i sras su bltams //
sku mdog nam mkha' dwangs pa'am dag 'dra ba //
shes rab gsal ba'i spyan gsum rnam par bkra
/thugs kar gser gyi pad+ma 'dab brgyad dang //
zhabs g.yon mthil du ye shes mig gis mtshan //
yi dam zhi khro brgya yi zhal gzigs shing //
mi dang mi min thams cad dam la 'dus //
rdzu 'phrul rtsal gyis gnas yul kun du nyul //
mkha' 'gro ma tshogs kun gyis 'tsho ba 'dren //
ri dwags gcan gzan rnams kyis bskor ba byed //
skye ba lnga brgya ma bsgribs gsal mkhyen pas //
dran pa nam mkha' zhes su 'jig rten na //
skye phyi grags snga rig 'dzin yongs kyi gtso //
grub pa'i rig 'dzin nyi ma lta bur shar //
rgyal sras gu ru pad+ma 'byung gnas kyi rnam par thar pa mdor dril ba las //
yab bla chen dran pa nam mkha' sku 'khrungs pa'i le'u ste dang po'o //

//de lta bu yi bla ma chen po nyid //
don du mchog gi sprul pa'i sku nyid phyir //
bslab dang sbyang ba'i ngal bar ma ltos kyang //
sngon gyi las 'phro sad pa'i rkyen tsam dang //
gdul bya rnams la dpe che bstan pa'i phyir //
mkhas pa chen po tha mi thad ge sogs //
zhang bod mkhas pa brgyad kyi thugs bcud blangs //
rgya gar mkhas pa dgu yi zhabs la gtugs //
sgra tshad lung rig kun la blo gros grol //
gsang sngags gsang ba'i spyod par mnga' bsnyems pas //
grub thob chen po bir+Wa pa zhes grags //
stag gzig yul byon gshen gyi sems dpa' che //
nam mkha' snang ba mdog can spyan snga nas //
mdo dang sngags kyi rgyud sde mtha' yas gsan //
mkhas pa chen po g.yung drung blo gsal las //
phyi rgyud mdo mdzod 'dul ba mtha' dag zhus //
dpal bu nga tsha skyol po'i zhal snga nas //
gsang chen sbyor sgrol man ngag zab mo nod //
de tshe bdud 'dul sngags kyi gling chen du //
g.yung drung mi 'gyur rgyal po zhes su grags //
slob dpon chen po stong rgyud mthu chen las //
drag rtsal mthu dang rdzu 'phrul rkang mgyogs zhus //
skad 'gyur nyi shu rtsa gcig mkhas par sbyangs //
o rgyan yul kyi dur khrod gnas brgyad du //
dpa' bo ging chen sde brgyad tshul du sprul //
lha srin dam btags tshogs kyi dpon po mdzad //
zhang zhung lho nub mu stegs ston pa ni //
lnga brgya'i dpung tshogs lung rig rtsod pas zlog
/gol ba'i mtha' bkag sangs rgyas bstan la btsud //
gyer spungs smra ba'i seng ge zhes su grags //
zhang zhung bar pa mnga' ris skor gsum du //
rnam dag 'dul ba'i grwa sde chen po btsugs //
sangs rgyas bstan pa'i rgyal mtshan 'phyar ba'i tshe //
mkhas chen rdzu 'phrul ye shes zhes su grags //
zhang zhung sgo ba ru bzhi'i bod khams su //
mnga' bdag rgyal po'i bla yi mchod gnas mdzad //
spyir yang rgya gar yul du lan bdun dang //
stag gzig phug pa'i yul du lan lnga byon //
'chi med tshe yi sgrub pa mnga' bsnyems te //
'jig rten lha 'dre thams cad dam la bzhag
/phyi rabs rig 'dzin brgya la byin rlabs mdzad //
ma 'ongs las can sgrib med lung du bstan //
rgyal sras gu ru pad+ma 'byung gnas kyi rnam par thar pa mdor dril ba las /
yab bla ma chen po'i sku che ba'i yon tan gyi le'u ste gnyis pa'o //

//khyad par sangs rgyas bstan pa spel ba dang //
lho nub srin po'i kha gnon mdzad pa'i phyir //
sngon gyi thugs dam zab mo rjes dgongs te //
rgya gar b+hi sha'i tshong dus chen por byon //
bram ze'i rigs las kun dga' bzang po yi //
bu mo nyi ma'i snying po 'od 'bar ma //
mtshan nyid kun tshang las kyi yum du bzhes //
ma chags thabs kyi rol rtsed mdzad pa las //
sprul pa'i rgyal sras chen po rnam gnyis 'khrungs //
gcen po sku mdog shel ltar gsal ba la //
dpral ba'i dkyil na g.yung drung ris yod pa //
'di phyi ma 'ongs mkhyen pa sa ler gsal /
g.yeng la mi gnas gcig pur zhi la gzhol //
g.yung drung don gsal zhes su mtshan yang gsol //
gcung po zhal ras smug nag gzi brjid ldan //
spyan gnyis 'bru tshugs shangs la khro gnyer dod //
zur gsum zhal gdangs phyag ni rngam stabs mdzad //
zhabs ni gar 'cham 'gro ba zhig byung bas //
yab kyi pad+ma mthong grol mtshan du gsol //
rgyal sras gu ru pad+ma 'byung gnas kyi rnam par thar pa mdor dril ba las //
sprul pa'i sras gnyis sku 'khrungs pa'i le'u ste gsum pa'o //

//g.yung drung don gsal 'od 'phro seng ge'i tshal //
spyi spungs rig 'dzin skor gyi sgrub pa mdzad //
grub pa brnyes te tshe yi rig 'dzin thob //
sa la gnas pa'i sems dpa' chen por gyur //
pad+ma mthong grol rdzu 'phrul bcu gsum dang //
drag po mthu yi dbang mchog bskur nas kyang //
nub phyogs gnod sbyin khros pa'i dur khrod cher //
bsgrubs pas drod dang rtags tshad mthil du phebs //
yum gyis gsang ba'i brag gi phug pa ru //
ge khod gsang ba'i bsnyen sgrub dang blangs pas //
gsang ba'i lha dang skal ba mnyam par gyur //
de nas yum gyis yab la gsol ba ni //
rigs brgya'i dkyil 'khor gtso bo bla na med //
rgyal ba'i dbang po 'gran pa'i zla dang bral //
snang srid 'khor 'das mkhyen pa'i bdag nyid lags //
bdag ni 'jig rten las kyi mkha' 'gro ste //
ge khod gsang ba'i sgrub pa bsnyems na yang //
yang dag ye shes sa chen non ma gyur //
bdag ni skye thog 'di la sa non na //
byang shar g.yung drung rol pa'i mkha' skyod zhing //
gsang ba dbyings kyi ma btsun bya bar skye //
mkha' 'gro khri skor gtso mo byed 'gyur bas //
de don 'grub phyir lho nub mi 'gyur tshal //
skye bdun mchog gyur bram ze nor bu zhes //
'gro don sku bshegs kun gyis mchod bstod pas //
bdag kyang de la bstod pa byed du 'gro //
nyid kyis snang srid lha 'dre zil non pa'i //
zil gnon dgongs pa'i thugs rje ma chung zhig
/ces zhus song bas yab kyi dgongs pa g.yel //
yum yang lho nub mi 'gyur tshal phyin mod //
bram ze'i sku sha'i dngos grub zhus pa na //
lho nub mkha' 'gro mngon rdzogs dbyings phyug mas //
sngon du thob la 'jus pas ma zin te //
dbu skra nyag gcig thob pa zhal du bcug
/tshur 'ongs yum gyis yab la gsol ba ni //
sngon kyang las ngan bsags pas mo lus thob //
bar du las 'phro yod pas nyid dang mjal //
tha mar bag sgrib yod dam don ma 'grub //
de yang sras gnyis 'brel ba'i gzungs ma la //
de tsam thugs la mi 'dogs zhe re khrel //
sras gnyis yum gyi rjes su 'brang bar bgyi //
zhes zhus de la yab kyis lan gsungs pa //
nyon cig 'od ldan 'bar ma khyod //
rang la las dbang med pa la //
gzhan la khyad gsod ming ma mchis //
bskyed smin yab yum gnyis yin pas //
bu gnyis bdag gi gan du sdod //
yum cig thugs dam gang bde gyis //
zhes gsungs gnang ba'i go skabs ma phye bas //
de tshe sras po gnyis kyis bka' bgros nas //
gcen po don gsal yab kyi zla ru bzhugs //
gcung po pad+ma mthong grol yum rjes 'brangs //
yum sras gnyis kyis yab la phyi phyag 'tshal //
smon lam btab nas rgya gar yul du byon //
kun dga' me tog mdzes pa'i gling phyin te //
sras nyid pad+ma rgyas pa'i sbubs su sbas /
yum ni nub phyogs o rgyan yul gling du //
mkha' 'gro ma zhig skye bdun sku sha la //
tshogs kyi 'khor lo mdzad pa gzigs nas byon //
lhag ma bsdus te zhal du gsol ba'i mod //
nub phyogs pad+ma rigs kyi mkha' 'gro ma'i //
tshogs kyi dpon gyur ye shes sa chen non //
rgyal sras gu ru pad+ma 'byung gnas kyi rnam par thar pa mdor dril ba las //
yum sras gsum gyis dngos grub bsnyems pa'i le'u ste bzhi pa'o //

//de yi dus na rgya gar lho phyogs kyi //
rgyal sa rin chen lhun grub grong khyer na //
las dang skal bar ldan pa rgyal po'i rigs //
yab ni kun tu dge zhes bya ba dang //
yum ni snang ba 'od ldan ma zhes par //
thugs la brtse ba'i sras bu med pas gdungs //
dkon mchog gsol btab dge tshogs bsags pa'i tshe /
bram ze yid bzhin bzang po'i zhal na re //
bsod nams bsags pa'i rgyal po chen po gson //
nyid kyi bstan pa rab tu brtan pa'i phyir //
sang nyid kun dga' me tog mdzes pa'i gling //
rgyal po 'khor bcas sku 'chag mdzad gyur na //
btsun mo dam pa rin chen 'di nyid la //
sras kyi skal pa 'byung bar nges so zhes //
ji skad gsol ba bzhin du phyi nyin ma //
stag lo tshes brgyad gza' chen dmag dpon dang //
skar ma rta chen shar ba'i dus mchog la //
rgyal po yab yum 'khor dang bcas pa yis //
lha rdzas mchod pa ji snyed thogs nas su //
kun dga' me tog mdzes pa'i gling du byon //
bde gshegs rnams la gsol mchod rgya cher mdzad //
de tshe rgyal po yab yum spyan lam du //
me tog sdong po zhig ni 'gul bar mthong //
ngo mtshar skyes nas mang du gzigs pa yis //
mtshan dang ldan pa'i khye 'u zhig 'dug ste //
de yang sha rtsa dkar la dmar ba'i mdangs //
spyan gnyis 'bru tshugs shangs la khro gnyer dod //
zur gsum zhal gdangs phyag gis rngam stabs sgyur //
zhabs gnyis brkyang bskum tshul du 'dug pa la //
kun gyis ngo mtshar rjes su yi rangs te //
rgyal sa rin chen lhun grub khab tu phebs //
rgyal sras gu ru pad+ma 'byung gnas kyi rnam par thar pa mdor dril ba las /
lho phyogs rgyal po'i sras kyi skal bar mdzad pa'i le'u ste lnga pa'o //

//yab dang yum gnyis shin tu dgyes nas su //
yum la mtshan dang ldan pa'i khye 'u zhig
/ngo mtshar ltas dang bcas te 'khrungs yod pas //
chab 'bangs thams cad 'dus shig gsungs pa na //
kun kyang 'dus nas gser g.yu dar zab dang //
ma he glang chen rta mchog la sogs pa //
sna tshogs dkor cha dpag tu med pa phul //
bram ze mtshan mkhan bos nas mtshan brtags pas //
rgyal bu dam pa rin chen 'di nyid la //
spyir na sangs rgyas yon tan yongs su rdzogs /
khyad par sha rtsa dkar dmar 'dug pa ni //
snang srid lha 'dre kun la bka' btsan rtags //
shangs la khro bo'i gnyer ma dod pa ni //
gdul dka' srin po'i sde tshogs kha gnon rtags //
zhal nyid zur gsum dbyibs su 'dug pa ni //
ma mo mkha' 'gro'i gtso bo mdzad pa'i rtags //
zhes pa'i kha dmar btags te rgyal sar bkur //
rgyal sras gu ru pad+ma 'byung gnas kyi rnam par thar pa mdor dril ba las /
lho phyogs rgyal pos rgyal sa chen por mnga' gsol ba'i le'u ste drug pa'o //

//oM AHhU~M badzra gu ru pad+ma sid+d+hi hU~M/
de nas re zhig dus na rgyal bu des //
rdzu 'phrul ston phyir sor rdo 'phangs pa las //
blon po'i bu yi mtshog mar phog nas shi
/blon gyis rgyal bur nyes chad gcad par zhus //
rgyal gyis 'bangs bu'i stong du rin po che //
tshad dang bcas nas byin yang ma nyan te //
kun gyis rgyal bu dug mtsho mer ba'i nang //
bskyur kyang ma tshugs gzi brjid sngar las lhag
/dug ri'i rtse nas bsgril kyang gnod ma nus //
dug sbrul mi zan 'jigs pa'i khar btab kyang //
mi shigs sku la cung zad ma tshugs shing //
tsan dan til mar me la bsregs byas kyang //
me dpung mtshor 'khyil pad+ma rgyas pa'i dbus //
grang grang bsil bsil zil pa phrom mer bzhugs //
de tshe 'dus pa kun kyang ha las nas //
skyes bu mchog 'di 'jigs pa chen po dang //
gnod pa gang gis nyam nga rdul tsam med //
sngon yang me tog pad+ma'i sbubs nas rnyed //
de phyir 'di ni rdzogs pa'i sangs rgyas kyi //
mchog gi rnam 'phrul yin par nges so zhes //
kun gyis bstod cing phyag 'tshal sdig pa bshags //
gsol ba btab cing mchod pas mnga' dbul tshe //
pad+ma 'byung gnas zhes byar yongs su grags //
rgyal sras gu ru pad+ma 'byung gnas kyi rnam par thar pa mdor dril ba las /
rdzu 'phrul rmad du byung ba'i le'u ste bdun pa'o //

//de nas rgyal sras pad+ma 'byung gnas nyid //
yum gyis tshogs 'khor mdzad pa'i gral du phebs //
tshogs kyi 'khor lo'i 'du bar spyod pa na //
yum mchog mkha' 'gro chen mos bka' bstsal pa //
rgyal ba'i sras khyod 'di nas lho phyogs gshegs //
rin chen 'bar ba'i brag ces bya ba na //
gter gyi sgo mo bsam mi khyab pa yod //
de rnams longs la rang gis nyams su longs //
grub pa thob nas gzhan la yongs su spel //
ces pa'i lung bstan mdzad pa ji bzhin du //
rgyal ba'i sras po pad+ma 'byung gnas che //
lho phyogs rin chen 'bar ba'i brag tu byon //
bang so seng ge gnam 'phyong nang rol nas //
zab mo gter gyi sgrom bu lnga thon te //
de yang rin chen lcags kyi sgrom bu nas //
rdo rje phur pa'i rgyud dang man ngag byung //
bse yi sgrom nas mdo sgyu sems gsum dang //
shel gyi sgrom nas yang dag rgyud lung dang //
zangs kyi sgrom nas ma mo gshin rje'i skor //
rus pa'i sgrom nas las mkhan dregs pa bcas //
gsang ba sngags kyi skor tsho mtha' dag byung //
bla ma yi dam mkha' 'gros byin brlabs te //
dpe la gzigs pas tshig don ma lus mkhyen //
rgyal sras gu ru pad+ma 'byung gnas kyi rnam thar mdor dril ba las /
zab mo gter gyi dngos grub brnyes pa'i le'u ste brgyad pa'o //

//yum mchog mkha' 'gros lung bstan ji bzhin du //
lho phyogs dug ri khros pa'i phug tu byon //
rdo rje phur pa'i sgrub pa rtse gcig mdzad //
grub rtags brag la phur pa thal 'byin gdab //
lho phyogs srin po'i phug tu rdzogs pa che'i //
nyams len mdzad pas rtogs tshad mtha' ru phyungs //
byang phyogs drag rtsub phug tu ma mo dang //
gshin rje bsgrubs pas dregs pa las la bkol //
shar phyogs gsang ba gting rdzogs phug pa ru //
yang dag bsgrubs pas bde chen ye shes bsnyems //
dbus phyogs rin chen 'dus pa'i gling chen du //
mdo dang sgyu 'phrul sems sogs bsgrubs pa yis //
rgyal ba'i gdung 'tshob 'od kyi sku ru grub //
bshad sgrub gnyis kyi bstan pa'i rgyal mtshan phyar //
mi dang mi min gdul bya mtha' yas pa //
mthong thos dran pas thar pa'i sa la sbyar //
rgyal sras gu ru pad+ma 'byung gnas kyi rnam par thar pa mdor dril ba las /
sgrub pa mthar phyin phrin las mdzad pa'i le'u ste dgu pa'o ///
/khyad par bod khams gnyan dgu'i ri la bzhugs //
dregs pa pho mo thams cad dam la btags //
ru dra log pa'i sde dpung brgya rtsa btul //
sgrub pa'i gnas chen brgya rtsa byin gyis brlabs //
gnas phran stong dang rtsa brgyad zhal yang phyes //
yul khams bkra shis snod bcud phun tshogs spel //
ri brag mtsho gsum gter kha bsam yas sbas //
rdzu 'phrul rjes bzhag kun gyis mngon par mdzad //
rig 'dzin sgrub po brgyad la lung bstan cing //
dbang bskur byin brlabs gdams ngag rjes su gnang //
mkha' 'gro brgya rtsa'i gsang sbyor dba' bo mdzad //
sbyor ba mthar phyin dgongs pa mi 'gyur brtan //
sgrol ba mthar phyin gnyis snang dregs pa thul //
brtul zhugs mthar phyin gdul bya thams cad kun //
mchog dang thun mong dngos grub mnga' bsnyems mdzad //
rgyal sras gu ru pad+ma 'byung gnas kyi rnam par thar pa mdor dril ba las /
bod khams la bka' drin lhag par mdzad pa'i le'u ste bcu pa'o //

//de nas lho nub rak+sha khros pa'i yul //
srin po mi zan bye ba ther 'bum gyis //
yongs su gang zhing grwa stobs rgyas pa na //
mtha' yi rgya mtsho chen po 'phyur ba bzhin //
gdong dmar srin po thams cad kha lhud de //
gnam la 'phur zhing chu yi gting nas 'dzul //
brag rir thogs med sa la rlung ltar rgyugs //
'dzam gling yul chen yul phran kun tu khyab //
pho rnams bsad cing sha khrag dmar zas byed //
mo rnams sbyor zhing srin gyi bu phrug spel //
mthar ni thams cad srin po'i gling du 'gyur //
dge med sdig gis rgyal khams gang bas na //
gdul dka' de dag gzhan gyis mi 'dul zhing //
pad 'byung kho na nyid kyis 'dul gzigs nas /
khyung chen 'phur bzhin srin po'i gling du gshegs //
rak+sha srin po'i rgyal po gnas spar te //
de yi khog pa'i gsob tu zhugs nas kyang //
ji srid 'khor ba stongs par ma gyur bar //
thabs thugs ma 'gags spyod pa rmad byung bas //
srin po 'dul zhing 'dzam gling bde la bkod //
ngo mtshar bka' drin phul du gyur pa 'o //
rgyal sras gu ru pad+ma 'byung gnas kyi rnam par thar pa mdor dril ba las /
da lta gdong dmar srin po'i kha gnon mdzad pa'i le'u ste bcu gcig pa'o //

//oM AHhU~M badzra gu ru pad+ma sid+d+hi hU~M/
de ltar gu ru pad+ma 'byung gnas kyi //
rnam par thar pa rgya mtsho lta bu las //
skra rtse'i zegs mas thigs gcig blangs pa ltar //
re zhig nyi tshe'i gdul bya'i snang ngo ru //
bsgrags pa bon gyi lung byang ji lta bar //
mdor bsdus snying por bkod pa'i dge ba yis //
'di nyid mthong thos dran reg gdul bya kun //
pad+ma mthong grol go 'phang myur thob shog
/ces pa'ang gter bon snga ma'i rnam thar las 'byung ba ltar mi shigs g.yung drung 'byung gnas rtsal   kun gzigs 'jam dbyangs mkhyen brtse'i dbang po /gyis bris pa dge //
/tha tshun mu tshug smar ro ///
/
