@#//
grub pa'i dbang phyug dzA ha bI ra yi gdams pa thun mong ma yin pa bzhugs so //
brgyud pa bar ma /
na mo gu ru rat+na ya /
mtha' yas dam chos nor bu'i mdzod bzung nas //
skal ldan grub pa'i lam la 'god pa'i dpal //
'chi med brnyes pa 'gro ba'i mgon po yi //
zhabs la btud nas gsang chen yi ger 'bri //
gang zhig 'chi med bsgrub 'dod pas //
rnam shes bzhon pa   rlung /dbang du bya //
de yi tshul yang bsam yas las //
tshegs chung don che 'di nyid longs //
rang nyid kun tu bzang por bsgom //
nyi mar dbyung nas zla bar rngubs //
keng rus gdan gyi 'dug stangs kyis //
ka ling ka   kha /nas drag por gsum /
khong 'dar shin tu thon par dbyung //
ci bder 'dug pa'i rnal 'byor pas //
bya lam   nam mkha'/bza' zhing drag por rngubs //
ji srid lto ba ma khengs bar //
de srid tshod dang sbyar zhing bya //
so ma sin+d+he   lto ba /ci bder bzhag
/'gro bar brtsams na cung zad mnan //
'di ltar brtson pa'i rnal 'byor pa //
nad kyi rnam pa kun byang zhing //
zag med bde ba rab rgyas nas //
'chi med go 'phang nges par thob //
sgo bzhi bkag pa'i sbyor ba dang //
dgu phrugs 'phrul 'khor sbyor ba yis //
ma dper 'go ba'i nad zer ba'ang 'dug kyang khrid kyi dgongs par mgo bo'i nad zer ba 'di ka yin /   mgo bo'i nad rnams kun byang nas //
skra li nag cing 'khyil bar 'gyur //
yun ring bsdoms nas shugs drag par //
mthong lam nas byung 'phrul 'khor bya //
mig gi rab rib mtha' dag sel //
de bzhin dbang po gzhan la 'o //
sgo dgu bgags pa'i bsam gtan dang //
rdo rje'i   pad kor /gar dang bcas pa'i glu /   dmigs bsal med /
gang rung /   khro bos bgegs dpung nges 'joms pas //
thun gyi thog ma mtha' mar bsgom //
b+h+rU rlung 'di nyid bdun phrag gsum //
zas gzhan spangs te bsgom par bya //
de nas rim gyis zla ba drug
/bsgom na 'chi med 'grub bo gsungs /
kho bo'i bla ma nub phyogs pa //
'di nyid zla ba drug bsgoms pas //
me dang chu yis mi gnod pa'i //
rdzu 'phrul mchog la mnga' brnyes gyur /
kho bo blo zhan brtson 'grus dman //
'on kyang zhag bdun nyams blangs pas //
yid ches ngo mtshar mang du byung //
de slad 'di ni don brgyud yin //
sngon chad cha lag phra mo las //
rdzogs par su la'ang bslab pa med //
da lam snod ldan gang zag la //
sba bsri med par phul ba lags //
yi ge med pa'i snyan brgyud 'di //
dam pa'i zhal ngor 'bri snyam tshe //
rmi lam nyams kyi snang ba la //
bla mas yi ger bkod nas gnang //
de don tshang la ma nor bar //
yi ger bkod pa'i dge ba yis //
mkha' khyab 'gro kun chos kyi dbyings //
kun tu bzang po mngon gyur shog
/ces pa chos rje mkhyen ldan grub pa'i dbang phyug stobs ldan 'od zer gyis bkas bskul nas /
rgyal khams kyi sprang po mkhyen brtse'i dbang phyug gis bla ma'i gsung bzhin yi ger bris pa nyi zla ltar gyur cig
/sarba dA mang+ga laM//
'di thams cad gcig tu dgos pa'i nges pa med pas /
gang dgos gcig byas la sngon 'gro dang rjes gang yang mi dgos so //
!
grub pa'i dbang phyug chen po dzA ha b+hIr nas brgyud pa'i 'chi med b+h+rU rlung gi gdams pa zab mo bzhugs so //
na mo gu ru DA ki nI yai /
'dir grub pa'i dbang phyug chen po dzA ha b+hIr nas brgyud pa'i tshe sgrub zab mo nyams su blang bar 'dod pas nam mkha' sngo sang rgya che ba mthong ba'i sar stan bde ba la 'dug ste /
nyams su len rgyu ni /
dang por /
rang nyid kun tu bzang por bsgom zhes pa'i don   mchan rnying pa zhig tu /
stong par bsgom pa yin gyi zhal phyag can med ces snang /rang gi lus gnas khang lung pa yul phyogs thams cad mi dmigs par stong par sbyang /
stong pa'i ngang las rang kun tu bzang po sku mdog sngon po gcer bu rgyan med pa zhig bsam pa'i spyi bor   mchan rnying du /
rang tha mal pa gsal ba'i spyi bor /
zhes snang /drin can rtsa ba'i bla ma grub thob dzA ha b+hIr sku mdog smug nag sha rgyas shing brjid chags pa nyi ma bye ba'i gzi 'od can gcer bu rgyan med zhabs gnyis mnyam pa'i mthil sbyar ba'i mtheb chen gnyis rtse sprad pa rang gi tshangs bug zug pa /
phyag gnyis spyi bor thal mo sbyar ba dbu skra ral pa'i thor cog bcings pa skyabs gnas kun 'dus su mos la /
rang gi tshe 'khor ba thog ma med pa nas bsags pa'i nad gdon sdig sgrib ltung ba nyes pa myong bar nges pa'i las sgrib thams cad byang zhing dag par mdzad du gsol /
snyam pas lus ngag yid gsum 'jug pa gcig tu bsgril nas gsol ba 'di ltar 'debs so //
oM AHhU~M/
dus gsum kun mkhyen pad+ma saM b+ha wa //
grub pa'i 'khor los sgyur ba dzA ha b+hIr //
dngos grub brnyes pa b+h+ra ma nA tha la //
gsol ba 'debs so 'chi med dngos grub stsol //
snyan brgyud mdzod 'dzin ma Ni nA tha dang //
nges par thams cad mkhyen pa mkhyen brtse'i zhabs //
'phags mchog byams pa skal ldan bzang po la //
gsol ba 'debs so 'chi med dngos grub stsol //
'chi med grub brnyes dbang phyug rab brtan dang //
rdo rje 'chang dngos khyab bdag zha lu pa //
ngag gi dbang phyug blo bzang rgya mtsho'i sder //
gsol ba 'debs so 'chi med dngos grub stsol //
rig 'dzin grub pa'i gtsug rgyan pad+ma'i mtshan //
rmor chen rig 'dzin kun dga' lhun grub zhabs //
bstan pa'i sgron me legs pa'i 'byung gnas la //
gsol ba 'debs so 'chi med dngos grub stsol //
slob bshad 'dzin mkhas kun dga' blo gros dang //
rig 'dzin chen po phyogs las rnam rgyal zhabs //
mtshungs med ngag dbang bstan 'dzin snyan grags la //
gsol ba 'debs so 'chi med dngos grub stsol //
thams cad mkhyen pa 'jam dbyangs mkhyen brtse'i dbang //
rdo rje 'chang dngos blo gros mtha' yas zhabs /   karma pa mkha' khyab rdo rje'i gsung ltar brgyud pa chad 'dzud dkyus su byas /
bka' drin mtshungs med rtsa ba'i bla ma la //
gsol ba 'debs so 'chi med dngos grub stsol //
sngon 'gro gsum gyis rang rgyud legs sbyangs nas //
dngos gzhi stong pa rngubs pa'i rnal 'byor gyis //
tha mal snang ba'i sgrib pa kun byang nas //
tshe 'dir mkha' spyod 'grub par byin gyis rlobs /
zhes brgya stong lan gsum yan chad brjod /
de nas lag g.yas pa'i thal mo smin mtshams su dengs byas nas /
na mas dza hA b+hIr /
zhes lan gsum brjod pas bla ma dgyes zhing 'dzum pas 'od zer dmar po bde ba chen po'i rang bzhin snum pa /
'tsher ba /
'dril ba zhig tu gyur nas rang gi spyi bor thim pas bla ma'i sku gsung thugs mkhyen brtse nus gsum dang rang gi lus ngag yid gsum dbyer med du 'dres par bsam la phyag rgya chen po'i ngang du cung zhig bzhag
/de nas /
nyi mar dbyung nas zla bar rngubs //
zhes pa'i don sna bug g.yon bkag la g.yas nas phyir nad gdon sdig sgrib thams cad dud khung nas du ba thon pa ltar song /
nam mkha'i dbyings su yal bar bsam la rlung shugs bskyed de 'bud /
yang sna bug g.yas bkag la sangs rgyas byang sems bla ma yi dam sogs mdor na skyabs gnas yod do cog gi mthu stobs nus pa byin rlabs thams cad 'od zer sngon po'i rnam par byung /
sna bug g.yon nas song /
lus kyi nang thams cad gang bar bsam la cung zhig rlung 'dzin /
yang sna bug g.yon bkag g.yas nas shugs bskyed de phyir 'bud pa sogs sngar ltar lan gsum song rjes /
keng rus gdan gyi 'dug stangs kyis /
ka ling ka nas drag por gsum /
khong 'dar shin tu thon par dbyung //
zhes pa'i don   mchan rnying du /
pus mo g.yas pa gtsug lag gnyis rdo rje khu tshur brlar brten zhes snang /'og sgo stan la ma reg par rkang mthil gnyis sbyar la rting pa'i steng du 'phongs bzhag la mtheb chen stan la gtad /
lag gnyis kyis mtheb chen gyis srin lag gi 'dre rtsa mnan la khu tshur bsdams pa /
pus mo gnyis kyi steng du bzhag la cung zhig sgur bar byas /
kha nas hA zhes rlung drag tu srings la lus kun bsgril zhing khong 'dar thon par bya /
yang ngal gso zhing slar yang de 'dra lan gnyis te gsum bya /
de nas /
ci bder 'dug pa'i rnal 'byor pas //
bya lam bza' zhing drag por rngubs //
ji srid lto ba ma khengs bar //
de srid tshod dang sbyar zhing bya //
zhes pas lus gang bde bar bsdad nas /
sems kyis khams gsum gyi nam mkha' sngo me re re byung nas lus sngo mer gyis gang bar bsam la /
'og rlung cung zhig 'then /
kha nas rlung sgra bcas su hub kyis drangs shing lto ba ldir gyis khengs pa dang /
steng rlung mnan te rlung kha sbyar /
mi thub tsa na dal bus btang /
bsgom bya'i dngos gzhi yin pas lan gang mang bya /
yang skabs 'gar skom pa sogs byung na /
rang gi mdun 'dom gang gi nam mkhar grub thob dzA ha b+hIr sku mdog smug nag zhabs gnyis mthil sbyar ba phyag gnyis pus mo'i steng du sa gnon gyi phyag rgya mdzad pa zla ba nya gang ba'i rgyab yol can /
sku'i ba spu'i bu ga thams cad nas bdud rtsi dkar la dmar ba'i mdangs chags pa grub pa'i dngul chu lta bu zil pa phrom phrom yod par bsam la /
kha nas rlung rngubs pas bdud rtsi thams cad skya nur nur byung lus kyi nang thams cad 'chi med ye shes kyi bdud rtsis mer gyis gang //
'chi ba med pa'i tshe /
rgud pa med pa'i lang tsho rtag brtan gzhom gzhig dang bral ba rdo rje'i lus su gyur cing /
lus kyi ba spu'i bu ga thams cad kyang bdud rtsi'i zil pa phrom phrom yod par bsam la rlung 'dzin pa lan 'ga' re bya /
rjes las sbyor ni /
sgo bzhi bkag pa'i sbyor ba dang //
dgu phrugs 'phrul 'khor sbyor ba yis //
mgo bo'i nad rnams kun byang zhing //
mig gi rab rib mtha' dag sel //
de bzhin dbang po gzhan la 'o //
zhes pa'i don lag pa'i mtheb chen gnyis kyis rna ba gnyis /
mdzub mo gnyis kyis mig gnyis /
gung mos sna gnyis /
srin lag gnyis dang mthe'u chung gnyis kyis kha ste sgo bzhi bkag cing rlung bzung sna g.yas su lan gsum /
g.yon du lan gsum /
yang g.yas su gsum re bskor /
mig lta bu la mtshon na ling tog rab rib sogs mig nad thams cad du ba'i rnam pas mig nang nas 'thon zhing rlung gis ded par bsam la mig phye /
gzhan rnams ma bsal bar bzhag
/ma thub na bsal la sna nas dal bus btang /
des gzhan la yang 'gres shes par bya'o //
de ltar bsgoms pa'i phan yon ni gzhung las /
'di ltar brtson pa'i rnal 'byor pa //
nad kyi rnam pa kun byang zhing //
zag med bde ba rab rgyas nas //
'chi med go 'phang nges par 'thob //
ces dang /
b+h+rU rlung 'di nyid bdun phrag gsum //
zas gzhan spangs te bsgom par bya //
de nas rim gyis zla ba drug
/bsgoms na 'chi med 'grub bo gsungs /
kho bo'i bla ma nub phyogs pas //
'di nyid zla ba drug bsgoms pas //
me dang chu yis mi gnod pa'i //
rdzu 'phrul mchog la mnga' brnyes gyur /
kho bo blo zhan brtson 'grus dman //
'on kyang zhag bdun nyams blangs pas //
yid ches ngo mtshar mang du byung //
zhes gsungs pa ltar thog mar zhag bdun lta bu zas skom gyi spros pa bcad la thun grangs dang tshad med par bsgoms pas nad thams cad byang ba ni nyams su myong /
de nas goms par byas nas zla drug btang na nges par 'chi med kyi dngos grub thob par 'gyur ro //
zhes grub thob dzA ha b+hIr nas brgyud pa'i tshe sgrub kyi nyams khrid 'di nyid drin can rdo rje 'chang bsod nams chos 'phel gyi bka' gnang ba ltar /
lha rigs 'a zha'i ban+d+he 'jam dbyangs ngag gi dbang phyug rgyal mtshan rab brtan gyis rje bla ma'i bzhugs gnas gro mo lung du /
shugs 'byung mgyogs bris su sbyar ba 'dis kyang sems can thams cad 'chi med kyi go 'phang thob pa'i rgyur gyur cig
/sarba dA mang+ga laM///
/'di nyid kyi nyams khrid lung dang bcas pa legs par thob pa'i brgyud pa ni /
pad+ma saM b+ha wa /
ma hA sid+d+hi dzA ha b+hIr /
b+h+ra ma nA tha /
ma Ni ka nA tha /
'jam dbyangs mkhyen brtse'i dbang phyug
/'phags mchog byams pa skal bzang /
rdo rje 'chang dbang phyug rab brtan /
khyab bdag zha lu pa /
rgyal dbang lnga pa chen po /
rig 'dzin pad+ma phrin las /
rmor chen kun dga' lhun grub /
gnas gsar ba legs pa'i 'byung gnas /
sa chen kun dga' blo gros /
rig 'dzin phyogs las rnam rgyal /
mchog sprul rin po che byams pa ngag dbang bstan 'dzin snyan grags /
thams cad mkhyen pa 'jam dbyangs mkhyen brtse'i dbang po /
des bdag blo gros mtha' yas la bstsal pa'o //
