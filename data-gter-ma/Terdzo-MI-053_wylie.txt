@#//
bla ma'i thugs sgrub bar chad kun sel gyi cha lag
/gsang bdag rdo rje be con gyi dbang chog in+d+ra nI la'i chu rgyun zhes bya ba bzhugs so //
gsang ba'i dbyig tu rab zhugs pas //
gsang ba'i mdzod la rang dbang sgyur //
bdud 'dul rdo rje'i be con cher //
ston mdzad gu ru rje la 'dud //
smin grol bskyed rdzogs las kha tshar //
zab la don 'dril rjod byed tshig
/nyung ngus rgya che'i gnad 'doms pa //
ngo mtshar der 'jug sgo 'di 'o //
gsang ba ting nge 'dzin gyi bar chad sel ba gsang bdag rdo rje be con gyi dbang gi cho ga bgyi ba la gsum /
sbyor ba bsham bkod /
dngos gzhi bsnyen sgrub /
byin rlabs dbang bskur ro //
dang po ni /
stegs bur maN+Dal la pad+ma 'dab brgyad sngon po'i lte bar me tog gi tshom bu sngon po gcig bkod pa'i steng many+dzi la bum pa bcud ldan mgul chings sngon po kha rgyan gzungs rdor dang bcas pa bzhag
/rgyab tu dbang gtor dpal bshos rgyan spros can /
g.yas g.yon du gsang bdag khro bo rdo rje be con /
rta mgrin /
khyung rnams kyi tsakli /
sngags byang sngags phreng /
phyag mtshan rdo rje rnams bkod /
phrin las rgyas pa gtang na mdun du sman raka gtor gsum yang bsham /
bsdus pa 'di'i skabs mi dgos /
mthar chu gnyis nyer spyod bskor bsham bya /
las bum dang phrin las la mkho ba'i yo byad nye bar bsdog go
/gnyis pa dngos gzhi bsnyen sgrub la gsum /
bdag mdun /
bum sgrub /
bdag 'jug go
/dang po ni /
sgrub gnas gsar pa dang sngon du dbang bskur sogs ma byas pa la dkar gtor spyi ltar gtang /
rang gi snying ga nas 'od zer 'phros pas bla ma bcom ldan 'das gsang ba'i bdag po la skyabs yul rgya mtsho'i tshogs kyis bskor ba mdun gyi nam mkhar badzra sa mA dzaHsa tshogs zhing mkha' khyab tu sad pa'i spyan sngar /
na mo :
bla ma yi dam gsang ba'i bdag :
mchog gsum rgyal ba rgya mtsho la :
bdag sogs 'gro kun byang chub bar :
rtse gcig gus pas skyabs su mchi :
zhes lan gsum gyis skyabs 'gro bya /
ho :
mar gyur sems can thams cad kun :
sangs rgyas go 'phang 'thob bya'i phyir :
nyes spyod kun sdom dge chos sdud :
gzhan phan byang sems rtag tu bskyed :
ces sems bskyed /
rdo rje slob dpon sangs rgyas dpal //
sogs kyis rgyun bshags bya /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bzhi bsgom /
dzaHhU~M baM hoHsa tshogs zhing rnams rang la thim par bsam /
mchod rdzas byin rlabs ni /
raM yaM khaM:
oM AHhU~M:
snod bcud ye nas dag pa la :
kun tu bzang po rol pa'i rgyan :
phyi nang gsang ba'i mchod pa'i sprin :
dpag yas nam mkha' gang bar gyur :
oM badzra ar+g+haM nas 
shab+da AHhU~M:
zhi bar bsnyen pa ni /
bdag mdun dbyer med du bsgom ste /
stong pa'i ngang las pad nyi'i steng :
hU~M las rang nyid skad cig gis :
gsang ba'i bdag po sku mdog dkar :
zhi 'dzum cung zad khros pa'i nyams :
phyag gnyis rdo rje dril bu 'dzin :
dar dang rin chen sbrul gyis brgyan :
ral pa'i thor tshugs rdo rje'i tog :
thod skam rigs lngas dbu la brgyan :
skyil krung phyed pa'i gar gyis bzhugs :
thugs kar nyi steng hU~M dkar po :
tha mar gsang ba'i sngags kyis bskor :
'od 'phros phyogs bcu'i rgyal ba dang :
lcang lo can nas gsang ba'i bdag :
ye shes sems dpa'i gnas gsum nas :
sku dang sngags phreng phyag mtshan rnams :
char bzhin babs nas bdag la thim :
byin rlabs nus pa bskyed par gyur :
oM badzra pA Ni nI lam+bA ra d+ha ra hU~M hU~M phaT:
ces bzla /
khro bor sgrub pa ni /
sngar ltar bdag mdun dbyer med du gsal btab la /
rang nyid gsang bdag zhi ba'i sku :
yongs gyur rdo rje be con che :
mthing nag rab khros 'jigs pa'i tshul :
spyan gsum zhal bgrad mche ba gtsigs :
dbu skra dmar ser me ltar 'bar :
dar sngon stod g.yogs stag sham dang :
klu brgyad sbrul gyi rnam pas spras :
thod skam lnga yi dbu rgyan dang :
thod rlon lnga bcu'i do shal 'phyang :
phyag g.yas rdo rje nam mkhar gsor :
g.yon pas sdigs mdzub thugs kar gtod :
rtse las sbrul pa'i khyung chen ni :
krang kring sgra sgrog mthing nag 'bar :
gnam lcags rwa dang mchu sder can :
klu gdon gdug pa zhal du gsol :
me phung 'bar ba'i gshog pa rdeb :
grangs med nyi zer rdul ltar 'phro :
zhabs gnyis dor stabs pad nyi dang :
bdud bzhi bsnol ba'i gdan gyi steng :
ye shes me phung dbus na 'gying :
gnas gsum yi ge gsum gyis mtshan :
rdo rje gsum du byin gyis brlabs :
spyi bor dpa' bo 'bru lngas brgyan :
ye shes rigs lnga'i dbang rdzogs bsam :
oM AHhU~M:
hU~M oM swA AM hA:
hU~M:
lcang lo can gyi pho brang nas :
rdo rje be con gsang ba'i bdag :
rab 'byams khro bo'i 'khor dang bcas :
'dir gshegs byin gyis brlab tu gsol :
oM badzra pA Ni ma hA kro d+ha sa pa ri bA ra badzra sa ma ya dzaHdza :
dzaHhU~M baM ho :
a ti pU ho :
pra tIts+tsha ho :
oM:
dngos 'byor yid las byung ba yi :
kun tu bzang po'i mchod sprin gyis :
chos dbyings rgyas par bkang byas te :
rdo rje be con 'khor bcas mchod :
oM badzra ar+g+haM nas shab+da sarba pU dza sa ma ye hU~M:
hU~M:
rdo rje las skyes rdo rje'i bdag :
sangs rgyas kun gyi rdo rje'i thugs :
rdo rje be con khro bo'i rgyal :
he ru ka dpal khyod la bstod :
bzlas dmigs ni /
rang gi snying dbus pad nyi'i steng :
ye shes sems dpa' rta mgrin rgyal :
dmar nag thod dbyugs zhags pa bsnams :
khro bo'i chas rdzogs me dbus rol :
de yi thugs kar nyi ma'i dbus :
hU~M mthar sngags kyi phreng bas bskor :
bzlas pas sngags phreng me 'od bcas :
rang sgra sgrog bzhin zhal nas thon :
phyogs bcu'i bde gshegs mchod pas mnyes :
khams gsum 'gro ba'i sdig sgrib sbyangs :
sde brgyad 'byung po gzir zhing brlags :
phyi snod drag po'i gzhal yas khang :
nang bcud lha dang sngags kyi sgra :
gnyis med ye shes 'khor lor gyur :
bzlas pa ni /
oM badzra pA Ni ma hA yak+Sha nI lam+bA ra d+ha ra hrI khroM sarba duSh+TAn da ha ni badzra hU~M hU~M phaT:
ces bsnyen pa las grangs mang bar bzla /
gnyis pa bum sgrub ni /
rnam bum la dmigs te /
b+h+rU~M las rin chen bum pa ni :
mtshan nyid thams cad yongs rdzogs dbus :
rdo rje be con lha tshogs rnams :
snang stong chu zla lta bur gsal :
rang gi thugs srog sngags phreng las :
'od zer mchod pa'i tshul du spros :
sku las bdud rtsi'i rgyun babs pas :
bum pa yongs su gang bar gyur :
ces gsal btab la gzungs thag nas bzung ste bsnyen pa ci rigs pa bzla /
las bum du bdud rtsi 'khyil pa'i bskyed bzlas spyi 'gro bya'o //
mthar mchod cing bstod la /
yi ge brgya pa lan gsum dang /
oM AHhU~M gis mchod yon phul bas lha 'od du zhu ba'i bum pa'i chu bdud rtsir gyur /
gsum pa bdag 'jug ni /
spro na 'og nas 'byung ba'i slob ma la dbang bskur ba'i cho ga ltar bdag 'jug tu blang /
bsdu na rig pa'i me tog dor la gnang ba nod do //
gsum pa byin rlabs dbang gi cho ga ni /
slob ma las chus sgo drung du khrus bya /
nang du 'jug pa dang phrin las 'bring po ltar bgegs gtor btang zhing bgegs bskrad la srung 'khor bsgom /
gral du 'khod /
me tog bkye bsdu /
sems bskyed gsal btab nas /
de la gsan par bya ba'i chos ni /
bcom ldan 'das dpal gsang ba'i bdag po'i byin rlabs dbang bskur gyi rim pa bsgrub pa ste /
de'ang lha 'di'i ngo bo sangs rgyas thams cad kyi mthu stobs ma lus pa gcig tu bsdus pa /
rnam pa sa bcu'i dbang phyug rdo rje chos dang rdo rje snying po dang phyag na rdo rje la sogs pa mtshan dang sku'i rnam grangs bsam gyis mi khyab par bstan nas sangs rgyas rnams kyi gsang ba zab mo'i mdzod 'dzin cing /
rgyal ba rgyal sras rgyal ba'i rjes 'jug gang mchis pa re re'i phyi bzhin rtag tu 'brangs nas bdud bgegs log 'dren 'joms par mdzad pa'i rdzu 'phrul mthu stobs gzhan las khyad par du 'phags pas /
'di la rgyud sde gong 'og rnams nas 'byung ba'i rgyud dang sgrub thabs bskyed rdzogs kyi rnam grangs sngags gsar snying gi bka' srol rnams su ji snyed cig byon pa las /
'dir 'jam mgon khri srong lde'u btsan gyi lha sras 'bring po sa bcu'i dbang phyug dam 'dzin mu rub btsad po'i rnam 'phrul /
rtsod pa dang bral ba'i gter chen chos kyi rgyal po 7o rgyan mchog gyur gling pas sngon chad sa steng du ma grags pa dang /
grags kyang tshig dang don gyi cha nas ngo mtshar du mas 'phags pa'i zab chos ji snyed cig spyan drangs pa'i nang nas /
dpal o rgyan chos kyi rgyal po'i thugs bcud /
bod yul sa 'og kun gyi gter gcig
/mchog dang thun mong gi dngos grub sgrub pa'i thabs tshang la ma nor ba 'khor los sgyur ba'i rgyal po'i bang mdzod chen po lta bu bla ma'i thugs sgrub bar chad kun sel gyi cha lag khyad par can gyi drwa phyed mdzes pa lta bu'i chos sde /
mdo khams shar phyogs phrin las 'gro ba 'dul ba'i gnas chen brgyad kyi ya gyal dbang gi gnas chen ri bo dbang zhu'i brag nas spyan drangs pa'i /
chos bdag bar chad sel ba'i chos bka' bzhi zhes grags pa las /
gsang ba ting nge 'dzin gyi bar chad sel bar mdzad pa gsang bdag rdo rje be con zhes dkyil 'khor rgya mtsho'i khyab bdag kun bzang pad+ma thod phreng rtsal gyi phyag gi rdo rje'i cho 'phrul las rang shar ba'i tshul gyis byung ba ste /
gzhung nyid las /
'di ni dkyil 'khor gtso bo mchog :
bdag nyid pad+ma thod phreng gi :
phyag mtshan rdo rje'i cho 'phrul las :
phyag rgya chen po'i lha skur bzhengs :
phyi ltar bcom ldan gsang ba'i bdag :
nang ltar be con khro bo'i rgyal :
gsang ba rak+sha he ru ka :
yang gsang badzra ga ru Da :
thun mong sa gsum gdug pa 'dul :
khyad par mngon sum ye shes skyed :
mchog tu ting 'dzin gsang ba'i gegs :
sel byed lhag pa'i lha gcig pu :
da lta'i mnga' bdag rje 'bangs kyi :
sa mA d+hi yi gegs sel dang :
ting 'dzin bar chad 'byung ba'i rkyen :
gza' klu rgyal gsum 'dul ba dang :
ma 'ongs chos bdag skyes bu yi :
klu gdon grol ba'i cha rkyen dang :
gzhan yang 'di nyid nyams len kun :
ting 'dzin zab mo'i gegs sel phyir :
rdo rje gsang ba'i tshig tu bstan :
ces rdo rje'i gsung gis lan gcig ma yin par bsngags pa ltar ngo mtshar dang byin rlabs kyi tshan kha mchog dang ldan pa'i chos skor la'ang smin grol las tshogs dang bcas pa mtha' rgyas su bzhugs pa las /
'dir smin byed dbang bskur gyi rim pa zab mo sgrub pa'i skabs su babs pa yin /
de la'ang slob dpon gyi bya ba rnams sngon du grub nas /
khyed rang rnams kyi ngo skal du gyur pa la'ang sbyor dngos rjes gsum las /
sbyor ba'i rim pa la thog mar byin rlabs dbang bskur gyi rim pa zab mo zhu ba'i yon du maN+Dal 'bul 'tshal /
zhes mtshams sbyar la maN+Dal 'bul du gzhug
/bla ma dang gsang ba'i bdag po tha mi dad pa'i drung du mi phyed dad pa'i gdung shugs drags pos me tog dang bcas pas thal mo sbyar te gsol ba 'debs pa 'di'i rjes zlos lan gsum mdzod /
byang chub rdo rjes sangs rgyas la :
mchod chen ji ltar bstsal pa ltar :
gsang bdag rdo rje be con gyi :
dbang bskur dam pa bdag la stsol :
gsum /
bla ma dang gnyis su med pa'i bcom ldan 'das gsang bdag rdo rje be con la skyabs yul rgya mtsho'i tshogs kyis bskor ba mngon sum du bzhugs pa'i spyan sngar /
bdag gzhan mkha' mnyam gyi 'gro ba mtha' dag byang chub ma 'thob kyi bar du skyabs su 'gro snyam pas 'di'i rjes zlos /
na mo :
bla ma yi dam sogs gsum /
smon pa dang 'jug pa'i bdag nyid can gyi sems bskyed pa 'di'i rjes zlos /
ho :
mar gyur sems can sogs gsum /
tshogs gsag pa'i slad du /
tshogs zhing de rnams kyi spyan sngar bdag gzhan sems can thams cad kyis sgo gsum spyod lam mthun par phyag 'tshal ba sogs yan lag brgyad pa tshul bzhin du bgyi'o snyam pas 'di'i rjes zlos /
rdo rje slob dpon sogs /
dngos gzhi byin rlabs kyi gzhi 'god cing ye shes pa dbab pa'i slad du sgo gsum gyis gnad gcun la dmigs pa 'di rtse gcig tu mdzod cig
/bsang sbyang /
stong pa'i ngang las pad+ma dang nyi ma'i gdan gyi steng du khyed rang gi sems nyid hU~M yig dkar po /
de yongs su gyur pa las khyed rang gsang ba'i bdag po sku mdog dkar po zhi 'dzum cung zad khros pa'i nyams can phyag g.yas rdo rje thugs kar bsnams shing g.yon dril bu dkur brten pa dbu skra ral pa'i thor tshugs rdo rje'i tog gis mtshan cing thod skam rigs lnga'i rtse bran can /
dar dang rin po che dang sbrul gyis brgyan pa'i thugs kar hU~M dkar pos mtshan pa dang /
slob dpon gyi thugs ka nas kyang 'od zer dpag tu med pa 'phros pas phyogs bcu'i sangs rgyas kyi zhing rab 'byams dang khyad par lcang lo can nas gsang ba'i bdag po ye shes sems dpa'i thugs rgyud bskul /
sku phyag rgya /
gsung yig 'bru /
thugs phyag mtshan gyi rnam par kha char bu yug 'tshubs pa bzhin byon nas khyed rang la thim pas byin gyis brlabs par mos shig
/spos rol bcas /
oM badzra pA Ni nI lam+bA ra d+ha ra hU~M hU~M phaT:
badzra A be sha ya a AH
zhes brjod la byin phab /
ye shes pa'i byin rlabs kyi rgyun byang chub ma 'thob kyi bar du brtan par byas par mos shig
/tiSh+Tha badzra /
zhes brtan par byas /
slob dpon gyi thugs ka nas 'od zer 'phros pas dbang gi lha nam mkha' gang bar spyan drangs pa dang lhan cig tu bkra shis pa'i rnam pa du ma dang ldan pas rin po che'i bum pa bdud rtsi'i chu rgyun gyis gang bas dbang bskur ba'i mos pa mdzod /
rnam bum btegs la /
hU~M:
dus gsum sangs rgyas thams cad kyi :
sku gsung thugs kyi gsang ba 'dzin :
bcom ldan lag na rdo rje yi :
dbang bskur ma lus khyod la sbyin :
bsnyen sngags mthar /
kA ya a b+hi Shiny+tsa oM:
zhes mgor bzhag la bum chu sbyin /
de ltar rdo rje'i gtor blug gi cho ga la brten nas lus kyi nang thams cad ye shes kyi rang bzhin bdud rtsi'i chu rgyun gyis gang /
sgo gsum gyi dri ma bag chags dang bcas pa thams cad dag
/bde chen mchog tu mi 'gyur ba'i ye shes nyams su myong ba'i mos pa mdzod /
des bum pa'i dbang bskur ba song nas /
rjes 'brel du sku gsung thugs yon tan phrin las dang bcas pa'i dbang rnams rim gyis 'byung ba las /
dang po sku phyag rgya'i dbang bskur ba'i slad du /
slob dpon dang mdun bskyed dbyer ma mchis pa khro rgyal rdo rje be con du gsal ba'i smin mtshams nas ye shes kyi sku rang 'dra ba zhig 'phros te khyed rang la thim par sgoms shig
/rdo rje be con tsakli spyi bor bzhag la /
hU~M:
dpal ldan gsang ba'i bdag po yis :
rigs kyi bu la dbang bskur bas :
dregs pa gza' gdon 'dul ba dang :
rdo rje'i sku ru lhun grub shog :
badzra tsaN+Da kA ya a b+hi Shiny+tsa oM:
de ltar ye shes kyi sku thim pa'i rkyen gyis /
khyed rang gsang bdag zhi ba'i sku :
yongs gyur rdo rje be con sogs nas /
ye shes me phung dbus na 'gying :
bar phrin las ltar brjod /
de ltar khyed rang rdo rje be con gyi skur gnas gyur pa la /
slob dpon dang mdun bskyed dbyer med pa'i thugs ka nas rta mgrin dmar nag thod dbyug dang zhags pa bsnams shing khro bo'i chas kyis brgyan pa zhig 'phros te khyed rang gi thugs ka'i pad nyi'i steng du ye shes sems dpa'i tshul du bzhugs par mos shig
/rta mgrin gyi sku tsaka snying gar bzhag la /
hrI:
dbang chen rta mgrin rgyal po yis :
rigs kyi bu la dbang bskur bas :
rgyal bsen dam sri tshar bcad nas :
rdo rje'i gsung du 'grub par shog :
ha ya grI ba kA ya a b+hi Shiny+tsa oM:
slob dpon dang mdun bskyed dbyer med pa'i phyag g.yon sdigs mdzub rtse mo'i khyung chen las gnyis pa 'phros /
khyed rang gi phyag g.yon pa'i sdigs mdzub rtse mo'i khyung chen la thim pas gdug pa can tshar gcod pa'i nus mthu stobs su gyur par mos shig
/slob ma'i lag g.yon sdigs mdzub byas pa'i rtser khyung tsaka sbyin la /
khroM:
ye shes khyung chen ga ru Das :
rigs kyi bu la dbang bskur bas :
klu gdon gdug pa tshar bcad nas :
rdo rje'i thugs su 'grub par shog :
badzra ga ru DaHkA ya a b+hi Shiny+tsa oM:
des sku'i dbang thob /
lus kyi sgrib pa dag
/sku phyag rgya'i rnal 'byor bsgom pa la dbang bar byas pa yin no //
gnyis pa gsung bzlas pa'i lung sbyin zhing sngags kyi dbang bskur ba'i slad du slob dpon gyi thugs kar bzhugs pa'i ye shes sems dpa' rta mgrin gyi thugs ka nas sngags phreng rnams rim gyis byung /
zhal nas zhal du brgyud de khyed rang gi zhal nas thugs ka'i ye shes sems dpa'i zhal du zhugs /
de'i thugs kar nyi steng hU~M sngon po'i mthar 'khod par mos la sngags 'di rnams kyi rjes zlos mdzod /
gong gsal bsnyen sgrub kyi sngags tshan gnyis dang /
las sngags /
oM badzra sarba duSh+TAn hU~M phaT:
ha sa ha sa :
d+ha ra d+ha ra :
mA ra ya mA ra ya :
nA sha ya nA sha ya :
sarba duSh+TAn big+h+nAn bi nA sha mA ra ya phaT:
ces pa rnams lan gsum gsum rjes zlos byar gzhug
/de brtan par bya ba'i slad du sngags kyi phreng ba mgrin par bzhag ste dbang bskur ba'i mos pa mdzod /
sngags byang sngags phreng mgrin par bzhag la /
hU~M:
sangs rgyas kun gyi gsang ba che :
rig sngags kun gyi rgyal po ste :
bcom ldan lag na rdo rje yi :
gsung mchog 'di ni khyod kyis longs :
sgrub sngags sham du /
wA ka a b+hi Shiny+tsa A:
des gsung gi dbang thob /
ngag gi sgrib pa dag
/gsung bzlas brjod byed pa la dbang bar byas pa yin no //
gsum pa thugs kyi dbang bskur ba'i slad du /
slob dpon mdun bskyed dbyer med pa'i thugs ka nas thugs gnyis su med pa'i ye shes kyi ngo bo phyag mtshan rdo rje 'bar ba'i rnam par byung /
khyed rang rnams kyi snying gar thim pas rgyud byin gyis brlabs pa'i mos pa dang bcas te 'od gsal rnam par mi rtog pa'i dbyings su mnyam par 'jog mdzod /
phyag mtshan snying gar bzhag la /
hU~M:
sangs rgyas kun gyi thugs rdo rje :
stong nyid ye shes mkha' 'dra ba :
bcom ldan rdo rje be con gyi :
dbang bskur dam pa khyod la sbyin :
sgrub sngags mthar /
tsit+ta a b+hi Shiny+tsa hU~M:
des thugs kyi dbang thob /
yid kyi sgrib pa dag
/thugs gnyis med kyi ye shes bsgom pa la dbang bar byas pa yin no //
bzhi pa yon tan phrin las yongs rdzogs gtor ma la brten nas dbang bskur ba la 'dun pa 'di ltar du mdzod /
gtor ma 'di nyid dpal chen rak+sha thod phreng rtsal gar dgu'i nyams kyis rnam par rol pa'i skur gsal ba khyed rang gi spyi bor spyan drangs te byin rlabs ye shes chen po rgyud la bstsal ba'i mos pa mdzod /
dpal gtor mgor bzhag la /
hU~M:
dpal gyi gtor ma brjid ldan 'di :
rak+sha thod phreng ngo bor rdzogs :
rigs kyi bu la dbang bskur bas :
yon tan phrin las lhun rdzogs shog :
badzra tsaN+Da ba liM ta a b+hi Shiny+tsa oM AHhU~M swA hA:
gtor ma'i lha nyid 'od du zhu :
khyed la thim pas skad cig gis :
khyed rang rdo rje be con sku :
yongs gyur rak+sha thod phreng rtsal :
smug nag khro gtum bzod par dka':
sku che yan lag shin tu rags :
khams gsum ba spu'i khung bur rdzogs :
hU~M phaT pheM sgra 'brug stong sgrog :
rdo rje thod 'dzin yum dang sbyor :
drag po'i chas kyis rab tu brgyan :
ye shes me dpung 'khrugs pa'i klong :
gar dgu'i nyams kyis rnam par rol :
dam tshig ye shes gzod ma nas :
dbyer med dag mnyam chen por gsal :
de ltar khyed rang gi lus ngag yid gsum dang dpal chen po rak+sha thod phreng rtsal gyi sku gsung thugs byang chub kyi snying po'i bar du dbyer mi phyed par gyur nas /
yon tan phrin las rgya mtshor dbang 'byor pa la slob dpon mdun bskyed dang bcas pas me tog gi char 'beb cing shis pa brjod pa'i tshigs su bcad pas kyang mnga' gsol ba'i mos pa mdzod /
ces mtshams sbyar la shis brjod ji ltar 'os pa bya zhing me tog 'thor ba dang rol mo'i sgra bya /
des gsang bdag rdo rje be con gyi dbang bskur zab mo legs par grub pa ste /
rdo rje'i gsung las /
de ltar dbang 'di bskur tsam gyis :
srog bdag gza' klu rgyal gsum gyi :
bar chad cho 'phrul thams cad zhi :
ting 'dzin gsal zhing brtan pa sogs :
byin rlabs nus pa mtha' yas phyir :
tshul bzhin bsgom na smros ci dgos :
zhes bsngags pas mtshon dgos pa dang phan yon rgya chen po dang ldan pa lags pas 'di nyid yi dam gyi lhar 'dzin zhing dam tshig tshul bzhin du bsrung ba'i mos pas 'di'i rjes zlos /
gtso bos ji ltar gtang rag maN+Dal sogs spyi ltar bya /
slob dpon gyis mchod pa kha gsos la byin brlab /
mchod bstod dang /
ma rnyed yongs su sogs kyi mthar yig brgya lan gsum brjod la nongs pa bshags /
snod bcud lhar gsal rang la 'dus //
rang nyid thugs ka'i hU~M la thim //
de yang nam mkhar sprin dengs bzhin //
stong gsal gnyug ma'i ngang du bzhag

/slar yang chu la nya 'phar ltar //
gsang ba'i bdag po'i sku ru gsal //
zhes bsdu ldang dge bsngo shis brjod bya'o //
gdug can 'byung po'i mun pa zhi //
rim gnyis ye shes tsha zer rgyas //
zung 'jug bde chen 'od gsal sku
/rdo rje be con myur 'grub shog
/ces sprul pa'i gter chen nyid kyis rjes su gnang zhing sras yum zung gis bkas bskul ba dang /
zab chos 'di'i zhabs tog tu dmigs te chos 'di'i bdag por dbugs dbyung thob pa 'chi med bstan gnyis g.yung drung gling pa rtsal gyis lhan skyes mkha' 'gro'i bsti gnas b+ha Ta'i ljon shing gis spras pa'i badzra tsit+ta ko Ta'i sgrub gnas su bgyis pa dge legs 'phel //
sarba mang+ga laM///
/
