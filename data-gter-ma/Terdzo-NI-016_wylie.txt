@#//
gdung chog dang phung po sreg sbyong mchod rten sAts+tsha'i bya ba rnams kyi lag len mdor gsal kun phan bdud rtsi zhes bya ba bzhugs so //
na mo gu ru bud+d+ha bo d+hi satwA ya /
mtshan tsam thos kyang srid pa'i 'khrul 'khor kun //
gzhom pa'i thugs bskyed stobs chen smon lam grub //
bla ma rgyal ba sras dang bcas rnams la //
gus pas 'dud do chu bzhi'i 'jigs las skyobs //
'dus byas rang bzhin chu bo bzhi'i //
mtha' ru gtugs tshe nyer mkho ba'i //
las thabs lag tu blang bde ba //
rgyud dang mkhas pa'i bzhed bzhin dgod //
gang zhig dus tha ma la babs pa'i tshe na'ang rgyal ba thams cad mkhyen pas 'khor ba dang ngan song gi sdug bsngal las skyob cing thar pa dang bde ba'i go 'phang la sbyor bar byed pa'i thabs /
mdo rgyud dgongs 'grel dang bcas pa las gsal bar gsungs pa nyid 'phags bod kyi shing rta chen po rnams kyis phyag len du bstar zhing /
skye bo kun la legs pa'i lam srol dbye bar mdzad pa'i rgyun bzang nyid da dung du'ang phyogs tsam snang mod /
dus kyi dbang gis tshul bzhin byed pa ni shin tu dkon pas yig tshogs spel ba la dgos pas dben kyang /
thos chung mos pa can la phyogs mtshon tsam brjod na /
thog mar gshin po'i cho ga sgrub pa'i gang zag kyang gzhan phan gyi lhag bsam dang kha gting med pa'i snying rje dang ldan pa gzhir byas /
dam tshig dang sdom pa ldan cing rim pa gnyis kyi ting nge 'dzin la brtan pa ci rigs thob pa zhig ni nges par dgos la /
des sgrub pa'i tshul yang /
gshin po la phan gdags pa'i tshul gsar rnying gi rgyud sde rnams las mang du gsungs pa deng sang lag len byed pa mdor bsdu na /
gnas lung /
sreg sbyong /
rten bzhengs gsum du 'du ba yin la /
gnas lung la dkyil 'khor gyi cho ga
/sreg sbyong la sbyin sreg gi cho ga
/rten bzhengs la rab gnas kyi cho ga rnams shes dgos shing /
de rnams kyang rdo rje slob dpon gyi las su bya ba de nyid bcu'i rim pa yin pas rab rgyud la nyan bshad dang /
ma byung na'ang bla ma brgyud pa'i man ngag dang lag len legs par shes pa zhig ni gal che'o //
de dag la'ang gang zag mchog dman gyi khyad par dang /
cho ga bla med la sbyor na tshogs kyi bya ba'i khyad par sogs mang du 'byung ba'ang shes par bya'o //
!
//lag len dngos la gnyis /
tha mal dman pa la bya ba dang /
gang zag mchog la bya ba'i tshul lo //
dang po la /
'chi ka mar ji ltar bya ba'i tshul ni rje dbon karmas mdzad pa'i dus tha ma'i cho ga sogs las 'byung ba ltar shes dgos la /
'dir ro la brten nas sdig pa sbyong ba'i thabs bstan pa la gnyis /
bsnyen pa dang /
las sbyor gyi bya ba'o //
dang po ni /
sbyong rgyud las /
ro la sngags kyis btab nas kyang //
chu mchog gis ni bkrus nas ni //
dkrus pa'i dri yis byug par bya //
gos dang rgyan gyis bklubs nas ni //
sngags kyis btab pa'i bdug pas bdug
/me tog phreng ba la sogs mchod //
ces dang /
rin chen 'bar bar /
bdud rtsi 'khyil pa bzlas pa yi //
dri zhim chu yis dang po bkru //
de nas rang gi rnal 'byor pas //
rnam snang mdzad du de bsams nas //
zhes sogs gsungs pas /
rang nyid rnal 'byor dang ldan pas bum pa dri'i chu dang nyer lnga'i rdzas kyis bkang ba la bdud rtsi 'khyil pa'i sngags brgya stong bzlas nas byin gyis brlabs pa'i chus rten bkru /
ga pur gur gum sogs dri bzang gi chus byugs shing khar blugs /
lus ngag yid gsum rdo rje gsum dang phung khams skye mched gdod nas rang bzhin gyis sku dang ye shes su dag par mos la dbang thob pa dang yi dam nges pa can la rang gi lha'i snying po snying gar gdags /
ma thob pa'am nges gzung med pa la 'od dpag med /
spyan ras gzigs /
pad 'byung sogs kyi snying po'am /
dbugs ma chad gong btags grol gdags pa yin na de kas 'thus shing /
rgyud sde rnams las gsung pa'i sgo gsum dang phung khams skye mched byin rlabs kyi sngags sam /
sbyong rgyud kyi gdags yig
/mi 'khrugs pa'i gzungs sogs so so nas bshad pa gang rung dri bzang gis bris pa gdags /
rab byung yin na chos gos dang /
khyim pa yin na gos dkar pos dril la khri 'am stan du bzhag ste mdun du mchod pa bsham /
snying gar gzungs thag btags pa phyir drang /
lha gang yin pa'i bdag bskyed sgom bzlas byas la bgegs bskrad /
de nas rgya gzhung gi dgongs pa ltar na ro stong par sbyangs te zhi ba'i las la bsngags pa'i lha bsgom dgos pas pho yin na rnam snang dang /
mo yin na spyan mar cho ga gsum gyis bskyed pa'i dpral ba'am /
mdun rten gang rung du dkyil 'khor pa rnams zhi ba'i lha sha stag bsgom /
rang gi thugs kar yang zhi ba'i las kyi lha bsgom /
tshe 'das kyi sdig sgrib zhi ba'i ting 'dzin dang ldan pas bzlas pa spel tshig bcas bya bar bshad kyang /
snga 'gyur gyi man ngag las 'byung ba 'di nyid rnam pa gsal bas de ltar na /
bgegs bskrad /
bsang sbyang /
stong pa'i ngang las nr-i las tshe 'das de nyid gson po'i rnam pa ltar gnas pa'i spyi bor rdor sems sam /
spyan ras gzigs sogs sgrib sbyong la bsngags pa'i lha gang mos dang /
spyi 'gro la spyan ma /
bskyed pa'i sku las bdud rtsi babs pas ro'i dri ma sbyangs nas 'og tu song /
lus shel ltar gyur par mos nas de dang de'i gzungs sngags ci nus bzla /
slar dkyil 'khor gyi lhar bskyed /
cung zad mchod nas rtsa sngags dang sgrib sbyong gi sngags gzungs thag la brten nas brgya stong sogs bzla /
rtsa sngags la tshe 'das kyi ming dang spel tshig sbyar ba'i til gyi sbyin sreg kyang bya /
mthar lha mi dmigs par bzhag pa ni bka' brgyad bde 'dus sogs las gsungs pa'i ro la bsnyen pa bya ba'i tshul lo //
!
//gnyis pa las sbyor gyi bya ba la /
rgyud sde rnams las dbang bskur ba dang /
sreg pa'i thal rus sngags kyis bsdus nas chu bor bskur ba dang /
rus pa la sku dang sku gdung btab pa dang /
phyir zlog bya ba dang /
dri gtsang khang du bzhag pa dang /
mchod rten bya ba dang /
bzlas pa dang /
sbyin sreg byas te sdig pa sbyong ba rnams su gsungs pa'i gtso bo dbang bskur ba la'ang /
rgya gzhung dang mkhas pa rnams kyi phyag bzhes su dkyil 'khor gyi cho ga
/rgyas par sa chog dang ro'i sta gon sngon du 'gro ba'i dngos gzhi dbang bskur zhag bdun bya ba ste /
sta gon zhag gcig
/dbang bskur zhag drug bcas yongs bsdams zhag bdun du bzhed pa dang /
'bring por bsnyen pa dor la dbang bskur gyi grangs tshang bar bya ba dang /
bsdus par sta gon kyang bzhag nas dngos gzhi'i grangs ci rigs bya ba ste rgyas 'bring rnams ni deng sang lag len byed pa med pas 'dir ma spros la /
bsdus pa'i don ni dkyus su bstan pa nyid do //
de rnams kyi don dril te lag len du bya ba la bdun /
phyir zlog
/dbang bskur /
mchod rten du bzhag pa /
khyim dang mchod par bzhag pa /
sbyin sreg bya ba /
ri'am chur dor ba /
sAts+tsha gdab pas sdig pa sbyong ba rnams so //
de la phyir zlog dang dbang bskur gyis sdig pa sbyong ba ni las la sbyor ba'i dngos gzhi ste gnas lung spyi'i dkyus su bshad pa ltar rten yod pa'i tshe de la bya ba dang /
rten med na byang bu la brten nas cho ga de dag bya zhing 'di la sbyong rgyud nas gsungs pa'i sdig pa'i sdig sbyong gi sgo rnams tshang bar bzhed /
rigs drug gnas 'dren rnams kyang spros pa rgyas bsdus tsam las phyir zlog gi cho ga dang gnad gcig pa'o /
!
/gsum pa mchod rten du bzhag pa ni /
da lta lag len du byed pa dkon yang /
sbyong rgyud las /
de nas rnal 'byor can gyi ni //
sngags dang phyag rgyas de dbang bskur //
lha la gzugs su bstan nas kyang //
mchod rten dbus su bzhag par bya //
zhes gsungs pa'i don te /
ro mi sreg par bzhag na /
dbang bskur lam sbyong bstan bcas sngon du song nas /
ro bkrus pa'i chus 'jim pa bya /
mchod rten gyi rmang zhabs su tshe 'das la bar du gcod pa thams cad kyi ming spel tshig bcas pa bris la mnan /
de'i steng du gnod sbyin bang mdzod bca' ba sogs mchod rten tshul bzhin brtsegs pa'i bum par ro bzhag
/sbyong khrus sngon du 'gro bas lhar bskyed 'gugs bstim dbang bskur mchod bstod bzlas pa sogs byas /
mchod rten tshar nas rab gnas dga' ston rnams bya /
mchod rten gyi dbyibs kyi khyad par la gsum /
bim+ba /
khang brtsegs /
rgyal mtshan lta bu'o //
dang po ni /
zla gdan la lhung bzed kha sbub pa lta bu'o //
gnyis pa khang brtsegs ni /
gru bzhi rim pa rkyang pa dang nyis brtsegs su byas pa ni /
khang bu dang khang bu brtsegs pa'o //
gsum pa rgyal mtshan lta bu ni /
pad+ma spungs pa dang byang chub chen po sogs bde gshegs mchod rten brgyad bcas te yongs su grags pa rnams so //
de las 'dir bstan gyi gang zag la snga ma gnyis dang /
gdugs med pa'i byi bo nyid 'os shing /
rnam pa thams cad pa ni sangs rgyas las gzhan la mi 'os pas ring bsrel rnam bzhi bzhugs pa'am mchog gi bla ma dam pa la bya ba sogs gsungs so /
!
/bzhi pa khyim gyi mchod par bzhag pa ni /
rang gi lha dang lha gzhan gyi //
snying po snying khar bris nas ni /
khyim gyi nang du bzhag par bya //
zhes gsungs pa'i don la /
sbyong khrus sogs sngar bzhin byas nas /
ro sgrub sngon du ma song ba yin na rang ngam tshe 'das kyi lha'i snying po gur gum gyis bris pa snying gar btags /
gnas yig gzhan yang bkod /
gson po'i rten dang mthun pa'i gos kyis bsgril nas rang khyim gyi dben pa'am dur mtshed kyi gnas su rin po che'am shing ngam sa las byas pa'i snod /
rab byung la dkar po mchod rten gyi dbyibs /
dge bsnyen la dmar po pad+ma kha sbyar lta bu /
rgyal po la sngon po gtsug tor lta bu /
blon po la dmar skya za ma tog lta bu /
gzhan pho la ser skya gdan khri lta bu /
mo la sngo skya bil ba lta bu /
byis pa la dmar ser lhung bzed lta bu rnams byas pa'i nang du mgo nub dang kha lhor bstan la thal mo spyi bor sbyor la bzhag
/bar rnams tshwa'am bye mas 'thems par stem /
chu can yin na 'og tu 'dzag snod sol bas bkang ba'ang bya /
skra'am thal mo la srad bu dmar po btags pa phyir bton nub ngos kyi sa thog la btags /
steng du gdugs phub /
snod kyi phyir rin chen bdun bri /
mchod rdzas ci 'byor gyis bskor /
lhar bskyed bstim dbang bskur mchod bstod sogs sngar bzhin byas nas rgyun du'ang mchod pa bya bar bshad do /
!
/lnga pa sbyin sreg gis sbyong ba ni /
rgyud las /
de yi sha dang rus pa dang //
skra dang thal ba la sogs pas //
cho ga de dang 'dra bar ni //
sbyin sreg byas na ngan song ni //
kun las rnam par thar bar 'gyur //
zhes gsungs pa'i don te /
gang du bya ba'i sa de sngar ma sbyang pa yin na brtag bslang sogs kyis las rung du byas nas /
der thab stegs rgyar 'dom gang gru bzhir brtsigs pa'i khar sa bkra zhes lha gang yin pa'i dkyil 'khor lha mtshan bcas bri ba dang /
kun rig lta bu dkyil 'khor gnyis sbrags la thab nang rtsa dkyil dang rgyab tu mgron thabs kyi dkyil 'khor bri ba sogs phyag len rgyas pa'i phyogs 'grub dka' bas /
lha gang yin yang sbyin sreg gi zhi thab kho na 'bri zhing /
dbus su dkyil 'khor gang yin pa'i lha mtshan tshom bu sogs bkod pa nyid stabs bde zhing don la 'byor bas de lta na /
stegs la ba byung dang dri chus byugs la tshangs zur gyi thig btab /
dbus nas mtho gang zlum por bskor ba'i phyir mchu dang kha khyer sor bzhi pa res bskor /
zlum skor nang mar rdo rje'i phreng bas bskor ba'i pad+ma 'dab brgyad ge sar dang bcas pa'i dbus su lha mtshan bkod /
phyi'i grwa bzhir zla phyed rdo rjes mtshan pa rdul tshon gyis bris pa'i khar ras dkar po pad+ma 'dab brgyad bris pa bum chu la drangs pa bkab /
thab kyi kha khyer gyi phyi nas phag gu sogs kyi ro khang gru bzhi ji ltar rigs pa brtsigs nas /
gnas lung gi cho ga lam sbyang bstan yan tshar ba na ro khang rnying pa las logs su phyung te bgegs bskrad /
sgrib sbyong gi gzungs bzlas pa'i bye yungs kyis brab /
khrus bum gyi chus bkru zhing dar ras kyis 'phyi /
dri bzang dang zhun mar gyis byug
/gdags yig rnams gnas so sor mar sbrang gis sbyar /
dar ras kyi stod g.yogs smad g.yogs srab mo me len sla bas g.yogs lhar bskyed cing cung mchod nas thab nang du lcags stegs sam /
shing sdum sboms su mtho do mkhyud gang srid du rtse khru gang ba gnyis rgyab dang /
de las sor bzhis thung ba gnyis mdun du bkod pa'i khar tsog pu'i stabs kyis rgu bar bzhag nas rkang pa gnyis 'og cung zad brkyang pa'i mthe bong la ras lde me sbar chog pas bsdams /
de'i 'og tu me tshang bcas te me'i snying po rgyu zhabs la phog pa bya zhing /
mdun dang logs rnams su bud shing gis bcer /
sngar gyi khang bu'i steng nas brtan par brtsigs pa'i rtsa bar sbar khung /
snying khar rdzas khung dang /
log gnyis su'ang rlung seng gi bug pa re bya /
steng du rdza ma kha sbubs pa bum pa'i dbyibs can dud khung dang ldan pa'i phyi nas zhal bas 'jam por byas pa dkar rtsis byugs /
steng nas gdugs dang zur dang logs bzhir rgyal mtshan dang ba dan gyis brgyan /
bsreg rdzas dang mchod rdzas sogs nyer mkho'i yo byad thams cad tshogs par byas nas sbyin sreg gi las la 'jug cing /
cho ga ni dkyil 'khor so so'i lugs kyi zhi ba'i sbyin sreg gang yin pa gtang /
thog mar me sbar ba na byang sreg gi tshig
/chos kyi dbyings kyi thab khung du /
lta bu gang yin brjod la sbar /
dmigs pa'i khyad par sngon gyi mkhas pa dag gis /
me lha'i skabs /
de'i thugs ka nas 'od zer 'phros pas mdun dutshe 'das bkug ste gnas pa la /
'od zer gyis tshe 'das de'i sdug bsngal dang sdig sgrib thams cad sbyangs nas ro dang bsreg rdzas gnyis su med par byas nas gsol bar bsam la /
sngags mthar tshe las 'das pa'i sdig pa dang sgrib pa thams cad shAn+tiM ku ru swA hA/
zhes btags te 'bul ba dang /
'das pa'i skabs /
tshe 'das ngan song gsum bcas bkug la sdig pa dral nas bstims pa'i phung po lnga de bzhin gshegs pa lnga /
'byung ba bzhi yum bzhi /
dbang rten sems dpa' sogs la 'bul bar bshad pa ltar da lta phal cher gyis de ltar byed /
dam pa'i zhal lung las /
tshe 'das kyi rlung sems tsam las grub pa'i 'ja' lus ye shes kyi sku ni mchod yul dang dbyer med du bya zhing /
dri ma phung khams skye mched la sogs pa ro dang lhan cig mchod rdzas su 'bul bar bzhed /
'on kyang skye bo spyi la bshad ma thag pa ltar dang /
dbang ma thob pa dang sdig can la dmigs pa snga ma sbyor na rnam pa phyed pas legs par snang ngo //
gang ltar sgrib sbyong gi phrin las ched du bskul ba'i bsgom bzlas spyi dang khyad par yungs kar la bsngags pa sreg rdzas su phul nas phrin las gsol bar yang bshad de /
de yi ming dang yungs dkar gyis //
brgya phrag stong du bsregs byas na //
ngan song kun las rnam par thar //
ces gsungs pa'i don yin pas gal che'o //
me'i pra brtag byon skyems kyi rjes su byed pa dngos bstan du ma zad /
spyir me'i nus pa ma rdzogs kyi bar de srid du brtag cing /
khyad par sgrib sbyong kho na'i ched du byas na las de'i 'bras bu mtshon phyir gshegs skyems kyi mthar yang brtag dgos te /
cho ga bzhin du sbyin sreg bya //
de nas de ni nges par yang //
lha yi gnas su skyes gyur nas //
de yi mtshan ma ston par byed //
ces gsungs shing /
de yang ji ltar zhe na /
sdig pa bcom pa'i mtshan ma ni //
dkar po nyid dang g.yas su 'bar //
gyen du 'bar zhing dri ma med //
zlum zhing rnam par mi 'phro bar //
brtan pa glog bzhin dri ma med //
yang na me lha nyid kyis ni //
bdag nyid de bzhin ston byed de //
zla ba dri med dkar 'dra ba //
bzhin mdog bzang zhing lham mer 'bar //
de yi mtshan ma 'di dag gis //
dmyal ba la sogs rnam grol zhing //
sdig pa bcom nas bde 'gror ni //
skyes pa yin par shes par bya //
zhes gsungs shing mi dge ba'i mtshan ma ni /
du ba che zhing me stag 'phro ba dang //
dal bus mdog mi gsal dang zhen pa dang //
me lce chad pa dang /
'od med cing sngo ba dang /
mdung rtse gsum pa lta bu dang /
mig tshag can dang /
ba lang gi gdong gi dbyibs lta bu dang /
mi ro la sogs pa'i dri nga ba dang /
dri med pa'am /
drag tu 'tshub cing 'bar ba rnams so //
gal te mtshan ma ngan pa mthong na /
las sngags dang de'i bum chus bsang gtor bya zhing mar gyis dgang blug kyang 'bul lo //
brtag pa 'dis ni byang bu'i me pra yang shes par bya'o //
yang ro dmu chu can yin na sngon du 'tshag pa'am /
'og tu rdza snod du mar nag la mu zi dang spos dkar btab pa bzhag na 'babs pa'i chu yang 'bar byed du 'gyur ro //
gal te za 'dre sbubs zhugs dogs pa yod na rkang mthil gnyis su so wi'am /
khab sbom btsugs pa'i rtse mo bol gong du thon par byed pa 'di ni ri'am chur gtong yang bya'o //
dur khrod sogs su khyer nas bsreg na ro khyer mkhan rnams la yi ge gsum bzlas pa'i srung skud gdags /
de nas gdugs /
rnga yab /
ral gri
/bum pa /
dgang blug
/bza' bca'/
ba dan rnams thogs pa rim bzhin /
dbang po /
tshangs pa /
khyab mjug
/chu lha /
me lha /
bden bral /
bstod pa 'don pa bde byed /
ro las pa gshin rje rnams su mos nas yig brgya tshar bdun bzlas te dge ba bsngo /
slob dpon gyis sgrib sbyong gi sngags bzla bzhin du sna drangs nas rol mo dang bcas pas gang bya ba'i sa der 'gro bar bshad do //
sbyin sreg gi mthar zhag gsum la sogs par thab khung mi bsgul bar bzhag nas sher phyin gyi mdo 'don /
long med na 'o ma dang dri bzang gi chus me gzhil /
gang ltar yang /
saM ha ra Na hU~M/
zhes rdo rje bsdu ba'i rgyas rus bu rnams bsdus nas las kyi rjes mi mngon par bya ste /
de nas thal bar gyur pa dang /
rdo rje bsdu ba'i sngags kyis ni //
cho ga bzhin du bsdu bar bya //
zhes pa bzhin no /
!
/drug pa ri'am chur dor ba ni /
bde gshegs gnas 'god las /
de rjes rus pa rnam sbyangs nas //
zhib mor rdo la btags nas ni //
shin tu rgya che'i chu bo la //
mchod pa byas te bskur bar bya //
zhes pas phung po sbyangs shing btang ba'i mthar chu klung gis sbyong ba las /
ril por 'dor ba sogs gsal bar ma gsungs kyang don mthun du byed na /
gnas lung gi lam sbyong bstan song nas /
gang du 'dor ba'i sa der khyer la sgrib sbyong gi gzungs chus bkru ba dang /
bye thun gyis brab pa rnams byas nas btags grol sogs gdags yig yod na sreg pa ni /
rang nyid dkyil 'khor gyi bdag por gsal ba las sngags kyi sgra dang thugs rje'i 'od zer gyis khams gsum thams cad snang bar byas /
ngan song rnams sbyangs /
dmigs yul gtso bor gyur pa'i sems can thams cad sangs rgyas kyi zhing du drangs par bsam ste /
gzungs rnams brjod rim nas rten gyi snying gar bsreg
/de dang nye bar thod pa chang gis gang ba la bdud rtsi ril bu btab pa dam tshig gi rten du bkod nas /
dmigs yul byang grol gyi rgyur rnam smin gyi phung po mchod sbyin du spel ba'i bsam pas gcod yul gyi tshogs las che chung gang rung rgyas par gtang ba'i lag len 'dug pa ltar grub na legs /
mdor bsdu na tshe 'das de'i rnam shes dang rang sems dbyer med mkha' 'gro gri thod thogs pa phyir thon /
mdun du rlung me thod sgyed gsum rang byung gis grub pa'i khar thod pa smin mtshams nas bregs te bkod pa stong gsum dang mnyam pa'i nang du sha khrag rus pa thams cad dum bur gtubs sha lnga bdud rtsi lngar gyur /
'og gi rlung g.yos me sbar rdzas rnams zhu zhing ro gcig tu 'dres pa'i steng gi nam mkha' la oM dkar po /
AHdmar po /
hU~M sngon po steng nas steng du brtsegs pa /
de las 'od zer 'phros /
sangs rgyas thams cad kyi ye shes kyi bdud rtsi bkug dam tshig gi rdzas dang ro gcig tu 'dres pa las ye shes kyi bdud rtsi'i rgya mtsho chen por gyur /
oM AHhU~M lan gsum gyis byin gyis brlab /
sems nyid rnal 'byor mar gsal ba'i thugs ka nas 'od zer 'phros 'khor 'das thams cad rgyal ba'i dkyil 'khor nam mkha' gang bar sad par byas /
rnal 'byor ma de grangs med pa'i lha mor spros nas thod pas bdud rtsi bcus te /
rtsa brgyud kyi bla ma yi dam dkyil 'khor gyi lha tshogs /
sangs rgyas byang sems mkha' 'gro dam can /
chos skyong srung ma /
rigs drug ye shes lha'i 'khor lor shar ba rnams la zag med ye shes kyi bdud rtsi'i sprin phung /
rnam pa 'dod yon lnga'i longs spyod char du 'beb pa /
byed las dbang po drug gi yul du bde ba'i rnam pa thams cad par 'char bar spel nas /
oM AHhU~M zhes sngar bkod pa'i bdud rtsis mtshon byed byas te tshims par bsngos nas rang gis kyang myong la /
'di ltar mchod sbyin bgyis pa'i bsod nams 'dis mtshon 'khor 'das lam gsum gyis bsdus pa'i dge ba'i mthu la brten nas /
dmigs yul gtso bor gyur pa'i sems can thams cad kyi sgrib gnyis bag chags dang bcas pa byang zhing tshogs gnyis yongs su rdzogs nas myur du mngon par rdzogs pa 'tshang rgya bar gyur cig snyam du dmigs rnam rtse gcig pas /
bdag gi bsam pa'i stobs dang ni //
zhes sogs brjod cing don dam spros bral 'khor gsum rtog pa med pa'i shes rab kyis mtha' bskyang /
de nas phung po ngo bo zag med myong grol ye shes kyi bdud rtsi'i rnam pa sha khrag sogs gang 'dod du spel nas /
sbyin yul bya dang gcan gzan rnams kyang rang bzhin lha'i 'khor lor nges pas mchod sbyin du gtong zhing sgrib sbyong gi gzungs sngags dang bden tshig brjod cing shes rab zab mos rgyas theb par bya ste /
bsod nams nang nas sbyin pa mchog
/sbyin pas bsod nams mchog tu 'gyur //
sbyin pa'i pha rol phyin rdzogs pas //
myur du sangs rgyas nyid 'grub 'gyur //
zhes pas mtshon sbyin pa la phan yon mtha' yas par gsungs na lus kyi sbyin pa ni sbyin pa'i mchog yin pas so //
de dag ni bem po tshogs su brlabs nas nang gi sbyin sreg bya tshul rgyud dang grub pa'i gdams ngag las 'byung yang deng sang lag len byed pa mi snang mod de dang 'di don gyi gnad gcig go
!
/bdun pa rus pa sbyong zhing sAts+tsha gdab pa ni /
sbyin sreg gis sbyong ba sngon du song na dang ma song ba'i rus dum yin na yang /
rang nyid lhar gsal ba'i thugs ka nas ye shes kyi 'od zer byung bas dmigs yul gyi sdig sgrib thams cad bsregs par bsam nas gzungs sngags bzla bzhin du sol me sogs kyis bsregs pa /
rin po che'i snod du dri bzang gis pad+ma 'dab brgyad bris pa'i khar bzhag
de'i steng du many+dzi la bum pa dri bzang gi chus gang ba dang /
de dang nye bar ba byung lnga'i snod /
gur gum sogs dri chu'i snod kyang bshams nas /
rus bu'i steng du zla ba la gnas pa'i a yig dkar po 'od zer 'phro ba de las ye shes kyi bdud rtsi babs pas /
sdig sgrib thams cad sbyang bar bsam nas rtsa sngags dang yig brgya sogs sgrib sbyong gi sngags mang du bzlas pa'i bum chus rdzas rnams la btab pas rus bu rnams dag par bkrus te /
de nyid zhib par btags nas sngar gyi bum chu dang dri bzang ba byung lnga rnams sa spyin bzang po'i 'jim pa dang sbyar ba rin po che'i phung por bsams te /
rang gi thugs ka'i 'od zer gyis 'og min du rnam par snang mdzad kyi thugs rgyud bskul /
de'i thugs ka nas 'od zer byung bas sems can thams cad kyi sdig sgrib sbyangs /
'jim pa la thim pas de bzhin gshegs pa thams cad kyi ye shes kyi rang bzhin du gyur par bsam zhing /
lag g.yon pa'i mthe bos mthe'u chung mnan pa gyen bstan dang /
g.yas de bzhin du sbub pa'i bar du 'jim pa bzhag nas /
oM na mo b+ha ga wa te bai ro tsa na /
pra b+ha rA dza ya /
ta thA ga tA ya /
ar+ha te /
samyak+saM bud+d+ha ya /
tad+ya thA/
oM suk+Sh+me suk+Sh+me /
sa ma sa ma ye /
shAn+te shAn+te /
a sa ma ro s+ye /
a na lam+be sa ya sho pa ti /
ma hA te dzo /
ni rA ku le /
nirbA Ne /
sarba bud+d+ha a d+hiSh+ThI na a d+hiSh+Thi te swA hA/
zhes rnam snang gi gzungs ring ngam /
oM dzi na dzika? swA hA/
zhes nyer gcig dang yig drug mang du bzlas pas byin gyis brlab /
oM badzra A yu She swA hA/
rdo rje'i srog thob par bsam la 'jim pa gcod /
oM badzrod b+ha ba ya swA hA/
ye shes rdo rje 'byung bar bsam la 'bi 'bi bya /
oM a ra dze bi ra dze swA hA/
ye shes rdo rje rdul bral du bsam la snum byug
/oM d+harma d+hA tu gar+b+he swA hA/
chos kyi dbyings kyi snying po rnyed par bsam zhing brkos phor du bcug
/oM badzra mung+ga ra a ko Ta ya hU~M phaT/
sangs rgyas thams cad kyi phyag rgyas gdab par bsam la btab /
oM sarba bid+yA swA hA/
ye shes kyi snying po khong du chud par bsam la gur gum gyis bris pa'i yig brgya dang rten 'brel snying po gzungs su bcug
/oM d+harma ra te swA hA/
chos sku las gzugs skur grub par bsam zhing phyir 'don /
oM su pra tiSh+Tha badzra ya swA hA/
sangs rgyas thams cad de la brtan par bzhugs par bsam la /
me tog 'thor zhing rab tu gnas par bya'o //
cung zad rgyas par spro na bdag bskyed sngon du 'gro bas bgegs sbyang ba dang /
khrus gsol nas rnam snang dam tshig par bskyed /
ye shes pa spyan drangs la bstim zhing dbang bskur /
mchod pa dang bstod pa byas nas rang gzugs su bsgyur nas brtan bzhugs dang shis brjod bya'o //
de lta bu'i sgo nas mchod rten gcig btab pas bye ba snyed btab par 'gyur zhing thams cad du skye ba dran par 'gyur ro //
yang tshe 'das kyi sgrib sbyong kho na la ched du bya ba'i skabs 'jim pa byin gyis brlab pa nas grub kyi bar thams cad du yig brgya'am /
kun rig dang /
mi 'khrugs pa'i gzungs sogs kyi gsham du /
tshe las 'das pa'i kA ya wA ka tsit+ta dz+nyA na sarba pA paM bi sho d+ha ya swA hA/
zhes pa lta bu'i spel tshig sbyar la btab la rab tu gnas /
sbyong khrus byas la gong smros sogs las sgrib sbyong ba la bsngags pa'i lha gang 'dod pa bskyed bstim dbang bskur mchod bstod bya /
sdig sgrib sbyong ba'i dmigs pa'i spro bsdu bcas bzlas pa gnyis gsum sogs byas na sdig sgrib byang ba'i rtags mthong bar 'gyur la /
ma mthong na mtshan thog thag gcig tu bzlas pa byas pas nges par mthong bar 'gyur te /
de ltar yang sngar rus pa bsdu bar gsungs pa de dang 'brel bar /
thal ba de dang rus pa'i rdul //
sngags kyis btab pa'i dri chu dang //
ba skyes 'o ma la sogs lngas //
sbyong ba'i sngags kyis blo ldan gyis //
'bum du bzlas nas brdzis nas ni //
ga pur dri yis bgos pa yi //
'jim pa dang yang bsres nas kyang //
gzugs su bya 'am yang na ni //
mchod rten gyi ni lhar byas la //
gcig gam gnyis sam gsum mam lnga //
yang na brgya rtsa brgyad du bya //
sngags dang phyag rgyas btab nas su //
'bum phrag gnyis brgya'i bar du bzla //
de nas mchod rten 'bar gyur tam //
yang na gzugs kyi zhal 'dzum mam //
dri dang bdug pa 'od kyang rung //
snang ngam yang na 'od ldan nam //
zhes sogs gsungs pas /
yang na sAts+tsha'i mal du lha'i sku gzugs byas nas bsgrub pa'ang bstan to //
gzhan yang las sgrib rgyun gcod kyi gzungs mdo las /
de'i ming bris la gzungs sngags bzlas brjod byed cing mchod rten 'bum byas la /
gdugs dang rgyal mtshan ba dan la sogs pas legs par mchod nas rgya mtsho chen po'am yang na chu klung du btang na des sems can dmyal ba la sogs pa nas thar bar 'gyur ro //
yang na de ltar mchod rten byas nas mjug tu lam gyi bzhi mdor mchod rten chen po byas te sngar bzhin legs par mchod la 'phags pa'i dge 'dun la yang mchod ston gsol nas yon yang phul te legs par mchod nas /
'di che ge mo'i dge ba'i rtsa bar gyur cig
/'di kho nas bde 'gro mtho ris kyi 'jig rten du skye bar gyur cig
/ces smros pas mtho ris su skye /
yang na rang gi smon lam gyi dbang gis skye bar 'gyur ro //
zhes sAts+tsha 'bum ther byas la chu klung du dor ba'am /
mchod rten brtsegs pa'i tshul gnyis gsungs /
gzhan yang rus pa las sAts+tsha tshul bzhin 'debs pa mi nus na /
de la rten bskyed /
rnam shes bkug
/phyir zlog gis sdig pa sbyang /
lam sbyang bstan byas la thal ba dang rus pa tsan dan la sogs pa'i dris sbags /
rdul tshon dang sngags btab pa'i bye yungs la sogs pa dang bcas rgya mtshor 'babs pa'i chu klung du dor na des gang la reg pa'i sems can rnams kyang ngan song las thar bar 'gyur /
de bzhin du ro'am gzugs brnyan la phyir zlog gi sdig sbyong byas pa'i bye ma dang khrus chu rnams kyang rgya mtshor 'bab pa'i chur dor cing ming nas smros pa'i sngags btab na ngan song las grol te /
thal ba'am yungs dkar bye ma sogs //
rang gi ming smros sngags btab pa'i //
bzlas pa byas te song nas kyang //
rgya mtshor 'babs pa'i klung du dor //
de ltar byas na sdig can yang //
ngan song las ni thar 'gyur na //
zhes so //
yang na rus chog sngar smros pa ltar byas pa'i rjes su zhib par btags nas ri mthon po'i rtser rlung la bskur te /
ji skad du /
yang na sa 'dzin chen po ni //
mthon po'i rtse mor 'dzegs nas ni //
shin tu shugs drag mthun pa yi //
rlung la de ni bskur bar bya //
zhes so //
yang sbyong rgyud las /
de yi ming nas brjod nas ni //
ji ltar gsungs pa'i sngags bzla zhing //
'bum phrag stong ngam yang na ni //
bye ba snyed du rab bzlas na //
lha yi gnas su nges par skye //
zhes gsungs pas /
lha sngags kyi sham du tshe 'das kyi ming spel tshig dang bcas pa bzla zhing sdig sgrib sbyong ba'i ting nge 'dzin byas na ngan 'gro las grol ba dang /
yang /
de yi ming nas smros nas kyang //
sngags pas 'bum phrag brgya 'am ni //
yang na brgya phrag stong snyed du //
sbyin sreg byas par gyur na ni //
dmyal ba chen por 'gyur ba yi //
sdig pa de las thar bar 'gyur //
zhes pas tshe 'das kyi don du dmigs pa'i zhi ba'i sbyin sreg ming nas smros pa'i spel tshig dang bcas pa 'bum mam bye ba byas na lhar skyes nas /
de'i mtshan ma gzhan nam me thab tu me pra bzang po mthong bar gyur pa na /
bde 'gror skyes pa de'i tshe dpal la sogs pa spel ba'i phyir rgyas pa'i sbyin sreg
/'dod don dbang du bya ba'i phyir dbang gi sbyin sreg
/gnod byed tshar gcad pa'i phyir drag po'i sbyin sreg rnams bya bar gsungs shing /
de ltar byas pas /
de nas de yi sdig 'joms lus //
bgegs dang bral te ci bde bar //
mtho ris mi yi 'jig rten na /
khams gsum bde ba ci bder spyod //
ces sdig pa bcom zhing bgegs dang bral nas lha mi'i nang du bde ba longs spyod par gsungs /
de ltar sdig sbyong gi sgo du ma la 'bad pas mtho ris su skyes pa'i mtshan ma mthong ba /
de'i 'gal rkyen sel zhing mthun rkyen spel ba'i thabs kyi rim pa gtsug lag gi gzhung gzhan du bshad pa'ang bya bar gsungs te de dag ni zhar las 'phros pa'o //
!
//spyi don gnyis pa gang zag mchog la ji ltar bya ba ni /
gur gyi le'u bco lnga pa las /
slob dpon mthar byed dus na ni //
'jig rten pa ni shi zhes rol //
rmongs ldan mi rnams gang zer ba //
shi zhes pa de rmongs pa 'o //
shi ba zhes bya rnam rtog ste //
dag pa'i gnas su khrid pa 'o //
zhes sogs kyis bstan pa'i don /
spyir sdom pa dang dam tshig dang ldan cing thos bsam sgom gsum gyis lam gong mar gnas pa dang /
khyad par bskyed rdzogs zab mos rgyud 'byongs pa'i gang zag rnams ni 'dir bya ba'i yul yin la /
ji ltar bya ba'i thog ma 'da' kha ma'i ngo sprod kyi tshul rnams gang zag so so'i rgyud tshod mtho dman nyams len gyi rim pa yul dus gnas skabs dang bstun nas thos grol sogs gzhung dang brgyud pa'i phyag len 'khrul med ltar grub nas lag tu blang bya dngos la bzhi /
chas su 'jug pa /
dbang bskur ba /
gdung bsreg pa /
mchod rten bzhengs pa'o //
dang po ni /
snga ma las /
rdo rje dril bu lag par byin //
mgo bor dbu rgyan bskon nas ni //
zhes gsungs pa ltar /
thog mar gdung la reg pa'i dgag bya med pa mthong nas /
dri bzang gi chus khrus gsol zhing /
ga pur dang gur gum sogs dri'i byug pa bya /
ji ltar 'os pa'i gnas yig gdags /
dar ras dri bzang gis sbags pas dril ba'i phyi nas rten dang mtshungs pa'i na bza' dang dar gyi stod dang smad dkris gsol phyag tu rdor dril gtad /
dbu rgyan sogs lha'i rgyan gyis brgyan nas ji ltar 'os pa'i khri la brtan par bkod /
mdun du dam tshig gi yo byad dang mchod rdzas rnams mdzes par bsham mo //
gnyis pa dbang bskur ba ni /
rdo rje sdom pa byin nas ni //
bum pa'i dbang bskur sogs byin la //
zhes dang /
bde 'dus sogs las ro sgrub bya ba'i tshul gsungs pa'i lag len rgyas par byed na /
dkyil 'khor gyi cho ga dang 'brel bar thog mar sta gon gyi rim pas bsnyen pa /
de nas dngos gzhi'i sgrub mchod bdag 'jug dbang bskur dang bcas pa'i zhag ji tsam 'os pas sgrub pa /
mthar las la sbyor ba'i tshul gyis zhugs la 'bul ba'i tshul sogs bya dgos pa yin yang /
'dir mdor dril ba'i dbang du byas na /
spur dang nye bar yi dam gang yin pa'i dkyil 'khor dbang rdzas mchod gtor tshang ba bsham /
bdag mdun gyi sgrub mchod dbang len pa rnams sngon du 'gro bas rten bsang sbyang /
bla ma dang dkyil 'khor gyi gtso bo dbyer ma mchis par bskyed /
gnas gsum byin gyis brlabs /
thugs rje'i 'od zer gyis dus gsum gyi bla ma rgyal ba'i dkyil 'khor thams cad ye shes kyi ngo bor tshigs bcad gang 'os sngags dang phyag rgyar bcas pas spyan drangs /
dgug gzhug bcings mnyes byas te dbyer med du bsam /
thugs dam dang mdzad pa phrin las la bar du gcod pa'i bgegs sbyong ba zhi drag spyi ltar la sham bu kha bsgyur /
ji ltar bltams pa sogs dang /
phar phyin drug gi khrus gsol sku phyi shis brjod rnams byas nas dbang 'bul te /
de'ang bla ma'i bya ba rnams dkyil 'khor gyi gtso bo dang /
slob ma'i bya ba rnams bla ma nyid kyis mdzad /
rang nyid las kyi rdo rje'i tshul du byas te dbang rnams phul /
bla ma nyid dkon mchog kun 'dus kyi ngo bor bzhugs pa la /
phyag mchod bstod pa gsol 'debs nongs bshags sogs gsag sbyong gi cho ga rgyas par byas nas dbang bzhi blang /
mthar bla ma 'od kyi gong bur zhu ba spyi bo nas gnyis med du bstims la rnam thar bzhi ldan gyi ting nge 'dzin la mnyam par bzhag nas dge ba bsngo /
rang dang chos 'brel med cing de dang go 'phang mnyam par bzhugs pa dag la'ang rjes kyi dbang len pa sogs bor nas gzhan gong ltar dang /
bla ma'i ming tsam gyis mtshon pa dag la cho ga'i 'dor len dmigs pa'i khyad par sogs dman mchog gi dbye ba phyed pa dang /
bu slob sbyin bdag rnams kyi bsam pa dang skabs su babs pa'i bya ba dgos pa'ang shes par bya'o //
de ltar yang ta thA ga ta rak+Shi tas /
rdo rje slob dpon 'ga' zhig ni //
shi nas ro ru gyur nas kyang //
rdo rje slob dpon dbang bskur yang //
phyi nas cho ga mkhas pas sbyin //
me tog spos la sogs pas mchod //
yang dag mchod cing bstod par bya //
zhes dang /
rang gi bla ma dngos ma yin yang gang zag khyad par can rnams la cho ga 'di ltar bya'o //
zhes sogs 'byung ngo //
gsum pa gdung sreg pa ni /
rdo rje thab khung sbyor ba yis //
'du byed rab tu bya ba brten //
zhes dang /
nyi ma gsum ni lon pa na //
rus pa'i phreng ba bsdus byas la //
dri dang 'o mas bran nas ni //
de yi mchod rten du bya 'o //
zhes gsungs pas /
zhi ba'i thab dang spur khang gi gzhi sngar ltar las khyad par myang 'das mchod rten mtshan nyid tshang ba'i rnam pa can du byas la /
der rol mo mchod pa dang bcas pas spyan drangs /
khrus gsol gdags yig sogs sngar bzhin dang /
lhar bskyed la mchod cing bstod nas /
me 'jug khar ye shes pa nam mkhar btegs /
chos 'brel med pa zhig gis thog ma'i me sbor du gzhug
/'jig rten pa'i me lha'i sbyin sreg tshar nas ye shes dkyil 'khor gsal btab /
bla ma dang ye shes kyi dkyil 'khor dbyer med du spyan drangs nas dam tshig pa la bzhugs su gsol ba mchod yul du byas nas bsreg rdzas rnams mchod pa'i rnam par 'bul zhing /
dpal ldan bla ma dam pa'i sku gsung thugs yon tan phrin las dang bcas pa la bar du gcod pa thams cad shAn+tiM ku ru swA hA/
zhes sogs spel tshig ji ltar 'os pa sbyar te 'das pa'i sbyin sreg gi cho ga rnams byas nas /
mthar 'jig rten pa'i me lha mchod pa dang gshegs gsol sogs sreg chog dkyus bzhin bya /
sreg chog grub nas 'phral du bsdu dgos pa byung na me dri bzang gi chu dang 'o mas bsad nas rdo rje bsdu ba'i sngags rgyas bsdu /
sdud mi dgos na gdung khang gi bu ga rnams 'jim pas bcad /
steng du sku dang glegs bam byin rlabs can 'jog srol yang snang zhing /
bla ma'i gdung la nyin re bzhin bla ma'i rnal 'byor rgyas bsdus gang yang rung ba'i sgo nas phyag bshags maN+Dal mchod bstod gsol 'debs dbang len bya /
dam sel dang grib can la 'dzem /
zhag gsum sogs nas spur khang 'byed pa'i tshe na'ang mchod pa gsar du gsham /
phyag mchod sogs sngar bzhin bya /
rang nyid lha'i rnal 'byor gang rung gi sgom bzlas byas la snod gtsang mar pad+ma 'dab brgyad bris pa la gdung rus rnams bsdu'o //
rang gi bla ma'i spur gyi ye shes pa ma gshegs par bsreg na nye ba'i mtshams med du 'gyur zhing /
bla ma ma yin yang sngon nas lha sgom pa'i gang zag bzang po gzhan la'ang de dang mtshungs par bshad pas /
gshegs bstim gyi phyag len rgya bod bzhed srol 'dra min 'ga' zhig 'byung yang dkyus su bkod pa 'di nyid mchog dman kun la stabs bde zhing don dang 'byor pa yin no //
spel tshig gi skabs chos 'brel med pa dang bla ma dkyus 'gre'i rigs la /
skyes bu dam pa de nyid kyi zhes sam /
dge ba'i bshes gnyen de'i zhes sam /
rnam par 'dren pa de nyid kyi /
dgongs pa rdzogs pa la bar du gcod pa thams cad shAn+tiM ku ru swA hA/
zhes sbyar ro //
bzhi pa mchod rten bzhengs pa ni /
ta thA ga tas /
de nas rus bu bsdus pa rnams //
mkhas pas ba yi 'o mas bkrus //
'jim par bsres nas sAts+tsha gdab //
snying po mchod rten brtsig par bya //
zhes gsungs pa ltar gdung rus 'o ma dang dri bzang gis bkrus nas zhib mor btags pa 'jim pa dang sbyar ba las cho ga bzhin du sAts+tsha byas pa rten gyi snying por gzhug pa'am /
yang na gdung lhar bskyed mchod bstod byas pa 'od du zhu ba rin po che'i ngo bo rus pa'i rang mtshan can dri bzang dang na bza' bkur sti dang bcas pas rten gyi snying por bzhugs su gsol ba'ang legs /
rgya gzhung las sangs rgyas kyi sku gdung ring bsrel yod na sku khrus gsol te de gzungs kyis dkris nas rten la gzhug pa dang /
gang zag phal pa'i rus pa la'ang de ltar bya bar bshad de /
gzungs ni lha dang rten snying sogs so //
spyir dgongs pa rdzogs pa'i rten bzhengs pa la /
chos sku'i rten la mchod rten dang sAts+tsha yin zhing /
longs sku'i rten zhi khro longs spyod rdzogs pa'i sku dang sngags kyi glegs bam /
sprul sku'i rten sangs rgyas sogs chags bral rab byung gi rnam pa can yin pas che chung gang 'grub chag tshad rab gnas dang ldan pa grub na shin tu phan yon che /
gdung rus rang mtshan pa mchod rten sogs su gzhug par rung dang mi rung spyir gang zag gi rgyud tshod mtho dman la rags las shing /
cho gas tshul bzhin sbyong grub nas dman pa la'ang nyes pa mi 'byung mod /
sAts+tsha btab nas gzhug pa nyid dgag bya chung bas legs /
gdung thal spur khang sogs chur gshegs na'ang ngan song sbyong ba'i sngags rnams bzla bzhin du dor zhing /
chu bos khyab tshad kyi sems can ngan song las grol ba'i smon lam btab na der 'gyur ba'i dgos pa dang ldan pa yin no //
dus tha ma'i cho ga 'di sngags gsar rnying gi rgyud sde rnams las thor bu ci rigs pa 'byung zhing /
rten gzhi'i gtso bo sbyong rgyud la byed pa dang /
bka' dgongs gtsor byas gter ma'i phyogs su ni rgyas bsdus rnam grangs mtha' yas pa snang mod /
rgyud dang rgya gzhung gi dgongs pa bu ston rin chen grub kyis don bsdus pa'i legs bshad sogs la brten nas phyag len 'dra min mang du 'dug kyang /
7chos rgyal gter bdag gling pas mdzad pa'i rgya can 'jig rten dbang phyug gi gshin po rjes 'dzin nyid khyer bde don 'dus rnam pa gsal bar mthong nas 'dir spyi khyab kyi tshul du bkod pa'o //
gong ma mchog rnams dgongs pa yongs su rdzogs //
dman rnams thar pa zhi bde'i gnas su 'khod //
kun kyang srid zhir mi gnas mtha' yas pa'i //
'gro ba 'dren pa'i dpal dang mgon gyur shog
/ces gzhan phan lhag bsam gyi rtsol 'dod mchis kyang dgos bya lag len gyi gnad la rmongs pa dag la phan 'dod lhag pa'i bsam pas blo gros mtha' pa'i sdes /
rdzong shod bde gshegs 'dus pa'i sgrub gnas su rin chen gter mdzod chen po'i phrin las spyi'i yan lag gi nyer mkho'i btsas su bris pa dge legs 'phel ///
/
