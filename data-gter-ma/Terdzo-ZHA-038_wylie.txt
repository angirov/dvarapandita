@#//
nyang gter thugs rje chen po 'gro 'dul las /
nang sgrub kyi phrin las bltas chog tu bkod pa dri med shel dkar phreng ba zhes bya ba bzhugs so //
na mo gu ru ma hA kA ru N-i kA ya /
snang mtha' yas sogs phyogs dus rgyal rnams kyis //
mkha' mnyam 'gro ba'i 'dren par dbang bskur ba //
thugs rje chen pos thugs bskyed lcags kyu yis //
bdag sogs srid pa'i 'dam las myur drang mdzod //
zab gter kun gtso bla rdzogs thugs gsum du //
yongs grags thugs rje'i sgrub thabs kun gyi phul //
mnga' bdag chen po'i bka' srol las byon pa //
'di nyid yin no blo ldan don gnyer 'os //
'dir nang sgrub kyi phrin las sgrub mchod dbang bskur sogs dang sbrel ba spyi mthun khyer bder gtang ba'i lugs dgod par bya ste /
de la sbyor ba yo byad kyi gshom dbang bskur lta bur de'i lugs ltar bya dgos la /
sgrub mchod dkyus 'gre tsam la 'phags pa'i sku gsung thugs kyi rten bkram pa'i spyan sngar stegs gtsang mar ras bris kyi dkyil 'khor yod na bting /
med na maN+Dal la 'bru'i tshom bu lha grangs dang mnyam par bkod pa'i mdun du las bzhi'i dbyibs mdog rdzas ldan gyi mchod gtor /
chu gnyis nyer spyod /
phrin las bzhi'i tshogs rdzas /
srung ma'i gtor 'bul /
sngon gtor sogs 'du bya'o //
phrin las dngos la gsum /
sngon 'gro
/dngos gzhi /
rjes so //
dang po la brgyud pa'i gsol 'debs ni /
oM AHhU~M hrI:
oM ma Ni pad+me hU~M:
nub bde ba can gyi zhing khams na :
chos sku snang ba mtha' yas la gsol ba 'debs :
pho brang ri bo ta la'i rtse mo na :
longs sku thugs rje chen po la gsol ba 'debs :
lho nub srin po gnas pa'i 'jig rten na :
sprul sku pad+ma 'byung gnas la gsol ba 'debs :
mi mngon rig 'dzin mkha' spyod na :
ye shes mkha' 'gro mtsho rgyal la gsol ba 'debs :
bsam yas dbu rtse rim gsum na :
rje sprul sku khri srong lde'u btsan la gsol ba 'debs :
brag sna bo lcog po'i yang dben du :
rje mnga' bdag chen po la gsol ba 'debs :
de yi brgyud pa mthar 'dzin pa :
sras brgyud slob brgyud rnams la gsol ba 'debs :
spyi gtsug nyi zla'i gdan steng du :
drin can rtsa ba'i bla ma la gsol ba 'debs :
rang lus rgyal ba'i dkyil 'khor du :
yi dam dkyil 'khor lha tshogs la gsol ba 'debs :
gsol 'debs brgyud 'dzin bu la byin gyis rlobs :
byin rlabs chu bo'i rgyun bzhin phob :
mchog dang thun mong dngos grub stsol :
dbang skur smin par mdzad du gsol :
zhes nyams len khyad 'phags skor las byung ba brjod /
de nas spro na dkar gtor spyi ltar gtang /
skyabs su 'gro ba ni /
mdun gyi nam mkhar pad+ma nyi zla yangs shing rgya che bar gsal :
rang skad cig gis thugs rje chen por gsal ba'i thugs ka'i hrIHlas 'od zer 'phros :
phyogs bcu'i sangs rgyas byang sems bla ma yi dam mkha' 'gro'i tshogs spyan drangs te gdan la bzhugs par gyur :
phyogs bcu na bzhugs pa'i sangs rgyas dang chos dang dge 'dun dang byang chub sems dpa' thams cad la skyabs su mchi'o :
bla ma rdo rje 'dzin pa dang yi dam gyi lha dang jo bo thugs rje chen po dang :
ye shes kyi mkha' 'gro ma rnams la skyabs su mchi'o :
lan gsum /
sems bskyed ni /
bdag gis sems can thams cad kyi don du rdzogs pa'i sangs rgyas thob par bya :
de'i ched du jo bo thugs rje chen po'i sgom bzlas la 'jug par bgyi'o :
lan gsum brjod la 'khor gsum mi dmigs pa'i ngang du mnyam par bzhag
/de nas phrin las la thog mar 'jug pa'i skabs su bgegs gtor spyi ltar gtang na chog
/gzhung nas ma gsungs pas ma byas kyang rung /
nang mtshams bcad pa ni /
oM ma Ni pad+me hU~M:
skad cig la rang nyid thugs rje chen por gsal ba'i thugs kar dpal rta mgrin sku mdog dmar po :
zhal gcig phyag gnyis g.yas dbang sdud kyi phyag rgya can :
g.yon pad+ma bsnams pa khro tshul can :
tshe dang srog la bar du gcod pa'i bgegs thams cad srung ba gcig tu bsgom mo :
de nas /
badzra rak+Sha rak+Sha hU~M ces pas /
rdo rje'i go khrab kyis zhu lub tu gyon pas bgegs dang bar chad kyis mi tshugs par gyur :
raM badzra dz+wa la raM a na lArka hU~M:
ces brjod pas /
gzhal yas khang gi phyi rol dang :
rang gi tho phyi thams cad du me dpung gis bskor bar gyur :
de nas bsod nams kyi tshogs gsag pa ni /
mdun gyi nam mkhar pad+ma'i gdan rgya chen po gsal bar gyur :
badzra sa ma ya dza :
ces brjod pas /
bla ma dang thugs rje chen po'i lha tshogs mdun gyi nam mkha' la spyan drangs la :
ma sUr+Ya ma d+ha la zhes pas /
nyi ma'i gdan 'bul :
a tsan+d+ra ma d+ha la zhes pas /
zla ba'i gdan 'bul :
paM pad+ma ma d+ha la zhes pas /
pad+ma'i gdan dbul bar gyur :
de nas bdun rnam dag gis tshogs gsag ste /
bla ma thugs rje chen po 'khor bcas rnams :
nyi zla pad+ma'i gdan la dgyes par bzhugs :
lus ngag yid gsum gus pas phyag 'tshal lo :
phyi nang mchod pa dngos bshams yid sprul bzhes :
sdig pa'i las rnams ci bgyis 'gyod pas bshags :
dus gsum dge rtsa ci bgyis rjes su yi rang dbul :
yongs su mya ngan mi 'da' bzhugs par gsol ba 'debs :
'gro don chos kyi 'khor lo rgya chen bskor bar bskul :
dge rtsa ci dang ci bgyis sems can don du bsngo :
rigs drug sems can thams cad 'khor ba yi :
gnas nas thon nas byang chub thob par shog :
ces lan gsum brjod la tshogs zhing mi dmigs par bzhag
/tshad med bzhi dmigs 'don spyi ltar bya /
gnyis pa dngos gzhi la ting nge 'dzin gsum las dam tshig gi 'khor lo bskyed pa ni /
chos rnams thams cad skye med stong pa'i ngang :
ma nor ma bcos snying po sems nyid klong :
ye nas spros bral bdag med de bzhin nyid :
ma bcos spros med dbyings su bsgom par bya :
A+oM shUn+ya tA gnya' na swa b+hA ba At+ma ko\u0f85 haM:
zhes pas chos thams cad stong pa nyid /
skye ba med pa snying po byang chub sems spros bral gyi ngang du mnyam par bzhag go
/'gro drug kun la khyab pa'i snying rje ni :
byams pa phyogs med sems can don la dga':
btang snyoms chen po mnyam pa ris med ngang :
tshad med rnam bzhis 'gro don sems bskyed do :
A+oM d+harma d+hA tu swa b+hA ba At+ma ko\u0f85 haM:
sems can thams cad la khyab pa'i snying rje byams pa dga' ba btang snyoms tshad med par bsgom par bya'o //
sems kyi rang bzhin skye ba med pa las :
skye ba'i cho 'phrul rang byung ye shes sems :
rig pa'i ngo bo thig le byang chub sems :
thams cad skye ba'i rgyu ru bsgom par bya :
badzra tsit+ta hrIHswa b+hA ba At+ma ko\u0f85 haM:
bdag gi rig pa byang chub sems hrIHdkar po gcig tu bsam :
hrIH'od du zhu ba las rgyu'i thugs rje chen po ye shes sems dpa':
sku mdog dkar po zhal gcig phyag gnyis pa rgyan med pa :
phyag mnyam gzhag gi phyag rgya can gcig tu gsal ba'i thugs dpal be'u rin po che zur drug la :
dbus na hrIH
zur drug la yi ge drug spus bris pa tsam g.yon skor du 'khor bar bsams la :
de las 'od zer kha dog sna lnga byung bas :
dus gsum bde bar gshegs pa la phog pas mchod pa phul :
byang chub sems dpa' rnams la phog pas shes bya'i sgrib pa sbyangs :
nyan thos dang rang sangs rgyas la phog pas zhi ba phyogs gcig pa las bslangs :
'gro drug sems can la phog pas sgrib pa dus gcig tu dag par bsam mo :
de nas 'od zer tshur 'dus pas :
bdag la dbang bskur byin gyis brlab par gyur par bsam :
ye shes sems dpa'i thugs ka'i b+h+rU~M las 'od zer 'phros pas phyi snod thams cad sbyangs ye shes kyi gzhal yas khang du gyur par mos la /
chos dbyings ye shes che ba'i khyad par las :
yi ge b+h+rU~M las 'od zer khyab par 'phros :
stong gsum 'jig rten khams kun khyab par brdal :
steng phyogs 'khor lo rtsibs stong khyab par gsal :
'og phyogs pad+ma 'dab ma stong dang ldan :
dbus na pad+ma'i pa tra mdzes par ldan :
phyi rim sna tshogs pad+ma 'dab drug mdzes :
bar khyams sgo bzhi phyogs kyi kha dog 'dzin :
sgo bzhi rta babs 'khor yug rdo rje 'bar :
ye shes me 'bar 'khor ba'i bud shing bsreg :
phyogs bcu rgya chad med pa sangs rgyas bzhugs pa'i gnas :
b+h+rU~M bi shwa bi shud+d+he gnya' na tsakra ma d+ha la b+h+rU~M:
gdan bskyed pa ni /
thabs kyi rang bzhin chu shel zla ba dang :
shes rab rang bzhin me shel nyi ma dang :
skyon gyis ma gos pad+mas rab tu mdzes :
bde gshegs bzhugs pa khyad par lha yi gdan :
ma sUr+Ya ma d+ha la :
a tsan+d+ra ma d+ha la :
paM pad+ma ma d+ha la :
lha bskyed pa ni /
gdan steng rgyu'i ye shes sems dpa' las 'od zer spro bsdu'i don gnyis byas /
tshur 'dus rang lha'i skur gsal bar mos la /
gdan steng rgyu yi ye shes sems dpa' babs :
spro bsdu'i sbyor bas thugs rje chen por gyur :
sku mdog dkar po zhal gcig phyag bzhi pa :
'dzum mdangs spyan dmar 'gro la thugs rjes gzigs :
phyag gnyis thabs dang shes rab thugs kar sbyor :
g.yas pa shel phreng 'gro ba gnas nas 'dren :
g.yon pa pad+ma 'khor ba'i skyon ma gos :
zhabs gnyis chos nyid don la mnyam par bzhugs :
'dod yon ma spangs rang la shar bas rin chen rgyan gyis mdzes :
thugs kar ye shes rang la shar bas ye shes sems dpa' bzhugs :
rigs kyi bdag po sangs rgyas snang ba mtha' yas dbu la bzhugs :
snang la rang bzhin med pa ye shes sgyu ma'i sku :
yum bskyed pa /
ye shes sems dpa'i thugs kyi hrIHyig las :
shes rab rang bzhin yi ge drug ma ni :
zhal gcig phyag gnyis gtso bo yab la 'khyud :
rgyan dang cha lugs gtso bo yab dang mthun :
gnyis med dgyes pa skong phyir yum gyi tshul :
de nas sras bskyed pa /
yab kyi thugs nas g.yas su hrIH'phros pas :
thabs kyi rang bzhin nor bu 'dzin pa dkar :
zhal gcig phyag gnyis nor bu dgos 'dod skong :
rin chen rgyan gyis mdzes par brgyan pa 'o :
yum gyi thugs nas g.yon phyogs hrIH'phros pas :
shes rab rang bzhin rig sngags 'dzin ma dkar :
zhal gcig phyag gnyis shel phreng 'khor ba 'dren :
rin chen rgyan chas 'dod yon gnas su dag :
yab yum sras dang bcas pa'i sku ru gsal :
'khor gyi lha bskyed pa ni /
thugs ka'i hrIHdang yig 'bru'i 'phro 'du las :
pad+ma 'dab drug 'od kyi gdan steng du :
spyan ras gzigs dbang dkar po pad+ma bsnams :
rnam par snang mdzad dkar po 'khor lo bskor :
rdo rje sems dpa' mthing kha rdo rje 'dzin :
rin chen 'byung ldan ser po rin po che :
snang ba mtha' yas dmar po pad+ma bsnams :
don yod grub pa ljang khu rgya gram thogs :
kun kyang rin chen rgyan gyis mdzes par brgyan :
nyi zla pad+ma'i gdan la mnyam par bzhugs :
gnyis med dbyings kyi sbyor ba'i yum chen drug :
shes rab pha rol phyin ma yum chen chos kyi sku :
bsam gtan pha rol phyin ma sangs rgyas spyan :
brtson 'grus pha rol phyin ma kun tu bzang :
sbyin pa'i pha rol phyin ma gos dkar mo :
tshul khrims pha rol phyin ma mA ma kI:
bzod pa'i pha rol phyin ma dam tshig sgrol :
rigs kyi gtso bo'i sku mdog phyag mtshan 'dzin :
dbyings dang ye shes gnyis med yab dang sbyor :
A+oM ma Ni pad+me hU~M:
thugs ka'i hrIHdang yig 'bru'i 'phro 'du las :
sgo bzhir pad+ma 'od kyi gdan steng du :
shar sgor brgya byin dkar po pi waM bsnams :
lha min thub pa sngon po go cha bsnams :
lho sgor shAka thub ser po gseg shang par bu bsnams :
byol song thub pa nag po po ti bsnams :
nub sgor nam mkha' mdzod ni dmar po rin chen sgrom bu bsnams :
byang sgor chos kyi rgyal po me chu bsnams :
sprul sku thub drug 'gro drug skye sgo gcod :
A+oM ma Ni pad+me hU~M:
de nas sku gsung thugs byin gyis brlab pa ni /
dus gsum sangs rgyas thams cad kyi :
sku gsung thugs su byin brlabs pas :
lus ngag yid gsum gnas 'gyur nas :
sku gsung thugs su lhun gyis grub :
kA ya A+oM:
wA ka A:
tsit+ta hU~M:
ces pas /
spyi gtsug 'khor lo rtsibs bzhi'i steng du A+oM dkar po :
mgrin par pad+ma dmar po'i steng du AHdmar po :
snying gar rdo rje rgya gram steng du hU~M mthing nag :
de rnams las 'od zer dkar dmar mthing gsum 'phros :
bde bar gshegs pa thams cad kyi sku gsung thugs la mnyes pa'i mchod pa phul :
byin rlabs kyi dbyig bsdus :
'bru gsum la thim pas bde bar gshegs pa thams cad kyi sku gsung thugs kyi dbang bskur byin gyis brlabs par gyur :
de nas dbang bskur te /
bde bar gshegs pa thams cad kyi :
rigs lnga ye shes rnam pa lngas :
dbang bskur byin gyis brlab pa dang :
rigs kyi gtso bor bdag gyur la :
dbang bskur byin gyis brlab tu gsol :
A+oM sarba ta thA ga ta a b+hi Shiny+tsa A:
rang gi thugs ka'i hrIHlas 'od zer 'phros rigs lnga 'khor bcas spyan drangs /
A+oM badzra ar+g+haM sogs kyis mchod /
A+oM sarba ta thA ga ta a b+hi Shiny+tsa tu mAM:
zhes gsol ba btab pas /
de rnams kyis dbang bskur /
sku gang dri ma dag
/chu'i lhag ma yar lud pa las dbang rtags spyi gtsug tu snang ba mtha' yas dmar po mnyam gzhag gi phyag rgya can bzhugs par gyur /
de nas ye shes kyi dkyil 'khor bsgrub pa la /
dang po ye shes pa spyan 'dren pa ni /
rang gi snying ga'i hrIHlas 'od zer 'phros pas :
thugs rje chen po 'khor dang bcas pa 'gro ba'i don la bskul nas :
mdun gyi nam mkha' la byon par gyur :
chos dbyings skye med ye shes gnas mchog nas :
spyan 'dren gshegs su gsol bar mi dmigs kyang :
'gro ba sems can kun gyi don gyi phyir :
thugs rje chen po 'khor bcas gshegs su gsol :
A+oM ma Ni pad+me hU~M:
dzaHhU~M baM ho :
sa ma ya dza :
bzhugs su gsol ba ni /
thugs rje chen po ye shes lha yi lha :
ye shes sku la bzhengs bzhugs mi mnga' yang :
'gro don thugs rje thabs kyis mdzad slad du :
nyi zla pad+ma'i gdan la bzhugs su gsol :
A+oM ma Ni pad+me hU~M:
sa ma ya tiSh+Tha lhan :
ces pas /
bdag dang 'gro ba'i don la dgongs te zhal bstan dgyes pa'i tshul gyis byin gyis rlob cing bzhugs par bsam mo //
de nas phyag 'tshal te /
thugs rje chen po rang dang gnyis med lha :
che chung bzang ngan gnyis 'dzin mi mnga' yang :
'gro ba'i don la phrin las mdzad pa'i phyir :
gnyis su med pa'i tshul gyis phyag 'tshal lo :
A+oM ma Ni pad+me hU~M:
na mo pu ru sha ya a ti pU ho :
pra tI dza ho :
ces pas dam tshig pas ye shes pa la phyag dang /
de'i phyag len gnang nas /
thugs rje chen po'i phrin las dbyer med du sems can gyi don la dgongs par bsam /
de nas mchod pa 'bul ba'i thog mar mchod pa byin rlabs ni /
A+oM pad+mAn+ta kr-ita hU~M gis bsang /
A+oM swa b+hA was sbyang /
stong pa'i ngang las b+h+rU~M las rin po che'i snod du so so rang rang gi ming yig dang po yongs su gyur pa las :
mchod rdzas rnams rang bzhin stong pa rnam pa mchod rdzas byed las zag med kyi bde ba skyed nus pa'i mchod sprin bsam gyis mi khyab par gyur :
A+oM badzra ar+g+haM nas /
shab+da AHhU~M bar brjod la byin brlab bo //
de nas nyer spyod phul ba ni /
thugs ka'i hrIHlas bdug spos la sogs pa'i lha mo re re la'ang kha dog lnga lnga sogs bsam gyis mi khyab par sprul nas mchod par bsam la /
'gro don thugs rjes dgongs nas skur ston pa :
thugs rje chen po yab yum sras dang bcas :
bder gshegs rigs drug yab dang yum du bcas :
sprul sku thub drug 'gro drug thabs kyis 'dul :
yang dag sku la sbrebs skyems mi mnga' yang :
'gro ba'i bsod nams spel zhing gsag pa'i phyir :
dngos su 'byor dang yid kyis rnam sprul nas :
dgyes pa'i tshul gyis mnyes shing mchod pa bzhes :
A+oM ma Ni pad+me hU~M sarba pU tsa me g+ha AHhU~M swA hA:
lhan cig skyes dang sbyar ba'i bdug spos 'di :
thugs rje chen po'i lha tshogs rnams la 'bul :
shangs kyi dbang po mnyes shing tshims gyur nas :
'gro rnams nyon mongs khong khro dag par shog :
A+oM ma Ni pad+me hU~M:
badzra d+hU pe pU dza hU~M:
chu skyes thang skyes shing skyes me tog 'di :
thugs rje chen po'i lha tshogs rnams la 'bul :
spyan gyi dbang po mnyes shing tshims gyur nas :
'gro rnams nyon mongs nga rgyal dag par shog :
A+oM ma Ni pad+me hU~M:
badzra puSh+pe pU dza hU~M:
tsan+dan ga pur gur gum gla rtsi'i dri :
thugs rje chen po'i lha tshogs rnams la 'bul :
sku yi dbang po mnyes shing tshims gyur nas :
'gro kun nyon mongs 'dod chags dag par shog :
A+oM ma Ni pad+me hU~M:
badzra gan+d+he pU dza hU~M:
kha dog ro bcud dri ldan zhal zas 'di :
thugs rje chen po'i lha tshogs rnams la 'bul :
ljags kyi dbang po mnyes shing tshims gyur nas :
'gro kun nyon mongs ser sna dag par shog :
A+oM ma Ni pad+me hU~M:
badzra nai bid+ya pU dza hU~M:
dmar gsal 'od ldan mun sel mar me 'di :
thugs rje chen po'i lha tshogs rnams la 'bul :
spyan gyi dbang po mnyes shing tshims gyur nas :
'gro rnams nyon mongs gti mug dag par shog :
A+oM ma Ni pad+me hU~M:
badzra A lo ke pU tsa hU~M:
rnga sgra dung dang dril bu cha lang sgra :
thugs rje chen po'i lha tshogs rnams la 'bul :
snyan gyi dbang po mnyes shing tshims gyur nas :
'gro rnams nyon mongs zhe sdang dag par shog :
A+oM ma Ni pad+me hU~M:
badzra shab+da pU tsa hU~M:
de nas 'dod yon lnga phul ba ni /
bdag gi thugs las 'dod yon lha mo lnga sprul nas phar mchod nas drin lan gyi tshul du tshur la'ang mchod par bsam la /
gzugs dang dbyibs sogs lta na mdzes dgur ldan :
gzugs kyi mchod pa spyan la phul lags na :
thugs rje chen po'i lha tshogs thugs dam skong gyur cig :
ye shes spyan gyi dngos grub bstsal du gsol :
sgrar grags yid 'phrog snyan pa'i sgra dgur ldan :
sgra yi mchod pa snyan la phul lags na :
thugs rje chen po'i lha tshogs thugs dam skong gyur cig :
ye shes snyan gyi dngos grub bstsal du gsol :
dri zhim ldangs la yid kyi dbang po tshims :
dri yi mchod pa shangs la phul lags na :
thugs rje chen po'i lha tshogs thugs dam skong gyur cig :
ye shes shangs kyi dngos grub bstsal du gsol :
ro mchog ro bro sna tshogs bda' dgur ldan :
ro yi mchod pa ljags la phul lags na :
thugs rje chen po'i lha tshogs thugs dam skong gyur cig :
ye shes ljags kyi dngos grub bstsal du gsol :
reg 'jam mnyen lcug reg na bde ba skye :
reg bya'i mchod pa sku la phul lags na :
thugs rje chen po'i lha tshogs thugs dam skong gyur cig :
ye shes sku yi dngos grub bstsal du gsol :
gsal stong rig pa bde gsal nyams dang ldan :
chos kyi mchod pa thugs la phul lags na :
thugs rje chen po'i lha tshogs thugs dam skong gyur cig :
ye shes chos kyi dngos grub bstsal du gsol :
A+oM ma Ni pad+me hU~M:
sarba pU tsa pany+tsa sa ma ye hU~M:
de nas dam ye bsre ba ni /
thugs rje chen po ye shes lha yi lha :
sems can don la thugs kyis bdag la dgongs nas kyang :
mi gnyis don gyi dngos grub stsal slad du :
bdag la gsal cing brtan par bzhugs su gsol :
A+oM ma Ni pad+me hU~M:
dzaHhU~M baM ho :
sa ma ya tiSh+Tha lhan :
ye shes sems dpa' dang dam tshig sems dpa' gtso 'khor rnams chu dang 'o ma 'dres pa ltar gnyis su med par gyur par bsam /
dam ye gnyis med la bstod cing gsol ba 'debs pa ni /
thugs rje chen po spyan ras gzigs :
sku mdog dkar la 'od zer 'phro :
nyon mongs skyon gyis ma gos rtags :
zhal gcig 'dzum pa'i tshul ston pa :
sems can kun la byams pa'i rtags :
spyan gnyis zhi bas gzigs pa ni :
thugs rjes kun la gzigs pa'i rtags :
phyag gnyis thugs kar thal mo sbyar :
thabs dang shes rab sbyor ba'i rtags :
g.yas kyi 'og mas bgrang 'phreng 'dzin :
'khor ba'i gnas nas 'dren pa'i brtags :
g.yon na pad+ma dmar po bsnams :
chags pa'i skyon gyis ma gos rtags :
zhabs gnyis skyil krung bzhugs pa ni :
mnyam nyid don las ma g.yos rtags :
pad+ma'i gdan la bzhugs pa ni :
chags med 'gro don mdzad pa'i rtags :
spyan ras gzigs la phyag 'tshal bstod :
bdag dang mos pa'i gang zag la :
thugs rje'i spyan gyis gzigs su gsol :
dbang skur byin gyis brlab tu gsol :
sdig sgrib nyams chags sbyang du gsol :
'khor ba'i gnas nas drang du gsol :
dug lnga dug gsum gzhom du gsol :
A+oM ma Ni pad+me hU~M:
skyon gyis ma gos sku mdog dkar :
rdzogs sangs rgyas kyi dbu rgyan can :
thugs rje'i spyan gyis 'gro la gzigs :
spyan ras gzigs la phyag 'tshal bstod :
thugs rje dang ni shes rab gnyis :
mnyam par sbyor ba'i thugs mnga' ba :
phyag gnyis thugs kar thal mo sbyar :
dpal ldan mnyam sbyor khyed la phyag 'tshal bstod :
sangs rgyas kun gyi snying po gtso :
gsang sngags rgyal po bgrang phreng 'dzin :
mu tig ltar dkar g.yas na bsnams :
rig sngags 'chang la phyag 'tshal bstod :
'khor ba'i skyon gyis ma gos pas :
dag pa'i shes rab 'od gsal ba :
pad+ma dkar po g.yon na 'dzin :
phyag na pad+mor phyag 'tshal bstod :
chos dbyings rnam dag dri med zhal :
zla ba'i 'od ldan rgyal ba'i yum :
gzugs kyi lha mo yid 'ong sku :
yig drug ma la phyag 'tshal bstod :
mtha' yas 'od ldan shel mdog can :
yid bzhin nor bu chen po ltar :
sems can dgos 'dod re skong mdzad :
nor bu 'dzin la phyag 'tshal bstod :
rang bzhin mi dmigs stong pa'i ngang :
gsang sngags ngo bo shes rab skyob :
bud med gzugs kyis 'gro ba 'dul :
rig sngags 'dzin la phyag 'tshal bstod :
bdag dang mos pa'i gang zag la :
thugs rje'i spyan gyis gzigs su gsol :
dbang skur byin gyis brlab tu gsol :
sdig sgrib nyams chags bsal du gsol :
'khor ba'i 'dam nas drang du gsol :
dug lnga dug gsum gzhom du gsol :
dgra bgegs bar chad bsal du gsol :
A+oM ma Ni pad+me hU~M:
zhes thugs ka nas sprul pa'i lha mo mang pos glu dbyangs kyis bstod pas sku sngar bas kyang gsal la gzi byin che bar bsam /
de nas bzlas pa bya ba la gsum /
bdag don /
gzhan don /
mkha' khyab kyi bzlas pa'o //
dang po ni /
bdag nyid thugs rje chen por gsal ba'i thugs kar zla ba'i dkyil 'khor gyi steng du ye shes sems dpa' tshon gang ba :
zhal gcig phyag gnyis rgyan med pa'i thugs kar :
dpal be'u rin po che zur drug la :
dbus na hrIHdkar po zur drug la A+oM ma Ni pad+me hU~M:
ces bkod la /
'dzab bzlas pas :
'od zer rnam pa lnga'am drug phar 'phros pas :
bde bar gshegs pa thams cad kyi sku gsung thugs la phog pas :
mnyes pa'i mchod pa phul :
khams gsum gyi sems can la phog pas :
sgo gsum gyi sgrib pa sbyangs :
'od zer tshur 'dus bdag la thim pas :
lus ngag yid gsum gyi sgrib pa gtan nas byang :
lus shel sgong phyis pa ltar sang sang song bar bsam la :yig drug bzla /
gnyis pa gzhan don ni /
bdag gi thugs ka nas 'od zer kha dog drug tu 'phros pas :
rigs drug yab yum la phog nas 'gro ba'i don la bskul :
rigs drug gi thugs ka nas 'od zer thub pa drug la 'phros pas :
'gro ba'i don la bskul nas :
'gro drug gi sdug bsngal gtan nas byang nas :
skye ba'i sgo bkag nas 'khor ba'i gnas stong par bsam :
nam mkhas gar khyab 'od zer gyis khyab /
der gnas pa'i 'gro ba thams cad 'dul bar mos la bzla /
gsum pa mkha' khyab kyi zlas pa ni /
stong gsum gyi stong chen po'i 'jig rten gyi khams thams cad thugs rje chen po'i zhing khams sam gzhal yas khang :
gzugs su snang ba thams cad thugs rje chen po'i sku snang la rang bzhin med pa me long gi gzugs brnyan lta bu /
sgrar grags pa thams cad thugs rje chen po'i gsung grags stong brag cha lta bu :
sems kyi dran rtog thams cad thugs rje chen po'i thugs gsal stong nam mkha'i dbyings lta bur bsam pa ste sku gsung thugs kyi dgongs pa dang ldan pa'i ngang nas bzla /
bzlas pa'i mthar 'dzab bstod bya ba ni /
A+oM ma Ni pad+me hU~M:
A+oM ye shes lnga dang sku lngar ldan :
thugs rje spyan ras gzigs kyi sku :
ma kun la byams shing bu ltar brtse :
yi ge drug ma nyid kyi sku :
Ni dngos por 'dzin las 'khor ba bzlog :
nor bu 'dzin pa nyid kyi sku :
pad 'khor bar don mdzad skyon ma gos :
rig sngags 'dzin ma nyid kyi sku :
me ye shes me yis nyon mongs sreg :
rnam rtog dug lnga'i nad rnams sreg :
rigs drug yum drug nyid kyi sku :
hU~M gsang ba'i yi ge thugs rje can :
thub drug 'gro ba rigs drug 'dul :
gsung yi ge 'bru drug byin rlabs can :
phar 'phros pas ni 'gro drug 'dul :
tshur 'dus pas ni sgrib pa sbyong :
A+oM ma Ni pad+me hU~M:
thugs rje chen po'i thugs ka nas :
ye shes sems dpa' tshon gang ba :
thugs ka'i dpal be'u zur drug la :
yi ge drug pa gsal bkod de :
hrIHdkar mgal me'i 'phro 'du las :
nyi ma shar ba'i 'od ltar 'phros :
thams cad lha yi ngo bor gyur :
phar spros pas ni 'gro don mdzad :
tshur 'dus pas ni dngos grub len :
dbang skur byin gyis brlab tu gsol :
A+oM ma Ni pad+me hU~M:
A+oM ye shes lnga yi byin rlabs kyis :
'gro drug sdug bsngal bsal du gsol :
ma byams pa chen po'i byin rlabs kyis :
'gro drug bu bzhin bskyang du gsol :
Ni thugs rje chen po'i byin rlabs kyis :
'gro drug 'khor ba'i 'dam nas drang du gsol :
pad dga' ba chen po'i byin rlabs kyis :
'gro drug sdug bsngal bsal du gsol :
me btang snyoms chen po'i byin rlabs kyis :
'gro drug log rtog bsreg tu gsol :
hU~M gsang ba sngags kyi byin rlabs kyis :
'gro drug dug lnga gdul du gsol :
zhes 'dzab bstod bya zhing gsal gdab par bya'o //
bzlas dmigs 'di ni spyi 'gro mdor bsdus yin la bzla tshul gyi bye brag gzhan mang po dang las bzhi'i bzlas pa sogs gzhung nyid las rtogs par bya dgos /
bzlas pa'i skabs su nyes pa drug dang bral ba gal che bar gsungs la /
tshad ni grangs kyi bsnyen pa bye ba /
dus kyi bsnyen pa lo gsum /
mtshan ma'i bsnyen pa rab 'bring tha ma'i rtags spyi ltar 'byung ba dgos so //
bzlas sgom gyis skyo na rdzogs pa'i rim pa bsgom ste 'og tu 'byung ba ltar ro //
thun mtshams kyi bya ba gtor ma 'bul ba ni /
'das gtor spyi 'gre tsam gyis kyang chog mod /
bzhi skor cha lag las 'byung ba ltar na /
zhi gtor dkar zlum dkar gsum me tog dkar po 'bru dkar chan dang bcas pa /
rgyas gtor gru bzhi ser po khur ba shing tog me tog dang 'bru chan ser po /
dbang gtor zla gam dmar po mngar gsum sin+d+hu ra chang dang me tog 'bru chan dmar po /
drag gtor gru gsum nag po sha khrag me tog dang 'bru nag chan gyis brgyan pa bsham /
A+oM AHhU~M hrI:
lan gsum /
A+oM gyis 'dzad pa med par spel :
AHsa ma dag pa'i dri ma thams cad sbyangs :
hU~M gis bdud rtsi'i rgya mtshor zhu :
hrIHyis gang la gang 'dod pa'i mchod rdzas phun sum tshogs par gyur :
zhes byin gyis brlabs la 'bul ba ni /
thugs rje chen po'i lha tshogs dgongs su gsol :
'gro ba'i bsod nams spel zhing gsag pa'i phyir :
thugs rjes dgongs la gnas 'dir gshegs su gsol :
nyi zla pad+ma'i gdan la bzhugs su gsol :
phyag 'tshal mchod 'bul thugs rjes dgongs la bzhes :
zhi gtor zlum po rgyas gtor gru bzhi dang :
dbang gtor zla gam drag gtor zur gsum rnams :
gtor snod rin chen 'khor yug rgya chen du :
gtor ma ri rab gling bzhi'i dpangs dang mnyam :
dkar ser dmar nag gtor ma bcud dang ldan :
thugs rje chen po'i lha tshogs rnams la 'bul :
dgyes par rol pa'i mchod pa bzhes nas kyang :
phrin las rnam bzhi'i dngos grub bstsal du gsol :
zhi ba'i gtor ma dkar gtor mchod par 'bul :
zhi bas 'jigs pa brgyad las bskyab tu gsol :
rgyas pa'i gtor ma ser po mchod par 'bul :
rgyas pa 'byor pa drug ldan dngos grub stsol :
dbang gi gtor ma dmar po mchod par 'bul :
dbang gis mos pa rnam bzhi dbang du sdus :
drag po'i gtor ma nag po mchod par 'bul :
drag pos dgra bgegs gdug pa bsgral du gsol :
nad dang gnod pa mi mthun tshogs rnams zhi bar mdzod :
tshe dang dbang thang bu nor rgyas par spel :
log lta dgra bgegs mi mthun phyogs rnams dbang du sdus :
bstan pa 'jig pa'i dgra bgegs myur du sgrol :
A+oM ma Ni pad+me hU~M:
shAn+tiM puSh+TiM wa shaM mA ra ya ba liM ta pU tsa khA hi khA hi :
sngags lan gsum gyis 'bul /
chos srung gter srung gi gtor chog kyang skabs 'dir bya'o //
gsum pa rjes kyi rim pa la /
tshogs mchod 'bul ba ni /
tshogs rdzas zhi rgyas dbang drag gong smos gtor ma'i skabs su gsal ba ltar 'du byas la /
byin gyis brlab pa ni /
rang nyid thugs rje chen por gsal ba'i thugs ka'i hrIH'i 'od las b+h+rU~M 'phros gnas khang rin po che'i gzhal yas khang rnam par bkra zhing rgya che bar gyur :
slar yang hrIH'i 'od las A+oM AHhU~M 'phros pas :
A+oM gyis ye shes kyi mes bsreg :
AHsa ye shes kyi chus bag chags thams cad bkrus :
hU~M gis ye shes kyi bdud rtsir gyur nas :
tshogs kyi zhal zas thams cad bdud rtsi'i ro mchog brgya dang ldan pa zad med nam mkha' mdzod kyi gter chen por gyur :
tshogs zhing spyan 'dren pa ni /
rang gi thugs ka'i hrIHlas 'od zer rnam pa lnga 'phros pas thugs rje chen po'i lha tshogs dang :
sangs rgyas dang byang chub sems dpa' thams cad dang :
dpa' bo dang dpa' mo thams cad gzhal yas khang gi nang du spyan drangs nas byon par bsam mo :
hrI:
rin chen sna lnga'i gzhal yas khang bzang du :
spos dang sman dang dri yi chag chag btab :
na bza' gdan khri lhab lhub mdzes par bres :
bza' btung bdud rtsi ro mchog ri ltar spungs :
gos dang rgyan dang rin chen chas kyis mdzes :
'dod pa'i yon tan lnga ldan gnas mchog 'dir :
thugs rje chen po yab yum sras dang bcas :
sangs rgyas byang chub sems dpa' thams cad dang :
dpa' bo dpa' mo rig 'dzin grub thob rnams :
zhal zas tshogs la spyan 'dren bzhugs su gsol :
A+oM ma Ni pad+me hU~M:
g+ha Na tsakra pU tsa dzaHhU~M baM ho :
gzhal yas khang gi nang du bzhugs pa la phyag 'tshal bar mos la /
bde bar gshegs so thugs rje che :
bde bar gshegs so ye shes che :
bde bar gshegs so bcom ldan 'das :
rgyal ba rgya mtsho'i tshogs bcas la :
dad dang gus pas phyag bgyid na :
gnyis med dgyes pa'i tshul gyis bzhes su gsol :
A+oM ma Ni pad+me hU~M:
sarba ta thA ga ta na mo pU ru sha ho :
de nas tshogs mchod phrin las rnams dang sbyar nas 'bul la /
thugs rje chen po'i lha tshogs 'khor bcas la :
sku la sbrebs dang skyems pa mi mnga' yang :
'gro rnams bsod nams spel ba'i don slad du :
zhal zas tshogs kyi mchod pa 'bul gyis bzhes :
zho dang 'o ma mar thud phrum la sogs :
dkar gsum tshogs kyi tshogs mchod dam pa 'di :
thugs rje chen po'i lha tshogs rnams la 'bul :
zhi bas 'jigs pa brgyad las skyob pa'i dngos grub stsol :
'bras chan 'bru chan sran chan shing tog sna tshogs dang :
bra khur gro khur zan dang bshos la sogs :
bza' btung sna tshogs mchod pa dam pa 'di :
thugs rje chen po'i lha tshogs rnams la 'bul :
rgyas pa 'byor pa drug ldan dngos grub stsol :
'bras chang 'bru chang rgun chang nas chang dang :
bu ram sbrang rtsi ka ra star chang dang :
btung ba sna tshogs mchod pa dam pa 'di :
thugs rje chen po'i lha tshogs rnams la 'bul :
dbang gis mos pa rnam bzhi dbang du sdus :
sha khrag btsos dang bsregs pa rlon pa yib pa dang :
ri sgog klung sgog sha mo sna tshogs dang :
tsha dang rtsub dang kha mngar skyur la sogs :
sna tshogs ro mchog tshogs mchod dam pa 'di :
thugs rje chen po'i lha tshogs rnams la 'bul :
drag pos dgra bgegs tshar gcod dngos grub stsol :
A+oM ma Ni pad+me hU~M:
g+ha Na tsakra sarba pU tsa khA hi :
zhes pas zhal zas sna tshogs bdud rtsi'i bcud du byin gyis brlabs la dbul lo //
de nas 'dod yon gyi lha mos mchod pa dbul ba ni /
gzugs kyi lha mo dkar mo me long ma :
thugs rje chen po'i lha tshogs spyan la 'bul :
sgra yi lha mo ser mo pi wang ma :
thugs rje chen po'i lha tshogs snyan la 'bul :
dri yi lha mo sngon mo spos me ma :
thugs rje chen po'i lha tshogs shangs la 'bul :
ro yi lha mo dmar mo zhal zas ma :
thugs rje chen po'i lha tshogs ljags la 'bul :
reg bya'i lha mo ljang gu na bza' ma :
thugs rje chen po'i lha tshogs sku la 'bul :
chos kyi lha mo mthing ga rdo rje ma :
thugs rje chen po'i lha tshogs thugs la 'bul :
'dod pa'i yon tan lnga yi lha mo yis :
thugs rje chen po'i lha tshogs mnyes gyur nas :
sku gsung thugs dang yon tan phrin las dang :
mchog dang thun mong dngos grub bstsal du gsol :
A+oM ma Ni pad+me hU~M:
sarba pany+tsa de bI pU tsa me g+ha hU~M:
zhes pas 'dod yon gyi lha mo nam mkha'i khams gang bar sprul nas mchod par bya /
tshogs phud phul la bshags pa bya ba ni /
thugs rje chen po'i lha tshogs dgongs su gsol :
gtsang sbyor ma ldan phud dang lhag ma nyams :
'byor tshogs ma 'byor gtor tshogs che ma 'byor :
byin rlabs rtsal chung ye shes lha ma mnyes :
dam tshig ma gtsang bka' srung thugs dang 'gal :
mos gus chung bas slob dpon thugs ma mnyes :
brtse gdung chung bas mched lcam thugs dang 'gal :
thugs rje'i lha tshogs spyan sngar mthol lo bshags :
zhal zas tshogs kyi mchod pas thugs dam bskang :
zhes bshags pa bya /
de nas nang gi sreg blugs dang ldan pas tshogs la rol /
de ltar tshogs kyi 'khor lo byas pas /
tshe 'di la bsod nams kyi tshogs rdzogs /
zas nor longs spyod 'phel /
rkyen dang bar gcod sel /
phyi ma la sgrib pa sbyangs nas ye shes tshogs rdzogs /
bla na med pa'i byang chub thob par 'gyur bar gsungs so //
de nas gtor ma dkar dmar dang tshogs kyi lhag ma rnams 'bru gsum gyis bdud rtsir brlabs la /
thugs rje chen po'i bka' 'khor nas :
dam pa chos skyong srung ma ni :
lha chen brgyad dang klu chen brgyad :
gza' chen brgyad dang gnod sbyin brgyad :
rgyal chen bzhi dang phyogs skyong bcu :
rgyu skar nyi shu rtsa brgyad dang :
ha ri ka dang pan tsi ka :
'phrog ma'i bu dang bcas pa dang :
gtsug lag khang gi srung ma rnams :
dpal ldan mgon po lcam dral dang :
dam pa chos kyi srung ma rnams :
bka' yi gtor ma 'di longs la :
zhi dang dbang dang rgyas pa dang :
mngon spyod phrin las grub par mdzod :
lha dang lha min mi 'am ci :
lto 'phye srin po grul bum dang :
dri za gnod sbyin la sogs pa :
lha srin sde brgyad 'khor bcas kyang :
bka' yi gtor ma 'di longs la :
so so'i bgegs rigs bka' sgyur la :
bgegs kyi gnod pa rgyun bcad nas :
ci ltar nus pa'i phrin las mdzod :
lha dang lha min mi yi tshogs :
byol song yi dwags dmyal ba rnams :
rigs drug sems can thams cad la :
bka' yi pham phab gtor ma 'di :
pham rgyal med par bsngos pa yis :
ci 'dod phun sum tshogs par shog :
A+oM ma Ni pad+me hU~M:
ba lin+ta sarba pU tsa sa ma ye swA hA:
zhes phyi rol du gtang /
de nas rjes kyi cho ga ni /
mchod pa kha gsos la /
sum skor las 'byung ba'i yan lag bcu pa ni /
spyan ras gzigs la phyag 'tshal lo :
thugs rje che la phyag 'tshal lo :
rgyal sras mchog la phyag 'tshal lo :
pad+ma bsnams la phyag 'tshal lo :
'khor ba'i skyon gyis ma gos pa :
pad+ma zla ba'i gdan la bzhugs :
rdzogs pa'i sangs rgyas dbu brgyan cing :
thugs rje'i spyan gyis 'gro la gzigs :
de la gus par phyag 'tshal lo :
oM badzra d+hU pe AHhU~M:
oM badzra puSh+pe AHhU~M:
oM badzra A lo ke AHhU~M:
oM badzra gan+d+he AHhU~M:
oM badzra nai bid+ya AHhU~M:
mgon po spyan ras gzigs dbang la :
'jig rten 'di 'am gzhan dag na :
mchod pa'i bye brag ci snyed pa :
bdag gis dad pas 'bul bar bgyi :
bdag dang mtha' yas sems can rnams :
thog ma med pa'i dus mtha' nas :
sdig pa'i las rnams ci bgyis pa :
thugs rje chen po'i spyan sngar bshags :
mgon po spyan ras gzigs dbang khyed :
dang po byang chub sems bskyed nas :
tha ma mngon par sangs rgyas te :
'gro don mdzad la rjes yi rang :
thugs rje chen po dgongs mdzod dang :
kun mkhyen btang snyoms ma bzhugs par :
'gro ba sems can don slad du :
chos kyi 'khor lo bskor du gsol :
mgon po spyan ras gzigs dbang khyed :
'gro ba sems can drang ba'i phyir :
bskal pa zhing gi rdul snyed du :
mya ngan mi 'da' bzhugs su gsol :
dang po byang chub sems bskyed nas :
da lta dge rtsa ci spyad pa :
bdag dang sems can don gyi phyir :
byang chub dam par bsngo bar bgyi :
bdag dang sems can thams cad kyi :
sgrib gnyis byang nas tshogs gnyis rdzogs :
lam lnga sa bcu yongs bgrod nas :
bla med byang chub thob par shog :
nongs bshags bzod gsol ni /
bdag ni ma shes ma rig pas :
mchod pa'i yo byad ma 'byor dang :
dag cing gtsang mar ma gyur pa :
mgon po khyed kyi spyan sngar bshags :
cho ga lhag chad gyur pa dang :
ting 'dzin le lor gyur pa dang :
mchod pa gtsang smer gyur pa rnams :
thugs rje che mnga' khyed la bzod par gsol :
zhes dang yig brgya dbyangs gsal brjod la lhag chad kha bskang /
ras bris sogs rten yod na tshogs mgron ye shes pa brtan bzhugs bya /
rten med na /
bla ma bde gshegs khyed rnams kyis :
sems can don kun mdzad lags kyis :
rang bzhin gnas su gshegs su gsol :
gtan du gshegs pa ma lags kyi :
slar yang sems can don la 'byon :
oM AHhU~M:
muM:
zhes gshegs su gsol /
bdag bskyed dam tshig pa'i dkyil 'khor gyi 'khor rnams yum la thim /
yum yab la thim /
yab thugs ka'i ye shes sems dpa' la /
de ting nge 'dzin sems dpa' hrIHla thim /
de'ang mi dmigs pa chos dbyings spros pa dang bral ba'i ngang du thim par gyur /
ces bsam la mnyam par bzhag
/slar skad cig gis thugs rje chen po zhal gcig phyag gnyis pa'i skur gyur par bsam la snang grags rig gsum lha sngags chos sku'i rol par lam du khyer /
bsngo smon ni /
bdag cag yon mchod 'khor bcas kyis :
mchod cing dge ba ci mchis pa :
mtha' yas sems can don gyi phyir :
byang chub dam par bsngo bar bgyi :
bdag dang mtha' yas sems can rnams :
sgrib gnyis byang nas tshogs gnyis rdzogs :
lam lnga sa bcu rab rdzogs nas :
rdzogs pa'i sangs rgyas thob par shog :
ces dang theg pa chen po'i smon lam gzhan yang ci ltar 'os pa gdab /
de nas bkra shis brjod pa me tog 'thor la dbyangs dang bcas te /
sangs rgyas gtso la yon tan mchog mnga' ba :
che dgus mchod cing smon lam sprin tshogs su :
go 'phang mchog brnyes ston pa char 'beb pa :
bkra shis dam pa des kyang deng 'dir bde legs shog :
skyob pa'i chos la legs pa'i stsol mnga' ba :
shin tu phan dang bde ba'i bde ldan pa'i :
'khor ba rtag bde mya ngan 'das thob pa :
bkra shis dam pa des kyang deng 'dir bde legs shog :
dge 'dun che la mthu rtsal mnga' ba po :
bslab gzhi legs par brgyan pa'i brtson 'grus can :
bdag gzhan don chen 'grub pa'i lam zhugs pa :
bkra shis dam pa des kyang deng 'dir bde legs shog :
lo brgya thub cing ston brgya mthong ba dang :
tshe ring ba dang longs spyod 'phel ba dang :
chos la bar chad med par mthar phyin pa :
lnga po des kyang deng 'dir bde legs shog :
ces bkra shis kyi tshigs bcad rgyas par brjod la dge legs kyi snang ba spel bar bya'o //
dri med zla shel dang mtshungs dbyig gi snying //
rdo rje'i tshig rkang phreng bar brgyus pa 'di //
'jig rten gsum gyi mgrin pa'i mdzes rgyan gyur //
kun kyang spyan ras gzigs kyi mchog 'grub shog
/'di nyid gangs can mgon po'i sgrub thabs thams cad kyi rgyal por gyur kyang deng sang rgyun dkon pas /
gter gzhung kho nar go sla khyer bde'i gsal byed phran bus brgyan te pad+ma gar dbang phrin las 'gro 'dul rtsal gyis khams kyi zab bu lung rdzong shod bde gshegs 'dus pa'i sgrub gnas su bgyis pa dge legs 'phel //

//
