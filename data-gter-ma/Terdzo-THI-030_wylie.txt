@#//
dam rdzas rak+ta'i sgrub tshul dngos grub snying po zhes bya ba bzhugs so //
oM swasti /
chags bral bde chen snang mtha' yas //
dpal ldan bla mar gus btud nas //
chags med rdo rje'i dam tshig rdzas //
rak+ta'i sgrub tshul snying po 'bri //
'di la lnga /
ngo bo /
nges tshig
/dbye ba /
byung khungs /
sgrub pa'i rim pa rnams so //
dang po ni /
srid zhi gang rung gis bsdus shing ma rtogs na chags pa'i gzhi dang /
rtogs na chags bral gyi bsgrub rdzas su nges pas rab tu phye ba'i rigs su gnas pa ste /
rak+ta dmar gyi rgyud las /
rak+ta'i ngo bo chags pa yin //
zhes gsungs /
gnyis pa nges tshig ni /
raka ta'i sgra las drangs te kha dog dmar ba la 'jug la /
snang srid thams cad kyang dkar dmar gyi zlas phye ba'i dmar cha shes rab stong pa nyid kyi rang bzhin du nges pa'i phyir na rak+ta ste /
rak+ta dmar gyi rgyud las /
thams
cad raka pas rak+ta yin //
zhes gsungs /
gsum pa dbye ba ni /
sgras brjod rigs kyi sgo nas dbye na lnga ste /
srid pa gzhi'i rak+ta /
'khor ba rgyu'i rak+ta /
'gyur med rigs kyi rak+ta /
'bras bu chen po'i rak+ta /
bsgrub rdzas grangs kyi rak+ta ste lnga las /
dang po ni /
'byung ba chu dang chu'i rigs su gtogs pa thams cad de /
de nyid las /
gzhi yi rak+ta 'byung ba chu //
zhes gsungs /
gnyis pa 'khor ba rgyu'i rak+ta ni /
ma'i mngal khrag ste /
de nyid las /
rgyu yi rak+ta pad+ma'i khrag
/ces gsungs /
gsum pa 'gyur med rigs kyi rak+ta ni /
so sor rtog pa'i ye shes dang /
de'i bdag nyid kyi gsung rdo rje snang ba mtha' yas kyi ngo bor bzhugs pa rnams te /
de nyid las /
rigs kyi rak+ta snang mtha' yas //
zhes gsungs /
bzhi pa 'bras bu chen po'i rak+ta ni /
ru dra sde gsum dpal chen pos bsgral pa'i snying khrag ste /
de nyid las /
'bras bu'i rak+ta tsit+ta'i khrag
/ces gsungs /
lnga pa bsgrub rdzas kyi rak+ta la so lngar mchis te /
de nyid las /
grangs kyi rak+ta sum cu lnga //
zhes gsungs /
yang mtshon byed dpe'i rak+ta dang /
mtshon bya don gyi rak+ta gnyis su phye nas /
dang po la /
mU la rtsa ba'i rak+ta /
ma 'dres dwangs ma'i rak+ta /
zungs ldan bcud kyi rak+ta /
sna tshogs phal pa'i rak+ta ste bzhir phye /
dang po la /
srog can rtsa ba'i rak+ta dang /
srog med rtsa ba'i rak+ta gnyis las /
dang po srog can ni /
rang srog rang gis bcad nas lcebs te shi ba'i bam gyi srog rtsa'i khrag dang /
mkha' lding ste bya sha zan rnams kyi srog rtsa'i khrag dang /
khyi nag 'og can gyi srog rtsa'i khrag dang /
glang 'og can rog po'i srog rtsa'i khrag dang /
rta gseb nag po'i srog rtsa'i khrag rnams te /
glang chen rab 'bog gi rgyud las /
rang shi bam gyi srog rtsa'i khrag
/mkha' lding ku ku rA tsa'i khrag
/de bzhin glang po rta yi khrag
/mchod cing thugs dam skong ba'i rdzas //
gsung gi dngos grub rten du bsham //
zhes gsungs /
gnyis pa srog med la /
shing gi khrag shing dmar po /
rtsa ba'i khrag mon bu dmar po /
'bras bu'i khrag ram bu dmar po /
me tog gi khrag lug ru dmar po /
sdong po yal 'dab dang bcas pa'i khrag seng ldeng dmar po rnams te /
gza' rgyud rin chen 'khor lo las /
sa shing rtsa ba mon bu dang //
ram bu lug ru dmar po dang //
sdong po yal 'dab seng ldeng
khrag
/ces gsungs /
gnyis pa ma 'dres dwangs ma'i rak+ta la gsum ste /
ma hA rak+ta /
pad+ma rak+ta /
ma 'dres rak+ta rnams so //
dang po ni /
gdug can dgra bgegs bsgral pa'i khrag chen no //
gnyis pa pad+ma rak+ta ni /
bu mo rdo rje'i mda' ma phog pa'i zla mtshan thog mar babs pa de'o //
gsum pa ma 'dres rak+ta ni /
gzhan gyis longs ma spyad pa'i srog can rtsa ba'i rak+ta gang yang rung ba ste /
ma mo srid pa'i rgyud lung las /
ma hA rak+ta bsgral ba'i khrag
/pad+ma rak+ta gsal ba'i khrag
/chu dang ma 'dres dwangs ma'i khrag
/stong la sbyar ba'i khrag chen po //
zhes gsungs /
gsum pa zungs ldan bcud kyi rak+ta la gsum ste /
sna khrag
/gtar khrag
/mngal khrag go
/dang po ni /
skyes pa dang bu mo lo bcu drug nas nyer lnga'i bar gyi lang tsho dar ba'i sna khrag go
/gnyis pa gtar khrag ni /
de dag lus la gtar ba'i khrag go
/gsum pa mngal khrag ni /
bu mo lang tsho rgyas pa'i zla mtshan te /
de nyid las /
pho mo dar ma'i sna khrag dang //
de bzhin lus la gtar ba'i khrag
/gzhon nu lang tsho'i mngal khrag go
/zhes gsungs /
bzhi pa sna tshogs phal pa'i rak+ta ni /
mdze   yi mtshon nad ngan gyi /khrag dang /
rabs chad ma yin pa'i khrag snar gtogs so cog ste /
de nyid las /
phal pa gang yang rung ba'i khrag
/mdze dang mdzo rtol spangs pa 'o //
zhes gsungs /
gnyis pa mtshon bya don gyi rak+ta ni /
chags rtog dbyings su dag pa'i bde ba chen po'i ye shes te /
thugs rje chen po bde gshegs kun 'dus kyi sgrub thabs las /
nyon mongs chags pa 'khor ba'i khrag :
chags med bde chen dbyings su bsgral :
'dod yon rdo rje'i dam tshig che :
'khor ba bsgral phyir bzhes su gsol :
zhes gsungs /
bzhi pa byung khungs ni /
dpal chen po khrag 'thung he ru ka'i thugs ka nas spros pa'i ma mo chen mo b+ha ga hrI ti ma zhes bya bas snang srid 'khor 'das thams cad la bdag gir mdzad de thugs rje kun khyab tu bzhugs pa las /
ma mo thams cad kyi rje mo e ka dzA Ti ma phyung ngo //
des rak+ta thams cad kyi dwangs snyigs gsum du phye ste /
dwangs ma las sangs rgyas byang chub sems dpa' 'phags pa la sogs pa 'jig rten las 'das pa'i bkod pa rnams snang bar byas /
bar pa las 'jig rten gyi lha mi sogs bde 'gro ba rnams dang /
snyigs ma las ngan song gsum gyi 'jig rten rnams snang bar mdzad do //
de'i tshe dpal chen po'i dpral ba'i dbyings nas sme ba dmar po zhig byung ste de'i nang nas yum chen mkha' la gshog gcig ma dang /
gtsug na ral gcig ma dang /
dbyings kyi ral gcig ma dang /
gling bzhi drag mo rgyal te yum chen bzhi phyung nas /
de rnams kyis rim par me tog gi rak+ta lnga /
rtsa ba'i rak+ta lnga /
rdo'i rak+ta lnga /
'bras bu'i rak+ta lnga rnams sprul pa'i tshul sogs rak+ta dmar gyi rgyud las gsungs so //
lnga pa sgrub pa'i thabs la gsum ste /
sbyor ba yo byad kyi gshom /
dngos gzhi sgrub pa'i thabs /
rjes phan yon dang las tshogs bstan pa'o //
dang po ni /
rak+ta'i rtsa ba brgyad /
yan lag so lnga /
de las 'phros pa bsam gyis mi khyab pa las /
dang po rtsa ba brgyad la /
nang gi rtsa ba bzhi /
phyi'i rtsa ba bzhi las /
dang po nang gi rtsa ba bzhi ni /
yab kyi shangs bug g.yas ro ma'i lam nas byung ba'i rak+ta /
yum gyi b+ha ga'i pad+ma las babs pa'i rak+ta /
srid pa chags pa'i lte khrag ste lte ba bcad pa'i khrag
/'bras bu chen po bsgral pa'i khrag ste dpal chen pos ru dra bsgral pa'i snying khrag rnams las /
phyi ma 'di gter byon gyi rak+ta'i dam rdzas rnams la 'dres shing /
ma rnyed na dpa' bo g.yul du bsad pa'i snying khrag gis bya'o //
gnyis pa phyi'i rtsa ba bzhi ni /
stag gzig sogs sder chags /
bya rgod sogs 'dab chags /
rta bong sogs rmig zlum /
g.yag sogs rmig pa kha brag gi khrag sna'am /
yang na rak+ta'i rgyud las /
glang chen /
ma he /
stag
/dpa' bo g.yul du bsad pa'i snying khrag la'ang bshad pas gang 'byor dang /
yan lag gi rak+ta so lnga ma rgyud nas bshad tshul mi 'dra ba gnyis su gsungs na'ang /
deng sang yongs grags rnyed sla ba /
mtshal /
li khri
/btsag
/ldong ros /
rdo dreg dmar po rnams sa'i rak+ta /
tsan+dan dmar po /
seng ldeng /
mdzo mo shing /
kan da ka ri dmar po /
sher shing dmar po rnams shing gi rak+ta /
pad+ma rA ga
/byu ru /
mchong dmar /
me shel /
rdo rgyus dmar po'am /
smug po sbal rgyab rnams rdo'i rak+ta /
ha lo /
ug chos /
glang sna /
se rgod /
lug ru dmar po rnams me tog gi rak+ta /
ra mo shag
/nye shing /
snya lo /
khrag rkang /
smyug ma dmar po rnams rtsa ba'i rak+ta /
'di'i khrag rkang ni mang yul dang /
mdo khams klong thang gi phyogs su 'byung bar gsungs te /
le'u lnga pa las /
rak+ta mU la khrag gi nyung ma zhes //
mang yul khrig phabs mdo yul gyi //
klong thang sgron ma'i gnas su skye //
'di yang srid pa'i rak+ta yin //
zhes gsungs /
rgu 'brum /
ram bu /
kha sran bre bo /
ba mkhal smug po /
skyu ru ra rnams 'bru'i rak+ta /
rgya skyegs /
sin+d+hu ra /
'bri mog
/bu ram /
brag zhun rnams rtsa ba'i rak+tar ngos 'dzin mdzad snang la /
de dag gi yan lag tu btsag sogs sa dmar gyi rigs su gyur tshad dang /
zangs sogs rin po che'i rigs dang /
rdo rigs dmar por gtogs tshad /
btsod dang /
'om bu sogs shing dang /
ldum bu'i rigs dmar por gtogs tshad /
ut+pal dmar po dang /
shang shang dril bu dmar po sogs me tog dmar por gtogs tshad /
sna ma'i 'bru dang /
dbyi mong /
'ol ma se sogs 'bras bu dmar po'i rigs dang /
'bras dmar /
khre dmar sogs 'bru rigs dmar po'i rigs dang /
li ga dur sogs rtsa ba dmar po'i rigs su gtogs tshad dang /
yugs sa mo dang /
mdze mo dang /
dam nyams dang /
rabs chad dang /
bse mog can ma gtogs pa'i bud med kyi zla mtshan 'dzom gang che /
gzhan yang phug ron /
lug
/ba lang /
dre'u sogs rabs chad /
dme po /
dam tshig nyams pa /
pu shud /
zer mo /
so to rog po sogs kyi khrag ma gtogs
pa'i khrag sna rigs gang rnyed dang /
de'ang g.yul du bsad pa lta bu'i dmigs bsal ma gtogs /
gzhan rnams gson khrag kho na byung na legs shing /
rak+ta'i rgyud las mchog bsgral gyi rak+ta nyer gsum zhes /
ru dra /
dbang phyug
/tshangs pa /
'jog po /
khyab 'jug ste dug lnga bsgral ba'i khrag chen /
ma hA de wa /
biSh+Nu rA dza /
b+h+r-ing+gi ri ti /
tshogs bdag
/dga' byed dbang phyug
/khyab 'jug
/stobs bzang /
gzhon nu smin drug ste tshogs brgyad bsgral ba'i khrag chen /
bsgral ba'i zhing bcu'i khrag chen rnams kyang tshogs dgos par gsungs na'ang gter byon gyi phabs gta' rnams la 'dus shing /
der ma zad bdud rtsi sman gyi skabs gsang chen mchog gi myur lam las /
de la sa bon ni mi la nr-i ljang gu dang /
dud 'gro spyi la su ser po yin pas /
mi dang byol song gi rnam pa mtha' yas pa blos btags te /
de dag kyang rang rang gi las kyis shi ba'i shar mos la sbyar bar bya'o //
zhes sman sgrub la gtong 'os pa'i sha ma rnyed na yid kyis de ltar btags nas bya bar gsungs pa bzhin du /
'dir rak+ta rnyed dka' ba rnams la yang rig pas sbyor tshul 'dra bar sems so //
gang ltar yang de rnams las rtsa ba'i rak+ta brko bar 'os pa rnams ston zla ra ba'i nya stong brgyad gsum gang rung la btsal bar bya ste /
de'i dus su dang por sa phyogs der stegs bu khebs ldan gyi dbus su maN+Da lar tsan+dan dmar pos byugs pa'i dbus su tshom bu dmar po bkod /
sman raka gtor mchod kyis bskor /
skyabs sems dang lhag pa'i lha gang yang rung ba'i bdag bskyed bzlas pa dang bcas pa sngon du 'gro bas mchod gtor rnams spyi ltar brlabs /
rang gi thugs srog sa bon las //
'od 'phros bcom ldan snang mtha' yas //
rtsi yi lha mo'i tshogs dang bcas //
mdun gyi nam mkhar spyan drangs gyur //
oM a mi ta b+hA sa pa ri wA ra e h+ye hi /
badzra sa mA dzaH
dzaHhU~M baM hoH
oM badzra ar+g+haM nas /
shab+da sarba pany+tsa rak+ta ba liM ta khA hi //
rdo rje dpag med rgyal po che //
mi rtog rdo rje nam mkha' 'dzin //
'dod chags pha rol phyin pa brnyes //
pad+ma mkha' 'gror phyag 'tshal bstod //
rang gi thugs nas 'od 'phros pas //
mdun gyi lha tshogs thugs rgyud bskul //
rak+ta rtsi yi dngos grub kun //
thogs pa med par bstsal bar gyur //
oM rak+ta mU la puN+ye puN+ye swA hA/
zhes bzla bzhin du brko la /
mthar yig brgya brjod cing mgron rnams rang gnas su gshegs par bsam /
des mtshon te me tog gi rak+ta rnams 'dab ma rgyas pa'i dus su btu /
'bras bu'i rak+ta rnams smin pa'i dus dang bstun la blang /
de ltar rtsa ba dang yan lag gi rak+ta rnams legs par btus nas g.yag rgod dang ra la sogs pa'i gson khrag gtsang mar sbyar te b+han+d+ha dum bu gsum pa sogs mo thod mtshan nyid tshang ba'i snod du bskyil /
steng nas pho thod kyis dgab /
dar dmar gyis dril /
tshon skud sna lngas bcings la bdud rtsi lngas sbags pa'i maN+Dal dmar po'i dbus su bzhag pa'i mthar mchod gtor gyis bskor /
spro na bka' brgyad sogs kyi sgrub pa'i khog dbub kyis gzhung bsrang ba'am /
gang ltar yang phyi mtshams dam par bcad nas sgrub pa la 'jug go
/gnyis pa dngos gzhi sgrub pa'i thabs la gsum /
bdag bskyed gsal ba /
mdun bskyed bsgrub pa /
dngos grub blang ba'o //
dang po ni /
tshogs zhing nam mkha' gang bar sad par gyur pa'i spyan sngar /
rdo rje slob dpon sangs rgyas dpal //
dus gsum bzhugs la phyag 'tshal lo //
mchog gsum bsten pa'i zhing gyur la //
gnyis med yid kyis skyabs su mchi //
dngos 'byor yid kyis rnam sprul pa'i //
dag pa'i mchod pa bzhes su gsol //
dngos grub chu bo gcod pa'i gegs //
nyes byas ma lus bshags par bgyi //
phyogs bcu 'khor gsum dag pa'i chos //
ma chags spyod la rjes yi rang //
dag pa'i mtha' bzhi dri ma med //
rdzogs pa'i byang chub sems bskyed do //
bde gshegs byang chub sems dpa' la //
dag pa gsum gyi lus 'bul lo //
tshe rabs bgrangs pa'i las rnams kun //
bsdus te byang chub chen por bsngo //
zhes pas tshogs bsags pa'i mthar /
tshogs zhing rnams rang la thim par bsam /
sems can bde dang ldan gyur cig
/sdug bsngal kun dang bral bar shog
/bde dang rtag tu mi 'bral zhing //
chos kun mnyam nyid rtogs par shog
/ces tshad med bzhi bsgom pa sngon du 'gro bas /
raM yaM khaM/
rnam dag chos dbyings ngang nyid las //
rang byung mchod pa'i phung po ni //
kun bzang mchod pa'i sprin lta bu //
dpag yas nam mkha' gang bar gyur //
oM sarba pU dza me g+ha AHhU~M/
zhes pas mchod gtor brlab /
oM ma hA shUn+ya tA dz+nyA na badzra swa b+hA wa At+ma ko\u0f85 haM/
snang srid 'khor 'das chos rnams kun //
'od gsal stong nyid dbyings kyi ngang //
rig pa ye shes sgyu ma'i lha //
sku yi dkyil 'khor bsam yas kyang /
khrag 'thung rgyal po'i sku la 'dus //
pad+ma nyi zla dregs pa'i steng //
bdag nyid che mchog sme ba brtsegs //
zhal gsum phyag drug zhabs bzhi bgrad //
dbus mthing dpal chen nyid kyi zhal //
g.yas dkar khro mo gau rI//
g.yon dmar lha mo pra mo hA//
phyag drug g.yas g.yon dang po gnyis //
rdo rje dril 'dzin yum la 'khyud //
g.yas kyi gnyis pas kha T+wAM ka
/gsum pas gsang ba'i rnge'u chung 'khrol //
g.yon gyi gnyis pas thod khrag dang //
gsum pas rgyu ma'i zhags pa gdengs //
phyag mtshan drug po lha mo drug
/gar dgu'i nyams ldan me dbus 'gying //
yum ni kro d+hI shwa rI mthing //
gri thod 'dzin pas 'khyud cing sbyor //
rngam brjid dur khrod rol pa yi //
rgyan chas 'khor gyi lha rnams te /
khrag 'thung rigs lnga siM ha brgyad //
sgo ma dbang phyug nyer brgyad de //
lnga bcu tham pa tshang bar bsgom //
snang srid gzhir bzhengs dpal chen po'i //
dkyil 'khor chen por lhun gyis rdzogs //
zhes gsal btab la bzlas pa bya ba ni /
gsung gi dkyil 'khor bsam yas kyang /
khrag 'thung rgyal po'i gsung du 'dus //
ru lu 'bru brgyad gsung gi sngags //
A+oM ni ye shes khrag 'thung lnga //
ru lu gong ma go rI brgyad //
ru lu 'og ma siM ha brgyad //
hU~M ni phyag brnyan sgo ma bzhi //
b+h+yo ni rnal 'byor nyi shu brgyad //
hU~M ni ye shes sems dpa'i thugs //
bsnyen pa'i dkyil 'khor gsung gi lha //
gsal zhing bzlas pa'i 'od zer gyis //
dngos grub rnam gnyis thob par gyur //
oM ru lu ru lu hU~M b+h+yo hU~M/
zhes bzlas mthar /
thugs kyi dkyil 'khor bsam yas kyang /
khrag 'thung rgyal po'i thugs la 'dus //
ye shes sems dpa' thugs dam lha //
sangs rgyas rtsa ba'i thugs kyi dngos //
thig le byang chub sems nyid de //
bya rtsol med par kun la gnas //
'dzin chags med pa thugs kyi mchog
/ma 'gags shar ba thugs kyi rgyan //
rang sar rdzogs pa thugs kyi gnas //
zhes pa'i don chos nyid bsam gyis mi khyab pa'i dbyings su mnyam par bzhag go
/gnyis pa mdun skyed sgrub pa la gnyis /
dzapa? khang dbye ba dang /
zhal bsgyur ba'o //
dang po ni /
oM ru lu ru lu hU~M b+h+yo hU~M phaT dzaH
bdag gi thugs ka nas ye shes kyi phyag rgya gnyis pa logs su bye nas mdun gyi bsgrub rdzas dang dbyer med du bzhugs par gyur /
ces brjod cing bsams la ru lu'i dzapa? ci nus bzla bas gzi byin bskyed do //
gnyis pa zhal sgyur ni /
mdun gyi khrag 'thung khro bo'i rgyal //
yongs gyur phyi snod ka pA la //
yangs shing rgya che mtshan nyid rdzogs //
nang bcud khams gsum rak+ta kun //
gcig tu 'dus pa'i rgya mtsho'i dbus //
raM las rdo rje sgeg mo dmar //
shin tu chags pa'i nyams 'gyur can //
phyag gnyis rak+ta'i thod pa bsnams //
zhabs zung dor stabs pad nyir rol //
gcer bu nu 'bur b+ha ga rgyas //
rak+ta'i char rgyun 'beb pa yi //
gnas gsum oM AHhU~M gis mtshan //
de las 'od 'phros ye shes pa /
khrag 'thung dkyil 'khor spyan drangs gyur //
hU~M/
he ru ka yi gnas bcu dang //
dur khrod chen po'i gnas brgyad nas //
dpal chen khrag 'thung 'khor dang bcas //
gnas 'dir spyan 'dren gshegs su gsol //
ma hA mAM sa rak+ta a mr-ita khA hi ha ha he he a la la /
bka' nyan rol pa'i bu mo ni //
rdo rje sgeg mo 'dod chags che //
'dod cing chags pa 'joms pa'i mchog
/mchod pa'i rdzas su bzhugs su gsol //
rak+ta ma hA sa ma ya tiSh+Tha lhan /
nga ni za byed chen po ste /
khams gsum ma lus bsgral ba dang //
gdul dka' ma lus 'dul ba'i phyir //
sha rus la sogs bza' bar bya //
nga ni khrag 'thung chen po ste //
'khor ba'i drwa ba chags pa'i rgyud //
dmar chen po ni rgya mtshor bskyil //
mkha' 'gro'i tshogs bcas rnams la rol //
ma lus bzhes nas bsnam du gsol //
ma hA rak+ta khA hi /
ma hA tsit+ta khA hi /
ga Na khA hi /
tsak+Shu khA hi /
bA su ta khA hi /
ba liM ta khA hi /
kiM ni ri ti khA hi /
mAM sa khA hi /
shu kra khA hi /
hU~M/
'dod chags chen po'i ye shes kyis /
khams gsum 'khor ba'i nyon mongs 'joms //
dbyings yum rdo rje sgeg mo la //
mchod cing bstod de dngos grub stsol /

/rang nyid dpal chen thugs ka nas //
'od 'phros lha mo'i thugs brgyud bskul //
thugs rje chags pa'i 'od zer gyis //
'khor 'das rak+ta thams cad bkug
/zhal du zhugs shing sku las brgyud //
pad+ma'i mkha' nas char ltar babs //
dwangs ma rak+ta'i rgya mtshor bskyil //
shar gyi rba rlabs nub tu 'phyo //
nub kyi rba rlabs shar du 'phyo //
lho yi rba rlabs byang du 'phyo //
byang gi rba rlabs lho ru 'phyo //
steng gi rba rlabs 'og tu 'phyo //
'og gi rba rlabs steng du 'phyo //
sha chen lhu dum lang long dang //
tsit+ta tshil chen chol lo lo //
rak+ta'i rlangs pa phyu ru ru //
dri yi ngad pa chi li li //
gzugs kyi lha mo bam dbyug phyar //
sgra yi lha mo rkang gling 'bud ///
la la b+han+d+ha cha lang brdeb //
dri yi lha mo gsur chen bsnams //
ro yi lha mo sha chen thogs //
reg bya'i lha mo zhing phrag gyon //
bde gshegs rnams kyi thugs dam bskang //
ma mo mkha' 'gro'i tshogs su rol //
rnal 'byor dbang phyug g.yar dam skong //
'khor 'das rak+ta 'dus pa'i bcud /
khrag chen 'bar ba'i dkyil 'khor ni //
dngos grub kun gyi snying por gyur //
zhes dmigs la /
rak+ta dz+wa la maN+Da la hU~M/
zhes bzla zhing /
stong phrag re'i mtshams su stong tshigs kyi mchod pa'ang bya /
thun bsdu ba'i tshe tshogs mchod byed na gsang ba spyi'i 'gros ltar bya /
gang ltar yang mthar mdun gyi lha mo 'od du zhu nas rak+ta la thim pas khrag chen 'bar ba'i dkyil 'khor kha dog dmar gsal nyi ma bye ba'i gzi 'od can rak+ta'i rba rlabs phyogs brgyar g.yo zhing zegs ma gang la reg pas dngos grub rnam gnyis kyi don byed nus par gyur /
ces brjod cing bsam la slar yang bzlas pas brtan par bya /
dge ba 'di yis myur du bdag
/he ru ka dpal 'grub gyur nas //
'gro ba gcig kyang ma lus pa //
de yi sa la 'god par shog
/ces bsngo smon dang /
shis brjod rgyas par bya'o //
de ltar thun bzhi'am drug sogs su bcad nas bsgrubs pas /
rak+ta las 'od dang /
sgra dang /
dri ngad khyad par can 'thul ba sogs rtags byung ba na /
gsum pa dngos grub blang ba ni /
lha mo rak+ta la bstims pa'i rjes su thod pa'i rgya bkrol la /
rak+ta'i dwangs bcud 'od zer 'bar ba rang gi snying gar thim /
mi shigs pa'i thig le dang ro gcig tu gyur pas srid zhi'i khams na che btsan 'gran zla dang bral ba dpal chen po'i sku gsung thugs dang dbyer med par gyur pa'i mos pa dang bcas /
phud kyis dkyil 'khor gyi lha tshogs nam mkha' gang bar sad pa la /
hU~M/
rdo rje sgeg mo 'dod chags che //
rak+ta pad+ma las byung ba //
thig le zag med bde ba che //
'dod chags 'khor ba stongs phyir bzhes //
ma hA rak+ta khA hi /
zhes mchod /
lhag ma rnams ril bu'am /
phur mar byas te grib mar bskam /
slar snod bzang por tshags byas te mchod pa'i rdzas su spel lo //
gsum pa rjes de ltar bsgrubs pa'i dam tshig rdzas chen po'i phan yon ni /
rgyud las /
'bras bu sku dang ye shes thob //
ma mo mkha' 'gro bran bzhin nyan //
dus gsum bde gshegs byin gyis rlobs //
gzungs ma bran 'khor dbang du 'du //
dgra bgegs 'byung po 'dar zhing skrag
/ces mchog dang thun mong gi dngos grub thams cad rak+ta'i mchod pa dang las la sbyar bas 'grub par gsungs pas mtshon rgya cher shes par bya zhing /
las sbyor gyi tshul yang de nyid las /
bkra shis nyams dga' yid 'ong du //
phun sum tshogs pa bzhi ldan pas //
phrin las zhi rgyas dbang drag bzhi //
zhes sogs spyir las bzhi dang /
khyad par khrag zor sgrub pa'i thabs sogs gsungs pas mtshon rgyud dang man ngag rnams las mang du 'byung ba ltar rtogs par bya'o //
rdo rje'i chags pas khams gsum gyi //
'dod chags 'joms pa'i dam tshig rdzas //
rak+ta'i sgrub tshul brjod pa'i dges //
'gro kun he ru kar gyur cig
/ces pa'ang dpal khrag 'thung chen pos bka' bstsal pa'i rak+ta dmar gyi rgyud sde'i dgongs pa gtso bor sbyar pa ste /
gzhan du spyi'i rnam gzhag 'di ltar nges par byas na /
sgrub tshul bka' dgongs phur gsum sogs rang rang gang la mos pa'i gzhung ltar byin gyis brlabs pas kyang don 'grub pa yin no //
sarba dA mang+ga laM b+ha ba tu ///
/   mkhyen brtse'i dbang po'i gsung 'bum las so //
